<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಭಾಷಣಗಳು ಮತ್ತು ಲೇಖನಗಳು</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-208">
		<h1 class="level1-title" epub:type="title"><span class="num">೮ </span>ಸಂಸ್ಕೃತಿ ಮತ್ತು ಶೀಲ</h1>
		<p> ಸಂಸ್ಕೃತಿ, ಸಂಸ್ಕಾರ, ಸಂಸ್ಕರಣ ಇವೆಲ್ಲವೂ ಒಂದೇ ಮಾತಿನ ಮೂರು ರೂಪಗಳು. ಅದರ ಅರ್ಥ ಚೆನ್ನಾಗಿಸುವುದು, ಉತ್ತಮಗೊಳಿಸುವುದು ಮತ್ತು ಹೀಗೆ ಚೆನ್ನಾದ ಸ್ಥಿತಿ. ಇವುಗಳಲ್ಲಿ ಒಂದಕ್ಕೊಂದಕ್ಕೆ ಮೂಲಾರ್ಥವು ಸ್ವಲ್ಪ ಬದಲಾಗಿರುತ್ತದೆ. ಸಂಸ್ಕಾರ, ಸಂಸ್ಕರಣ ಇವು ಹಿಂದಿನಿಂದ ಪರಿಚಯವಾಗಿರುವ ಮಾತುಗಳು. ಷೋಡಶ ಸಂಸ್ಕಾರ, ಸಮಾಜಸಂಸ್ಕರಣ ಮುಂತಾದ ಪದಗಳಲ್ಲಿ ಇವುಗಳು ಕಂಡುಬರುತ್ತವೆ. ‘ಸಂಸ್ಕೃತಿ’ ಎಂಬುದು ಇಂಗ್ಲಿಷಿನ ‘ಕಲ್ಚರ್​’ ಎಂಬ ಮಾತಿಗೆ ಸಮಾನ ಪದವಾಗಿ ಈಚೆಗೆ, ಎಂದರೆ ಮೂವತ್ತು ನಲವತ್ತು ವರ್ಷಗಳಿಂದ, ಕನ್ನಡದಲ್ಲಿ ಬಳಕೆಯಾಗಿದೆ. ಹಿಂದೆ ನಮ್ಮಲ್ಲಿ ಈ ಮಾತು ಇತ್ತು; ಆದರೆ ಅದಕ್ಕೆ ಇಂದಿನ ವಿಸ್ತಾರವಾದ ಅರ್ಥವಿರಲಿಲ್ಲ. ಇಂಗ್ಲಿಷ್​ ಭಾಷೆಗೇ ‘ಕಲ್ಚರ್​’ ಎಂಬ ಮಾತು ಹೊಸದು; ಇಂದಿನ ವಿಶಾಲವಾದ ಅರ್ಥ ಹೊಸದು; ಅದಿರಲಿ; ಅದರ ಚರಿತ್ರೆ ಬೇಡ. ಇದಕ್ಕೆ ‘ವ್ಯವಸಾಯ’ ಮತ್ತು ವ್ಯವಸಾಯದ ಫಲವಾದ ‘ಬೆಳೆ’ ಎಂಬುದು ಮೂಲಾರ್ಥ.</p>
		<p> ವ್ಯವಸಾಯ, ಕೃಷಿ ಇವು ಸಾಮಾನ್ಯವಾಗಿ ಭೂಮಿಯ ಸಂಬಂಧದಲ್ಲಿ ಪ್ರಯೋಗಿಸಲ್ಪಡುತ್ತವೆ. ಕಾಡು ಮೇಡಾಗಿದ್ದ ನೆಲವನ್ನು ಅಥವಾ ಬಂಜರುಬಿದ್ದ ಭೂಮಿಯನ್ನು ಉತ್ತು, ಹದಮಾಡಿ, ಬಿತ್ತಿ, ಗೊಬ್ಬರ ಗೋಡು ಹಾಕಿ, ನೀರು ಹಾಯಿಸಿ, ಬೆಳೆ ತೆಗೆದರೆ, ಅದನ್ನು ಕೃಷಿ ಅಥವಾ ವ್ಯವಸಾಯ ಎನ್ನುತ್ತೇವೆ. ಮನುಷ್ಯನ ಮನೋಭೂಮಿಯೂ ಹೀಗೆ ಹಸನಾಗಿ, ಹದವಾಗಿ, ಉತ್ತಮವಾದ ಬೆಳೆ ಕೊಡುವುದಾದರೆ, ಅದು ಕೃಷಿಯಿಂದ ‘ಸಂಸ್ಕೃತಿ’ ಪಡೆಯಿತೆಂದು ಅಲಂಕಾರಿಕವಾಗಿ ಹೇಳಬಹುದು. ಅದರ ಫಲವಾದ ಕಲೆ, ಸಾಹಿತ್ಯ, ಶಾಸ್ತ್ರ, ಸಂಪ್ರದಾಯ ಮುಂತಾದವುಗಳನ್ನೂ ಸಂಸ್ಕೃತಿಯೆಂದು ಅದರ ವಿಸ್ತಾರವಾದ ಅರ್ಥದಲ್ಲಿ ನಿರ್ದೇಶಿಸುತ್ತೇವೆ.</p>
		<p> ‘ಸಂಸ್ಕೃತಿ’ ಎಂದರೆ ಮಾನವ ಸಂಸ್ಕೃತಿ ಎಂಬುದೇ ಸಾಧಾರಣವಾದ ಅರ್ಥ. ಇದನ್ನು ನಾನಾ ಜನ ಜನಾಂಗಗಳಿಗೂ, ಧರ್ಮಗಳಿಗೂ ಸಂಬಂಧಿಸಿದಂತೆ, ಬೌದ್ಧ ಸಂಸ್ಕೃತಿ, ಆರ್ಯ ಸಂಸ್ಕೃತಿ, ಇಸ್ಲಾಂ ಸಂಸ್ಕೃತಿ, ಜರ್ಮನ್​ ಸಂಸ್ಕೃತಿ ಎಂದು ಮುಂತಾಗಿ ಹೇಳುವುದುಂಟು. ಆದರೆ, ಒಟ್ಟು ಮನುಷ್ಯಜಾತಿಯನ್ನೇ ದೃಷ್ಟಿಯಲ್ಲಿಟ್ಟುಕೊಂಡು ಮನುಷ್ಯ ಸಾಮಾನ್ಯವಾದ ಸಂಸ್ಕೃತಿಯನ್ನೂ ಯೋಚಿಸಬಹುದು. ಪ್ರಪಂಚಕ್ಕೆಲ್ಲಾ ಒಂದೇ ಆಡಳಿತವಿರುವುದು ಸಾಧ್ಯವೇ ಎಂದು ಇಂದಿನ ಲೋಕನಾಯಕರು ಯೋಚಿಸುತ್ತಿರುವಂತೆ ಒಂದೇ ಸಂಸ್ಕೃತಿ ಇರಬಹುದೇ ಎಂದೂ ಯೋಚಿಸುತ್ತಿದ್ದಾರೆ. ಇದು ‘ಯುನೆಸ್ಕೋ’ ಮುಂತಾದ ವಿಶ್ವಸಂಸ್ಥೆಗಳ ಲಕ್ಷ್ಯಗಳಲ್ಲಿ ಒಂದಾಗಿದೆ.</p>
		<p> ಮನುಷ್ಯನೆಂದರೆ ಬರಿಯ ಜಡದೇಹವಲ್ಲ; ಸತ್ತಮೇಲೆ ಬಿದ್ದುಹೋಗುವ, ಕೊಳೆತು ಮಣ್ಣಾಗುವ, ಶವವು ಜಡದೇಹ; ಅದು ಮನುಷ್ಯನಲ್ಲ. ಮನುಷ್ಯನು ಬದುಕಿದ್ದಾಗ ಅವನ ದೇಹದೊಳಗೆ ಚೇತನವಿರುತ್ತದೆ. ಆ ಚೇತನವು ಮನಸ್ಸು, ಬುದ್ಧಿ, ಅಹಂಕಾರ, ಪ್ರಾಣ, ಆತ್ಮ  – ಈ ರೂಪವಾಗಿರುತ್ತದೆ. ಇವೆಲ್ಲವನ್ನೂ ಒಟ್ಟುಗೂಡಿಸಿ ‘ಮನುಷ್ಯ’ ಎಂದು ಹೇಳುತ್ತೇವೆ. ಆದ್ದರಿಂದ ಮಾನವ ಸಂಸ್ಕೃತಿಯು ಬರಿಯ ದೇಹದ ಸಂಸ್ಕೃತಿಯಲ್ಲ; ಸೋಪು ಉಜ್ಜಿಕೊಂಡು ಸ್ನಾನಮಾಡಿದರೆ, ಬಣ್ಣ ಪೌಡರ್​ ಸ್ನೋಗಳನ್ನು ಹಚ್ಚಿಕೊಂಡರೆ, ಮುಖಕ್ಷೌರ ಮಾಡಿಕೊಂಡು ಕ್ರಾಪು ಬಾಚಿಕೊಂಡರೆ, ದೇಹಕ್ಕೆ ಸಂಸ್ಕಾರ ಮಾಡಿಕೊಂಡಂತಾಯಿತು. ಅಂಗಸಾಧನೆ ಮಾಡಿ ಸುಂದರವಾದ ಮೈಕಟ್ಟು ಸಂಪಾದಿಸಿ, ದೇಹಾರೋಗ್ಯವನ್ನು ಕಾಪಾಡಿಕೊಂಡು ಬಂದರೆ, ಅದೂ ದೇಹಸಂಸ್ಕಾರವೇ - ಶಾರೀರ ಸಂಸ್ಕೃತಿ. ಹೀಗೆ ಅಂದಚೆಂದವೂ, ಅವಯವ ಸೌಷ್ಠವವೂ, ಆರೋಗ್ಯ ನೈರ್ಮಲ್ಯಗಳೂ ಇದ್ದ ಮಾತ್ರಕ್ಕೇ ‘ಸಂಸ್ಕೃತಿ’ವಂತನೆನ್ನುತ್ತೇವೆಯೆ? ಇಲ್ಲ. ಸಂಸ್ಕೃತಿಯೆಂಬುದು ಹೊರಗಣದಕ್ಕಿಂತಲೂ ಹೆಚ್ಚಾಗಿ ಒಳಗಿನದು. ಭೂವ್ಯವಸಾಯವೂ ಕೂಡ ನೆಲದ ಮೇಲಣ ಅಚ್ಚುಕಟ್ಟು ಮಾತ್ರವಲ್ಲ. ಸೂಟು ಪಗಡಿಗಳನ್ನು ಧರಿಸಿದ್ದ ಬ್ಯಾರಿಸ್ಟರ್​ ಗಾಂಧಿ, ‘ಅರಬೆತ್ತಲೆಯ ಫಕೀರ’ನಾದರೂ ‘ಮಹಾತ್ಮಾ’ ಗಾಂಧಿಯಾದದ್ದು ಅವರ ಅಂತಸ್ಸತ್ವ ಬೆಳೆದದ್ದರಿಂದ; ಮಹಾತ್ಮತನ ಒಳಗಿನದು, ಹೊರಗಿನದಲ್ಲ; ಸಂಸ್ಕೃತಿಯೂ ಹಾಗೆಯೇ.</p>
		<p> ವಿಶ್ವಾಮಿತ್ರನು ಬ್ರಹ್ಮರ್ಷಿಯಾಗಬೇಕೆಂದು ಆಸೆಪಟ್ಟಾಗ, ವಸಿಷ್ಠರು ಅವನ ‘ಒಳಗು’ ಶುದ್ಧವಾಗಬೇಕೆಂದರಂತೆ. ಒಳಗು ಶುದ್ಧವಾದರೆ ಅದು ನಿರ್ಮಲವಾದ ಕನ್ನಡಿಯಂತೆ ತಿಳಿವಿನ ಪ್ರತಿಬಿಂಬವನ್ನು ಹಿಡಿಯುವುದು, ಹೊಳೆಯುವ ಬೆಳಕನ್ನು ಪ್ರತಿಫಲಿಸುವುದು. ಆದರೆ ಮನಸ್ಸನ್ನು ಹಿಡಿದು ಅದರ ಧೂಳನ್ನು ತೊಡೆಯುವುದು ಹೇಗೆ? ಇದೇ ಎಲ್ಲಾ ಕಾಲದ ತಾತ್ತ್ವಿಕರ ಮತ್ತು ಧಾರ್ಮಿಕರ ಸಮಸ್ಯೆ. ಅದು ಕೈಗೆ ಸಿಕ್ಕತಕ್ಕ ಸ್ಥೂಲ ಪದಾರ್ಥವಲ್ಲ. ಮನಸ್ಸು ಇದೆ ಎಂದು ನಾವು ಅನುಭವದಿಂದ ಬಲ್ಲೆವು; ಅದು ಏನು ಎಂಬುದನ್ನು ಇಂದಿಗೂ ಯಾರೂ ಅರಿಯದು. ಅದು ಮಹಾಚಂಚಲ: ಗಾಳಿಯಂತೆ ಹಿಡಿತಕ್ಕೆ ಸಿಕ್ಕದ್ದು. ಇಂದ್ರಿಯಾಧೀನವಾಗಿ ಅದು ತುಂಟ ಕುದುರೆಯಂತೆ ಈ ಮನುಷ್ಯರಥವನ್ನು ಎಲ್ಲಿಗೋ ಎಳೆದುಕೊಂಡು ಹೋಗಿ ಒಳಗೆ ಕುಳಿತಿರುವವನನ್ನು ಅಪಾಯಕ್ಕೆ ಈಡುಮಾಡುವುದು. ಆದರೆ ಅಶ್ವಹೃದಯವನ್ನು ಬಲ್ಲವನು ತುಂಟ ಕುದುರೆಯನ್ನು ಪಳಗಿಸುವಂತೆ ಮನಸ್ಸಿನ ತತ್ತ್ವವನ್ನು ಬಲ್ಲವನು ಅದನ್ನು ನಿಗ್ರಹಿಸಬಲ್ಲನು. ಇದೇ ಯೋಗ: ಹಿಡಿದು ನಿಲ್ಲಿಸಿದರೆ ರಾಜಯೋಗ, ಸರಿಯಾಗಿ ನಡಸಿದರೆ ಕರ್ಮಯೋಗ.</p>
		<p> ಬುದ್ಧಿಯೆಂಬುದು ಮನಸ್ಸಿಗಿಂತ ಪ್ರತ್ಯೇಕವೆಂದು ಕೆಲವರೂ, ಮನಸ್ಸಿನ ಒಂದು ಮುಖವೇ ಬುದ್ಧಿ ಎಂದು ಮತ್ತೆ ಕೆಲವರೂ, ಹೇಳುತ್ತಾರೆ. ಈ ಮನೋಬುದ್ಧಿಗಳಲ್ಲಿ ಉಂಟಾಗುವ ಸಂಸ್ಕಾರ ಶಕ್ತಿಸಾಮರ್ಥ್ಯಗಳೇ ಮನುಷ್ಯನ ಬೆಲೆಯನ್ನು ಹೆಚ್ಚು ಕಡಮೆ ಮಾಡತಕ್ಕವುಗಳು. ಅವು ಬೆಳೆದರೇ ಮನುಷ್ಯನ ಬೆಳವಣಿಗೆ. ದೇಹ ಬೆಳೆದರೆ ಮಾತ್ರ ಮನುಷ್ಯನಿಗೆ ಬೆಲೆ ಹೆಚ್ಚುವುದಿಲ್ಲ. ಇವು ಬೆಳೆಯುವುದು ಹೇಗೆ? ಇವುಗಳನ್ನು ಕೃಷಿಮಾಡುವುದು ಹೇಗೆ? ಆನೆಯನ್ನು ಪಳಗಿಸಬೇಕಾದರೆ ಆನೆಯೇ ಸಾಧನ. ಹಾಗೇ ಮನೋಬುದ್ಧಿಗಳನ್ನು ತಿದ್ದುವುದಕ್ಕೆ ಮನೋಬುದ್ಧಿಗಳೇ ಸಾಧನ. ಮನಸ್ಸು ದುರ್ಮಾರ್ಗಕ್ಕೆ ಹೋದಾಗ ಮನಸ್ಸೇ ವಿವೇಕ ಹೇಳಿಕೊಂಡು ಸನ್ಮಾರ್ಗಕ್ಕೆ ತಿರುಗಬೇಕು; ಇದು ಯುಕ್ತಾಯುಕ್ತ ವಿವೇಚನೆ ಇರುವ ಮನಸ್ಸು ಮಾಡಬಲ್ಲ ಕೆಲಸ. ಅದರ ಈ ಶಕ್ತಿಯನ್ನು ಹಿಡಿದು ಅದನ್ನು ಪಳಗಿಸಿಕೊಳ್ಳಬೇಕು. ಕಾಡಾನೆ ಪಳಗಿದರೆ ಅರಮನೆ ಗುರುಮನೆಗಳಿಗೆ ಅಲಂಕಾರವಾಗುವುದು.</p>
		<p> ಸಂಸ್ಕಾರವಿಲ್ಲದ ಮನಸ್ಸು, ಸಂಸ್ಕಾರಪಡೆದ ಮನಸ್ಸಿನಿಂದ ಬುದ್ಧಿವಿವೇಕಗಳನ್ನು ಪಡೆದು ಸಂಸ್ಕಾರಗೊಳ್ಳಬಹುದು  – ತಗ್ಗಿನ ಸ್ಥಳ ಎತ್ತರದಿಂದ ನೀರನ್ನು ಪಡೆಯುವ ಹಾಗೆ; ಇದರಂತೆ, ಕವಿಯ ಮನೋಭಾವಗಳೂ ಪಾಠಕನ ಮನಸ್ಸಿಗೆ ಮಾಡಬಹುದು  – ಒಂದು, ಬುದ್ಧಿಯ ಬಲತೀಕ್ಷ್ಣತೆಗಳನ್ನು ಹೆಚ್ಚಿಸುವುದು; ಇನ್ನೊಂದು ಮನಸ್ಸಿಗೆ ಆನಂದ ಉಂಟುಮಾಡುವುದು. ಶಾಸ್ತ್ರವು ವಿಚಾರದ ಮೂಲಕ ಬುದ್ಧಿಗೆ ಸಂಸ್ಕಾರ ಕೊಡುತ್ತದೆ; ಸಾಹಿತ್ಯವು ಸೌಂದರ್ಯದ ಮೂಲಕ ಮನಸ್ಸಿಗೆ ಸಂಸ್ಕಾರ ಕೊಡುತ್ತದೆ. ಸಾಹಿತ್ಯವು ಒಂದು ಲಲಿತ ಕಲೆ; ಮಿಕ್ಕ ಕಲೆಗಳೂ ಹೀಗೇ ಮನಸ್ಸನ್ನು ತೊಳೆದು, ತಣಿಸಿ, ಸಂತಯಿಸಿ, ಶಾಂತಗೊಳಿಸಿ ಸಂಸ್ಕಾರ ಉಂಟುಮಾಡುತ್ತವೆ. ಮನುಷ್ಯನ ಮನೋಬುದ್ಧಿಗಳು ಹೀಗೆ ಬೆಳೆದು ಉತ್ತಮಗೊಂಡರೆ ಅವನು ಸಂಸ್ಕೃತಿಯನ್ನು ಪಡೆದವನಾಗುತ್ತಾನೆ. ಅವನಿಂದ ಸತ್ಫಲ ದೊರೆಯುತ್ತದೆ.</p>
		<p> ಈ ಮನೋಬುದ್ಧಿಗಳಷ್ಟು ವ್ಯಕ್ತವಲ್ಲದ, ಆದರೆ ಅವಕ್ಕೆ ಚೇತನಕೊಡುವ, ಮತ್ತೊಂದು ಸೂಕ್ಷ್ಮ ಶಕ್ತಿ ಇವುಗಳ ಹಿಂದಿದೆ. ಇದೇ ಆತ್ಮಶಕ್ತಿ. ಇದನ್ನು ಕೆಲವರು ಇದೆ ಎನ್ನುತ್ತಾರೆ, ಇನ್ನು ಕೆಲವರು ಇಲ್ಲವೆನ್ನುತ್ತಾರೆ - ಮನಸ್ಸೇ ಎಲ್ಲವೂ ಎನ್ನುತ್ತಾರೆ. ಅದರೆ ನಮ್ಮವರೇನೋ ಮೊದಲಿನಿಂದಲೂ ಆತ್ಮವಿದೆ, ಅದನ್ನು ತಿಳಿಯುವ ವಿದ್ಯೆಯೇ ಹೆಚ್ಚಿನ ವಿದ್ಯೆ, ‘ಬ್ರಹ್ಮವಿದ್ಯೆ’, ಎಂದು ಹೇಳುತ್ತ ಬಂದಿದ್ದಾರೆ. ಅಹಿಂಸೆ, ಸತ್ಯ, ದಯೆ, ನಿಸ್ಸ್ವಾರ್ಥ, ಶಮ, ದಮ, ಮುಂತಾದ ಆತ್ಮಗುಣಗಳು ಆ ವಿದ್ಯೆಯ ಆದಿಪಾಠಗಳು. ಇವನ್ನು ಉದಾತ್ತಜೀವನದಿಂದಲೂ, ಅದನ್ನು ಚಿತ್ರಿಸುವ ಸುಂದರ ಕಲಾಸಾಹಿತ್ಯಗಳಿಂದಲೂ ಪಡೆಯಬಹುದು. ಸಂಸ್ಕೃತಿ ಇಲ್ಲದವನು ಕಾಡುನೆಲದಂತಿದ್ದರೆ, ಸಂಸ್ಕೃತಿವಂತನು ಸಸ್ಯಸಮೃದ್ಧವಾದ ಕ್ಷೇತ್ರದಂತಿರುತ್ತಾನೆ. ಅವನ ಸಹವಾಸವೇ ಒಂದು ಸಂತೋಷ; ಅವನೊಡನೆ ಸಂಭಾಷಣೆಯೇ ಒಂದು ಸುಖ.</p>
		<p class="verse">ಸಂಸಾರವಿಷವೃಕ್ಷಸ್ಯ ದ್ವೇ ಫಲೇ ಅಮೃತೋಪಮೇ ।<br /> ಕಾವ್ಯಾಮೃತ ರಸಾಸ್ವಾದಃ ಆಲಾಪಃ ಸಜ್ಜನೈಸ್ಸಹ ॥</p>
		<p> ಅರ್ಥ - ಸಂಸಾರವೆಂಬ ವಿಷವೃಕ್ಷದಲ್ಲಿ ಅಮೃತದಂಥ ಎರಡು ಹಣ್ಣುಗಳು ಬಿಡುತ್ತವೆ. ಒಂದು, ಕಾವ್ಯರಸವನ್ನು ಸವಿದು ಉಂಟಾಗುವ ಆನಂದ; ಇನ್ನೊಂದು, ಸಜ್ಜನರೊಡನೆ ಸಂಭಾಷಣೆ.</p>
		<p> ಹೀಗೆ ಸಂಸ್ಕೃತಿ ಎಂಬುದು, ಬುದ್ಧಿಯನ್ನು ಬಲಪಡಿಸಿ, ಮನಸ್ಸನ್ನು ಶುದ್ಧಗೊಳಿಸಿ, ಹದಗೊಳಿಸಿ, ಆತ್ಮವನ್ನು ವಿಕಾಸಗೊಳಿಸತಕ್ಕ ಒಂದು ಮಾರ್ಪಾಟು. ಇಂದಿನ ವಿಜ್ಞಾನಿಗಳೂ ಬುದ್ಧಿವಿಕಾಸವೇ ಸರ್ವಸ್ವವಲ್ಲ, ಮನುಷ್ಯನ ಬೆಳವಣಿಗೆ ಅಲ್ಲಿಗೇ ನಿಲ್ಲುವುದಿಲ್ಲ, ಎಂದು ಹೇಳುತ್ತಿದ್ದಾರೆ. ಅದಕ್ಕೂ ಮೇಲಿನದೇ ಆತ್ಮವಿಕಾಸ; ಆತ್ಮ ಸಂಸ್ಕೃತಿ; ಸಂಸ್ಕೃತಿಯಲ್ಲಿ ಎಲ್ಲದಕ್ಕೂ ಮೇಲಿನ ಮೆಟ್ಟಲು, ಹೆಚ್ಚಿನ ಫಲ.</p>
		<p> ಆತ್ಮವು, ಹೂವಿನಲ್ಲಿ ಮಕರಂದ ಹೇಗೋ, ಹಣ್ಣಿನಲ್ಲಿ ಬೀಜ ಹೇಗೋ, ಹಾಗೆ. ಅದು ತೋರಬೇಕಾದರೆ ಹೂವೂ ಹಣ್ಣೂ ಬಲಿಯಬೇಕು; ಅವಕ್ಕೆ ರೋಗ ತಗಲಬಾರದು, ಹುಳು ಹೊಡೆಯಬಾರದು, ಅವು ಒಣಗಬಾರದು, ಕೊಳೆಯಬಾರದು. ಹಾಗೇ ಮನುಷ್ಯನು ಸಂಪೂರ್ಣವಾಗಿ, ಎಂದರೆ ಒಳಗೂ ಹೊರಗೂ, ಸುಸ್ಥಿತಿಯಲ್ಲಿದ್ದು, ಸಾಧನೆಮಾಡುತ್ತ ಬಂದರೆ ಆತ್ಮಾನುಭವವಾಗುವುದು. ಅದೇ ಜ್ಞಾನ, ಎಲ್ಲಕ್ಕೂ ಮೇಲಿನ ಜ್ಞಾನ  – ಅನುಭಾವ, ಸಂಸ್ಕೃತಿಯ ಪಕ್ವಫಲ. ಮಿಕ್ಕದ್ದು, ಮನೋಬುದ್ಧಿಗಳಿಂದ ತಿಳಿಯುವುದು, ವಿಜ್ಞಾನ  – ಅನುಭವ, ಸಂಸ್ಕೃತಿಯ ಹೂವು ಕಾಯಿ. ಎಲ್ಲಾ ವಿಧವಾದ ಯೋಗಸಾಧನೆಗಳೂ, ವ್ರತ ನಿಯಮಗಳೂ, ಪೂಜೆ ಪುನಸ್ಕಾರಗಳೂ ಹುಟ್ಟಿರುವುದು ಈ ಆತ್ಮಾನುಭವಕ್ಕಾಗಿಯೇ. ಇವುಗಳನ್ನು, ಎಂದರೆ ಜ್ಞಾನಯೋಗ ಕರ್ಮಯೋಗ ರಾಜಯೋಗ ಭಕ್ತಿಯೋಗಗಳನ್ನು, ಭಗವದ್ಗೀತೆಯಲ್ಲಿ ಲಲಿತವಾಗಿ ವಿವರಿಸಿದೆ. ಮನುಷ್ಯನು ಮನೋವಾಕ್ಕಾಯಗಳಿಂದ ತಪಸ್ಸನ್ನು ಮಾಡಿ ಸತ್ತ್ವವನ್ನು ಹೆಚ್ಚಿಸಿಕೊಳ್ಳಬೇಕು, (ಇವುಗಳ ವಿವರಗಳನ್ನು ಭಗವದ್ಗೀತೆಯ ೧೭ ಮತ್ತು ೧೮ನೆಯ ಅಧ್ಯಾಯಗಳಲ್ಲಿ ನೋಡಬಹುದು) ದೈವೀ ಸಂಪತ್ತನ್ನು ಪಡೆಯಬೇಕು. ನಿರ್ಭಯ, ಸತ್ವಶುದ್ಧಿ, ಜ್ಞಾನನಿಷ್ಠೆ, ದನ, ದಮ, ಯಜ್ಞ, ಅಧ್ಯಯನ, ಋಜುತೆ, ಅಹಿಂಸೆ, ಸತ್ಯ, ಕೋಪವಿಲ್ಲದಿರುವುದು, ತ್ಯಾಗ, ಶಾಂತಿ, ಚಾಡಿ ಹೇಳದಿರುವುದು, ಭೂತದಯೆ, ಲೋಭವಿಲ್ಲದಿರುವುದು, ಮೃದುತ್ವ, ನಾಚಿಕೆ, ಚಾಪಲ್ಯವಿಲ್ಲದಿರುವುದು, ತೇಜಸ್ಸು, ಕ್ಷಮೆ, ಧೈರ್ಯ, ಶೌಚ, ದ್ರೋಹ ಮಾಡದಿರುವುದು, ದುರಭಿಮಾನವಿಲ್ಲದಿರುವುದು  – ಇವೇ ದೈವೀ ಸಂಪತ್ತು. (ಗೀತೆ ೧೬, ೧-೩) ಇವೇ ಉತ್ತಮ ಸಂಸ್ಕೃತಿಯುಳ್ಳವನ ಲಕ್ಷಣಗಳು. ಇವುಗಳಲ್ಲಿ ನಾವು ಬಿಡಬೇಕಾದವು ಕೆಲವು, ಪಡೆಯಬೇಕಾದವು ಕೆಲವು - ಭಯ, ಹಿಂಸೆ, ಕೋಪ, ಚಾಡಿ, ಲೋಭ, ಚಪಲತೆ, ದ್ರೋಹ, ದುರಹಂಕಾರ  – ಇವು ಬಿಡಬೇಕಾದವು. ಶುದ್ಧಸತ್ತ್ವ, ಜ್ಞಾನ, ದಾನ, ದಮ, ಯಜ್ಞ, ಅಧ್ಯಯನ, ಋಜುತ್ವ, ಸತ್ಯ, ತ್ಯಾಗ, ಶಾಂತಿ, ಭೂತದಯೆ, ಮೃದುತ್ವ, ನಾಚಿಕೆ, ತೇಜಸ್ಸು, ಕ್ಷಮೆ, ಧೈರ್ಯ, ಶೌಚ  – ಇವು ಕೈಕೊಂಡು ನಡಸಬೇಕಾದವು. ಭಯಾದಿಗಳು ಮನುಷ್ಯನಿಗೆ ಸ್ವಾಭಾವಿಕವಾಗಿ ಇರತಕ್ಕ ದೋಷ ದೌರ್ಬಲ್ಯಗಳು. ಇವುಗಳನ್ನು ಕಷ್ಟಪಟ್ಟು ಬಿಡಬೇಕು. ಶುದ್ಧ ಸತ್ವಾದಿಗಳನ್ನು ಕಷ್ಟಪಟ್ಟು ಸಂಪಾದಿಸಬೇಕು. ಇಷ್ಟಾದರೆ, ದುರ್ವ್ಯಯಗಳನ್ನು ಬಿಟ್ಟು ಆಸ್ತಿ ಸಂಪಾದನೆ ಮಾಡಿಟ್ಟುಕೊಂಡ ಹಾಗೆ. ಇದೇ ಶೀಲ ಅಥವಾ ಚಾರಿತ್ರ - ಸುಸಂಸ್ಕೃತನ ದೊಡ್ಡ ಲಕ್ಷಣ. ಶೀಲವಿಲ್ಲದೆ ಮನುಷ್ಯನು ಧರ್ಮಮಾರ್ಗದಲ್ಲಿ ಮುಂದುವರೆಯಬಹುದೆಂದು ಯಾವ ಮತವೂ ಹೇಳುವುದಿಲ್ಲ. ಶಮದಮಾದಿ ಸಂಪತ್ತನ್ನು ಎಲ್ಲರೂ ಮೊದಲನೆಯ ಮೆಟ್ಟಲಾಗಿ ಹೇಳುತ್ತಾರೆ. ಅದರ ಮೇಲೆ ನಿಂತೇ ಮುಂದಕ್ಕೆ ಹತ್ತಿಹೋಗಬೇಕು. ಇದೇ ಯೋಗದ ಮೊದಲನೆಯ ‘ಅಂಗ’ವಾದ ಸಂಯಮ, ವೀರಶೈವದ ಮೊದಲನೆಯ ‘ಸ್ಥಲ’ವಾದ ಭಕ್ತಿಸ್ಥಲ, ಜೈನರ ಮೂರನೆಯ ‘ರತ್ನ’ವಾದ ಚಾರಿತ್ರ. ಧರ್ಮಾನುಷ್ಠಾನದಲ್ಲಿ ಶೀಲವೇ ಎಂಟಾಣೆಗಿಂತ ಹೆಚ್ಚಿನ ಭಾಗ. ತಪಸ್ವಿಯು ಶೀಲಭ್ರಷ್ಟನಾದರೆ, ಪತಿತನಾಗುತ್ತಾನೆ. ಅವನ ತಪಸ್ಸು ನಷ್ಟವಾಗಿ ಹೋಗುತ್ತದೆ.</p>
		<p> ಸಂಸ್ಕೃತಿ, ನಾಗರಿಕತೆ, ವಿದ್ಯೆ ಇವು ಒಂದೇ ಅಲ್ಲ. ನಾಗರಿಕತೆ ಎಂದರೆ ‘ಪಟ್ಟಣದಲ್ಲಿರುವಿಕೆ’ ಎಂಬುದು ಮೂಲಾರ್ಥ. ಹಣ, ಭೋಗಸಾಮಗ್ರಿ, ಸುಖ ವಸತಿ, ಸಂಚಾರ ಸೌಲಭ್ಯ (ರೈಲು, ಮೋಟಾರು, ವಿಮಾನ) ಥಳಕು ಬೆಳಕು, ವಿಲಾಸ ವೈಭವ ಮುಂತಾದವು ಇಂದಿನ ‘ನಾಗರಿಕತೆ’ಯಲ್ಲಿ ಪ್ರಧಾನವಾಗಿವೆ. ಹಿಂದೆ, ವ್ಯಾಸ ವಾಲ್ಮೀಕಿಗಳೂ, ಚಾಣಕ್ಯ ವಿದ್ಯಾರಣ್ಯರೂ ಎಷ್ಟೆಷ್ಟು ಐಶ್ವರ್ಯಗಳಿಸಿ ಏನೇನು ವೈಭವಪಟ್ಟರು? ಅವರು ಅನಾಗರಿಕರೇ? ಇಂದಿನ ನಾಗರಿಕ ಜನಾಂಗಗಳು ‘ನಾಗರಿಕತೆಯನ್ನು ಕಾಪಾಡುವುದಕ್ಕೆಂದೇ’ ಯುದ್ಧ ಹೂಡಿ, ಅಸಂಖ್ಯಾತ ಜನವನ್ನು ಕೊಲೆಗೆ ಈಡುಮಾಡುತ್ತಾರೆ; ದುಃಖ ದಾರಿದ್ರ್ಯ ನಿರಾಶೆ ದುರಾಶೆಗಳಲ್ಲಿ ಲೋಕವನ್ನು ಮುಳುಗಿಸುತ್ತಾರೆ; ಅದು ಯುದ್ಧ ಪರಂಪರೆಗೆ ಕಾರಣವಾಗುತ್ತದೆ. ಇದು ಸಂಸ್ಕೃತಿಯುಳ್ಳ ಜನ ಮಾಡುವ ಕೆಲಸವೇ? ಇದರಂತೆಯೇ ವಿದ್ಯೆ; ಪುಸ್ತಕ ಓದಿ ವಿದ್ಯಾವಂತನಾದ ಮಾತ್ರಕ್ಕೇ ಮನುಷ್ಯನು ಸಂಸ್ಕೃತಿ ಪಡೆದನೆಂದು ಹೇಳುವುದು ಸಾಧ್ಯವಿಲ್ಲ. ವಿದ್ಯೆಯಿಂದ ಬುದ್ಧಿ ವಿಕಾಸವಾಗಬಹುದು; ಇದೇನೋ ಶಾಸ್ತ್ರ ಸಾಹಿತ್ಯಗಳು ಹುಟ್ಟಲು ಅವಶ್ಯಕ, ಸಂಪದಭಿವೃದ್ಧಿಗೆ ಅವಶ್ಯಕ. ಆದರೆ ಆ ಬುದ್ಧಿಯನ್ನು ಅವನು ಬಾಂಬು ಮಾಡುವುದಕ್ಕೆ ಉಪಯೋಗಿಸಬಹುದು. ಇದು ‘ಪ್ರಜ್ಞೆಯ ಅಪರಾಧ’. ಸಾಕ್ಷರರು ವಿಪರೀತರಾದರೆ ರಾಕ್ಷಸರಾಗುತ್ತಾರೆ ಎಂದು ಹೇಳುವುದುಂಟು. ಹಾಗೇ, ಒಂದು ಅಕ್ಷರವನ್ನೂ ಕಲಿಯದೆ, ಸತ್ಸ್ವಭಾವ, ಸತ್ಸಂಸ್ಕಾರ, ಸತ್ಸಂಗ, ಸದಾಚಾರ ಇವುಗಳ ಪ್ರಭಾವದಿಂದ ತುಂಬ ಸಂಸ್ಕೃತಿವಂತರಾಗಿರಬಹುದು. ಹಿಂದಿನ ಕಾಲದಲ್ಲಿ ಅನೇಕ ಅವಿದ್ಯಾವಂತ ಹೆಂಗಸರೂ ಗಂಡಸರೂ ಹೀಗಿದ್ದೇ ಸಂಸ್ಕೃತಿಯನ್ನು ಉಳಿಸಿಕೊಂಡು ಬಂದರು. ನಾಗರಿಕತೆ, ವಿದ್ಯೆ, ಸಂಸ್ಕೃತಿ ಇವು ಮೂರೂ ಸೇರಿದರೆ ಪೂರ್ವಸುಕೃತ. ಅದರಿಂದ ಇಹಪರವಸ್ತುಗಳಿಗೆ ನಿಜವಾದ ಬೆಲೆ ಕಟ್ಟುವ ತಾರತಮ್ಯ ಜ್ಞಾನವೂ ಅವುಗಳನ್ನು ಸರಿಯಾಗಿ ಬಳಸುವ ಯೋಗ್ಯತೆಯೂ ಉಂಟಾಗುತ್ತವೆ.</p>
		<p> ಕೊನೆಯದಾಗಿ, ಈ ಸಂಬಂಧದಲ್ಲಿ ಎರಡು ಮಾತುಗಳನ್ನು ಒತ್ತಿ ಹೇಳುವುದು ಅವಶ್ಯಕ:-</p>
		<p> ೧) ಬೋಧನೆಗಿಂತ ಆಚರಣೆ ಮುಖ್ಯ. ರಾಮರಾಜ್ಯದ ಗುಟ್ಟೇ ಇದು. ರಾಮಲಕ್ಷ್ಮಣ ಭರತರು ರಾಜಪುತ್ರರಾಗಿ, ಹಿರಿಯ ಪ್ರಜೆಗಳಾಗಿ, ದೊಡ್ಡ ದಾರಿಯಲ್ಲಿ ನಡೆದರು. ಅವರು ಅಂದು ಹಾಕಿದ ಮೇಲ್ಪಂಕ್ತಿ ಇಂದಿಗೂ ಮೇಲ್ಪಂಕ್ತಿಯಾಗಿ ಉಳಿದಿದೆ. ಆದ್ದರಿಂದ ದೇಶದ ನಾಯಕರು ಅದನ್ನು ತಮ್ಮ ಜೀವನದಲ್ಲಿ ಆಚರಣೆಗೆ ತಂದು ತೋರಿಸಬೇಕು. ದೊಡ್ಡವರ ಉದಾಹರಣೆ ಚಿಕ್ಕವರಿಗೆ; ಲೋಕ ಅನುಸರಿಸುವುದು ದೊಡ್ಡವರನ್ನೇಯೆ. ಮನೆಯ ಯಜಮಾನನು ಕೊಳಕನಾದರೆ ಅವನ ಪರಿವಾರವೂ ಕೊಳಕಾಗಿರುತ್ತದೆ.</p>
		<p> ೨) ಜನಸಾಮಾನ್ಯವೆಲ್ಲವೂ ಅರಿಯಬೇಕಾದದ್ದನ್ನು ನಾವು ಅವರ ತಾಯ್ನುಡಿಯಲ್ಲಿಯೇ ತಿಳಿಸಬೇಕು. ಊಟ ಮಾಡಿದ್ದು ಹೊಟ್ಟೆಗೆ ಹೋಗಬೇಕಾದರೆ ಬಾಯಿಯೇ ಸರಿಯಾದ ಮಾರ್ಗ. ತಾಯ್ನುಡಿ ಜನದ ಬಾಯಿ. ಪರಭಾಷೆಯಲ್ಲಿ ಓದುವುದನ್ನೂ ಕೇಳುವುದನ್ನೂ ಕೂಡ ನಾವು ಮೌನವಾಗಿ ಮನಸ್ಸಿನಲ್ಲಿಯೇ ಭಾಷಾಂತರಿಸಿಕೊಳ್ಳುತ್ತೇವೆ. ಆಮೇಲೆ ಅದು ನಮ್ಮದಾಗುತ್ತದೆ.<sup><a epub:type="noteref" href="999-aside.xhtml#id-208-01">*</a></sup></p>
	</section>
</body>
</html>
