<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
 <title>ಭಾಷಣಗಳು ಮತ್ತು ಲೇಖನಗಳು</title>
<link rel="stylesheet" type="text/css" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-212">
<h1 class="level1-title" epub:type="title"><span class="num">೧೨</span> ಕನ್ನಡ ಕವಿವರ್ಯ ಶ್ರೀ ಕೆ.ವಿ. ಪುಟ್ಟಪ್ಪನವರು</h1>
<p><strong>ಅಧ್ಯಕ್ಷರೇ ಮತ್ತು ಮಹನೀಯರೇ,</strong></p>
<p>ಭಾರತ ಸಾಹಿತ್ಯ ಪರಿಷತ್ತಿನಿಂದ ಬಹುಮಾನಿತರಾದ ಕನ್ನಡ ಕವಿವರ್ಯ ಪ್ರಿನ್ಸಿಪಲ್​ ಪುಟ್ಟಪ್ಪನವರನ್ನು ಅಭಿನಂದಿಸುವುದಕ್ಕೆ ಕನ್ನಡ ಸಾಹಿತ್ಯ​ ಪರಿಷತ್ತು ಏರ್ಪಡಿಸಿರುವ ಈ ಸಮಾರಂಭದಲ್ಲಿ ಮಾತನಾಡಲು ಅವಕಾಶ ದೊರೆತಿರುವುದಕ್ಕಾಗಿ ನಾನು ತುಂಬ ಸಂತೋಷಿಸುತ್ತೇನೆ. ಸಾಹಿತ್ಯ ಪರಿಷತ್ತು ಅಖಂಡ ಕರ್ಣಾಟಕವನ್ನು ಪ್ರತಿನಿಧಿಸುವ ಸಂಸ್ಥೆ. ಆದ್ದರಿಂದ ಇಲ್ಲಿ ಅವರಿಗೆ ನೀಡಿರುವ ಸ್ವಾಗತಾಭಿನಂದನಗಳು ಕನ್ನಡಿಗರೆಲ್ಲರ ಸಂತೋಷವನ್ನು ಸೂಚಿಸುವವಾಗಿವೆ. ಕೇಂದ್ರ ಸರ್ಕಾರವು ಅವರಿಗೆ ಬಹುಮಾನವನ್ನಿತ್ತು, ಉಪಾಧ್ಯಾಯವರ್ಗಕ್ಕೂ, ಮೈಸೂರು ವಿಶ್ವವಿದ್ಯಾನಿಲಯಕ್ಕೂ, ಆಧುನಿಕ ಕನ್ನಡ ಕವಿಕುಲಕ್ಕೂ ಗೌರವಕೊಟ್ಟಿದೆ. ಈ ಶತಮಾನದ ಆದಿಯಿಂದಲೂ ಕನ್ನಡದ ಏಳುಬೀಳುಗಳನ್ನು ನೋಡುತ್ತಿರುವ ನಮ್ಮಂಥವರಿಗೆ ಇದೊಂದು ಅಪೂರ್ವವಾದ ಶುಭ ಸಂದರ್ಭವಾಗಿದೆ.</p>
<p>ಈ ಹಿರಿಯ ಬಹುಮಾನ ಬಂದಿರುವುದು ಶ್ರೀಮಾನ್​ ಪುಟ್ಟಪ್ಪನವರ “ರಾಮಾಯಣದರ್ಶನ” ಕ್ಕೆ. ಅದು ಅವರ ಕಾವ್ಯ ಪರ್ವತಶ್ರೇಣಿಯಲ್ಲಿ ಗೌರೀ ಶಂಕರ; ಅದಕ್ಕೆ ಎಡಗೈ ಬಲಗೈಗಳಂತಿರುವ ಹಲವು ಶಿಖರಗಳು ಆ ಶ್ರೇಣಿಯಲ್ಲಿವೆ ಎಂಬುದನ್ನು ಕನ್ನಡಿಗರೆಲ್ಲರೂ ಬಲ್ಲರು.</p>
<p>ಸಾಹಿತ್ಯ ಕ್ಷೇತ್ರದಲ್ಲಿ ಶ್ರೀಮಾನ್​ ಪುಟ್ಟಪ್ಪನವರದು ಬಹುದೀರ್ಘವಾದ ವ್ಯವಸಾಯ. ನನಗೆ ತಿಳಿದಂತೆ, ಅದು ಈಗ್ಗೆ ಸುಮಾರು ಮೂವತ್ತು ವರ್ಷಕ್ಕಿಂತ ಹಿಂದೆಯೇ ಆರಂಭವಾಗಿ ನಡೆಯುತ್ತಿತ್ತು. ನಾನು ಮಹಾರಾಜಾ ಕಾಲೇಜಿಗೆ ೧೯೨೬ರಲ್ಲಿ ಕನ್ನಡದ ಅಧ್ಯಾಪಕನಾಗಿ ಹೋಗುವ ಹೊತ್ತಿಗಾಗಲೇ ‘ಪುಟ್ಟಪ್ಪನೆಂಬ ವಿದ್ಯಾರ್ಥಿ ಇದ್ದಾನಂತೆ, ಆತ ಉತ್ತಮವಾದ ಕವಿತೆಗಳನ್ನು ಬರೆದಿದ್ದಾನಂತೆ’ ಎಂದು ಜನ ವಿಸ್ಮಯಭರಿತರಾಗಿ ಮಾತನಾಡುತ್ತಿದ್ದರು. ಆಗ ಉಪಾಧ್ಯಾಯರೂ ಹೆಚ್ಚಾಗಿ ಬರೆಯುತ್ತಿರಲಿಲ್ಲ. ಉಪಾಧ್ಯಾಯನ ಕೆಲಸ ಪಾಠ ಹೇಳಿಬಿಟ್ಟರೆ ಮುಗಿಯಿತು ಎಂದು ಎಲ್ಲರೂ ತಿಳಿದಿದ್ದ ಕಾಲ ಅದು; ಆದ್ದರಿಂದ ನನಗೆ ಈ ತರುಣ ಕವಿಯ ವಿಚಾರದಲ್ಲಿ ಒಂದು ಗೂಢವಾದ ಗೌರವವೂ ತೀವ್ರವಾದ ಕುತೂಹಲವೂ ಉಂಟಾಗಿದ್ದುವು. ಮೊದಲ ದಿನವೇ ವಿದ್ಯಾರ್ಥಿಗಳ ಹಾಜರಿಯನ್ನು ಕರೆದಾಗ ಪುಟ್ಟಪ್ಪನವರ ಹೆಸರು ಬರಲು ತಟ್ಟನೆ ಕತ್ತೆತ್ತಿ, ಅದು ಯಾರೆಂದು ನೋಡಿದ್ದು ಇಂದಿಗೂ ನನಗೆ ಜ್ಞಾಪಕವಿದೆ. ಅಷ್ಟೇನೂ ದೃಢಾಂಗನಲ್ಲದಿದ್ದರೂ ಕಿಶೋರಚಂದ್ರನ ಎಳ ಬೆಳಕಿನಿಂದ ಶೋಭಿಸುತ್ತ, ಬೇಲೂರ ಗುಡಿಯ ಗೋಡೆಯ ಮೇಲೆ ಕೆತ್ತಿದ್ದ ದೇವತೆಯ ವಿಗ್ರಹದಂತೆ ನಿಶ್ಚಲವಾಗಿ ಕುಳಿತಿದ್ದ ತರುಣ ವಿದ್ಯಾರ್ಥಿಯ ಗಂಭೀರ ಮುಖಮುದ್ರೆಯನ್ನು ನೋಡಿ, ನಾನು ಸಂತೋಷದಿಂದಲೂ ಮೆಚ್ಚುಗೆಯಿಂದಲೂ ಕ್ಷಣಕಾಲ ಸ್ತಂಭಿತನಾಗಿ ನಿಂತು ಮುಂದೆ ಹೋದೆ. ಆಗ ಅವರು ಎಷ್ಟು ಬರೆದಿದ್ದರೋ ಏನೇನು ಬರೆದಿದ್ದರೋ ನನಗೆ ಗೊತ್ತಿರಲಿಲ್ಲ. ಆದರೆ, ಸ್ವಲ್ಪ ಕಾಲದಲ್ಲಿಯೇ ಅವರು ಬರೆದಿದ್ದ ಕೆಲವು ಕವಿತೆಗಳನ್ನು – ಒಂದು ನೋಟ್​ ಪುಸ್ತಕದಲ್ಲಿ ಅಡಗಿದ್ದಷ್ಟನ್ನು – ಓದುವ ಸುಯೋಗ ಒದಗಿತು. ಅದೊಂದು ಅಪೂರ್ವ ಅನುಭವ. ಆ ಅನುಭವವೇ ನಾನು ಬೆಂಗಳೂರಿಗೆ ವರ್ಗವಾಗಿ ಬಂದಮೇಲೆ ಮೊಟ್ಟಮೊದಲನೆಯ ಕನ್ನಡ ಕವಿಸಮ್ಮೇಳನವನ್ನು - ‘ವಿದ್ಯಾರ್ಥಿ ಕವಿ’ ಸಮ್ಮೇಳನವನ್ನು – ಏರ್ಪಡಿಸಿ ಅದಕ್ಕೆ ಅವರನ್ನು ಅಧ್ಯಕ್ಷರಾಗಿ ಮಾಡಿದ್ದಕ್ಕೆ ಮೂಲ. ಅಂದಿನಿಂದ ಅವರ ಕೃತಿಯ ಪರಿಚಯ ಸಂತತವಾಗಿ ಬೆಳೆಯುತ್ತಿದೆ. ಅವರ ರಾಮಾಯಣ ದರ್ಶನವನ್ನು ಹಸ್ತಪ್ರತಿಯಲ್ಲಿಯೇ ಮೊದಮೊದಲು ನೋಡಿದವರಲ್ಲಿ ನಾನೂ ಒಬ್ಬ. ಅದರ ಕೆಲವು ಭಾಗಗಳನ್ನು ಸಚಿತ್ರವಾಗಿ ಮೊದಲು ಪ್ರಕಟಿಸಿ ಪರಿಚಯ ಮಾಡಿಕೊಟ್ಟಿದ್ದು ‘ಪ್ರಬುದ್ಧ ಕರ್ಣಾಟಕ’.</p>
<p>ಕವಿ ಪುಟ್ಟಪ್ಪನವರು ಬೆಂಗಳೂರಿಗೆ ಹೊಸಬರೇನಲ್ಲ. ಅವರು ಸೆಂಟ್ರಲ್​ ಕಾಲೇಜಿನಲ್ಲಿ ಹಲವು ವರ್ಷ ನನ್ನಂತೆಯೇ ಉಪಪ್ರಾಧ್ಯಾಪಕರಾಗಿದ್ದರು. ಇದನ್ನು ಅನೇಕರು ಬಲ್ಲರು. ಆದರೆ ಅದಕ್ಕೆ ಎಷ್ಟೋ ವರ್ಷ ಹಿಂದೆಯೇ ಅವರು ಇಲ್ಲಿನ ವಿದ್ಯಾರ್ಥಿ ವೃಂದಕ್ಕೆ ತಮ್ಮ ನವೀನ ಕವಿತೆಗಳಿಂದ, ತನ್ಮಯರಾಗಿ ಅವನ್ನು ಆವೇಶದೊಡನೆ ಪಠಿಸುವ ಮೋಹಕವಾದ ಮಾಯೆಯಿಂದ, ಮುಂಗಾರು ಗುಡುಗಿನಂಥ ಗಂಡುದನಿಯಿಂದ, ಅತ್ಯಂತ ಪ್ರಿಯರಾಗಿದ್ದರು. ಅವರು ಬೆಂಗಳೂರಿಗೆ ಬಂದರೆಂಬ ವರ್ತಮಾನ ತಿಳಿದರೆ ಸಾಕು, ಎಲ್ಲೆಲ್ಲಿಯ ಸಮಾಜ ಸಂಘಗಳ ವಿದ್ಯಾರ್ಥಿಗಳೂ ಅವರನ್ನು ಹಿಡಿದು ಕರೆದುಕೊಂಡು ಹೋಗಿ ಪದ್ಯಗಳನ್ನು ಓದಿಸುತ್ತಿದ್ದರು, ಆದರದಿಂದ ಕೇಳುತ್ತಿದ್ದರು. “ವರ್ಷಕ್ಕೊಂದು ಸಲವಾದರೂ ಬೆಂಗಳೂರಿಗೆ ಬನ್ನಿ; ನಿಮ್ಮ ಕವಿತೆಗಳನ್ನು ಓದಿ ಕವಿ ಕಾವ್ಯದರ್ಶನವನ್ನು ಕನ್ನಡಿಗರಿಗೆ ನೀಡಿ; ಅವರು ತಮ್ಮ ವೃದ್ಧಾಪ್ಯದಲ್ಲಿ ತಮ್ಮ ಮೊಮ್ಮಕ್ಕಳಿಗೆ ‘ನಾವು ಕವಿ ಪುಟ್ಟಪ್ಪನವರನ್ನು ಕಣ್ಣಾರ ಕಂಡಿದ್ದೆವು, ಅವರ ಕವಿತೆಗಳನ್ನು ಅವರೇ ಓದಿದ್ದನ್ನು ಕಿವಿಯಾರ ಕೇಳಿದ್ದೆವು’ ಎಂದು ಹೆಮ್ಮೆಯಿಂದ ಹೇಳಿಕೊಳ್ಳುತ್ತಾರೆ” ಎಂದು ನಾನು ಅವರನ್ನು ಕೇಳಿಕೊಳ್ಳುತ್ತಿದ್ದುದುಂಟು. ಈಚೆಗೆ ಅವರ ಓದುಗಾರಿಕೆಯನ್ನು ನಾನು ಕೇಳಿಲ್ಲ - ಭಾಷಣಗಳೂ ಅಷ್ಟೇ. ಅವರ ಕವಿತೆಯನ್ನು ಅವರ ಬಾಯಿಂದಲೇ ಕೇಳಬೇಕು – ಆಗಲೇ, ಅದರ ಇನಿದನಿ ತನಿವೆಳಗು ತೀಕ್ಷ್ಣ ತೇಜಸ್ಸು ಘನಗಾಂಭೀರ್ಯ ಕಂಡುಬಂದಾವು! ಶ್ರೀಮಾನ್​ ಜವರೇಗೌಡರೇ ಮುಂತಾದವರು ರಾಮಾಯಣ ದರ್ಶನದ ಮೇಲೆ ಲೇಖನಗಳನ್ನು ಬರೆದು ವಿವರಣೆ ಕೊಟ್ಟಿದ್ದಾರೆ, ವಿಮರ್ಶೆ ಮಾಡಿದ್ದಾರೆ. ಆದರೆ ಈ ಮಹಾಛಂದಸ್ಸಿನ ಮಹಾಕಾವ್ಯದ ಮಹತ್ವವನ್ನು ಅದನ್ನು ಬರೆದ ಮಹಾಕವಿಯಿಂದಲೇ ಕೇಳಬೇಕೆಂದು ನನಗೆ ಕುತೂಹಲವಿದೆ. ನನ್ನಂತೆಯೇ ಕುತೂಹಲವಿರುವವರು ಅನೇಕರು ಇದ್ದಾರು.</p>
<p>ಪುಟ್ಟಪ್ಪನವರು ಕನ್ನಡ ಸಾಹಿತ್ಯಕ್ಕೆ ಬದಲಾಗಿ ದರ್ಶನಶಾಸ್ತ್ರವನ್ನು ವ್ಯಾಸಂಗ ಮಾಡಿ ಸಂನ್ಯಾಸ ತೆಗೆದುಕೊಂಡು ಬಿಡುವರೇನೋ ಎಂದು ಅವರ ಬಂಧುಮಿತ್ರರು ಕಳವಳಪಡುತ್ತಿದ್ದ ಕಾಲವೊಂದಿತ್ತು. ಆದರೆ, ಅವರು ರಾಮಕೃಷ್ಣನಿಲಯದೊಳಗಿದ್ದರೂ ಆ ಮಠಕ್ಕೆ ದಕ್ಕಲಿಲ್ಲ. ರಾಮಕೃಷ್ಣ ಪರಮಹಂಸರು ಕೃಪೆಯಿಂದ ಬಿಟ್ಟು ಕೊಟ್ಟರು. ಒಳಗೆ ಕವಿತಾಪ್ರವೃತ್ತಿ ಜೀವನದಿಯಂತೆ ಉಕ್ಕುತ್ತಿರುವಾಗ ನಿವೃತ್ತಿ ಮಾರ್ಗ ಸಿದ್ಧಿಸುವುದು ಹೇಗೆ? ಆದರೆ ಇಂದಿಗೂ ಅವರಲ್ಲಿ ಒಳಮೈ ವೇದಾಂತದ್ದೇಯೆ. ತಾವು ಒಂದು ಕಾರು ಕೊಂಡುಕೊಂಡರೆ ಶಕ್ತಿದೇವತೆ ತಮ್ಮನ್ನು ನಡೆಸಲು ಬಂದಳು ಎಂದೆನ್ನಿಸುತ್ತದೆ ಅವರಿಗೆ; ಮನೆಯ ಅಂಗಳದಲ್ಲಿ ಒಂದು ಸುಂದರವಾದ ಹೂಬಿಟ್ಟರೆ ಅದು ಆನಂದ ಸ್ವರೂಪನಾದ ಪರಮಾತ್ಮನ ವಿಕಾಸವೆನ್ನಿಸುತ್ತದೆ. ಆ ಅನುಭವ ಕವಿತೆಯಾಗಿ ಹೊಮ್ಮುತ್ತದೆ. ಒಂದೊಂದು ಸಾರಿ, ಈ ಸಹಜವಾದ ದಿವ್ಯಕವಚವನ್ನು ಅವರು ಎಲ್ಲಿ ಮೊಗಚಿ ತೊಟ್ಟುಕೊಂಡುಬಿಡುತ್ತಾರೋ, ವೇದಾಂತ ಹೊರ ಮುಖವಾಗಿ, ಕವಿತೆ ಅಂತರ್ಮುಖವಾಗಿ ಬಿಡುತ್ತದೆಯೋ ಎಂದು ನನಗೆ ಶಂಕೆಯುಂಟಾಗುತ್ತದೆ. ಹಾಗಾದರೆ ಅವರ ಪದ್ಯವೂ ಗದ್ಯವೂ ಅರವಿಂದರ ಲೇಖನದಂತೆ ನಿಗೂಢವಾಗಿ ಬಿಡುತ್ತದೆ; ಅವರು ಅರವಿಂದರಾಗುವುದು ಬೇಡ, ರವೀಂದ್ರರಾಗಿಯೇ ಇರಲಿ.</p>
<p>ಶ್ರೀಮಾನ್​ ಪುಟ್ಟಪ್ಪನವರು ವರಕವಿಗಳು; ಅವರು ಕೀರ್ತಿಗಾಗಲಿ, ಬಹುಮಾನಕ್ಕಾಗಲಿ ಬರೆದವರಲ್ಲ; ಕೀರ್ತಿ ಒಂದು ಶನಿ ಎಂದವರು ಅವರು; ಆದರೆ ಶನಿ ಬರುವ ಕಾಲಕ್ಕೆ ಯಾರನ್ನು ಕೇಳುತ್ತದೆ? ಬೆನ್ನುಹತ್ತಿಯೇ ಹತ್ತುತ್ತದೆ; ಬೇಡವೆಂದಷ್ಟೂ ಮೆಟ್ಟಿಕೊಳ್ಳುತ್ತದೆ; ಲಭ್ಯವಿಲ್ಲದವರು ಬಾ ಎಂದು ಗೋಗರೆದರೂ ಓಡಿ ಹೋಗುತ್ತದೆ. ಸಂಪತ್ತೂ ಅಷ್ಟೆ; ದುಡ್ಡಿನ ಆಸೆಗೆ ಬರೆದವನ ಕವಿತೆ ‘ಭೋಜನಂ ದೇಹಿ ರಾಜೇಂದ್ರ!.......’ ಎಂಬಂತಾಗುತ್ತದೆ. ದೇವರು ಬುದ್ಧಿವಂತನಾದ ಯಜಮಾನ. ಯಾರಿಂದಲಾದರೂ ತನ್ನ ಕೆಲಸವಾಗಬೇಕಾದರೆ ಅವರಿಗೆ ತಕ್ಕ ಪ್ರಲೋಭನಗಳನ್ನು ಒದಗಿಸಿ, ಅನುಕೂಲಗಳನ್ನು ಕಲ್ಪಿಸಿ, ದುಡಿಸಿಕೊಳ್ಳುತ್ತಾನೆ. ಶ್ರೀಮಾನ್​ ಪುಟ್ಟಪ್ಪನವರಿಗೆ ಹೀಗೆ ಕವಿಪ್ರತಿಭೆಯ ಜೊತೆಗೆ ಸುಖ ಶಾಂತಿ ಸಂತೋಷ ಸಾಧನಗಳನ್ನೆಲ್ಲಾ ಕೈತುಂಬ ಕೊಟ್ಟಿದ್ದಾನೆ. ಅವರು ಶ್ರೀಮಂತ ಕವಿಗಳು. ಈ ಬಹುಮಾನಕ್ಕೆ ಅವರು ಕೈಯೊಡ್ಡಲಿಲ್ಲ, ಪ್ರಯತ್ನಪಡಲಿಲ್ಲ; ಅದನ್ನು ನಿರೀಕ್ಷಿಸಲೂ ಇಲ್ಲ; ಅಂಥ ಬಹುಮಾನವನ್ನು ಅವರೇ ನೀಡಲು ದೇವರು ಶಕ್ತಿಕೊಟ್ಟಿದ್ದಾನೆ. ಅವರಿಗೆ ಬಿರುದು ಬಹುಮಾನಗಳನ್ನು ಕೊಡುವುದು ಸಮುದ್ರಕ್ಕೆ ನೀರು ಹನಿಸುವ ಹಾಗೆ! ಅವರ ಒಂದೊಂದ ಕವಿತೆಯೂ ಒಂದೊಂದು ಬಿರುದು, ಒಂದೊಂದು ಬಹುಮಾನ.</p>
<p>ಭಾರತ ಸಾಹಿತ್ಯ ಅಕಾಡಮಿಯ ಈ ಕಾರ್ಯನೀತಿಯಿಂದ ಕನ್ನಡಿಗರಿಗೆ ಎಷ್ಟು ಸಂತೋಷವಾಗಿದೆಯೋ ಅಷ್ಟೇ ಧೈರ್ಯವೂ ಬಂದಿದೆ. ಏಕೆಂದರೆ ಭರತಖಂಡವು ನೂರಾರು ಭಾಷೆಗಳ ತವರು ಮನೆ. ಒಂದಾನೊಂದು ಕಾಲದಲ್ಲಿ ಭಾರತದ ಭಾಷೆ, ಅದರಲ್ಲಿ ಆದ್ಯಂತವೂ ಪ್ರಚಲಿತವಾದ ಭಾಷೆ, ವಿದ್ಯಾವಂತರ ವಿದ್ವಾಂಸರ ಭಾಷೆ - ಸಂಸ್ಕೃತ ಎಂಬಂತಿತ್ತು. ಇಂಗ್ಲಿಷಿನವರು ಬಂದಮೇಲೆ ಅವರೂ ಅದಕ್ಕೇ ಪ್ರಾಶಸ್ತ್ಯವಿತ್ತರು. ದ್ರಾವಿಡ ಭಾಷೆ ಅವರ ಗಮನಕ್ಕೆ ಬಂದದ್ದು ಈಚೆಗೆ; ದ್ರಾವಿಡವೆಂದರೆ ಇತ್ತೀಚಿನವರೆಗೂ ಎಲ್ಲರೂ ತಮಿಳನ್ನೇ ನಿರ್ದೇಶಿಸುತ್ತಿದ್ದರು. ನಮ್ಮವರೇ ಕನ್ನಡವನ್ನು ಬಡಗಭಾಷೆ, ಅಪಭ್ರಂಶ, ಎಂದು ಮೂಲೆಗೆ ಒತ್ತಿದ್ದರು. ಪ್ರೌಢಶಿಕ್ಷಣ ಭಾಷೆ, ರಾಜಭಾಷೆ ಎಲ್ಲಾ ಇಂಗ್ಲಿಷು ಆಗಿತ್ತು; ಇಂಥ ಇಂಗ್ಲಿಷು ಒಂದು ಕಾಲನ್ನು ಹೊರಗಿಟ್ಟಿರುವಾಗ, ಹಿಂದಿ ನಾಲ್ಕು ಕಾಲಿಂದಲೂ ಮುನ್ನುಗ್ಗುತ್ತಿದೆ. ಈ ಕಾಲದಲ್ಲಿ, ಕನ್ನಡವೆಂಬ ಭಾಷೆಯೊಂದಿದೆ, ಅದಕ್ಕೆ ವಿಸ್ತಾರವಾದ ಪುಷ್ಟವಾದ ಜೀವಂತ ಸಾಹಿತ್ಯವಿದೆ, ಎಂಬುದು ಇಂದಿನ ಸರ್ಕಾರದ ಗಮನಕ್ಕೆ ಬಂದಿದೆ, ಕನ್ನಡ ಅದರ ಕಣ್ಣಿಗೆ ಬಿದ್ದಿದೆ ಎಂದು ಇದರಿಂದ ಸೂಚಿತವಾಗಿದೆ. ಮುಂದೆ - ‘ಜೀವನ್​ ಭದ್ರಾಣಿ ಪಶ್ಯತಿ!" ಶ್ರೀಮಾನ್​ ಪುಟ್ಟಪ್ಪನವರು ಇದಕ್ಕೆ ನಿಮಿತ್ತರಾದ ಸವ್ಯಸಾಚಿಗಳು; ಅವರು ಧನ್ಯರು.</p>
<p>ಬಹುಮಾನವನ್ನೇರ್ಪಡಿಸುವುದು ಒಳ್ಳೆಯದು. ಅದರಿಂದ, ಕೊಟ್ಟವರು ಕೊಂಡವರು ಇಬ್ಬರಿಗೂ ಗೌರವ. ಆದರೆ, ಎರಡುಕೋಟಿ ಜನ ಆಡುವ ಮಾತಿಗೆ ಪ್ರೋತ್ಸಾಹವೆಂದು ಐದು ಸಾವಿರವಲ್ಲ ಐವತ್ತು ಸಾವಿರ ರೂಪಾಯಿಯನ್ನು ಒಬ್ಬರಿಗೆ ಕೊಟ್ಟು ಅದರ ಪೋಷಣೆಗೆ ಮುಂದೇನೂ ಮಾಡದೆ ಬಿಟ್ಟರೆ ಕನ್ನಡ ಭಾಷಾ ಸಾಹಿತ್ಯಗಳ ಸಮಸ್ಯೆ ಬಗೆಹರಿಯುವುದಿಲ್ಲ. (ತೆಲುಗು ತಮಿಳುಗಳ ವಿಚಾರದಲ್ಲಿಯೂ ಹೀಗೆಯೇ) ಶಿಕ್ಷಣಕ್ರಮದಲ್ಲಿಯೂ ವ್ಯವಹಾರದಲ್ಲಿಯೂ ಕನ್ನಡಕ್ಕೆ ತಕ್ಕ ಸ್ಥಾನಮಾನಗಳು ದೊರೆಯದಿದ್ದರೆ, ಅದು ಮೂಲೆ ಗುಂಪಾಗಿ, ಮುಂದಿನ ತಲೆಮಾರಿನ ಹೊತ್ತಿಗೆ ಕನ್ನಡದಲ್ಲಿ ಬರೆಯುವವರು ಓದುವವರೇ ಇಲ್ಲದೆ ಹೋಗಬಹುದು; ಬಹುಮಾನ ಕೊಡುತ್ತೇವೆಂದು ಮುಂದೆ ಬಂದು ಪಂಜುಹಿಡಿದುಕೊಂಡು ಹುಡುಕಿದರೂ ಪುಟ್ಟಪ್ಪನವರಂಥ ಮೇಲುಮಟ್ಟದ ಕವಿ ದೊರೆಯದಂತಾಗಬಹುದು. ಕೇಂದ್ರ ಸರಕಾರದ, ಮತ್ತು ಅದರ ಜಾಡಿನಲ್ಲಿಯೆ ಹೋಗುತ್ತಿರುವ ಪ್ರಾಂತೀಯ ಸರಕಾರದ ಇಂದಿನ ಭಾಷಾ ನೀತಿಯನ್ನು ನೋಡಿದರೆ ಯಾರಿಗಾದರೂ ಈ ಶಂಕೆಯುಂಟಾಗುತ್ತದೆ. ದ್ರಾವಿಡಕಳಗಂ ಕಾಮರಾಜನಾಡರ್​ ಇಂಥವರ ಮಾತಿರಲಿ, ತಮ್ಮ ತಾಯ್ನುಡಿಗೆ ಒದಗಿದ ಕಂಟಕದ ನಿವಾರಣೆಗಾಗಿ ಸತ್ಯಾಗ್ರಹ ಹೂಡಿದವರನ್ನು ಸೆರೆಗೆ ಕಳುಹಿಸಿದ್ದ ‘ಕಾಂಗ್ರೆಸ್​ ಹುಲಿ’ ಚಕ್ರವರ್ತಿ ರಾಜಗೋಪಾಲಾಚಾರ್ಯರೇ ಈಗ ಈ ವಿಚಾರದಲ್ಲಿ ಚಳವಳಿ ಹೂಡಿರುವುದು ಎಲ್ಲರ ಗಮನಕ್ಕೂ ಬಂದಿದೆ. ಕನ್ನಡವಕ್ಕಿ ಹೊನ್ನಿನ ಪಂಜರದಲ್ಲಿ ಸೆರೆಯಾಗಿ ಕುಳಿತರೆ ಅದಕ್ಕೆ ಮೋಕ್ಷವಿಲ್ಲ.</p>
<p>ಸರ್ಕಾರದ ಕೃಪಾಕಟಾಕ್ಷ ಮೇಲೆ ಬಿದ್ದರೆ ಎಂಥ ಉಗ್ರವ್ಯಕ್ತಿಯ ತೇಜಸ್ಸೂ ಉಡುಗುತ್ತದೆ; ಅವನು ಸರ್ಕಾರದ ಅವಿಚ್ಛಿನ್ನ ಭಕ್ತನಾಗದಿದ್ದರೂ ಅಲ್ಲಿಂದ ಮುಂದೆ ದಾಕ್ಷಿಣ್ಯಪರನಾಗುತ್ತಾನೆ; ಸಾಧಾರಣವಾಗಿ ಸರ್ಕಾರವನ್ನು ವಿರೋಧಿಸುವುದಕ್ಕಾಗಲಿ ಖಂಡಿಸುವುದಕ್ಕಾಗಲಿ ಹೋಗುವುದಿಲ್ಲ; ಇದೊಂದು ಆಡಳಿತದ ಚತುರ ನೀತಿ. ಆದರೆ ಪುಟ್ಟಪ್ಪನವರ ವಿಚಾರದಲ್ಲಿ ನಮಗೆ ಈ ಹೆದರಿಕೆ ಅನಾವಶ್ಯಕ. ಏಕೆಂದರೆ, ಅವರು ಈ ಕೃಪಾಕಟಾಕ್ಷಕ್ಕೆ ಬಾಯಿ ಬಾಯಿ ಬಿಡುವವರಲ್ಲ. ಅವರ ಕೀರ್ತಿ ಪ್ರತಿಷ್ಠೆಗಳು ಸರ್ಕಾರದ ಕೃಪಾಕಟಾಕ್ಷದ ಮೇಲೆ ನಿಂತಿಲ್ಲ; ಕನ್ನಡ ಮಹಾಜನರು ಅವರಿಗೆ ತಮ್ಮ ಅಂತರಂಗದಲ್ಲಿ ಕೊಟ್ಟ ಪ್ರೀತಿ ಗೌರವಗಳನ್ನು ಸರ್ಕಾರವು ಬಹಿರಂಗವಾಗಿ ಅನುಮೋದಿಸಿದೆ; ಅಷ್ಟೇಯೆ. ಇನ್ನು, ಈ ಬಹುಮಾನದ ಬೆಲೆ: ಐದು ಸಾವಿರರೂಪಾಯಿ ಈ ಬಡದೇಶಕ್ಕೆ ದೊಡ್ಡದೇ; ಆದರೆ ಇದೇನು ಕಾವ್ಯದ ಬೆಲೆಯಲ್ಲ. ಕಾವ್ಯಕ್ಕೆ ಧನರೂಪದಲ್ಲಿ ಬೆಲೆ ಕಟ್ಟುವವರು ಯಾರು? ಅದೇನು ಉಪ್ಪೇ ಹುಣಿಸೇಹಣ್ಣೇ ಬೆಲೆಕಟ್ಟುವುದಕ್ಕೆ? ಆದ್ದರಿಂದ ಕನ್ನಡದ ವಿಚಾರಕ್ಕೆ ಶ್ರೀಮಾನ್​ ಪುಟ್ಟಪ್ಪನವರ ಮನಃಪ್ರವೃತ್ತಿಯಾಗಲಿ, ಕಾರ್ಯಪ್ರವೃತ್ತಿಯಾಗಲಿ, ಈ ಬಹುಮಾನ ಸನ್ಮಾನಗಳಿಂದ ಸ್ವಲ್ಪವೂ ವಿಚಲಿತವಾಗುವುದಿಲ್ಲವೆಂದು ನಾವು ಧೈರ್ಯವಾಗಿರಬಹುದು. ಏಕೆಂದರೆ, ಅವರ ಭಾಷಾಭಿಮಾನ ಇಂದಿನದಲ್ಲ, ನಿನ್ನೆಯದಲ್ಲ. ಅದು ರೂಢಮೂಲವಾಗಿದ್ದು ದಿನ ದಿನಕ್ಕೂ ಬೆಳೆಯುತ್ತಿದೆ, ಬಲವಾಗುತ್ತಿದೆ. ಸಂದರ್ಭ ಬಂದಾಗಲೆಲ್ಲಾ ಕನ್ನಡದ ಪರವಾಗಿ ಅವರು ಕವಿಸಹಜವಾದ ವಾಣಿಯಿಂದ ಸ್ಫೂರ್ತಿಮತ್ತಾಗಿ ವಾದಿಸಿದ್ದಾರೆ. ಇದುವರೆಗೂ ಅವರು ಅಧ್ಯಾಪಕರಾಗಿದ್ದರು. ಸಾವಿರ ರೂಪಾಯಿ ಸಂಬಳ ಬಂದರೂ ಉಪಾಧ್ಯಾಯ ಉಪಾಧ್ಯಾಯನೇ; ಅವನು ಗಂಟಲು ಒಣಗಿಸಿಕೊಂಡರೆ ಯಾರು ಲಕ್ಷ್ಯ ಮಾಡುತ್ತಾರೆ? ಈಗ ಅಧ್ಯಾಪಕ ವೃತ್ತಿಯಿಂದ ಅವರು ಅಧಿಕಾರಪದವಿಗೆ ಬಂದಿದ್ದಾರೆ. ಇಂದಿನ ಉನ್ನತಸ್ಥಾನದಿಂದ ಮುಂದಿನ ಮೆಟ್ಟಲು ಇನ್ನೂ ಹೆಚ್ಚಿನ ಅಧಿಕಾರ ಸ್ಥಾನವಾಗುತ್ತದೆ. ಆದ್ದರಿಂದ ಇಂದೂ ಮುಂದೂ ಅವರ ಕೈ ಬಾಯಿಗಳು ನಡೆಯುತ್ತವೆ; ಕನ್ನಡಕ್ಕೆ ಅವರ ಅಧಿಕಾರಾಭಿಮಾನಗಳು ರಕ್ಷಾಕವಚವಾಗಿರುತ್ತವೆಂಬುದರಲ್ಲಿ ಸಂದೇಹವಿಲ್ಲ.</p>
<p>ಅವರಿಗೆ ದೇವರು ದೀರ್ಘಾಯುರಾರೋಗ್ಯಗಳನ್ನು ದಯಪಾಲಿಸಲಿ, ಅವರ ಪರಿಶ್ರಮದಿಂದ, ಬೆಂಬಲದಿಂದ, ಪ್ರೋತ್ಸಾಹದಿಂದ, ಕನ್ನಡನಾಡು ನುಡಿಗಳು ಬಲಿಯಲಿ, ನಲಿಯಲಿ - ಎಂದು ತಮ್ಮೆಲ್ಲರ ಪರವಾಗಿ ಭಗವಂತನನ್ನು ಪ್ರಾರ್ಥಿಸುತ್ತೇನೆ.<sup><a epub:type="noteref" href="999-aside.xhtml#id-212-01">*</a></sup> </p>
</section>
</body>
</html>
