<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
 <title>ಭಾಷಣಗಳು ಮತ್ತು ಲೇಖನಗಳು</title>
<link rel="stylesheet" type="text/css" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-209">
<h1 class="level1-title" epub:type="title"><span class="num">೯</span> ದಿವಂಗತ ಶ್ರೀಮಾನ್​ ಎಂ.ಆರ್​. ಶ್ರೀನಿವಾಸಮೂರ್ತಿಗಳು</h1>
<p>ದಿವಂಗತ ಎಂ.ಆರ್​. ಶ್ರೀನಿವಾಸಮೂರ್ತಿಗಳು ವಯಸ್ಸಿನಲ್ಲಿ ನನಗಿಂತ ಎರಡು ಮೂರು ವರ್ಷ ಚಿಕ್ಕವರು. (ಜನನ ೨೮-೮-೧೮೯೨). ಆದ್ದರಿಂದ ಅವರ ವಿಚಾರವಾಗಿ ನಾನು ಈ ಸಂತಾಪ ಸಭೆಯಲ್ಲಿ ಮಾತನಾಡುವುದು ಸಂಕಟಕರವಾದ ಸಂಗತಿ. ಅವರು ಬದುಕಿದ್ದಾಗ ಅವರ ವಿಚಾರವಾಗಿ ಸಭೆಯಲ್ಲಿ ಬಹಿರಂಗವಾಗಿ ನಾನು ಮಾತನಾಡಲು ಅವಕಾಶ ದೊರೆಯದೆ ಈಗ ಮಾತನಾಡಬೇಕಾಗಿ ಬಂದಿರುವುದು ನನಗೆ ತುಂಬ ಅನುತಾಪವನ್ನುಂಟುಮಾಡುತ್ತಿದೆ.</p>
<p>ಶ್ರೀನಿವಾಸಮೂರ್ತಿಗಳು ತಿರುಪತಿಯ ಶ್ರೀನಿವಾಸ ದೇವರಂತೆ ಭವ್ಯಮೂರ್ತಿ. ಬೇಲೂರಿನ ಚೆನ್ನಕೇಶವ ಮೂರ್ತಿಯಂತೆ ಸುಂದರಮೂರ್ತಿ. ಒಳ್ಳೆಯ ಸ್ಫುರದ್ರೂಪಿ. ಅವರನ್ನು ಒಂದು ಸಾರಿ ನೋಡಿದವರು ಮರೆಯುವಂತಿರಲಿಲ್ಲ. ನನಗೆ ಮೊದಲು ಅವರ ಪರಿಚಯವಾದದ್ದು ಸುಮಾರು ೩೫ ವರ್ಷಗಳ ಕೆಳಗೆ. ಆಗ ಅವರು ಯುವಕರಾಗಿ ಮೈಯಲ್ಲಿ ರಕ್ತ ಚಿಮ್ಮುವಂತಿದ್ದರು. ಮುಖದಲ್ಲಿ ಉತ್ಸಾಹ ಉಕ್ಕುತ್ತಿತ್ತು. ಅವರ ಆ ಓಜಸ್ಸು, ತೇಜಸ್ಸು, ಶಕ್ತಿ, ಉತ್ಸಾಹಗಳು ಕೊನೆಗಾಲದಲ್ಲಿಯೂ ತುಂಬ ಕುಂದಿದ್ದುವೆಂದು ಹೇಳಲಾಗುವುದಿಲ್ಲ. ಅವರ ವೇಷಭೂಷಣಗಳೂ ಅವಕ್ಕೆ ಒಪ್ಪುವಂತಿದ್ದುವು. ಈಚೆಗೆ ಅವರು ಸೂಟನ್ನು ಬಿಟ್ಟು ಪಂಚೆ ಉಡುತ್ತಿದ್ದರೂ, ಕೋಟು ಪೇಟಗಳನ್ನು ತ್ಯಜಿಸಿರಲಿಲ್ಲ. ಅವರ ಮರಣ ವಾರ್ತೆಯನ್ನು ಕೇಳಿದಾಗ ಅವರಿಗೆ ತುಂಬ ಪರಿಚಿತರಾದವರೊಬ್ಬರು - ಮಹಿಳೆಯರು ‘ಒಂದು ದಿನವೂ ಕಲಾಪತ್ತಿನ ಪಂಚೆ, ಪೇಟ, ಸಿಲ್ಕುಕೋಟುಗಳಿಲ್ಲದೆ ಬರುತ್ತಿರಲಿಲ್ಲವಲ್ಲಾ! ಕಣ್ಣಿಗೆ ಕಟ್ಟಿದಂತಿದೆಯಲ್ಲಾ!’ ಎಂದರು. ಅದು ಅವರ ವಿಚಾರವಾಗಿ ಮೊದಲು ಹೊರಬಂದ ಮಾತು.</p>
<p>ಶ್ರೀನಿವಾಸಮೂರ್ತಿಗಳು ಸೆಂಟ್ರಲ್​ ಕಾಲೇಜಿನಲ್ಲಿ ಬಿ.ಎ. ಗೆ ಓದುತ್ತಿದ್ದಾಗ ನಾನು ಮಹಾರಾಜಾ ಕಾಲೇಜಿನಲ್ಲಿ ಬಿ.ಎ. ಗೆ ಓದುತ್ತಿದ್ದೆ. ಆಗ ಇನ್ನೂ ಮೈಸೂರು ವಿಶ್ವವಿದ್ಯಾನಿಲಯ ಹುಟ್ಟಿರಲಿಲ್ಲ. ನಮ್ಮಿಬ್ಬರನ್ನೂ ಸೇರಿಸಿದ್ದು ಸೆಂಟ್ರಲ್​ ಕಾಲೇಜಿನ ಕರ್ಣಾಟಕ ಸಂಘ. ಆಗ ಅವರು ಈ ಊರಿನ ಸರ್ಕಾರೀ ಹೈಸ್ಕೂಲಿನಲ್ಲಿ ವಿಜ್ಞಾನದ ಉಪಾಧ್ಯಾಯರಾಗಿದ್ದರು. ಅವರು ಓದಿದ್ದು ವಿಜ್ಞಾನ; ಆದರೆ ಅವರಿಗೆ ಒಲಿದು ಬಂದಿದ್ದು ಸಾಹಿತ್ಯ. ಅವರು ಅಷ್ಟು ಹೊತ್ತಿಗಾಗಲೇ ವಿಜ್ಞಾನವನ್ನು ಕಾಲೇಜಿನಲ್ಲಿ ಎಷ್ಟು ಓದಿದ್ದರೋ, ಸಾಹಿತ್ಯವನ್ನು – ಕನ್ನಡ ಸಾಹಿತ್ಯವನ್ನೂ – ಅಷ್ಟೇ ಓದಿದ್ದರು. ಪಠ್ಯವಾಗಿ ಅಲ್ಲ; ಸ್ವಂತವಾಗಿ. ಆಗಿನ ಕಾಲದಲ್ಲಿ ಕನ್ನಡ ಸಂಸ್ಕೃತಗಳ ಓದು ಇಂಟರ್​ಮೀಡಿಯೆಟ್​ಗೇ ಮುಗಿದು ಹೋಗುತ್ತಿತ್ತು. ಅಲ್ಲಿಯೂ ಒಂದು ಪ್ರಬಂಧವನ್ನು ಬರೆದು ಅಥವಾ ಹತ್ತು ವಾಕ್ಯಗಳನ್ನು ಭಾಷಾಂತರಿಸಿ ನಾವು ಕೃತಾರ್ಥರಾಗುತ್ತಿದ್ದೆವು. ಬಿ.ಎ.ಯಲ್ಲಿ ಅವುಗಳ ಗಂಧವೇ ಇರಲಿಲ್ಲ. ಹಾಗಿರಲು, ಅವರ ಅಪಾರ ಕನ್ನಡ ಸಾಹಿತ್ಯ ಪರಿಚಯದ ಗುಟ್ಟೇನು? ಅವರ ಸಾಹಿತ್ಯ ಪ್ರೀತಿ ಹುಟ್ಟು ರಸಿಕತೆ. ಈ ಸಾಹಿತ್ಯ ಪ್ರೀತಿಯು, ಅದರಿಂದಾಗುತ್ತಿದ್ದ ಆನಂದಾನುಭವವು, ಅವರ ರಸಿಕತೆಯ ಒಂದು ಮುಖ ಮಾತ್ರ. ಅವರ ತಂದೆ ತುಂಬ ರಸಿಕರು; ಸುಮಾರು ೮೫ ವರ್ಷ ತುಂಬುಜೀವನ ಜೀವಿಸಿ, ರಸವತ್ತಾದ ಕೊಡಗಿನ ಕಿತ್ತಲೆಯ ಹಣ್ಣಿನಂತೆ ಇದ್ದು ದೇಹ ಬಿಟ್ಟವರು; ಊಟ, ತಿಂಡಿ, ಸಂಗೀತ, ಸಾಹಿತ್ಯಗಳಲ್ಲಿ ಉತ್ತಮವಾದ ಅಭಿರುಚಿ ಇದ್ದವರು. ಶ್ರೀ ಮೂರ್ತಿಗಳೂ ಅಂಥವರೇ. ಅವರ ಜೊತೆಯಲ್ಲಿ ನಾನು ಮೈಸೂರು ಬೆಂಗಳೂರುಗಳಲ್ಲಿ ಎಷ್ಟೋ ರಸವತ್ತಾದ ಊಟಗಳನ್ನು ಮಾಡಿದ್ದೇನೆ. ತಿಂಡಿಗಳನ್ನು ತಿಂದಿದ್ದೇನೆ. ಇಂಟರ್​ ಪರೀಕ್ಷೆಗೆ ಆಗ ಉದ್ದಾಮ ಗ್ರಂಥಗಳನ್ನು ಪಠ್ಯವಾಗಿಡುತ್ತಿರಲಿಲ್ಲ. (ಪಠ್ಯವಾಗಿ ಪರೀಕ್ಷೆಗೆ ಓದಿದರೆ, ಅಮೃತವೂ ವಿಷವಾಗುವುದುಂಟು) ಹಾಗಿರುವಾಗ ಕನ್ನಡ ಸಾಹಿತ್ಯದ - ಹಳಗನ್ನಡ ಪ್ರೌಢ ಸಾಹಿತ್ಯದ ಸವಿಯು ಶ್ರೀಮೂರ್ತಿಗಳಿಗೆ ದೊರಕಲು ಏನು ಸಂದರ್ಭ ಒದಗಿತೋ ಸರಿಯಾಗಿ ಗೊತ್ತಿಲ್ಲ; ಕರ್ಮಧರ್ಮ ಸಂಯೋಗ, ಪೂರ್ವಜನ್ಮ ಸಂಸ್ಕಾರಗಳೇ ಇರಬೇಕು. ಏಕೆಂದರೆ ಸಾಧಾರಣವಾಗಿ ವಿಜ್ಞಾನಿಗೂ ಸಾಹಿತ್ಯ ದರ್ಶನಗಳಿಗೂ ತುಂಬ ದೂರ. ಅನೇಕ ವೇಳೆ ದ್ವೇಷವೇ ಇರುತ್ತದೆ. ಅಂತೂ, ಮೊದಲು ನನಗೆ ಅವರು ಗುರುತಾದಾಗ ಅವರಿಗಿದ್ದ ಹಳಗನ್ನಡ ಹೊಸಗನ್ನಡ ಸಾಹಿತ್ಯದ ನಿಕಟ ಪರಿಚಯವನ್ನು ನೋಡಿ ನನಗೆ ವಿಸ್ಮಯವಾಯಿತು; ಕಾಲೇಜಿನಲ್ಲಿ ಕನ್ನಡದ ಉಪಾಧ್ಯಾಯನಾಗಿದ್ದ ನನಗೆ ಅಷ್ಟು ವಿಸ್ತಾರವಾದ ಕನ್ನಡ ಸಾಹಿತ್ಯ ಪರಿಚಯವಿಲ್ಲವಲ್ಲಾ ಎಂದು ನಾಚಿಕೆಯಾಯಿತು. ಅವರು ಕನ್ನಡ ಕಂದಪದ್ಯಗಳನ್ನೂ, ಹಳಗನ್ನಡದ ದೀರ್ಘವೃತ್ತಗಳನ್ನೂ ನೀರು ಕುಡಿದಂತೆ ಹೇಳುತ್ತಿದ್ದರು. ಕವಿಕಾಮನ “ಶೃಂಗಾರ ರತ್ನಾಕರ” ಪೂರ್ತಿಯಾಗಿ ಬಾಯಿಗೆ ಬರುತ್ತಿದ್ದಂತೆ ಕಾಣುತ್ತಿತ್ತು. ‘ಗಿರಿಜಾಕಲ್ಯಾಣ’ ‘ರಾಜಶೇಖರ ವಿಲಾಸ’ ಗಳಲ್ಲಿ ಹಲವು ವೃತ್ತಗಳು ಬಾಯಿಗೆ ಬರುತ್ತಿದ್ದುವು. ಇದನ್ನು ನೋಡಿ ನನಗೆ ಆಶ್ಚರ್ಯವಾಗುತ್ತಿತ್ತು. ನನ್ನದು ಸಂಸ್ಕೃತ ಸಂಸ್ಕಾರ. ನಾನು ಇಂದಿಗೂ ನೂರು ಶ್ಲೋಕಗಳನ್ನು ಬೇಕಾದರೆ ಹೇಳಬಲ್ಲೆ. ಆದರೆ ಒಂದೆರಡಕ್ಕಿಂತ ಹೆಚ್ಚಾಗಿ ಕನ್ನಡ ಪದ್ಯ ಬಾಯಿಗೆ ಬರುವುದಿಲ್ಲ. ಇಂಥ ಆಜನ್ಮ ಸಿದ್ಧ ರಸಿಕ ಸಾಹಿತಿಗಳ, ಕನ್ನಡ ವಿದ್ವಾಂಸರ, ಅವಲಂಬನ ದೊರೆತದ್ದರಿಂದ ಕರ್ಣಾಟಕ ಸಂಘ ಬೆಳೆಯಲು ತುಂಬ ಸಹಾಯವಾಯಿತು. (ಶಿಲ್ಪ, ಸಾಹಿತ್ಯ, ಸಂಗೀತ ಮುಂತಾದವುಗಳಲ್ಲಿ ಹಾಗೆಯೇ ಸಮರ್ಥರಾದ ಹಲವರ ಪೋಷಣೆಯಲ್ಲಿ ಸಂಘ ಬೆಳೆಯಿತು. ಆದರೆ ಅವರ ಉಲ್ಲೇಖ ಪ್ರಕೃತವಲ್ಲ). ಅವರು ಸಂಘದಲ್ಲಿ ಷಡಕ್ಷರಿ ಹರಿಹರ ಈ ಕವಿಗಳ ಮೇಲೆ ಉಪನ್ಯಾಸಗಳನ್ನು ಕೊಟ್ಟು ಅವರ ಸ್ಥಾನ ನಿರ್ದೇಶಮಾಡಿದರು. ಆ ವಿಧವಾದ ವಿಮರ್ಶೆ ಅಂದಿನವರೆಗೆ ನಡೆದಿರಲಿಲ್ಲ. ಷಡಕ್ಷರಿಯಲ್ಲಿ ಪಾಂಡಿತ್ಯವೆಷ್ಟಿತೋ ರಸಿಕತೆಯೂ ಅಷ್ಟೇ ಇತ್ತು ಎಂದು ತೋರಿಸಿಕೊಟ್ಟವರು ಅವರು.</p>
<p>ಶ್ರೀನಿವಾಸಮೂರ್ತಿಗಳು ಕಾವ್ಯಸುಧೆಯಲ್ಲಿ ತೇಲಿ ಮುಳುಗಿ ಕರಗಿಹೋಗುತ್ತಿದ್ದ ಸಕ್ಕರೆಯ ಉಂಡೆ ಮಾತ್ರ ಎಂದು ಯಾರೂ ಭಾವಿಸಬಾರದು. ಅವರಲ್ಲಿ ಅವರ ಉದ್ದಕ್ಕೂ ರಾಜಸವಿತ್ತು. ನಿಸ್ಸತ್ವನಾದ ಉಪಾಧ್ಯಾಯನಾಗಿರುವುದಕ್ಕೂ ನೀರಿನಂತಹ ಕವಿತೆಯನ್ನು ಬರೆಯುವುದಕ್ಕೂ ಹುಟ್ಟಿದವರಲ್ಲ ಅವರು. ಅವರು ದಕ್ಷತೆಯಿಂದ ಅಧಿಕಾರ ನಡಸಿ ದರ್ಪದಿಂದ ಆಳುವುದಕ್ಕೆ ಹುಟ್ಟಿದವರು. ಅವರ ಜಾತಕದಲ್ಲಿ ಅಂಗಾರಕ ಉಚ್ಚನಾಗಿ ಸ್ವಕ್ಷೇತ್ರವನ್ನೂ, ಲಗ್ನವನ್ನೂ ನೋಡುತ್ತಾನೆ. ಆದ್ದರಿಂದ ಅವರು ಮೊದಲು ಮಿಡಲ್​ಸ್ಕೂಲಿನಲ್ಲಿ ಕೆಲಸಕ್ಕೆ ಸೇರಿದರೂ ಅದರ ಮುಖ್ಯೋಪಾಧ್ಯಾಯರಾದರು. ಇನ್​ಸ್ಪೆಕ್ಟರಾದರು; ಜಿಲ್ಲೆಯ ಮುಖ್ಯ ವಿದ್ಯಾಧಿಕಾರಿಗಳಾದರು. ಇಂಗ್ಲಿಷ್​ ಕೋಶದ ಕೆಲಸದಲ್ಲಿ ಸಹಾಯಕರಾಗಿ ಬಂದರೂ ಆಮೇಲೆ ಮುಖ್ಯರಾದರು. ಕೊನೆಗೆ ಅವರು ಪರಿಷತ್ತಿಗೆ ಬಂದಾಗ ಅಧ್ಯಕ್ಷರಾದರು. ಅವರ ಕಾಲಕ್ಕೆ ಉಪಾಧ್ಯಕ್ಷ ಸ್ಥಾನ ಹೋಗಿತ್ತು.</p>
<p>ಶ್ರೀನಿವಾಸಮೂರ್ತಿಗಳು ಒಳ್ಳೆಯ ವಾಗ್ಮಿಗಳು; ಎಂಥ ವಿಷಯವನ್ನಾದರೂ ಸ್ವಾಧೀನಪಡಿಸಿಕೊಳ್ಳುವ ಮೇಧಾಶಕ್ತಿಯೂ, ಅದನ್ನು ಸ್ಪಷ್ಟವಾಗಿ ತಿಳಿಸುವ ಬೋಧನ ಶಕ್ತಿಯೂ ಅವರಿಗೆ ಚೆನ್ನಾಗಿತ್ತು. ಆದ್ದರಿಂದ ಅವರಿಗೆ ದೊರೆತ ಬಿ.ಟಿ. ಶಿಕ್ಷಣ ಬೆಟ್ಟಕ್ಕೆ ಕಲ್ಲುಹೊತ್ತಹಾಗಾಯಿತು. ಅವರ ವಿದ್ಯಾರ್ಥಿಗಳು ಇದನ್ನು ಬಲ್ಲರು; ಅದಕ್ಕಿಂತ ಹೆಚ್ಚಾಗಿ ಅವರ ಉಪನ್ಯಾಸಗಳನ್ನು ಕೇಳಿದವರು ಬಲ್ಲರು. ನಾನು ಅವರ ಎಷ್ಟೋ ಭಾಷಣಗಳನ್ನು ಕೇಳಿದ್ದೇನೆ. ಅವರು ಒಂದನ್ನೂ ಬರೆದು ಓದಿದವರಲ್ಲ; ಅದಕ್ಕೆ ಟಿಪ್ಪಣಿಗಳನ್ನು ಮಾಡಿಟ್ಟುಕೊಂಡು ಅದನ್ನು ಮಧ್ಯೆ ಮಧ್ಯೆ ನೋಡಿದವರಲ್ಲ. ಆಯಾ ಉಪನ್ಯಾಸದ ವಿಷಯ ಅವರಿಗೆ ಕರತಲಾಮಲಕವಾಗಿರುತ್ತಿತ್ತು; ಅದರಲ್ಲಿ ಅನುವಾದ ಮಾಡಬೇಕಾದ ವಚನಗಳಾಗಲಿ ಪದ್ಯಗಳಾಗಲಿ ಎಲ್ಲಾ ಬಾಯಿಗೆ ಬರುತ್ತಿದ್ದುವು; ಒಂದನ್ನು ಹೇಳುವಾಗಲೂ ಅವರು ತಡವರಿಸುತ್ತಿರಲಿಲ್ಲ; ತಲೆ ಕೆರೆದು ಕೊಳ್ಳುತ್ತಿರಲಿಲ್ಲ.</p>
<p>ಅವರ ಅಧಿಕಾರದ ಕಾಲದಲ್ಲಿ – ಅದರಲ್ಲಿಯೂ ಇನ್ಸ್​ಸ್ಪೆಕ್ಟರ್​ ಆಗಿದ್ದಾಗ – ಅವರು ಮಾಡಿದ ಕೆಲಸ ಇಷ್ಟು ಚೆನ್ನಾಗಿ ಗಮನಕ್ಕೆ ಬಂದಿಲ್ಲ. ಅದಕ್ಕೆ ಕೈಗನ್ನಡಿ ಅವರ ‘ರಂಗಣ್ಣನ ಕನಸಿನ ದಿನಗಳು’. ಅದು ಬಂದಾಗ ನಾನು ಅದನ್ನು ಒಂದೇ ಸಮನೆ ಓದಿ ಮುಗಿಸಿ ಅವರಿಗೆ ಕಾಗದ ಬರೆದೆ; ‘ನಿಮ್ಮ ಗ್ರಂಥಗಳಲ್ಲೆಲ್ಲಾ ಇದು ತುಂಬ ಶ್ಲಾಘ್ಯವಾದದ್ದು; ಶಿಕ್ಷಣ ಸಾಹಿತ್ಯಕ್ಕೆ ಇದು ಅಮೂಲ್ಯವಾದ ದಾನ. ಪ್ರತಿಯೊಬ್ಬ ಉಪಾಧ್ಯಾಯನೂ, ವಿದ್ಯಾಧಿಕಾರಿಯೂ, ಸಾರ್ವಜನಿಕನೂ ಇದನ್ನು ಓದಬೇಕಾದದ್ದು ಅವಶ್ಯಕ’ ಎಂದು ಬರೆದೆ. ಅವರಿಗೆ ಬಹು ಸಂತೋಷವಾಯಿತು.</p>
<p>ಅವರು ಸರ್ಕಾರಕ್ಕೆ ಮಾಡಿದ ವರದಿಗಳು ತುಂಬ ರಚನಾತ್ಮಕವಾಗಿರುತ್ತಿದ್ದುವು. ಆದರೆ ಸರ್ಕಾರದವರು ಅವಕ್ಕೆ ಎಷ್ಟು ಗಮನ ಕೊಡಬೇಕೋ ಅಷ್ಟು ಕೊಡಲಿಲ್ಲವೆಂಬುದು ಅವರ ಮತ್ತು ಹಲವರ ಭಾವನೆಯಾಗಿತ್ತು. ಅದು ಕನಸಲ್ಲ, ಕಥೆಯಲ್ಲ – ಚರಿತ್ರೆ. ಅವರು ಉಪಾಧ್ಯಾಯರಾಗಿ, ವಿದ್ಯಾಧಿಕಾರಿಗಳಾಗಿ, ಮಾಡಿದ ಕೆಲಸಕ್ಕಿಂತಲೂ ಅವರ ಹೆಸರು ಮುಂದೆ ಬಂದಿರುವುದು, ಶಾಶ್ವತವಾಗಿ ನಿಲ್ಲುವುದು, ಅವರ ಗ್ರಂಥಗಳಿಂದ. ಅವುಗಳ ವಿಚಾರವಾಗಿ ಇಲ್ಲಿ ಒಂದೆರಡು ಮಾತುಗಳನ್ನು ಹೇಳುತ್ತೇನೆ.</p>
<p>ಶ್ರೀನಿವಾಸಮೂರ್ತಿಗಳ ಮೊಟ್ಟಮೊದಲ ಗ್ರಂಥ ಒಂದು ಪದ್ಯಕಾವ್ಯ ಎನ್ನುವುದು ಅನೇಕರಿಗೆ ಗೊತ್ತಿಲ್ಲ. ಅದು ಒಂದು ಶತಕ; ದೊಡ್ಡ ವೃತ್ತಗಳಲ್ಲಿ ಬರೆದದ್ದು; ಆಗ ಸರಳ ರಗಳೆಯೂ, ಹೊಸಗನ್ನಡ ಛಂದಸ್ಸಿನ ಬಗೆಬಗೆಯ ಪ್ರಯೋಗಗಳೂ ಇನ್ನೂ ಬಂದಿರಲಿಲ್ಲ. ಅದನ್ನು ಅವರು ಬರೆದದ್ದು ಸ್ನೇಹಿತರ ಅವಲೋಕನಕ್ಕಾಗಿ ಮಾತ್ರ. ಇಂದಿಗೂ ಅದು ಹಸ್ತಪ್ರತಿಯಾಗಿಯೇ ಉಳಿದಿದೆ. ಅದನ್ನು ಮುಮ್ಮಡಿ ಕೃಷ್ಣರಾಜ ಒಡೆಯರವರ ಕಾಲದಲ್ಲಿ ಬರೆದಿದ್ದರೆ ಮುಚ್ಚಿಡಬೇಕಾದ ಪ್ರಮೇಯವೇ ಬರುತ್ತಿರಲಿಲ್ಲ. ಅದಕ್ಕೆ ಬದಲು ಆಸ್ಥಾನ ಮರ್ಯಾದೆ ದೊರೆಯುತ್ತಿತ್ತು. ಆ ಮರ್ಯಾದೆಯು ಸ್ವಲ್ಪಮಟ್ಟಿಗಾದರೂ ಅವರ ಬೇರೊಂದು ಗ್ರಂಥಕ್ಕೆ ನಾಲ್ವಡಿ ಕೃಷ್ಣರಾಜ ಒಡೆಯರವರ ಕಾಲದಲ್ಲಿ ದೊರೆಯಿತು. ಇದು ಅನೇಕರಿಗೆ ಗೊತ್ತಿಲ್ಲ. ನಾಲ್ವಡಿ ಕೃಷ್ಣರಾಜರ ಪ್ರೋತ್ಸಾಹವಿದ್ದುದು ಬಹುಮಟ್ಟಿಗೆ ಹೀಗೆಯೇ: ಅವರ ಬಲಗೈಮಾಡಿದ್ದು ಎಡಗೈಗೆ ತಿಳಿಯುತ್ತಿರಲಿಲ್ಲ. ಅದು ಅವರು ಮೂರ್ತಿಗಳ ‘ಕಂಠೀರವ ವಿಜಯ’ ಕ್ಕೆ ಕೊಟ್ಟ ಪ್ರೋತ್ಸಾಹ. ಶ್ರೀನಿವಾಸಮೂರ್ತಿಗಳು ಸ್ವಲ್ಪಕಾಲ ಮೈಸೂರಿನಲ್ಲಿದ್ದರು. ಆಗ ಅವರ ಸ್ನೇಹಿತರು ಸಿ. ಸುಬ್ಬರಾಯರು ಸ್ಕೌಟುಗಳು ಆಡುವುದಕ್ಕೆ ಅನುಕೂಲವಾದ ಒಂದು ಸಣ್ಣ ನಾಟಕವನ್ನು ಅಪೇಕ್ಷಿಸಿದರು. ಅದರಲ್ಲಿ ಹೆಣ್ಣು ಪಾತ್ರ ಬರಬಾರದು, ಗಂಡು ಹುಡುಗರು ಹೆಣ್ಣು ವೇಷ ಹಾಕಿದರೆ ಆಭಾಸವಾಗುತ್ತದೆ, ಎಂಬುದು ಅವರ ಆಶಯವಾಗಿತ್ತು. ಅಕದ್ಕೆ ತಕ್ಕಂತೆ ಶ್ರೀಮೂರ್ತಿಗಳು ಒಂದು ಸಣ್ಣ ಗಂಡು ನಾಟಕವನ್ನು ಬರೆದರು. ಅದೇ ‘ಕಂಠೀರವ ವಿಜಯ’. ಅದನ್ನು ಓದಿದ ಕೆಲವು ತಮಿಳರಿಗೆ ಕೋಪ ಬಂತು. ಆದರೆ ಅದನ್ನು ಓದಿದ ಶ್ರೀಮನ್ಮಹಾರಾಜರು ತಮ್ಮ ಆಪ್ತ ಕಾರ್ಯದರ್ಶಿಗಳ ಮೂಲಕ ಅವರಿಗೆ ಹೇಳಿಕಳುಹಿಸಿ ತಮ್ಮ ಮೆಚ್ಚುಗೆಯನ್ನು ತೋರಿಸಿದ್ದಲ್ಲದೆ, ಗ್ರಂಥ ಪ್ರಕಾಶನಕ್ಕೆ ತಗಲಿದ ವೆಚ್ಚವನ್ನೆಲ್ಲಾ ಕೊಡಿಸಿದರು. ಇದಾದ ಮೇಲೆ ‘ರಾಣಿ ವೀರಮ್ಮಾಜಿ’ ಮುಂತಾದ ಇನ್ನೂ ಕೆಲವು ಮೈಸೂರು ಚರಿತ್ರೆಗೆ ಸಮಬಂಧಪಟ್ಟ ನಾಟಕಗಳನ್ನು ಬರೆಯಬೇಕೆಂದು ಅವರು ಉದ್ದೇಶಿಸಿದ್ದರು. ಆದರೆ ಅವಕ್ಕಿಂತ ಹೆಚ್ಚಾಗಿ ಅವರು ವೀರಶೈವ ಸಾಹಿತ್ಯಕ್ಕೆ ಗಮನಕೊಡಬೇಕಾಯಿತು.</p>
<p>ಕರ್ಣಾಟಕ ಸಂಘವು ಆರಂಭವಾದ ತರುಣದಲ್ಲಿಯೇ ಅವರು ಷಡಕ್ಷರದೇವ ಹರಿಹರರ ಮೇಲೆ ಉಪನ್ಯಾಸಗಳನ್ನು ಕೊಟ್ಟರೆಂದು ಹಿಂದೆ ಹೇಳಿದೆ. ಅವು ‘ಪ್ರಬುದ್ಧ ಕರ್ಣಾಟಕ’ ದಲ್ಲಿ ಪ್ರಕಟವಾಗಿ ಶ್ರೀ ಮೂರ್ತಿಗಳ ವೀರಶೈವ ಸಾಹಿತ್ಯ ವೈದುಷ್ಯವು ಪ್ರಕಾಶಕ್ಕೆ ಬಂತು. ಆ ಕಾಲದಲ್ಲಿ ಶ್ರೀ ಮಂಜಪ್ಪ ಹಾರ್ಡೆಕರ್​, ಸಿಂದಗಿ ಸಿದ್ದಪ್ಪ, ಇವರಲ್ಲಿ ಯಾರೋ ಬಸವಣ್ಣನವರ ಮೇಲೆ ಒಂದು ಸಣ್ಣ ಗ್ರಂಥವನ್ನು ಬರೆದು ‘ಪ್ರಬುದ್ಧ ಕರ್ಣಾಟಕ’ ಕ್ಕೆ ವಿಮರ್ಶೆಗಾಗಿ ಕಳುಹಿಸಿದರು. ಅದು ವೀರಶೈವ ಸಾಹಿತ್ಯದಲ್ಲಿ ಆಗಲೇ ಪಾಂಡಿತ್ಯ ಹೊಂದಿದ್ದ ಶ್ರೀ ಮೂರ್ತಿಗಳ ಕೈಗೆ ಹೋಯಿತು. ಅವರ ವಿಮರ್ಶೆಯು ಎಷ್ಟು ದೀರ್ಘವಾಯಿತೆಂದರೆ ಅದನ್ನು ಅವರು ಸ್ವತಂತ್ರವಾಗಿ ಪುಸ್ತಕ ರೂಪದಲ್ಲಿ ಬರೆಯುವುದೇ ಉತ್ತಮವೆಂದು ನಿರ್ಧರಿಸಿದರು. ಕರ್ಣಾಟಕ ಸಂಘವೂ ಅದಕ್ಕೆ ಒಪ್ಪಿಗೆ ಕೊಟ್ಟಿತು. ಅವರು ಸೋಲಾಪುರದವರೆಗೂ ಪ್ರಯಾಣ ಮಾಡಿ ಬಸವಣ್ಣನವರ ಜೀವನ ಚರಿತ್ರೆಯಲ್ಲಿ ಹೆಸರಾದ ಸ್ಥಳಗಳನ್ನೆಲ್ಲಾ ನೋಡಿಕೊಂಡು ಬಂದರು. ಫೋಟೋ ತೆಗೆಯುವವರನ್ನು ಜೊತೆಯಲ್ಲಿ ಕರೆದುಕೊಂಡು ಹೋಗಿ ಬೇಕಾದ ಫೋಟೋಗಳನ್ನು ತಂದರು. ೧೧-೧೨ನೇ ಶತಮಾನದ ಶಾಸನ ಸಾಹಿತ್ಯವನ್ನೆಲ್ಲಾ ಓದಿದರು; ಆಗ ತಾನೇ ರಾ. ಹಳಕಟ್ಟಿಯವರಿಂದ ಪ್ರಕಟವಾಗಿದ್ದ ‘ಬಸವೇಶ್ವರ’ ವಚನಗಳನ್ನು ಸವಿಮರ್ಶವಾಗಿ ವ್ಯಾಸಂಗಮಾಡಿ ಅದರಲ್ಲಿ ಬಸವಣ್ಣನವರ ಚರಿತ್ರೆಯನ್ನು ಒಂದು ಕ್ರಮದಲ್ಲಿ ರೂಪಿಸಿದರು. ಅದು ‘ಭಕ್ತಿಭಂಡಾರಿ ಬಸವಣ್ಣನವರು’ ಎಂಬ ಶ್ಲಾಘ್ಯ ಗ್ರಂಥವಾಯಿತು.</p>
<p>ಇಂಥ ವಿದ್ವಾಂಸರನ್ನು ಹಿಡಿದು, ಅವರ ವೈದುಷ್ಯವನ್ನು ಉಪಯೋಗಿಸಿಕೊಂಡು, ಅವರಿಗೆ ತಕ್ಕ ಪ್ರೋತ್ಸಾಹ ಕೊಟ್ಟು, ಧರ್ಮಾಂಧತೆ ಇಲ್ಲದೆ, ಕೇವಲ ಕನ್ನಡ ಸಾಹಿತ್ಯ ಪ್ರೀತಿಯಿಂದಲೇ ಇಂಥ ಉತ್ತಮ ಗ್ರಂಥಗಳನ್ನು ಪ್ರಕಟಿಸಿದ ಸೆಂಟ್ರಲ್​ ಕಾಲೇಜಿನ ಕರ್ಣಾಟಕ ಸಂಘಕ್ಕೆ ಕೀರ್ತಿಯೂ ಶ್ರೇಯಸ್ಸೂ ಸಲ್ಲತಕ್ಕುದಾಗಿದೆ.</p>
<p>ಅಲ್ಲಿಂದಾಚೆಗೆ ಅವರು ವೀರಶೈವ ಸಾಹಿತ್ಯದಲ್ಲಿಯೇ ಹೆಚ್ಚು ವ್ಯಾಸಂಗ ಮಾಡಬೇಕೆಂದೂ ಸಂಶೋಧನೆ ನಡೆಸಬೇಕೆಂದೂ, ನಿರ್ಧರವಾಯಿತು. ಮಹಾದೇವಿಯಕ್ಕನಿಗೆ ಮದುವೆಯಾಯಿತೇ ಇಲ್ಲವೇ? ಬಸವೇಶ್ವರನ ಗುರು ಯಾರು? ಅವನಿಗೆ ಮುಂಜಿ ಆಯಿತೇ ಇಲ್ಲವೇ? ಶೂನ್ಯ ಸಂಪಾದನೆ ಎಷ್ಟು? ಒಂದೇ, ಹಲವೇ? ಬಸವಣ್ಣನವರು ಬಿಜ್ಜಳನನ್ನು ಕೊಲೆಮಾಡಿಸಿದರೆ? - ಮುಂತಾದ ಹಲವು ವಿಚಾರಗಳಲ್ಲಿ ಅವರು ಸಂಶೋಧನೆಗಳನ್ನು ನಡಸಿದ್ದಾರೆ. ಅವರ ವೈದುಷ್ಯವು ವೀರಶೈವರನ್ನೂ ಬೆರಗುಗೊಳಿಸಿದೆ, ಎಂದು ಹೇಳಿದರೆ ಸುಳ್ಳಾಗುವುದಿಲ್ಲ. ಅನೇಕರು ಅವರನ್ನು ಬಹುದಿವಸ ವೀರಶೈವರೆಂದೇ ಭಾವಿಸಿದ್ದರು.</p>
<p>‘ಪ್ರಭುಲಿಂಗಲೀಲೆ’ ಯ ಸಂಗ್ರಹ, ‘ವಚನ ಧರ್ಮಸಾರ’ ಇವುಗಳನ್ನು ಬರೆಯಲು ಅವರೇ ಶಕ್ತರೆಂದು ಆಗ ವಿಶ್ವವಿದ್ಯಾನಿಲಯದ ಗ್ರಂಥ ಪ್ರಕಟನಸಮಿತಿಯ ಅಧ್ಯಕ್ಷರಾಗಿದ್ದ ಬಿ.ಎಂ. ಶ್ರೀಕಂಠಯ್ಯನವರು ಕಂಡುಕೊಂಡು ಆ ಕೆಲಸವನ್ನು ಅವರಿಗೆ ಒಪ್ಪಿಸಿದರು. ಅವರು ಅದನ್ನು ಸಂತೋಷದಿಂದಲೂ, ಸಾಮರ್ಥ್ಯದಿಂದಲೂ ನಿರ್ವಹಿಸಿದರು. ಅವುಗಳನ್ನು ಅನುಸರಿಸಿ, ಆಧರಿಸಿ, ಈಚೆಗೆ ಆ ವಿಷಯಗಳ ಮೇಲೆ ಹಲವು ಗ್ರಂಥಗಳು ಹುಟ್ಟಿದ್ದರೂ ಅವು ಯಾವುವೂ ಆ ಮಟ್ಟಕ್ಕೆ ಬರಲಾರವು ಎಂಬುದು ನನ್ನ ಭಾವನೆ.</p>
<p>ಇದೇ ರೀತಿಯಾಗಿ ವೀರಶೈವ ಸಾಹಿತ್ಯದ ಚರಿತ್ರೆಯನ್ನು ಬರೆಯಬೇಕೆಂದು ವಿಶ್ವವಿದ್ಯಾನಿಲಯವು ಅವರಿಗೆ ವಹಿಸಿಕೊಟ್ಟಿತ್ತು. ಅವರೂ ಬರೆಯುತ್ತಿದ್ದರು. ಅದು ವಿಶ್ವವಿದ್ಯಾನಿಲಯವು ಹೇಳಿದ ಪರಿಮಿತಿಯನ್ನು ತುಂಬ ಮೀರಿ ಹೋದದ್ದರಿಂದ ಅದರ ಸಂಗ್ರಹವನ್ನು ವಿಶ್ವವಿದ್ಯಾನಿಲಯಕ್ಕೆ ಕೊಟ್ಟು, ವಿಸ್ತಾರವನ್ನು ಪ್ರತ್ಯೇಕವಾಗಿ ಪ್ರಕಟಿಸಬೇಕೆಂಬುದು ಅವರ ತಾತ್ಪರ್ಯವಾಗಿತ್ತು. ಆದರೆ ಸಂಗ್ರಹವೂ ಹೊರಬಂದಿಲ್ಲ, ವಿಸ್ತಾರವೂ ಹೊರಬಂದಿಲ್ಲ. ವೀರಶೈವ ಸಾಹಿತ್ಯಾಭಿಮಾನಿಗಳು ಇದರ ಪ್ರಕಾಶನವನ್ನು ಕೈಕೊಳ್ಳಬೇಕು; ಆ ಕೆಲಸ ಮಾಡಲು ಅವರಷ್ಟು ಸಮರ್ಥರು ಈಗ ನನಗೆ ತಿಳಿದಮಟ್ಟಿಗೆ ಇಲ್ಲ; ಅದು ಸಿದ್ಧವಾಗಿರುವ ಔತಣದ ಊಟ.</p>
<p>ಶತಕವನ್ನು ಬರೆದ ತಾರುಣ್ಯ ಕಾಲದಲ್ಲಿಯೇ ಅವರು ‘ಸಾವಿತ್ರಿ’ ಎಂಬ ಒಂದು ಸಣ್ಣ ಕಾದಂಬರಿಯನ್ನು ಬರೆದರು. ಅದು ೧೯೧೭ರ ‘ಕಾದಂಬರೀ ಸಂಗ್ರಹ’ ಮಾಸಪತ್ರಿಕೆಯಲ್ಲಿ ಪ್ರಕಟವಾಯಿತು. ಅದು ಅನೇಕರಿಗೆ ಗೊತ್ತಿರಲಿಲ್ಲ. ಶುದ್ಧ ಹುಡುಗತನದಲ್ಲಿ ಬರೆದದ್ದು ಎಂದು ಅವರೂ ಅದನ್ನು ಅಲಕ್ಷಿಸಿದ್ದರು. ಈಚೆಗೆ ಅದರ ಎರಡನೆಯ ಮುದ್ರಣ ಬಂದಿತು. ಅದನ್ನು ಓದಿ ನಾವೆಲ್ಲರೂ ತುಂಬ ವಿನೋದಪಟ್ಟೆವು. ಇದೇ ಜಾತಿಯ ಒಂದೆರಡರು ಸಣ್ಣ ಕಥೆಗಳು ‘ಪ್ರಬುದ್ಧ ಕರ್ಣಾಟಕ’ ದಲ್ಲಿ ಬಂದುವು. ಅವು ಅವರ ಕಾವ್ಯನಾಮದಲ್ಲಿ ಪ್ರಕಟವಾದ್ದರಿಂದ ಅನೇಕರಿಗೆ ಅವರವೆಂದು ಇಂದಿಗೂ ತಿಳಿಯದು.</p>
<p>‘ನಾಗರಿಕ’, ‘ಕವಿಯ ಸೋಲು’, ಇವೆರಡೂ ಆಧುನಿಕ ಕನ್ನಡ ಸಾಹಿತ್ಯದಲ್ಲಿ ಒಂದು ವಿಶಿಷ್ಟ ಸ್ಥಾನವನ್ನು ಪಡೆದಿವೆ. ‘ನಾಗರಿಕ’ ದಲ್ಲಿ ಅವರ ಧರ್ಮಾಭಿಮಾನ, ದೇಶಾಭಿಮಾನ, ದೇವವಾತ್ಸಲ್ಯಗಳು ಉಜ್ವಲವಾಗಿ ಪ್ರಕಾಶಗೊಂಡಿವೆ. ಸರಳರಗಳೆಯನ್ನು ಶಕ್ತಿಮತ್ತಾಗಿ ಅವರು ಪ್ರಯೋಗಿಸಿದ್ದು ಅದೇ ಮೊದಲು. ‘ಕವಿಯ ಸೋಲಿಗೆ’ ಲಾಲ್​ಬಾಗಿನಲ್ಲಿ ಸೇರುತ್ತಿದ್ದ ಕೆಲವು ಹಣ್ಣು ಮುದುಕರು ಮೂಲವೆಂದು ಹೇಳಿದರೆ ಪ್ರಾಯಶಃ ಯಾರೂ ನಂಬಲರರು.</p>
<p>ವೀರಶೈವ ಗ್ರಂಥಗಳಿಗೆ ಕೈಹಾಕುವುದಕ್ಕೆ ಮೊದಲೇ ಅವರು ಗ್ಯಾನೋ ಪಂಡಿತನ ಭೌತಶಾಸ್ತ್ರ ಗ್ರಂಥವನ್ನು ಕನ್ನಡಿಸಿದ್ದರು. ಅದು ಮೂರು ದೊಡ್ಡ ಪುಸ್ತಕಗಳಾಗಿತ್ತು. ಆದರೆ ಅದನ್ನು ಪ್ರಕಟಿಸುವವರು ಯಾರು? ಇಂದಿಗೂ ಅದು ಅವರ ಕೋಣೆಯಲ್ಲಿ ಬಿದ್ದಿರಬೇಕು.</p>
<p>ಈಗ್ಗೆ ಸುಮಾರು ೧೫-೨೦ ವರ್ಷಗಳ ಕೆಳಗೆ ಅವರು ಆರೇಳು ಉತ್ತಮ ರೀತಿಯ ಕನ್ನಡ ರೀಡರುಗಳನ್ನು ಬರೆದರು. ಅವು ಕೆಲವು ಕಾರಣಗಳಿಂದ ಗ್ರಂಥ ಕರ್ತೃವಿನ ಹೆಸರಿಲ್ಲದೆ ಪ್ರಕಟವಾಗಬೇಕಾಯಿತು. ಯಾವುದೋ ಇಂಗ್ಲಿಷ್​ ಕಂಪನಿಯವರು ಪ್ರಕಟಿಸಿದರು. ಈಚೆಗೆ ಸರ್ಕಾರಿ ರೀಡರುಗಳೂ ಅವರ ಕೈಯಲ್ಲಿ ಸಂಸ್ಕರಣ ಪಡೆದುವು. ಅವಕ್ಕಾಗಲಿ, ಇವಕ್ಕಾಗಲಿ ಅವರಿಗೆ ಕೈತುಂಬ ಪ್ರತಿಫಲವೇನೂ ದೊರೆಯಲಿಲ್ಲ. ಬಂದಷ್ಟು ಬರಲಿ, ನಾನು ಬೇರೆ ಕೆಲಸಮಾಡಿ ಸಂಪಾದಿಸಬಲ್ಲೆ ಎಂಬ ಧೈರ್ಯ ಅವರಿಗಿತ್ತು. ಆದಷ್ಟು ಒಳ್ಳೆಯ ಕೆಲಸ ಮಾಡೋಣ ಎಂಬ ಉತ್ಸಾಹವಿತ್ತು.</p>
<p>ಈಚೆಗೆ ‘ಧರ್ಮ ದುರಂತ’ ಎಂಬ ನಾಟಕವನ್ನೂ, ‘ಮಹಾತ್ಯಾಗ’ ವೆಂಬ ಕಾದಂಬರಿಯನ್ನೂ ಬರೆದರು. ಮೊದಲನೆಯದು ಪ್ರಕಟವಾಯಿತು. ಆದರೆ ಅಷ್ಟಾಗಿ ಅದು ಜನರ ಮನಸ್ಸಿಗೆ ಹಿಡಿಯಲಿಲ್ಲವೆಂದು ತೋರುತ್ತದೆ. ಕಾದಂಬರಿಯು ಅರ್ಧ ಮುಕ್ಕಾಲು ಅಚ್ಚಾಗಿದೆ. ಅದನ್ನು ಪೂರ್ತಿಯಾಗಿ ಬರೆದಿದ್ದರೋ ಇಲ್ಲವೋ ಸಂದೇಹ. ಅಷ್ಟರಲ್ಲೇ ಮರಣವು ಬರಸಿಡಿಲಿನಂತೆ ಎರಗಿ ಅವರನ್ನು ಹಾರಿಸಿಕೊಂಡು ಹೋಯಿತು.</p>
<p>ಶ್ರೀನಿವಾಸ ಮೂರ್ತಿಗಳಲ್ಲಿ ಹಲವು ವಿರೋಧಾಭಾಸಗಳಿದ್ದುವು - ಮೋಹಕವಾದ ಸೌಂದರ್ಯ, ಆದರೆ ಕೆಚ್ಚೆದೆ; ಜನ್ಮತಃ ಮಾಧ್ವರು, ಆದರೆ ಸ್ಮಾರ್ತರ ಸ್ನೇಹ; ಅದ್ವೈತದಲ್ಲಿ ಪಕ್ಷಪಾತ, ವೀರಶೈವದಲ್ಲಿ ಅಭಿಮಾನ. ವ್ಯಾಸಂಗ ಮಾಡಿದ್ದು ವಿಜ್ಞಾನ, ಬರೆದದ್ದು ಸಾಹಿತ್ಯ; ಓದಿದ್ದು ಇಂಗ್ಲಿಷು, ಬರೆದದ್ದು ಕನ್ನಡ. ಮನೆಯಲ್ಲಿ ಮಾತನಾಡುತ್ತಿದ್ದದ್ದು ತೆಲುಗು, ಭಾಷಣ ಮಾಡುತ್ತಿದ್ದದ್ದು ಕನ್ನಡ. ಆದರೆ ರತ್ನದಂಥ ಮನುಷ್ಯ; ಚಿನ್ನದಂಥ ಸ್ನೇಹ; ಪರಿಶುದ್ಧವಾದ ಶೀಲ; ಅವುಗಳಲ್ಲಿ ವಿರೋಧವೂ ಇಲ್ಲ, ಆಭಾಸವೂ ಇಲ್ಲ; ಹೊರಗೆ ಹೇಗೋ ಒಳಗೂ ಹಾಗೇ; ಅವರ ಬರವಣಿಗೆಯೂ, ಭಾಷಣವೂ, ನಡವಳಿಕೆಯೂ ನಿರ್ಮಲವಾದ ಕನ್ನಡಿಯಂತಿರುತ್ತಿದ್ದುವು; ಒಂದು ಪೆಡಸಾದ ಮಾತಾಗಲಿ, ಶುಷ್ಕ ಪಾಂಡಿತ್ಯ ಪ್ರದರ್ಶನವಾಗಲಿ, ಬೆರಗುಗೊಳಿಸಬೇಕೆಂಬ ದುರಭಿರುಚಿಯಾಗಲಿ ಇರಲಿಲ್ಲ. ಕುತ್ಸಿತವಿರಲಿಲ್ಲ, ಕೀಳುತನವಿರಲಿಲ್ಲ, ತುಂಬಿದ ಕೊಡ.<sup><a epub:type="noteref" href="999-aside.xhtml#id-209-01">*</a></sup> </p>
</section>
</body>
</html>
