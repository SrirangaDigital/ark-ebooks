<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
 <title>ಭಾಷಣಗಳು ಮತ್ತು ಲೇಖನಗಳು</title>
<link rel="stylesheet" type="text/css" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-306">
<h1 class="level1-title" epub:type="title"><span class="num">೬. ‘ಅಭಿವಂದನೆ’ಗೆ ಉತ್ತರ</span></h1>
<p>ಅಧ್ಯಕ್ಷರೇ, ಮೈಸೂರು ನಗರದ ನಾನಾ ಸಾಹಿತ್ಯ ಸಂಸ್ಥೆಗಳ ಸದಸ್ಯರೇ, ಮಹಿಳೆಯರೇ, ಹಿರಿಯರೇ, ಕಿರಿಯರೇ, ಗೆಳೆಯರೇ,</p>
<p>ಇಂದು ತಾವೆಲ್ಲರೂ ಸೇರಿ ಪ್ರೀತಿ ವಿಶ್ವಾಸ ಭಕ್ತಿ ಗೌರವಗಳ ಶಾಂತವಾತಾವರಣದಲ್ಲಿ ಈ ಸರಸ್ವತೀ ಪ್ರಸಾದವನ್ನು ಕೊಟ್ಟಿರುವುದು ನನಗೆ ತುಂಬಾ ಸಂತೋಷವನ್ನುಂಟು ಮಾಡಿದೆ. ಸಾಹಿತಿಗೆ ಇದಕ್ಕಿಂತ ಹೆಚ್ಚಿನ ಸನ್ಮಾನವೇನಿದ್ದೀತು?</p>
<p>ತಾವು ನನಗೆ ನನ್ನ ಅರ್ಹತೆಗಿಂತ ಒಂದಕ್ಕೆ ಹತ್ತರಷ್ಟು ನೂರರಷ್ಟು ಗೌರವ ಸಲ್ಲಿಸಿದ್ದೀರಿ. ಈಗ ನನಗೆ ೬೭ವರ್ಷ; ಈ ಗ್ರಂಥದಲ್ಲಿ ೬೭೦ ಪುಟಗಳಿವೆ. ಅದಕ್ಕೆ ನೀವು ಆರೇಳು ಸಾವಿರ ರೂಪಾಯಿ ಖರ್ಚುಮಾಡಿದ್ದೀರಿ. ನಾನು ಕಾಲೇಜಿನಲ್ಲಿ ಕನ್ನಡದ ಉಪಾಧ್ಯಾಯನಾಗಿದ್ದು ವಿಶ್ರಾಂತನಾದವನು. ನನ್ನ ಹಾಗೆ ಕನ್ನಡದ ಉಪಾಧ್ಯಾಯರೂ, ಇತರ ಭಾಷಾಸಾಹಿತ್ಯಗಳ ಉಪಾಧ್ಯಾಯರೂ, ಹಲವು ದರ್ಶನ ಶಾಸ್ತ್ರಗಳಲ್ಲಿ ಪರಿಣತರೂ, ಪ್ರಾಧ್ಯಾಪಕರೂ ಪ್ರಿನ್ಸಿಪಾಲರೂ, ಬಹು ಸಂಖ್ಯೆಯಲ್ಲಿ ಈ ಗ್ರಂಥಕ್ಕೆ ಲೇಖನಗಳನ್ನು ಬರೆದಿದ್ದಾರೆ. ಈ ಲೇಖಕರಲ್ಲಿ ನನ್ನ ಸಹೋಪಾಧ್ಯಾಯರ ಮತ್ತು ಇಷ್ಟಮಿತ್ರರ ಜೊತೆಗೆ ನನ್ನ ಶಿಷ್ಯ ಪ್ರಶಿಷ್ಯರೂ ಅವರ ಶಿಷ್ಯ ಪ್ರಶಿಷ್ಯರೂ ಇದ್ದಾರೆ; ನನಗಿಂತ ಎಷ್ಟೋ ಹಿರಿಯರೂ ಜ್ಞಾನವೃದ್ದರೂ ಆದ ಡಾ. ವೆಂಕಟಸುಬ್ಬಯ್ಯನವರಂಥ ಘನ ವಿದ್ವಾಂಸರಿದ್ದಾರೆ; ಇವರೆಲ್ಲರಿಗಿಂತ ಹೆಚ್ಚಾಗಿ ವಿಶ್ವವಿದ್ಯಾನಿಲಯದ ಉನ್ನತಾಧಿಕಾರಿಗಳಾದ ಡಾ.ಕೆ.ವಿ. ಪುಟ್ಟಪ್ಪನವರು ಈ ಸಾಹಿತ್ಯ ರತ್ನ ಮಾಲೆಗೆ ತಮ್ಮದೊಂದು ರತ್ನವನ್ನು ಸೇರಿಸಿ, ತಾವೇ ಸಾಕ್ಷಾತ್ತಾಗಿ ಬಂದು ನನ್ನ ಹತ್ತಿರ ಕುಳಿತು ಅದನ್ನು ನನ್ನ ಕೊರಳಿಗೆ ಹಾಕಿದ್ದಾರೆ. ಇದರ ಮುಂದೆ ಯಾವ ಧನಕನಕಗಳು ಬಂದಾವು?</p>
<p>ನಾನು ಉಪಾಧ್ಯಾಯ ವೃತ್ತಿಯಿಂದ ವಿಶ್ರಾಂತನಾದಾಗ ನನಗೆ ಹಲವು ಕಡೆಗಳಿಂದ ಸಂತೋಷಕೂಟಗಳಿಗೆ ಕರೆ ಬಂತು. ತಿಂಡಿ ತೀರ್ಥಗಳಲ್ಲಿ ಭಾಗವಹಿಸಿ ಹೂವಿನ ಹಾರ ಹಾಕಿಸಿಕೊಂಡು ಪ್ರತಿಯಾಗಿ ಮಾತಿನಮಾಲೆ ಹೊರಿಸುವುದು ನನಗೆ ಅಷ್ಟೇನೂ ಪ್ರಿಯವಲ್ಲ, ಅದೇ ಕೆಲಸವಾಗಿ ಹೋಗಿ, ಘಂಟೆಗಟ್ಟಲೆ ಯಾರು ಕುಳಿತಾರು, ಹೊಗಳಿಕೆ ಕೇಳಿಯಾರು ಎಂಬ ಸೋಮಾರಿತನ ಬೇರೆ! ಆದ್ದರಿಂದ ವಿಧಿಯಿಲ್ಲದೆ ಬಂದ ಒಂದೆರಡು ಕಡೆ ಅನೌಪಚಾರಿಕವಾಗಿ ಭಾಗವಹಿಸಿದ್ದೇ ಹೊರತು ಮಿಕ್ಕ ಎಲ್ಲರಿಗೂ ಖಂಡಿತವಾಗಿ ಆಗುವುದಿಲ್ಲವೆಂದು ಬಿಟ್ಟೆ. ಆದ್ದರಿಂದ ಅನೇಕ ನನ್ನ ಮಿತ್ರರಿಗೆ, ಮುಖ್ಯವಾಗಿ ಶ್ರೀಮತಿ ಚಂಪಾಬಾಯಿಯವರಿಗೂ, ಶ್ರೀಮಾನ್ ತೀ.ನಂ ಶ್ರೀಕಂಠಯ್ಯನವರಿಗೂ ತುಂಬಾ   ಉತ್ಸಾಹ ಭಂಗವಾಯಿತು. ಅವರು ಕೂಡಿಸಿದ್ದ ಚಂದಾಹಣವನ್ನು ಹಿಂದಕ್ಕೆ ಕೊಡಬೇಕಾಯಿತು. ಆಗ ಅವರಿಗೆ ಆದ ಅಸಮಾಧಾನ ಇನ್ನೂ ಶಾಂತವಾಗಿರಲಾರದು. ಇಂದು ಶ್ರೀ ತೀ.ನಂ. ಶ್ರೀಯವರು ಇಲ್ಲಿ ಸಾಕ್ಷಾತ್ತಾಗಿ ಈ ಸಂಭ್ರಮದಲ್ಲಿ ಭಾಗವಹಿಸಿರುವುದು ನನಗೆ ಸಂತೋಷ; ನನಗಿಂತ ಅವರಿಗೆ ಹೆಚ್ಚಿನ ಸಂತೋಷವೆಂದು ನಾನು ತಿಳಿದಿದ್ದೇನೆ; ನನ್ನ ಹತ್ತು ವರುಷದ ಹಿಂದಿನ ಆ ಅಪಚಾರವನ್ನು ಮನ್ನಿಸಿ ಮರೆತುಬಿಡಬೇಕೆಂದು ಕೇಳಿಕೊಳ್ಳುತ್ತೇನೆ. ಶ್ರೀಮತಿ ಚಂಪಾಬಾಯಿಯವರಿಗೂ, ಇತರ ಮಿತ್ರರಿಗೂ ಅದೇ ವಿಜ್ಞಾಪನೆ.</p>
<figure>
	<img class="img-center" src="images/005.jpg" alt="image"/>
	<figcaption><strong>ಶ್ರೀ ಎ. ಆರ್. ಕೃಷ್ಣಶಾಸ್ತ್ರಿಗಳು ಅಭಿನಂದನೆಗೆ ಉತ್ತರ ಕೊಡುತ್ತಿರುವುದು</strong></figcaption>			
</figure>
<p>ಅದಾದ ಸ್ವಲ್ಪ ಕಾಲದ ಮೇಲೆ ಕೆಲವು ಮಿತ್ರರಿಗೆ ಇಂಥ ಒಂದು ಗ್ರಂಥವನ್ನು ಸಿದ್ದಮಾಡಿ ನನಗೆ ಕೊಡಬೇಕೆಂಬ ಯೋಚನೆ ಬಂದು ನನ್ನನ್ನು ಬಂದು ಕೇಳಿದರು. ನಾನು ಕಾಫಿ ತಿಂಡಿಗಿಂತ ಇದು ಉತ್ತಮ, ಆದರೆ ನಾಲ್ಕು ಜನ ಸೇರಿ ಕೆಲಸ ಮಾಡುವುದು ಕಷ್ಟ. ಕಾರ್ಯ ಕೈಗೂಡದಿದ್ದರೆ ನಗೆಪಾಟಲಾಗುತ್ತದೆ ಎಂದು ನನ್ನ ಅರ್ಧ ಸಮ್ಮತಿಯನ್ನೂ ಅಳುಕನ್ನೂ ವ್ಯಕ್ತಪಡಿಸಿದೆ. ಆ ನನ್ನ ಅಳುಕು ಫಲಿಸುವುದರಲ್ಲಿತ್ತು; ಅಷ್ಟರಲ್ಲಿ ಕೆಲವು ಸಾಹಸಿಗ ಮಿತ್ರರು, ಕಾರ್ಯದಕ್ಷರು, ಮುರಿದು ಬೀಳುತ್ತಿದ್ದ ಚಪ್ಪರಕ್ಕೆ ಊರೆಕೊಟ್ಟು ನಿಲ್ಲಿಸಿ ಉತ್ಸವವನ್ನು ವಿಜೃಂಭಣೆಯಿಂದ ನೆರವೇರಿಸಿಯೇ ಬಿಟ್ಟರು; ಅವರ ಉತ್ಸಾಹ, ಕಾರ್ಯದಕ್ಷತೆ ವರ್ಷಗಟ್ಟಲೆ ದುಡಿತಗಳ ಪರಿಣಾಮವಾಗಿ ಈ ಸತ್ಪಲ ನನ್ನ ಕೈತುಂಬ ದೊರೆತಿರುವಾಗ ಅವರನ್ನು ಸಂತೋಷದಿಂದ ಅಭಿನಂದಿಸುವುದರ ಜೊತೆಗೆ ನಾನು ಈ ಪ್ರಯತ್ನಕ್ಕೆ ಸಮ್ಮತಿಸಿ ಇಷ್ಟು ಜನಕ್ಕೆ ಇಷ್ಟು ಶ್ರಮ ಕೊಟ್ಟದ್ದಕ್ಕಾಗಿ ಅವರ ಮನ್ನಣೆ ಬೇಡುತ್ತೇನೆ.</p>
<p>ಈಗ್ಗೆ ಐವತ್ತು ವರ್ಷಗಳ ಹಿಂದೆ ಇಂಥ ಕೆಲಸ ಸಾಧ್ಯವಿರಲಿಲ್ಲ. ಅಂದು ಕನ್ನಡ ಇದ್ದ ಸ್ಥಿತಿಯನ್ನು ನೆನಪಿಸಿಕೊಂಡರೆ ಅದಕ್ಕೆ ಬಂದಿರುವ ಇಂದಿನ ಗೌರವ ಆಶ್ಚರ್ಯಾವಹವಾಗಿದೆ. ಆಗ ಇಂಗ್ಲಿಷಿಗೆ, ಇಂಗ್ಲಿಷ್ ಉಪಾಧ್ಯಾಯರಿಗೆ ಅಗ್ರಸ್ಥಾನ, ಅದನ್ನು ಪಾಠ ಹೇಳಲು ಇಂಗ್ಲಿಷರೇ ಆಗಬೇಕೆಂದು ನಮ್ಮ ಜನರು ವಾದಿಸುತ್ತಿದ್ದರು. ಆ ಭ್ರಮೆ ನಿರ್ಮೂಲನವಾದ್ದೆಂದು ಮೊದಲು ತೋರಿಸಿದವರು ದಿ॥ ಬಿ.ಎಂ. ಶ್ರೀಕಂಠಯ್ಯನವರು; ಯೂರೋಪಿಯನ್ ಉಪಾಧ್ಯಾಯರ ತರಗತಿಯನ್ನು ಬಿಟ್ಟು ಅವರನ್ನು ಕೇಳಿಯೋ ಕದ್ದೋ ಶ್ರೀಯವರ ತರಗತಿಗೆ ಹುಡುಗರು ಬಂದು ತುಂಬುತ್ತಿದ್ದುದನ್ನು ನಾನು ನೋಡಿದ್ದೇನೆ. ಇಂಗ್ಲಿಷನ್ನು ಬಿಟ್ಟರೆ ಸಂಸ್ಕೃತ, ಸಂಸ್ಕೃತಕ್ಕೆ ಮಹಾರಾಜಾ ಕಾಲೇಜಿನಲ್ಲಿಯೂ, ಸೆಂಟ್ರಲ್ ಕಾಲೇಜಿನಲ್ಲಿಯೂ ಎಂ.ಎ. ಪ್ಯಾಸು ಮಾಡಿದ ಒಬ್ಬೊಬ್ಬ ೧೫೦-೨೦೦ ರೂಪಾಯಿನ ಉಪಾಧ್ಯಾಯರಿದ್ದರು; ಆಗ್ಗೆ ಅವರು ಪ್ರಾಧ್ಯಾಪಕರಿಗೆ ಸಮಾನ. ಕನ್ನಡಕ್ಕೆ ಒಬ್ಬರೋ ಇಬ್ಬರೋ ೫೦-೬೦ರೂಪಾಯಿನ ಪಂಡಿತರು! “ಮುನಷಿಗಳು”! ಅವರನ್ನು ಹುಡುಗರು ವಿದೂಷಕರಂತೆ ಆಡಿಸುತ್ತಿದ್ದರು. ಮದರಾಸಿನಲ್ಲಿ ಸಂಸ್ಕೃತಕ್ಕೆ ೭೦೦-೮೦೦ರೂ. ತಲಬಿನ ಒಬ್ಬ ಪ್ರೊಫೆಸರೇ ಇದ್ದರು. ಕನ್ನಡದ ಪ್ರೋತ್ಸಾಹಕ್ಕೆಂದೇ ಆರಂಭವಾದ ಮೈಸೂರು ವಿಶ್ವವಿದ್ಯಾನಿಲಯ ಹುಟ್ಟಿ ಎಷ್ಟೋ ವರ್ಷಗಳಾದ ಮೇಲೂ ಕನ್ನಡದ ಉತ್ತಮವಾಗಿರಲಿಲ್ಲ. ಕನ್ನಡಿಗ ವೈಸ್ ಛಾನ್ಸಲರೇ ಸಂಸ್ಕೃತದ ಉಪಾಧ್ಯಾಯ ಪಂಡಿತರಿಗೆ ೮೦ರೂ. ಸಂಬಳಕೊಟ್ಟು ಕನ್ನಡದಲ್ಲಿ ಮೊದಲನೆ ತರಗತಿಯಲ್ಲಿ ಎಂ.ಎ. ಪ್ಯಾಸು ಮಾಡಿದವರಿಗೆ ೪೦ರೂ. ಕೊಟ್ಟರು. ನಾನು ೫೦ರೂ. ಸಂಬಳಕ್ಕೆ ಸೆಂಟ್ರಲ್ ಕಾಲೇಜಿನಲ್ಲಿ ಕೆಲಸಕ್ಕೆ ಸೇರಿದೆ. ನನ್ನನ್ನು ಅಲ್ಲಿ ಸೇರಿಸಿದವರು ಶ್ರೀಮಾನ್ ಬಿ. ಎಂ. ಶ್ರೀಕಂಠಯ್ಯನವರು; ಅವರ ಹೃದಯ ಒಳ್ಳೆಯದು. ಅವರು ಕೊಡಿಸಿದ ೫೦ರೂ. ಕಾಲಕ್ರಮದಲ್ಲಿ ೫೦೦ರೂ. ಆಯಿತು. ಅಂಥ ಅದೃಷ್ಟ ನನಗೊಬ್ಬನಿಗೇ ಲಭಿಸಿದ್ದು, ಅಂಥ ಅಭಿಮಾನ ಅವರೊಬ್ಬರಿಗೇ ಇದ್ದದ್ದು. ಈ ಸಂದರ್ಭದಲ್ಲಿ ಕನ್ನಡಿಗರಿಗಿಂತ ಹೆಚ್ಚಾಗಿ ಮಿ॥ ಟೇಟ್ ಮತ್ತು ವಿಯರ್ ಇಬ್ಬರೂ ನನ್ನಲ್ಲಿಯೂ ಬಿ.ಎಂ. ಶ್ರೀಯವರಲ್ಲಿಯೂ ತೋರಿಸಿದ ವಿಶ್ವಾಸವನ್ನು ನೆನೆಯ ಬೇಕಾದದ್ದು ನನ್ನ ಧರ್ಮ-ಇದನ್ನು ನಾನು ಈಗಾಗಲೇ ಅನೇಕ ಮಿತ್ರರಲ್ಲಿ ಹೇಳಿದ್ದೇನೆ.</p>
<p>ನಾನು ಮೈಸೂರಿನ ವೆಸ್ಲಿಯನ್ ಮಿಷನ್ ಹೈಸ್ಕೂಲಿನಲ್ಲಿ ಲೋವರ್‌ಸೆಕೆಂಡರಿ ಪರೀಕ್ಷೆ ಮಾಡಿಕೊಂಡು ಒಂದೆರಡು ವರ್ಷ ಅಲ್ಲಿಯೇ ಓದುತ್ತಿದ್ದೆ. ಎಷ್ಟು ಚೆನ್ನಾಗಿ ಓದುತ್ತಿದ್ದರೂ ನನಗೆ ಫೀಜಿನ ಪೂರ್ತಿ ವಿನಾಯಿತಿ ದೊರೆಯಲಿಲ್ಲ. ಅರ್ಧ ಕೊಡುವುದೂ ಕಷ್ಟವಾಗಿತ್ತು; ಮಹಾರಾಜಾ ಕಾಲೇಜಿಗೆ ಬಂದು ಸೇರಿದರೆ ಅಲ್ಲಿ ನನ್ನಂಥವನಿಗೆ ಖಂಡಿತ ಪೂರ್ತಿ ಸಹಾಯ ದೊರೆಯುತ್ತದೆಂದು ಯಾರೋ ಹೇಳಿದರು. (ಆಗ ಕಾಲೇಜಿಗೆ ಹೈಸ್ಕೂಲೂ ಸೇರಿತ್ತು) ಅದರಂತೆ ಕಾಲೇಜಿಗೆ ಹೋಗಿ ಕಾಲೇಜಿನ ಮುಖ್ಯಾಧಿಕಾರಿಗಳಾಗಿದ್ದ ಮಿ॥ ವಿಯರನ್ನು ನೋಡಿದೆ. ಈಗಿನಂತೆ ಆಗ ಸಮಿತಿಗಳ ತೊಡರುಗಳಿರಲಿಲ್ಲ ಅವರು ನಾನು ಹೊಸಬನಾದುದರಿಂದ ಯಾವ ವಿನಾಯಿತಿಯನ್ನೂ ಕೊಡಲಾಗುವುದಿಲ್ಲವೆಂದು ಬಿಟ್ಟರು; ‘ಮಿಷನ್ ಸ್ಕೂಲಿನಲ್ಲಿದ್ದ ಅರ್ಧ ವಿನಾಯಿತಿಯನ್ನಾದರೂ ಕೊಡಿ’ ಎಂದೆ. ಅವರು “ಅದು ಬೇಕಾದರೆ ನೀನು ಅಲ್ಲಿಗೇ ಹಿಂತಿರುಗಿ ಹೋಗಬೇಕು!” ಎಂದು ಖಂಡಿತವಾಗಿ ಹೇಳಿಬಿಟ್ಟರು. ಆತ ನೋಡುವುದಕ್ಕೆ ತುಂಬ ಗಡಸು, ಗಂಭೀರ ; ಎಂದೂ ಆತ ನಕ್ಕಿದ್ದನ್ನೇ ನಾನು ನೋಡಿದ ಜ್ಞಾಪಕವಿಲ್ಲ, ಆದರೂ ಧೈರ್ಯಮಾಡಿ ಆತನ ಮುಂದೆ ನಿಂತು ವಾದಿಸಿದೆ; ನನ್ನ ಬಡತನವನ್ನು ಕೀರ್ತಿಸಿದೆ; ಆತನು ಅಲ್ಲಾಡಲಿಲ್ಲ; ನಾನು ಏನು ಅವಿವೇಕ ಮಾಡಿಕೊಂಡೆ ಎನ್ನಿಸಿತು. ಸುಮ್ಮನೆ ನಿಂತಿದ್ದೆ. ಆತನಿಗೆ ಏನು ತೋರಿತೋ ಏನೋ! ‘ಮೂರು ತಿಂಗಳ ಪರೀಕ್ಷೆಯಾಗುತ್ತಲೇ ಬಂದು ನೋಡು!’ ಎಂದರು. ನಾನು ಪರೀಕ್ಷೆಯಲ್ಲಿ ಮೊದಲನೆಯವನಾಗಿ, ಫೀಜು ವಿನಾಯಿತಿಗಾಗಿ ಒಂದು ಅರ್ಜಿಯನ್ನು ಬರೆದು ಜೇಬಿನಲ್ಲಿಟ್ಟುಕೊಂಡಿದ್ದೆ. ಮಧ್ಯಾಹ್ನದ ಅವಕಾಶ ವೇಳೆಯಲ್ಲಿ ಹೋಗಿ ಕೊಡಬೇಕೆಂಬುದು ನನ್ನ ಉದ್ದೇಶ; ಆದರೆ ಅದಕ್ಕೂ ಮುಂಚೆ ಇನ್ನೂ ತರಗತಿಯಲ್ಲಿ ಪಾಠ ನಡೆಯುತ್ತಿರುವಾಗಲೇ ಕಾಲೇಜಿನ ಒಬ್ಬ ಆಳು ಬಂದು ನನ್ನನ್ನು. ಸಾಹೇಬರು ಕರೆಯುತ್ತಾರೆಂದನು. ನಾನು ಹೊಗಲು, ನನಗೇನಾದರೂ ಸಹಾಯಬೇಕಾಗಿತ್ತೇ, ನಾನು ಅದನ್ನು ಕೇಳಿದ್ದೇನೆ, ಅವರೇನು ಹೇಳಿದ್ದರು ಎಲ್ಲವನ್ನೂ ತಿಳಿದುಕೊಂಡು ‘ನಿನಗೆ ಫ್ರೀಷಿಪ್ ಕೊಟ್ಟಿದೆ; ಉಳಿಸಿಕೊ!” ಎಂದು ಹೇಳಿದರು! ನನ್ನ ಅರ್ಜಿಯನ್ನು ಜೇಬಿನಿಂದ ಹೊರತೆಗೆಯಬೇಕಾದ ಪ್ರಮೇಯವೇ ಬರಲಿಲ್ಲ. ಅದುವರೆಗೆ ಮೂರು ತಿಂಗಳು ಫೀಜು ಕೊಟ್ಟಿದ್ದೆಷ್ಟೋ ಅಷ್ಟೆ. ಮುಂದಕ್ಕೆ ಕಾಲೇಜು ಬಿಡುವವರೆಗೆ ನಾನು ಒಂದು ಕಾಸೂ ಕೊಡಲಿಲ್ಲ ; ಕಾಲೇಜೇ ನನಗೆ ವಿದ್ಯಾರ್ಥಿವೇತನವನ್ನು ಕೊಟ್ಟು ಪೋಷಿಸಿತು. ವಿಯರ್ ಸಾಹೇಬರೇ ಬಿ. ಎಂ. ಶ್ರೀಕಂಠಯ್ಯನವರನ್ನು ಕರೆದು ಅವರಿಗೆ ಕಾಲೇಜಿನಲ್ಲಿ ಕೆಲಸ ಕೊಟ್ಟರಂತೆ ; ಆದ್ದರಿಂದ ಅವರು ಲಾಯರಾಗುವುದು ತಪ್ಪಿ ಉಪಾಧ್ಯಾಯರಾದರು. ಅದು ನಮ್ಮಂಥವರ ಅದೃಷ್ಟ; ಕನ್ನಡದ ಅದೃಷ್ಟ.</p>
<p>ವಿಯರ್ ಸಾಹೇಬರಿಗೆ ಕನ್ನಡ ಬರದು; ಆದರೆ ಟೇಟ್ ಸಾಹೇಬರಿಗೆ ಕನ್ನಡವೂ ಸಂಸ್ಕೃತವೂ ಸ್ವಲ್ಪ ಸ್ವಲ್ಪ ಬರುತ್ತಿತ್ತು; ಶ್ರೀಕಂಠಯ್ಯನವರನ್ನು ಕಂಡರೆ ಆತನಿಗೆ ತುಂಬ ಪ್ರೀತಿ; ಅವರು ಧಾರವಾಡದಲ್ಲಿ ಕೊಟ್ಟಿದ್ದ ‘ಕನ್ನಡ ಮಾತು ತಲೆ ಎತ್ತುವ ಬಗೆ’ ಎಂಬ ಉಪನ್ಯಾಸವನ್ನೂ ‘ಕನ್ನಡಕ್ಕೆ ಒಂದು ಕಟ್ಟು’ ಎಂಬ ಪ್ರಬಂಧವನ್ನೂ ಸೇರಿಸಿ ‘ಕನ್ನಡ ಭಾಷೆಯ ವಿಚಾರಗಳು’ ಎಂದು ಆತ ಅಚ್ಚು ಮಾಡಿಸಿದ್ದರು. ಆತ ವಿಶ್ರಾಂತವಾಗಿ ಸೀಮೆಗೆ ಹೋಗುವಾಗ ನನ್ನನ್ನು ಕರೆದು, ಸುಮಾರು ಅದರ ನೂರು ಪ್ರತಿಗಳನ್ನು ಕೊಟ್ಟು ಇವನ್ನು ಸರಿಯಾಗಿ ಉಪಯೋಗಿಸಿಕೋ ಎಂದು ಹೇಳಿದರು. ವಿಯರ್, ಟೇಟ್ ಇಬ್ಬರೂ ವಿದೇಶೀಯರಾದರೂ, ಕನ್ನಡ ಮುಂದಕ್ಕೆ ಬರಬೇಕಾದರೆ, ಅದರ ಓದು ಫಲಕಾರಿಯಾಗಬೇಕಾದರೆ ಅದಕ್ಕೆ ಇಂಗ್ಲಿಷಿನ ಸಹಾಯಬೇಕೆಂದೂ, ಇಂಗ್ಲಿಷ್ ತಿಳಿದವರ ಪಾಠ ಅವಶ್ಯವೆಂದೂ ನಂಬಿದ್ದರು. ಆದ್ದರಿಂದ ವಿಯರ್ ಅವರು ಬಿ.ಎಂ. ಶ್ರೀಯವರನ್ನು ಮಹಾರಾಜಾ ಕಾಲೇಜಿನಲ್ಲಿ ಕನ್ನಡವನ್ನೂ ಇಂಗ್ಲಿಷನ್ನೂ ಬೋಧಿಸುವಂತೆ ಏರ್ಪಡಿಸಿದರು. ಅದರಂತೆ ಅವರು ನನಗೆ ಇಂಟರ್, ಬಿ.ಎ. ತರಗತಿಯಲ್ಲಿ ಕನ್ನಡದ ಉಪಾಧ್ಯಾಯರಾಗಿದ್ದರು; ಅವರ ಇಂಗ್ಲಿಷ್ ಪಾಠ ಎಷ್ಟು ಸಾರವತ್ತಾಗಿರುತ್ತಿತ್ತೋ, ಕನ್ನಡ ಪಾಠವೂ ಅಷ್ಟೇ ಸಾರವತ್ತಾಗಿರುತ್ತಿತ್ತು,</p>
<p>ಟೇಟ್ ಸಾಹೇಬರಿಗೆ, ನನ್ನ ಯೋಗ್ಯತೆ ಏನೇ ಇರಲಿ, ಬಿ.ಎಂ. ಶ್ರೀಕಂಠಯ್ಯನವರು ಕಳುಹಿಸಿದವನೆಂದು ನನ್ನ ಮೇಲೆ ತುಂಬ ಅಭಿಮಾನ. ೫೦-೪-೭೦ರ ಗ್ರೇಡಿಯಲ್ಲಿ ೭೦ ರೂಪಾಯಿ ಕೊಡಿಸಬೇಕೆಂದು ಅವರ ಇಷ್ಟ. ಆದರೆ ಅದು ಮಹಾ ಹಿಡಿತದ ಕಾಲ, ಒಟ್ಟಿಗೆ ಅಷ್ಟೊಂದು ಕೊಟ್ಟುಬಿಡುವುದಕ್ಕೆ ಸರ್ಕಾರ ಒಪ್ಪುವ ಪಾಪವುಂಟೇ? ಆದ್ದರಿಂದ ಮತ್ತಾವ ವಿಧದಲ್ಲಿಯಾದರೂ ಸಹಾಯಮಾಡಬಹುದೋ ಎಂದು ಅವರು ಯೋಚಿಸುತ್ತಲೇ ಇದ್ದರು. ಆ ವರ್ಷ ಪರೀಕ್ಷಕರನ್ನು ತೆಗೆದುಕೊಳ್ಳುವ ಸಂದರ್ಭ ಬಂತು. ‘ಕನ್ನಡಕ್ಕೆ ನನ್ನ ಕಾಲೇಜಿನಲ್ಲಿ ಒಬ್ಬ ಉಪಾಧ್ಯಾಯನಿದ್ದಾನೆ’ ಎಂದರು ಅವರು. ಅವನಿಗೆ ಸಂಬಳವೆಷ್ಟು? ‘ಐವತ್ತು ರೂಪಾಯಿ’, ‘ಅದು ತುಂಬ ಕಮ್ಮಿ ಸಂಬಳ ಅಂಥವನಿಗೆ ಹೇಗೆ ಕೊಡುವುದು?’ ‘ಹೆಚ್ಚು ಸಂಬಳ ಕೊಡಿ. ಪರೀಕ್ಷಕನನ್ನಾಗಿ ನೇಮಿಸಿ!’ ಅದು ಅವರ ಕೈಯಲ್ಲಿರಲಿಲ್ಲ; ಇದ್ದರೆ ಮಾಡಿಬಿಡುತ್ತಿದ್ದರು. (ಆಮೇಲೆ ಸಂಬಳವೂ ಹೆಚ್ಚಾಯಿತು. ಪರೀಕ್ಷಕನಾಗೆಂದರೆ ಬೇಡವೆನ್ನುವ ಕಾಲವೂ ಬಂತು !) ಅದಕ್ಕೆ ನಿದರ್ಶನ ಮತ್ತೊಂದು ಸಂಗತಿ. ಬಿ.ಎ. ಪರೀಕ್ಷೆಯಾದಮೇಲೆ, ನಾನು ಆ ಕಾಲದಲ್ಲಿಯೂ, ಸುಮಾರು ಎಂಟು ಹತ್ತು ತಿಂಗಳು ಕೆಲಸವಿಲ್ಲದೆ ಅಲೆದು ಡಿಸ್ಟ್ರಿಕ್ಟ್ ಆಫೀಸಿನಲ್ಲಿ ಮೂವತ್ತೈದು ರೂಪಾಯಿನ ಗುಮಾಸ್ತೆ ಕೆಲಸಕ್ಕೆ ಸೇರಿದ್ದೆ. ಟೇಟ್ ಸಾಹೇಬರು ಶ್ರೀಕಂಠಯ್ಯನವರನ್ನು ಕೇಳಿ ಇನ್‌ಸ್ಪೆಕ್ಟರ್ ಜನರಲ್ ಆಗಿದ್ದ ಶಾಮರಾಯರಿಗೆ ಒಂದು  ಪತ್ರ ಬರೆದು ಅವರ ಒಪ್ಪಿಗೆ ತೆಗೆದುಕೊಂಡು ನನ್ನನ್ನು ಕರೆಸಿಕೊಂಡರು. ಅದು ಆರು ತಿಂಗಳ ಹಂಗಾಮಿ ಕೆಲಸ. ಆದರೆ ಆ ಆರು ತಿಂಗಳೂ ಸರ್ಕಾರಿ ಹುಕುಂ ಬರಲಿಲ್ಲ, ಆದ್ದರಿಂದ ಸಂಬಳವಿಲ್., ನಾನು ಒಂದು ತಿಂಗಳು ನೋಡಿದೆ. ಎರಡು ತಿಂಗಳು ನೋಡಿದೆ; ಕೊನೆಗೆ ಸಂಕೋಚದಿಂದ ಅವರ ಹತ್ತಿರ ಹೋಗಿ ಸರ್ಕಾರಕ್ಕೆ ಒಂದು ತಗಾದೆ ಕೊಡಬೇಕೆಂದು ಸೂಚಿಸಿದೆ; ಅವರು ಅದರಿಂದ ಏನೂ ಪ್ರಯೋಜವಾಗುವುದಿಲ್ಲ ಎಂದು ತಮ್ಮ ಕೈಯಿಂದ ನನಗೆ ಆಗ್ಗೆ ಅವಶ್ಯವಾಗಿದ್ದಷ್ಟು ದುಡ್ಡುಕೊಟ್ಟರು; ಮುಂದಿನ ತಿಂಗಳೂ ಅದೇ ಕಥೆ; ಹೀಗೆ ಆರು ತಿಂಗಳ ಕೊನೆಯಲ್ಲಿ ಸರ್ಕಾರದ ಹುಕುಂ ಬಂತು, ಸಂಬಳ ಬಂತು; ಸಾಲವನ್ನೆಲ್ಲಾ ಬಡ್ಡಿ ಕೊಡದೆ- ತೀರಿಸಿದೆ. ವಿಯರ್, ಟೇಟ್, ಇವರು ತೋರಿಸಿದ ವಿಶ್ವಾಸವನ್ನೇ ಮುಂದೆ ಬಂದ ಮ್ಯಾಕಿಂಟಾಷ್, ಮೆಕಾಲ್ಫೈನ್ ಅವರೂ ತೋರಿಸಿದರು; ನಾನು ಹೆಚ್ಚು ರಗಳೆ ಇಲ್ಲದೆ ಪ್ರಾಧ್ಯಾಪಕನಾಗುವುದಕ್ಕೂ ಎಷ್ಟೋ ದಿನಗಳ ಅನಂತರವಾದರೂ ಬಡ್ತಿ ಪಡೆಯುವುದಕ್ಕೂ ಅವರು ಸಹಾಯವಾದರು.</p>
<p>ಇಂದು ಕನ್ನಡ ಪಡೆದಿರುವ ಗೌರವಸ್ಥಾನಕ್ಕೆ ಬಿ.ಎಂ. ಶ್ರೀಯವರು ಹಲವು ವಿಧಗಳಲ್ಲಿ ಕಾರಣರು. ಅದು ಅನೇಕರಿಗೆ ತಿಳಿದಿರಲಾರದು. ನಲವತ್ತೊಂದು ವರ್ಷಗಳ ಕೆಳಗೆ ಅವರು ನನ್ನನ್ನು ಸೆಂಟ್ರಲ್ ಕಾಲೇಜಿಗೆ ಕಳುಹಿಸಿದ್ದನ್ನು ಹೇಳಿದ್ದೇನೆ. ಈಗ್ಗೆ ೩೦ ವರ್ಷಗಳ ಕೆಳಗೆ ಅವರು ರಿಜಿಸ್ಟಾರರೂ, ಅವರಷ್ಟೇ ದೇಶಭಾಷಾಭಿಮಾನಿಗಳಾಗಿದ್ದ ಬ್ರಜೇಂದ್ರನಾಥಶೀಲರು ವೈಸ್- ಛಾನ್ಸೆಲರ್ ಆಗಿದ್ದಾಗ ಅವರೊಡನೆ ಪರ್ಯಾಲೋಕಿಸಿ ಕನ್ನಡದಲ್ಲಿ ಎಂ.ಎ. ತರಗತಿಯನ್ನು ತೆರೆಯಬೇಕೆಂದು ನಿರ್ಧರಿಸಿದರು. ಆಗ ಅದು ನಿರುಪಯೋಗವೆಂದೂ ಅದಕ್ಕೆ ವ್ಯರ್ಥವಾದ ಖರ್ಚಾಗುವುದೆಂದೂ ಜನರಲ್ಲಿ ತುಂಬ ವಿರೋಧವಿತ್ತು; ಆದ್ದರಿಂದ ನಾನು ಏನೇನು ಮಾಡಬೇಕೆಂದು ತಿಳಿಸಿ, ಪ್ರೊ॥ ಹಿರಿಯಣ್ಣನವರೊಡನೆ ಮಾತನಾಡಿ ಒಂದು ಸಲಹೆಯನ್ನು ಬರೆದು ಕಳುಹಿಸುವಂತೆ ಮಾಡಿದರು-"ಹೆಚ್ಚು ಖರ್ಚು ತೋರಿಸಬೇಡ- ಈಗ ಇರುವ ಒಬ್ಬ ಅಸಿಸ್ಟೆಂಟ್ ಪ್ರೊಫೆಸರೇ ಇರಲಿ’ ಎಂದು ಹೇಳಿದರು. (ಈ ಅಸಿಸ್ಟೆಂಟ್ ಪ್ರೊಫೆಸರರ ಕೆಲಸ ಬಹಳ ದಿನ ಖಾಲಿ ಬಿದ್ದಿತ್ತು!).</p> 
<p>ಕನ್ನಡಕ್ಕೆ ಸಂಸ್ಕೃತದ ಸಹಾಯ ಬೇಕೇ ಬೇಕೆಂದು ವ್ಯಾಸಂಗದಲ್ಲಿ ಅದನ್ನು ಕನ್ನಡದ ಭಾಗವಾಗಿ ಸೇರಿಸಿದವರು ಅವರು; ಅವರು ಸಂಸ್ಕೃತಕ್ಕೆ ವಿರೋಧಿಗಳಾಗಿದ್ದರೆಂಬುದು ಅನೇಕರ ಭಾವನೆ; ಅವರದು ಸಂಸ್ಕೃತದ ವಿರೋಧವಲ್ಲ ಕನ್ನಡದ ಅಭಿಮಾನ. ಹಿರಿಯಣ್ಣನವರು ವ್ಯಾಸಂಗಕ್ರಮವನ್ನೆಲ್ಲಾ ಒಪ್ಪಿದರು. ಆದರೆ ಕನ್ನಡದ ಪ್ರಧಾನೋಪಾಧ್ಯಾಯರು, ಎಂ.ಎ. ತರಗತಿಗೆ ಪಾಠ ಹೇಳುವವರು, ಅಸಿಸ್ಟೆಂಟ್ ಪ್ರೊಫೆಸರಾಗಿರುವುದೆಂದರೇನು, ಅವರು ಪ್ರೊಫೆಸರೇ ಆಗಿರಬೇಕು ಎಂದು ಹಠಹಿಡಿದರು. ಅದು ಅವರ ಮಾತೃಭಾಷಾಭಿಮಾನಕ್ಕೂ ಉದಾರಬುದ್ದಿಗೂ ನ್ಯಾಯಪರತೆಗೂ ಸಾಕ್ಷಿ! ಕನ್ನಡದ ಪ್ರಾಧ್ಯಾಪಕರಾಗಿದ್ದ, ಆಗಿರುವ, ವೆಂಕಣ್ಣಯ್ಯನವರೂ, ನಾನೂ, ಪುಟ್ಟಪ್ಪನವರೂ, ತೀ.ನಂ. ಶ್ರೀಕಂಠಯ್ಯನವರೂ, ನರಸಿಂಹಾಚಾರ್ಯರೂ, ಎಲ್ಲರೂ ಹಿರಿಯಣ್ಣನವರಿಗೆ ಕೃತಜ್ಞರಾಗಬೇಕು, ಬಿ.ಎಂ.ಶ್ರೀಯವರಿಗೆ ಕೃತಜ್ಞರಾಗಿರಬೇಕು. ಅವರು ಕನ್ನಡವನ್ನು ಎತ್ತದೆ ಇದ್ದಿದ್ದರೆ ಇಂದೂ ಕನ್ನಡಕ್ಕೆ ಒಬ್ಬರೋ, ಇಬ್ಬರೋ, ಪಂಡಿತರು ಮಾತ್ರ ಇರುತ್ತಿದ್ದರೋ ಏನೋ! ಬಿ.ಎಂ. ಶ್ರೀಯವರು ಇಂಗ್ಲಿಷ್ ಪ್ರಾಧ್ಯಾಪಕರಾಗಿದ್ದರೂ, ರಿಜಿಸ್ಟ್ರಾರ್‌ರಾಗಿದ್ದರು. ಕಾಲೇಜಿನಲ್ಲಿ ಕನ್ನಡದ ಪಾಠವನ್ನಿಟ್ಟುಕೊಂಡಿದ್ದರು; ಅವರಿಗೆ ವಿದ್ಯಾರ್ಥಿ ದಶೆಯಲ್ಲಿ ಪ್ರೌಢ ಕನ್ನಡ ಪಠ್ಯವಾಗಿಲ್ಲದಿದ್ದರೂ ಅಷ್ಟು ಪಾಂಡಿತ್ಯವನ್ನು ಅವರು ಹೇಗೆ ಸಂಪಾದಿಸಿದರೋ! ಭಾಷೆ, ಸಾಹಿತ್ಯ, ವ್ಯಾಕರಣ, ಛಂದಸ್ಸು, ಭಾಷಾಶಾಸ್ತ್ರ ಇವೆಲ್ಲವನ್ನೂ ಸ್ವಂತ ವ್ಯಾಸಂಗದಿಂದ ಕರತಲಾಮಲಕ ಮಾಡಿಕೊಂಡಿದ್ದರು. ಆಗಲೇ ಅವರಿಗೆ ತಮಿಳು ಚೆನ್ನಾಗಿ ಬರುತ್ತಿತ್ತು. ತಮಿಳನ್ನು ನನಗೆ ಹೇಳಿಕೊಟ್ಟವರು ಅವರು. ಅವರು ಗ್ರಂಥಪ್ರಕಟನೆಗಾಗಿ ಒಂದು ಯೋಜನೆ ಏರ್ಪಡಿಸಿ ಅದಕ್ಕಾಗಿ ಎಷ್ಟು ದುಡಿದರೆಂಬುದು ಅದನ್ನು ನೋಡಿದವರಿಗೆ ಮಾತ್ರ ಗೊತ್ತು; ಅವರ ಕಾಲದಲ್ಲಿ ಸಿದ್ಧವಾದ ಗ್ರಂಥಗಳು ಇನ್ನೂ ಕೆಲವು ಅಚ್ಚಾಗದೇ ಹಾಗೆ ಉಳಿದಿವೆಯೋ ಏನೋ! ಇದು, ಅವರು ಕಾಲೇಜಿನ ಹೊರಗೆ ಪರಿಷತ್ತು ಮುಂತಾದೆಡೆಗಳಲ್ಲಿ ಅಖಂಡ ಕರ್ಣಾಟಕದಲ್ಲಿ, ಕನ್ನಡಕ್ಕೆ ದುಡಿದದ್ದೂ ತಮ್ಮೆಲ್ಲರಿಗೂ ಗೊತ್ತಿದೆ.</p>
<p>ಕನ್ನಡಕ್ಕೆ ನನ್ನನ್ನು ಸೇರಿಸಿದವರು ಅವರು. ಧೈರ್ಯ ಹೇಳಿ ಪ್ರೋತ್ಸಾಹ ಕೊಟ್ಟು ಕೆಲಸಮಾಡಿಸಿದವರು ಅವರು. ಇಂದು ನಾನು ಬರೆದಿರುವ ಬಹುಭಾಗದ ಬರವಣಿಗೆ ಅವರ ನಿರ್ಬಂಧವಿಲ್ಲದಿದ್ದರೆ ಬರುತ್ತಿತ್ತೋ ಇಲ್ಲವೋ! - ಮನುಷ್ಯನು ಸ್ವಭಾವದಿಂದ ಜಡ, ಇಲ್ಲಿ ನನ್ನ ಪೂರ್ವಚರಿತ್ರೆಯನ್ನು ಕುರಿತು ಒಂದೆರಡು ಮಾತನಾಡಿದರೆ ಕ್ಷಮಿಸುವಿರೆಂದು ನಂಬುತ್ತೇನೆ. ಈ ಮಹನೀಯರ ಜೊತೆಯಲ್ಲಿ ಹೂವಿನೊಂದಿಗೆ ಸೇರಿದ ನಾರಿನಂತೆ ನಾನೂ ಬಂದರೆ ಅದು ಕ್ಷಮ್ಯ, ಅನಿವಾರ್ಯ ಅಲ್ಲವೆ? ನಾನು ಮೊದಲು ಆರಂಭಮಾಡಿದ್ದು, ಸಂಸ್ಕೃತ. ನನ್ನ ತೀರ್ಥರೂಪವರು ನನಗೆ ಶೈಶವದಲ್ಲಿಯೇ ಸಂಸ್ಕೃತ ಶ್ಲೋಕ ಅಮರ ಪಾಣಿನಿ ಸೂತ್ರಗಳನ್ನೂ ಬಾಯಿಪಾಠ ಮಾಡಿಸಿದರು, ಕನ್ನಡ ಹೇಳಿಕೊಟ್ಟರು. ಆದರೆ ತಮ್ಮ ಹಿಂದೆ-ನಾಲೈದು ವರ್ಷದ ಹುಡುಗನನ್ನೇ-ನಿತ್ಯವೂ ಸಂಸ್ಕೃತ ಪಾಠಶಾಲೆಗೆ ಕರೆದುಕೊಂಡು ಹೋಗುತ್ತಿದ್ದರು. ಅಲ್ಲಿ ರಘುವಂಶ, ಕುಮಾರಸಂಭವ, ಮೊದಲಾದ ಕಾವ್ಯಗಳನ್ನು ಓದಿ, ಚಂಪೂ ರಾಮಾಯಣದ ತರಗತಿಗೆ ಬಂದೆ. ಬಾಲಕಾಂಡದಲ್ಲಿ ಸ್ವಲ್ಪ ಭಾಗ ಪಾಠವಾಗಿತ್ತು. ಆಗ ನಮ್ಮ ತಾಯಿ ಸ್ವರ್ಗಸ್ಥರಾದರು. ತಬ್ಬಲಿಯಾಗಿ ಎಲ್ಲೋ ಹಳ್ಳಿಯಲ್ಲಿ ಕೆಲವು ಕಾಲ ಅಜ್ಞಾತವಾಸ ಮಾಡಿದೆ. ಆಮೇಲೆ ತಂದೆಯೇ ತಾಯಿಯೂ ಆದರು; ನನ್ನನ್ನು ಸಂಸ್ಕೃತದಿಂದ ಬಿಡಿಸಿ ಕನ್ನಡಕ್ಕೆ ಹಾಕಿದರು. ಇದು ೫೬ ವರ್ಷದ ಹಿಂದಿನ ಮಾತು. ಅಲ್ಲಿಂದ ಮುಂದೆ ಲೌಕಿಕವಿದ್ಯೆ. ಮೆಟ್ರಿಕ್ಯುಲೇಷನ್ ಆದ ಮೇಲೆ ಇಂಟರ್‌ಮೀಡಿಯಟ್; ಆಗ್ಗೆ ಅದು ಹೊಸದು; ಅದೇ ವರ್ಷ ಬಂದಿತ್ತು ನನಗೆ ವಿಜ್ಞಾನದಲ್ಲಿ ತುಂಬ ಆಸಕ್ತಿ; ಅದರಲ್ಲಿ ಹೈಸ್ಕೂಲಿನಲ್ಲಿದ್ದಾಗ ಅಂಕಗಳು ಹೆಚ್ಚಾಗಿ ಬರುತ್ತಿದ್ದುವು. ಅಲ್ಲದೆ, ಚಿಕ್ಕವಯಸ್ಸಿನಲ್ಲಿಯೇ, ‘ಸಾಹಿತ್ಯ ಸುಳ್ಳಿನ ಮೇಲೆ ಕಟ್ಟಿದ ಗಾಳಿಗೋಪುರ, ವಿಜ್ಞಾನ ಸತ್ಯದ ಮೇಲೆ ಕಟ್ಟಿದ ಸೌಧ’ ಎಂದು ವಿಜ್ಞಾನದಮೇಲೆ ಒಂದು ಪಕ್ಷಪಾತ ಬಂದುಬಿಟ್ಟಿತ್ತು. ಆದ್ದರಿಂದ ಬೆಂಗಳೂರಿಗೆ ಹೋಗಿ ಸೆಂಟ್ರಲ್ ಕಾಲೇಜಿನಲ್ಲಿ ವಿಜ್ಞಾನವನ್ನು ಓದಬೇಕೆಂಬುದು ನನ್ನ ತೀವ್ರಾಭಿಲಾಷೆಯಾಗಿತ್ತು. ಆದರೆ  ಒಂದೇ ಮಾತಿನಲ್ಲಿ ನಮ್ಮ ತಂದೆ “ಅಯ್ಯೋ ! ಅದಕ್ಕೆಲ್ಲಾ ನಮಗೆ ಅನುಕೂಲವೆಲ್ಲಿದೆಯಪ್ಪ!’ ಎಂದುಬಿಟ್ಟರು. ನಾನು ಮೈಸೂರಿನಲ್ಲಿ ನಿಂತು ಮಹಾರಾಜಾ ಕಾಲೇಜಿನ ಕಡೆಗೆ ನೋಡಬೇಕಾಯಿತು.</p>
<p>ಆದರೆ ಸೆಂಟ್ರಲ್ ಕಾಲೇಜಿಗೂ ವಿಜ್ಞಾನಕ್ಕೂ ನನಗೂ ಋಣಾನುಬಂಧ ಬಲವಾಗಿತ್ತು; ವಿದ್ಯಾರ್ಥಿಯಾಗಿ ಹೋಗಲಾಗದಿದ್ದೆಡೆಗೆ ಉಪಾಧ್ಯಾಯನಾಗಿ ಹೋದೆ; ನಾನು ಕೆಲಸದಲ್ಲಿದ್ದ ಮೂವತ್ತು ವರುಷಗಳಲ್ಲಿ ಹದಿನೇಳು ವರ್ಷ ಅಲ್ಲಿ ಇದ್ದೆ; ಮಹಾರಾಜಾ ಕಾಲೇಜಿಗಿಂತ ಅದೇ ನನಗೆ ಹೆಚ್ಚಿನ ಕಾರ್ಯಕ್ಷೇತ್ರವಾಯಿತು; ಕರ್ಣಾಟಕ ಸಂಘ ಪ್ರಬುದ್ಧ ಕರ್ಣಾಟಕಗಳು ಹುಟ್ಟಿದ್ದು ಅಲ್ಲಿ. ಅಲ್ಲಿ ವಿಜ್ಞಾನದ ಮೇಲಣ ಉಪನ್ಯಾಸಗಳನ್ನು ಕೇಳಿದಷ್ಟು ನಾನು ಮೈಸೂರಿನಲ್ಲಿ ಸಾಹಿತ್ಯದ ಮೇಲಣ ಉಪನ್ಯಾಸಗಳನ್ನು ಕೇಳಿಲ್ಲ. ಅಲ್ಲಿನ ವಿದ್ಯಾರ್ಥಿಗಳಲ್ಲಿ ಗಳಿಸಿದಷ್ಟು ವಿಶ್ವಾಸವನ್ನು ಮೈಸೂರಿನಲ್ಲಿ ಗಳಿಸಲಿಲ್ಲ ಎಂದು ಹೇಳಿದರೆ ಯಾರೂ ತಪ್ಪು ತಿಳಿದುಕೊಳ್ಳಬಾರದು. ಅದರ ಫಲವೇ ಇಂದು ಅಭಿವಂದನೆಯಲ್ಲಿ ಕಂಡುಬರುವ ವೈಜ್ಞಾನಿಕ ಲೇಖನಗಳು; ಇವು ಯಾವ ವಿಜ್ಞಾನ ಪ್ರಾಧ್ಯಾಪಕನಿಗಾದರೂ ಗೌರವ ತರುವ ಬರವಣಿಗೆಗಳು. ಮಹಾರಾಜಾ ಕಾಲೇಜಿನಲ್ಲಿ ನನ್ನ ಸ್ನೇಹಿತರೆಲ್ಲರೂ ನುಗ್ಗಿದಂತೆ ನಾನೂ ಇಂಟರ್ ತರಗತಿಯ, ಚರಿತ್ರೆ, ಅರ್ಥಶಾಸ್ತ್ರ, ತರ್ಕಗಳ ವಿಭಾಗಕ್ಕೆ ಸೇರಿದೆ. ರೋಮನ್, ಗ್ರೀಕ್, ಇಂಗ್ಲಿಷ್ ಮೂರು ಚರಿತ್ರೆ ಗ್ರಂಥಗಳಿಗೆ ಮುವ್ವತ್ತು ರೂಪಾಯಿ ಕೊಟ್ಟು ಕೊಂಡು ಕೊಳ್ಳಬೇಕಾಗಿತ್ತು. ನಮ್ಮ ತಂದೆ ಅಷ್ಟೆಲ್ಲಾ ದುಡ್ಡು ಎಲ್ಲಿ ತರುವುದು! ‘ಬೇಕಾದರೆ ಕನ್ನಡವೋ ಸಂಸ್ಕೃತವೋ ಓದು; ಮನೆಯಲ್ಲಿರುವ ಪುಸ್ತಕ ಕೊಡುತ್ತೇನೆ’ ಎಂದರು. ಆದ್ದರಿಂದ ಚರಿತ್ರೆಯನ್ನು ಬಿಟ್ಟು ಐಚ್ಛಿಕ ಕನ್ನಡ ಸಂಸ್ಕೃತಗಳ ತರಗತಿಗೆ ಸೇರಬೇಕೆಂದು ನಿರ್ಧರಿಸಿದೆ. ಪಠ್ಯವಾಗಿಟ್ಟಿದ್ದ ಪುಸ್ತಕಗಳನ್ನು ಕೇಳಿ ಕನ್ನಡ ಪಂಡಿತರು ಹೆದರಿದರು, ಹೆದರಿಸಿದರು. ನಾನು ಶ್ರೀಕಂಠಯ್ಯನವರನ್ನು ಕಂಡೆ, ಕೇಳಿದೆ. ಅವರು ‘ಅಗತ್ಯವಾಗಿ ಈ ವಿಭಾಗಕ್ಕೆ ಸೇರಿಕೊ!’ ಎಂದರು. ನಾನು ‘ಶಬ್ದಮಣಿ ದರ್ಪಣ ಇಟ್ಟಿದ್ದಾರಲ್ಲ, ಅದು ತುಂಬ ಕಷ್ಟವಂತಲ್ಲ, ಸೂತ್ರ ಕೃತಿಗಳನ್ನೆಲ್ಲಾ ಉರು ಹಚ್ಚಬೇಕಂತಲ್ಲ!’ ಎಂದು ಕೇಳಿದೆ. ಅವರು “ಹೆದರಬೇಡ, ಬಾ! ನಾನು ಎಲ್ಲಾ ಸುಲಭಮಾಡಿಕೊಡುತ್ತೇನೆ!’ ಎಂದು ಧೈರ್ಯ ಹೇಳಿದರು. ಅವರ ಈ ಧೈರ್ಯ ಪ್ರೋತ್ಸಾಹಗಳು ನನಗೆ ಅವರಿರುವವರೆಗೂ ಇದ್ದುವು. ಪ್ರೊ॥ ಹಿರಿಯಣ್ಣನವರು ನನಗೆ ಉಪಾಧ್ಯಾಯರಾಗಿ ಬಂದದ್ದು ಬಿ.ಎ. ತರಗತಿಯಲ್ಲಿ. ನನಗೆ ಬಾಲ್ಯದಿಂದಲೂ ತಳಹದಿ ಬಿದ್ದಿದ್ದ ಸಂಸ್ಕೃತದ ಮೇಲೆ ಅವರ ಎರಡು ವರ್ಷದ ಬೋಧನೆಯಿಂದ ನಾನು ತಕ್ಕಮಟ್ಟಿಗೆ ದೃಢವಾದ ಕಟ್ಟಡವನ್ನು ಕಟ್ಟಿಕೊಂಡೆ. ಆಮೇಲೆ ಸಂಸ್ಕೃತ ಪಂಡಿತರ ಸಹಾಯದಿಂದ ಬಿತ್ತರಿಸಿಕೊಂಡೆ, ಎತ್ತರಿಸಿಕೊಂಡೆ. ಸಂಸ್ಕೃತದ ಬೆಂಬಲದಿಂದ ಇಂಟರ್ ಬಿ.ಎ. ತರಗತಿಯಲ್ಲಿ ಚೆನ್ನಾಗಿ ಪ್ಯಾಸುಮಾಡಿ ವಿದ್ಯಾರ್ಥಿ ವೇತನಗಳನ್ನು ಪಡೆಯುವುದು ಸಾಧ್ಯವಾಯಿತು. ಮೈಸೂರಿನಲ್ಲಿ ಆಗ ಎಂ.ಎ. ತರಗತಿ ಇರಲಿಲ್ಲ, ಅದಕ್ಕೆ ಮದರಾಸಿಗೆ ಹೋಗಬೇಕಾಗಿತ್ತು; ನನಗೆ ಅಷ್ಟು ಚೈತನ್ಯವಿರಲಿಲ್ಲ; ಯಾವುದೋ ಒಂದು ವರ್ಷ- ಯಾರಿಗೆ ಅನುಕೂಲವಾಗಲೆಂದೋ ಏನೋ-ಎಂ.ಎ. ಪರೀಕ್ಷೆಗೆ ಸ್ವಂತವ್ಯಾಸಂಗದಿಂದ ಹೋಗಬಹುದೆಂದು ಅವಕಾಶಕೊಟ್ಟರು; ಆ ಅವಕಾಶವನ್ನು ಬಿಡದೆ ಸಂಸ್ಕೃತ ಕನ್ನಡಗಳಲ್ಲಿ ಎಂ.ಎ. ಅನ್ನಿಸಿಕೊಂಡುಬಿಟ್ಟೆ </p> 
<p>ನಾನು ಬಿ.ಎ. ತರಗತಿಯಲ್ಲಿದ್ದಾಗಲೂ ಆಮೇಲೂ ಬರವಣಿಗೆಗೆ ಪ್ರೋತ್ಸಾಹ ಕೊಟ್ಟವರು ದಿ॥ ಹಿರಿಯಣ್ಣನವರು ಮತ್ತು ಬಿ.ಎಂ. ಶ್ರೀಯವರು. ಹಿರಿಯಣ್ಣನವರು ಆಗಾಗ್ಗೆ ‘ಏನು ಬರೆಯುತ್ತಿದ್ದೀಯೆ?’ ಎಂದು ಹೇಳುತ್ತಿದ್ದರು. ಅವರಾಗಲಿ, ಶ್ರೀಯವರಾಗಲಿ ಅದುವರೆಗೆ ಹೆಚ್ಚೇನೂ ಬರೆದಿರಲಿಲ್ಲ. ಹಿರಿಯಣ್ಣನವರಾದರೂ ನಾರ್ಮಲ್ ಸ್ಕೂಲಿನಲ್ಲಿದ್ದಾಗ ಬೋಧನ ಕ್ರಮದ ಮೇಲೆ ಒಂದು ಸಣ್ಣ ಪುಸ್ತಕ ಬರೆದಿದ್ದರು. ಶ್ರೀಯುತರು ಕನ್ನಡ ಭಾಷೆಯ ವಿಚಾರಗಳು ಹೊರತು ಏನೂ ಬರೆದಿರಲಿಲ್ಲ, ಆಗ ಪತ್ರಿಕೆಗಳಿದ್ದರೂ ಅಷ್ಟಷ್ಟೇ-ಕರ್ಣಾಟಕ ಗ್ರಂಥಮಾಲೆ ಕಾವ್ಯಮಂಜರಿಯಂತ ಕೆಲವು ಮಾತ್ರ, ಆದರೆ ಹಿರಿಯಣ್ಣನವರು ಆಗಿನ ಸ್ಥಿತಿಯನ್ನು ಗ್ರಹಿಸಿ ‘ನೋಡಪ್ಪ ನಮ್ಮ ಕಾಲ ಬೇರೆ, ಈಗಿನ ಕಾಲ ಬೇರೆ ! ನಮ್ಮ ಕಾಲದಲ್ಲಿ ಉಪಾಧ್ಯಾಯನ ಕೆಲಸ ಪಾಠ ಹೇಳುವುದು ಮಾತ್ರ ಎಂದು ಎಲ್ಲರೂ ಭಾವಿಸಿದ್ದರು. ಈಗ ಹಾಗಲ್ಲ; ಏನು ಬರೆದಿದ್ದೇಯೆ, ಏನು ಕೆಲಸ ಮಾಡಿದ್ದೀಯೆ, ಎಂದು ಕೇಳುತ್ತಾರೆ ; ನೀನೂ ಏನಾದರೂ ಬರೆಯಬೇಕಪ್ಪ’ ಎಂದು ಹೇಳುತ್ತಿದ್ದರು. ಪತ್ರಿಕೆಗಳನ್ನು ಓದುತ್ತಿರಬೇಕು, ಆಗ ಏನಾದರೂ ಹೊಸ ವಿಷಯ ಹೊಳೆಯುತ್ತದೆ; ಅದರ ಮೇಲೆ ಬರೆಯಬಹುದು ಎಂದು ಪತ್ರಿಕಾ ಪ್ರಪಂಚಕ್ಕೆ ಪ್ರವೇಶ ಕೊಡಿಸಿದವರು ಅವರು. ಓರಿಯಂಟಲ್ ಲೈಬ್ರರಿಗೆ ಇಂಡಿಯನ್ ಆಂಟಿಕ್ವೆರಿ, ರಾಯಲ್ ಏಷ್ಯಾಟಿಕ್ ಸೊಸೈಟಿ ಪತ್ರಿಕೆಗಳು ಬಂದ ಕೂಡಲೆ ಅವನ್ನು ಅವರು ಮೊದಲು ಓದುತ್ತಿದ್ದರು. ಅಂದಿನಿಂದ ನನಗೆ ಅದು ಅಭ್ಯಾಸವಾಯಿತು. ೧೯೧೦-೧೧ರಲ್ಲಿ ಭಾಸನ ನಾಟಕಗಳು ಸಿಕ್ಕಿ ಅವುಗಳ ವಿಚಾರ ನಾನಾ ಪತ್ರಿಕೆಗಳಲ್ಲಿ ಬರಲು ಮೊದಲಾಯಿತು. ನನಗೆ ಪ್ರಾಚ್ಯವಿಚಾರ ಪತ್ರಿಕೆಗಳನ್ನು ಓದುವ ಹುಚ್ಚು ಹಿಡಿಯಿತು. ಯಾವ ವಿಷಯವನ್ನೂ ಆಮೂಲಾಗ್ರವಾಗಿ ವ್ಯಾಸಂಗ ಮಾಡದೆ, ವಿಮರ್ಶಿಸದೆ ಬರೆಯುವುದಕ್ಕೆ ಮನಸ್ಸು ಬಾರದಂತಾಯಿತು. ನಾನು ‘ಭಾಸಕವಿ’ ‘ಸಂಸ್ಕೃತ ನಾಟಕ’ ‘ವಚನಭಾರತ’ಗಳನ್ನು ಬರೆದು ಅವರಿಗೆ ಸಮರ್ಪಿಸಿದಾಗ ಅವರಿಗಾದ ಸಂತೋಷ ಅಷ್ಟಿಷ್ಟಲ್ಲ; ಒಂದು ಮಾತನ್ನೂ ಹೆಚ್ಚಾಗಿ ಆಡದಿದ್ದ ಅವರು ಬಾಯಿತುಂಬ ಹೊಗಳಿ ಆಶೀರ್ವದಿಸಿದರು.</p>
<p>ಸತ್ವವೂ ಸೌಂದರ್ಯವೂ ಸಹಜವಾಗಿ ಬರತಕ್ಕವುಗಳು ; ಅವುಗಳನ್ನು ಸೃಷ್ಟಿಕರ್ತನು ನೀಡಬೇಕು ; ಗುರು ಬ್ರಹ್ಮನಲ್ಲ ; ಬ್ರಹ್ಮನೇ ಗುರು. ಅವನಿಗೆ ದಯೆ ಬಂದು ನಾಲಗೆಯಲ್ಲಿಯೋ ಕೈಯಲ್ಲಿಯೋ ಕಂಠದಲ್ಲಿಯೋ ಬೀಜಾಕ್ಷರಗಳನ್ನು ಬಿತ್ತಬೇಕು ; ಆಗ ಮನುಷ್ಯರು ಉತ್ಕೃಷ್ಟವಾದ ಕವಿಯೋ ಕಲೆಗಾರನೋ ಕಾರೇಗಾರನೋ ಆಗುತ್ತಾನೆ. ಅದರ ಗುಟ್ಟೇನು, ಸೃಷ್ಟಿಕರ್ತನನ್ನು ಒಲಿಸಿ ಕೊಳ್ಳುವ ಬಗೆ ಹೇಗೆ, ಅವನು ನಮ್ಮ ನಮಸ್ಕಾರ ಪುರಸ್ಕಾರಗಳಿಗೆ ಒಲಿಯುತ್ತಾನೆಯೇ ಎಂಬುದನ್ನು ಯಾರೂ ಅರಿಯರು. ಅವನ ಸೃಷ್ಟಿಯಲ್ಲಿ ಹೂವಿನ ಗಿಡಗಳಿವೆ, ಹಣ್ಣಿನ ಗಿಡಗಳಿವೆ, ಎರಡೂ ಇಲ್ಲದ ಸೊಪ್ಪುಸೆದೆಗಳಿವೆ; ಮುಳ್ಳು ಪೊದೆಗಳಿವೆ; ಮರ ಮುಟ್ಟುಗಳಾಗುವ ವೃಕ್ಷಗಳಿವೆ. ಸೌದೆಗೆ ಮಾತ್ರ ಬರುವ ಮರಗಳಿವೆ. ಒಂದೊಂದರಲ್ಲಿಯೂ ಹಲವು ಬಗೆಗಳಿವೆ. ತಾವರೆ ಇದೆ,  ಸೀತಾಳೆ ಇದೆ, ಲಾಂಟಾನ ಇದೆ, ಸೀಬೆ ಇದೆ; ಸೇಬೂ ಇದೆ ; ಮಾವು ಇದೆ, ಬೇವು ಇದೆ. ಇದನ್ನು ಯಾವುದನ್ನೂ ನಾವು ಮಾಡಲಾರೆವು ; ಬೆಳೆಸಬಹುದು. ಹಾಗೆಯೇ ಪ್ರತಿಭೆ - ಮತ್ತು ಅದರ ಹಲವು ಬಗೆಗಳು. ಇಂದು ಪ್ರತಿಭಾವಂತನಿಗೆ, ಪ್ರೌಢವಿದ್ಯೆ ಗಳಿಸಿ ಸಂಶೋಧಕನಾಗಲು, ಉತ್ತಮವಾದ ಬರವಣಿಗೆ ಬರೆಯಲು, ಬೇಕಾದ ಸಾಧನಗಳೆಂದರೆ ಒಳ್ಳೆಯ ಪುಸ್ತಕ ಭಂಡಾರಗಳು ಮತ್ತು ಅವುಗಳನ್ನು ಬಳಸಲು ತಕ್ಕ ಸೌಲಭ್ಯಗಳು. ನಾನು ಕಾಲೇಜಿನಲ್ಲಿ ಓದುತ್ತಿದ್ದಾಗ ಇಲ್ಲಿ ಪುಸ್ತಕಭಂಡಾರವೇನೋ ಇತ್ತು ವಾಚನಾಲಯವಿರಲಿಲ್ಲ; ಇಂಡಿಯನ್ ಆಂಟಿಕ್ವೆರಿ ಬೇಕಾದರೆ ಓರಿಯಂಟಲ್ ಲೈಬ್ರರಿಗೆ ಹೋಗಬೇಕಾಗಿತ್ತು ; ೧೯೧೫ರ ಸುಮಾರಿಗೆ ಎರಡುಕಡೆಯೂ ಒಂದೊಂದು ಸಣ್ಣ ಇಂಗ್ಲಿಷ್ ಪುಸ್ತಕಸೂಚಿ ಇತ್ತು. ಅದು ಮೊನ್ನೆ ಮೊನ್ನೆಯವರೆಗೂ ಇತ್ತು. ಈಗಲೂ ಅದು ಪುನರ್ಮುದ್ರಿತವಾಗಿದೆಯೋ ಇಲ್ಲವೋ ತಿಳಿಯದು. ಕಾಲೇಜಿನ ಪುಸ್ತಕಸೂಚಿಯನ್ನೂ ಬಿ.ಎಂ. ಶ್ರೀಯವರು ರಚಿಸಿ ಬರೆದುಕೊಟ್ಟರು. ನಾನು ಕನ್ನಡ ಪ್ರಾಧ್ಯಾಪಕನಾಗಿ ಬಂದಾಗಲೂ ಅದೇ ಇತ್ತು. ಕನ್ನಡ ವಿಭಾಗಕ್ಕಾದರೂ ಒಂದು ಸರಿಯಾದ ಪುಸ್ತಕಸೂಚಿಕೆಯನ್ನು ಮಾಡೋಣವೆಂದು ಬಹಳ ಪ್ರಯತ್ನ ಪಟ್ಟೆ; ಅಚ್ಚಿಗೆ ಸಿದ್ಧಪಡಿಸಿಟ್ಟೆ ; ಕೊನೆಗೆ ಹಣವಿಲ್ಲವೆಂತಲೋ ಕಾಗದವಿಲ್ಲವೆಂತಲೋ ಅದು ನಿಂತುಹೋಯಿತು. ಕ್ಯಾಟಲಾಗಿಗೂ ಹಳೆಯ ಪುಸ್ತಕಗಳನ್ನು ರಟ್ಟುಕೊಟ್ಟಿಸುವುದಕ್ಕೂ ಹಣ ಖರ್ಚುಮಾಡಲು ಹಿಂಜರಿಯಬಾರದು. ಅನೇಕ ಹಳೆಯ ಪುಸ್ತಕಗಳು ಹರಿದುಹೋದರೆ ಮತ್ತೆ ದುಡ್ಡು ಕೊಟ್ಟರೂ ಸಿಕ್ಕುವುದಿಲ್ಲ. ನಾನು ಪ್ರಾಧ್ಯಾಪಕನಾಗಿ ಯಾವ ಕಾಲೇಜಿಗೆ ಮೇಲ್ವಿಚಾರಣೆಗೆ ಹೋದರೂ ಅಲ್ಲಿ ಸರಿಯಾದ, ಅಚ್ಚಾದ, ಅಚ್ಚುಕಟ್ಟಾದ ಪುಸ್ತಕಸೂಚಿ ಇರುತ್ತಿರಲಿಲ್ಲ, ವಿಶ್ವವಿದ್ಯಾನಿಲಯದ ಪುಸ್ತಕಭಂಡಾರವು ಹುಟ್ಟಿ ಬೆಳೆದ ಮೇಲೆ ಬಹುಮಟ್ಟಿಗೆ ಈ ಕೊರತೆ ನಿವಾರಣೆಯಾಗಿದೆ. ಅಲ್ಲಿ ಕರ್ತೃಸೂಚಿ, ಕೃತಿಸೂಚಿಗಳಿರುವುದಲ್ಲದೆ, ಗ್ರಂಥಗಳನ್ನು ಡ್ಯೂಯಿ ಕ್ರಮದಲ್ಲಿ ಸಾವಿರಾರು ಖಚಿತವಾದ ವಿಭಾಗಮಾಡಿ ಜೋಡಿಸಿರುವುದರಿಂದ ನಮಗೆ ಬೇಕಾದ ಪುಸ್ತಕಗಳೆಲ್ಲಾ ಸರಾಗವಾಗಿ ಸಿಕ್ಕುತ್ತವೆ. ನಾನು ಭಾರತ ಬರೆದಾಗ ಅದರಿಂದಾದ ಉಪಯೋಗ ಅಲ್ಪವಲ್ಲ; ಆದರೂ ಅದನ್ನು ಉತ್ತಮಪಡಿಸಲು ಅವಕಾಶವಿದೆ. ನಾನು ಅಶ್ವಘೋಷನ ನಾಟಕಗಳ ಮೇಲೆ ಬರೆಯುತ್ತಿದ್ದಾಗ ಬೆಂಗಳೂರಿನ ಇಂಡಿಯನ್ ಇನ್ ಸ್ಟಿಟ್ಯೂಟ್ ಆಫ್ ಸಯನ್ಸಿನಲ್ಲಿ ಕೆಲವು ಜರ್ಮನ್ ಪತ್ರಿಕೆಗಳನ್ನೂ ಗ್ರಂಥಗಳನ್ನೂ ನೋಡಬೇಕಾದಾಗ ಇದು ಅನುಭವಕ್ಕೆ ಬಂತು. ಪ್ರಾಯಶಃ ಇಂಗ್ಲೆಂಡಿನಲ್ಲಿ ಅದಕ್ಕೆ ಉತ್ತಮವಾದ ಏರ್ಪಾಟು ಇದೆ. ಈ ಸಂದರ್ಭದಲ್ಲಿ ನನ್ನ ಮಿತ್ರರಾದ ಡಾ. ಎ. ಎನ್. ನರಸಿಂಹಯ್ಯನವರಿಂದಾದ ಉಪಕಾರವನ್ನು ನೆನೆಯಬೇಕು. ಅವರು ಇಂಗ್ಲೆಂಡಿನಲ್ಲಿದ್ದಾಗ ಲಾಯಿಡರ್ಸ್ ಅವನ ಜರ್ಮನ್ ಗ್ರಂಥವನ್ನು ಕಳುಹಿಸಿಕೊಟ್ಟರು; ಅಶ್ವಘೋಷನ ಕಾಲ ಕರ್ತೃತ್ವಾದಿಗಳಿಗೆ ಸಂಬಂಧಪಟ್ಟು ಅಂದಿನವರೆಗೆ ಬಂದ ಪ್ರಮಾಣ ಲೇಖನಗಳ ಪಟ್ಟಿಯನ್ನು ಕಳುಹಿಸಿಕೊಟ್ಟರು. ಅದನ್ನು ಅಲ್ಲಿಯ ಪುಸ್ತಕ ಭಂಡಾರಿ-ಒಬ್ಬ ಮಹಿಳೆ-ಒಂದು ದಿನದಲ್ಲಿ ಮಾಡಿಕೊಟ್ಟರಂತೆ. ಮೈಸೂರಿನ ವಿಶ್ವವಿದ್ಯಾಲಯದ ಪುಸ್ತಕ ಭಂಡಾರವು ಶ್ರೀ ಎನ್. ನರಸಿಂಹಮೂರ್ತಿಗಳ ಕಾಲದಲ್ಲಿ ಆಯಾ ತಿಂಗಳ ಪತ್ರಿಕೆಗಳಲ್ಲಿ  ಬಂದ ಲೇಖನಗಳ ಅಕಾರಾದಿಯನ್ನು ಸಿದ್ದಪಡಿಸಿ ಮೇಜಿನ ಮೇಲೆ ಇಟ್ಟಿರುತ್ತಿತ್ತು; ಅದರಿಂದ ಒಂದು ನಿಮಿಷದಲ್ಲಿ ನಮಗೆ ಬೇಕಾದಷ್ಟು ಏನಾದರೂ ಆ ತಿಂಗಳ ಪತ್ರಿಕೆಗಳಲ್ಲಿ ಬಂದಿತ್ತೇ ಎಂದು ತಿಳಿಯುವುದು ಸುಲಭವಾಗಿತ್ತು; ಈಚೆಗೆ ಭಂಡಾರ ಬೆಳೆದು ಕೆಲಸಕ್ಕೆ ತಕ್ಕಷ್ಟು ಸಿಬ್ಬಂದಿ ಇಲ್ಲದೆ ಆ ಕೆಲಸ ಮುಂದುವರಿಯುತ್ತಿಲ್ಲ. ಪ್ರೌಢವಿದ್ಯಾರ್ಥಿಗಳಿಗೂ ವಿದ್ವಾಂಸರಿಗೂ ಸಂಶೋಧಕರಿಗೂ ಇಂತಹ ಅಕಾರಾದಿಗಳು ಅತ್ಯಂತ ಅವಶ್ಯಕ. ವಿಜ್ಞಾನಗಳಲ್ಲಿ ಇಂಥ ಸೌಕರ್ಯಗಳಿವೆ. ತುಂಬೆಸೊಪ್ಪು ತುಳಸಿ ಇವುಗಳಲ್ಲಿ ಮಲೇರಿಯಾ ವಾಸಿಮಾಡುವ ಗುಣಗಳಿವೆ; ಅದರಲ್ಲಿರುವ ರಾಸಾಯನಿಕ ವಸ್ತುಗಳೇನೋ ತಿಳಿದರೆ ಔಷಧಕ್ಕೆ ತುಂಬ ಉಪಯೋಗವಾಗುತ್ತದೆ ಎಂದು ನನ್ನ ವೈದ್ಯ ಸ್ನೇಹಿತರೊಬ್ಬರು ಹೇಳಿದರು. ನಾನು ಕೂಡಲೆ ಸೆಂಟ್ರಲ್ ಕಾಲೇಜಿನ ರಸಾಯನಶಾಸ್ತ್ರ ಶಾಖೆಗೆ ಹೋಗಿ ಶ್ರೀ ಸುಬ್ಬಜೋಯಿಸರನ್ನು ಕೇಳಿದೆ. ಅವರು ಒಂದು ದೊಡ್ಡ ಜರ್ಮನ್ ಆಕಾರಾದಿಯನ್ನು ತಂದರು; ಅದರಲ್ಲಿ ತುಂಬೆಯ ವಿವರಗಳು ಸಿಕ್ಕಿದುವು. ಹಾಗೆ, ಕನ್ನಡ ಸಂಸ್ಕೃತಿಗಳಿಗೆ- ಒಂದು ಮಾತಾಗಲಿ, ಕವಿಯಾಗಲಿ, ಅವನ ಕಾಲವಾಗಲಿ, ಕೃತಿಯಾಗಲಿ- ಅಕಾರಾದಿಗಳಿವೆಯೇ? ಈಚೆಗೆ ಹಲವು ಪ್ರಾಚ್ಯವಿಚಾರಕ ಪತ್ರಿಕೆಗಳು ಬರುತ್ತಿವೆ. ಅವುಗಳಲ್ಲಿ ಬಂದಿರುವ ಲೇಖನಗಳಿಗಾದರೂ ಒಂದು ಸೂಚಿಯನ್ನು ಕೊಡೋಣವೆಂದು ಪ್ರಬುದ್ಧ ಕರ್ಣಾಟಕದಲ್ಲಿಯೂ ಪರಿಷತ್ಪತ್ರಿಕೆಯಲ್ಲಿಯೂ ಪ್ರಯತ್ನಪಟ್ಟಿದ್ದಾಯಿತು; ಅದು ಅಷ್ಟು ತೃಪ್ತಿಕರವಾಗಿ ನಡೆದಿಲ್ಲ. ಇದನ್ನು ಓದುವವರು ಕಡಿಮೆ ನಿಜ; ಓದಬೇಕೆನ್ನುವ ಸ್ವಲ್ಪ ಜನಕ್ಕಾದರೂ ಸೌಲಭ್ಯಗಳು ಬೇಕು. ಪುಸ್ತಕಗಳ ವಿಚಾರವೂ ಹೀಗೆ. ಹಿಂದೂ ಪತ್ರಿಕೆಯಲ್ಲಿ ಪ್ರತಿ ಭಾನುವಾರವು ಮದರಾಸು ವಿಶ್ವವಿದ್ಯಾಲಯ ಅನ್ನಾಮಲೈ ವಿಶ್ವವಿದ್ಯಾನಿಲಯ ಕನೆಮಾರಾ ಭಂಡಾರ ಮುಂತಾದವುಗಳಿಗೆ ಹೊಸದಾಗಿ ಸೇರಿದ ಪುಸ್ತಕಗಳ ಪಟ್ಟಿ ಬರುತ್ತದೆ. ಮೈಸೂರಿನಲ್ಲಿ ಏನು ಪುಸ್ತಕಗಳು ಸೇರಿದುವು ಎಂದು ನಾವು ಅರಿಯುವುದು ಹೇಗೆ? ಮೈಸೂರಿನಲ್ಲಿರುವವರಿಗೆ, ವಿಶ್ವವಿದ್ಯಾನಿಲಯದ ಪುಸ್ತಕ ಭಂಡಾರಕ್ಕೆ ಹೋಗುತ್ತಿರುವವರಿಗೆ, ಒಂದು ಅನುಕೂಲವುಂಟು; ಅಲ್ಲಿ ಬಂದ ಹೊಸ ಪುಸ್ತಕಗಳನ್ನೂ ಕೆಲವು ಕಾಲ ಪ್ರತ್ಯೇಕವಾಗಿಟ್ಟಿರುತ್ತಾರೆ ; ಅವುಗಳನ್ನು ಬೇಕಾದವರು ನೋಡಬಹುದು… ಈಗ ಅಲ್ಲಿಯ ವಾಚನಾಲಯವು ವಿಸ್ತಾರವಾಗಿದೆ ಪತ್ರಿಕಾಸಂಪತ್ತು ಯಥೇಚ್ಛವಾಗಿದೆ. ಆದರೆ ಓದುವವರು ತಕ್ಕಷ್ಟಿಲ್ಲ. ನನಗೆ ಕಾಲೇಜುಗಳ ಸಂಬಂಧ ತಪ್ಪಿಹೋಗಿ ಹತ್ತು ಹನ್ನೆರಡು ವರುಷಗಳಾಗಿ ಹೋದವು. ಈಗಿನ ಸ್ಥಿತಿಯೇನೋ ಕಾಣೆ ; ಹಿಂದೆ ಕನ್ನಡ ಪುಸ್ತಕಗಳಿಗೆಂದು ಬೆಂಗಳೂರಿನಲ್ಲಿ ಕೊಡುತ್ತಿದ್ದುದು ವರ್ಷಕ್ಕೆ ೫೦ ರೂಪಾಯಿ; ಮೈಸೂರಿನಲ್ಲಿ ಕೊಡುತ್ತಿದ್ದುದು ೧೦೦ ರೂಪಾಯಿ. ಇದು ಯಾವ ಮೂಲೆಗೆ? ಕನ್ನಡವಿಭಾಗಕ್ಕೆ ಕನ್ನಡ ಪುಸ್ತಕಗಳು ಮಾತ್ರವಲ್ಲ-ಇಂಗ್ಲಿಷ್, ತಮಿಳು, ತೆಲುಗು, ಸಂಸ್ಕೃತ, ಪ್ರಾಕೃತ ಎಲ್ಲಾ ಭಾಷೆಗಳ ಪುಸ್ತಕವೂ ಬೇಕು. ಹೀಗೆ ಏನಿಲ್ಲದಿದ್ದರೂ ಈ ಭಾಷೆಗಳ ನಿಘಂಟುಗಳಾದರೂ ಬೇಡವೆ? ಆಯಾ ಭಾಷಾ ಶಾಖೆಗಳಲ್ಲಿದ್ದ ಮಾತ್ರಕ್ಕೆ ಅವು ನಮ್ಮ ಸಮಯಕ್ಕೆ ಒದುಗುತ್ತವೆಯೇ? ಕೆಲವು ವೇಳೆ, ಒರಿಯಂಟಲ್ ಲೈಬ್ರರಿಯಲ್ಲಿಯೋ ಯೂನಿವರ್ಸಿಟಿ ಲೈಬ್ರರಿಯಲ್ಲಿಯೋ ಕಾಲೇಜು ಲೈಬ್ರರಿಯಲ್ಲಿಯೋ ಒಂದು ಪ್ರತಿಯಿದ್ದರೆ ಸಾಕು  ಎರಡನೆಯದು ಏತಕ್ಕೆಂದು ಕೇಳಿದ್ದುಂಟು. ಒಂದು ಸಾರಿ, ಹರಪ್ಪ ಮಹೆಂಜೊದಾರೋ ವರದಿಯನ್ನು ಆನರ್ಸ್ ವಿದ್ಯಾರ್ಥಿಗಳಿಗೆ ತೋರಿಸಲು ನಾನು ಒಂದು ವರ್ಷ ಪ್ರಯತ್ನ ಪಡಬೇಕಾಯಿತು. ಮಾನಿಯರ್ ವಿಲಿಯಂಸನ ಸಂಸ್ಕೃತ ನಿಘಂಟು ಸಿಕ್ಕದೆ ಬನುಮಯ್ಯನವರು ಹೈಸ್ಕೂಲಿಗೆ ಹೋಗಿ ನೋಡಬೇಕಾಯಿತು. ಅದೇ ವೈಜ್ಞಾನಿಕ ವಿಷಯಗಳನ್ನು ತೆಗೆದುಕೊಳ್ಳೋಣ-ಒಂದು ಶಾಖೆಯಲ್ಲಿ ಒಂದು ಸೂಕ್ಷ್ಮದರ್ಶಿನಿ ಇದ್ದರೆ ಸಾಕು, ಅದನ್ನೇ ಎಲ್ಲರೂ ಉಪಯೋಗಿಸಿಕೊಳ್ಳಿ ಎಂದು ಯಾರಾದರೂ ಹೇಳುತ್ತಾರೆಯೇ? ಬೆಂಗಳೂರಿನ ವೈಜ್ಞಾನಿಕ ಶಾಖೆಗಳಲ್ಲಾಗಲಿ, ಮದ್ರಾಸಿನ ಪ್ರಾಚ್ಯಸಂಶೋಧನಾ ಸಂಸ್ಥೆಯಲ್ಲಿಯಾಗಲಿ ಇರುವ ಸೌಕರ್ಯ ಇಲ್ಲಿ ಕನ್ನಡಕ್ಕೆ ಏನಿದೆ? ಸೆಂಟ್ರಲ್ ಕಾಲೇಜಿನಲ್ಲಿ ಆಯಾ ಇಲಾಖೆಗೆ ಸಂಬಂಧ ಪಟ್ಟ ಉಪಾಧ್ಯಾಯರೆಲ್ಲಾ ಒಂದೇ ಕಡೆ-ಕೂಗಿದರೆ ಓ ಎನ್ನುವಂತೆ-ಇರುತ್ತಾರೆ. ಅವರಿಗೆ ಕೂತುಕೊಳ್ಳಲೂ, ಓದಲೂ ಅನುಕೂಲವಿರುತ್ತದೆ. ಆಳು ಅಟೆಂಡರು ಗುಮಾಸ್ತರು ಇರುತ್ತಾರೆ. ಅವರ ಶಾಸ್ತ್ರಕ್ಕೆ ಸಂಬಂಧಪಟ್ಟ ಪುಸ್ತಕ ಯಂತ್ರ ಸಲಕರಣೆಗಳೆಲ್ಲಾ ಅವರ ಅಧೀನದಲ್ಲಿರುತ್ತವೆ. ಬೆಲೆಯುಳ್ಳ ಪತ್ರಿಕೆಗಳೆಲ್ಲಾ ಬಂದು ಮುಂದೆ ಮೇಜಿನ ಮೇಲೆ ಬಿದ್ದಿರುತ್ತವೆ. ಬೇಡವೆಂದು ಕಣ್ಣುಮುಚ್ಚಿಕೊಂಡರೂ ಅವನ್ನು ನೋಡಲೇ ಬೇಕಾಗುತ್ತದೆ. ಎಷ್ಟೇ ದುಡ್ಡು ಬರಲಿ, ಎಷ್ಟು ಕಟ್ಟಡ ಸಿಕ್ಕಲಿ, ಅವನ್ನು ಅವರು ಉಪಯೋಗಮಾಡಿಕೊಳ್ಳುತ್ತಾರೆ. ಮದ್ರಾಸಿನ ಪ್ರಾಚ್ಯಸಂಶೋಧನ ಸಂಸ್ಥೆಯಲ್ಲಿಯೂ ಹೀಗೆಯೇ ಕನ್ನಡ, ಸಂಸ್ಕೃತ, ತಮಿಳು, ತೆಲುಗು, ಮಲೆಯಾಳ ಎಲ್ಲಾ ಶಾಖೆಗಳೂ ಒಟ್ಟಿಗೆ ಒಂದು ಕಟ್ಟಡದಲ್ಲಿವೆ. ಅವರವರ ಭಾಷೆಗೆ ಸಂಬಂಧಪಟ್ಟ ಪುಸ್ತಕಗಳೂ ಪತ್ರಿಕೆಗಳೂ ಅವರವರ ವಶದಲ್ಲಿದ್ದರೂ ಮಿಕ್ಕ ಭಾಷೆಯ ಪುಸ್ತಕಗಳೂ ಪತ್ರಿಕೆಗಳೂ ಒಂದು ನಿಮಿಷದಲ್ಲಿ ನಾಲ್ಕು ಹೆಜ್ಜೆ ಹೋಗಿ ಪಡೆಯಬಹುದು. ವೃಥಾ ಕಾಲಹರಣವಾಗುವುದಿಲ್ಲ. ಯಾವುದಾದರೂ ಒಂದು ವಿಷಯ ಚರ್ಚೆಮಾಡಬೇಕಾದರೂ ಹಾಗೆಯೇ; ಮಹಾರಾಜಾ ಕಾಲೇಜಿನಲ್ಲಿ ಈ ಸೌಕರ್ಯವೆಲ್ಲಿದೆ? ಸಹಕಾರವೆಲ್ಲಿದೆ? ಯಾರಾದರೂ ಒಂದು ಲೇಖನ ಬರೆಯುತ್ತ, ಸಂದೇಹಬಂದರೆ, ಅದು ಅಲ್ಲಿಗೇ ನಿಂತುಹೋಗುತ್ತದೆ. ಮೈಸೂರು ಕಾಲೇಜಿನಲ್ಲಿ ಪ್ರಾಧ್ಯಾಪಕರಿಗೆ ಕೂರಲು ಒಂದು ಲಕ್ಷಣವಾದ ಕೊಠಡಿಯಾದರೂ ಇದೆ. ಬೆಂಗಳೂರಿನಲ್ಲಿ ಅದೂ ಇಲ್ಲ; ಕರ್ಣಾಟಕ ಸಂಘ ಹುಟ್ಟಿದ್ದು, ಪ್ರಬುಧ ಕರ್ಣಾಟಕ ಬೆಳೆದದ್ದು , ಇಂಗ್ಲಿಷು ಗೀತೆಗಳಿಂದ ಮೊದಲುಮಾಡಿಕೊಂಡು ಅನೇಕ ಗ್ರಂಥಗಳು ಬೆಳಕಿಗೆ ಬಂದದ್ದು, ಒಬ್ಬರು ಒಳಕ್ಕೆ ಹೋದರೆ ಇಬ್ಬರು ಹೊರಕ್ಕೆ ಬರಬೇಕು ಅಂಥ ಕೊಠಡಿಯಲ್ಲಿ. ಅದರ ಮೇರೆಗಳ ವೈಶಿಷ್ಟ್ಯವನ್ನು ಬಲ್ಲವರೇ ಬಲ್ಲರು ! ಆದರೂ ಕನ್ನಡ ಶಾಖೆ ತನ್ನ ಅಂತಸ್ಸತ್ವದಿಂದ ತಕ್ಕಮಟ್ಟಿಗೆ ಕೆಲಸಮಾಡಿದೆ. ಅದು ಬಹಳ ದಿನ ಮೇಲಿನವರ ಕಣ್ಣಿಗೆ ಬಿದ್ದಿರಲಿಲ್ಲ; ಈಗ ಕನ್ನಡದ ಪುಣ್ಯದಿಂದ ಕನ್ನಡಿಗರಾದ, ಕನ್ನಡದ ಅಭಿಮಾನಿಗಳಾದ, ಮಂತ್ರಿಗಳೂ ಕುಲಪತಿಗಳೂ ಬಂದಿದ್ದಾರೆ. ಅವರ ಕಾಲದಲ್ಲಿ ಕನ್ನಡಕ್ಕೆ ಪ್ರೋತ್ಸಾಹ ಇನ್ನೂ ಹೆಚ್ಚಾಗಿ ಸೌಕರ್ಯ ಸಲಕರಣೆಗಳು ಇನ್ನೂ ಹೆಚ್ಚಾಗಿ, ತಕ್ಕ ಜನ ಸಿದ್ದವಾದರೆ ‘ಸಂಭಾವನೆ,’ ‘ಬಾಗಿನ,’ ‘ಉಡುಗೊರೆ,’ ‘ಅಭಿವಂದನೆ’ ಯಂಥ ನೂರಾರು ಪುಸ್ತಕಗಳು ಬಂದಾವು. ವಿಜ್ಞಾನ, ಸಾಹಿತ್ಯ, ಎಂಬ ಭೇದಭಾವನೆ ಇಲ್ಲದೆ ಎರಡು ಕಾಲೇಜಿನವರೂ, ಎಲ್ಲಾ ಕಾಲೇಜಿನವರೂ ಒಂದಾಗಿ ಒಮ್ಮುಖವಾಗಿ ಈ ಗ್ರಂಥಕ್ಕೆ ಕೆಲಸಮಾಡಿರುವಂತೆ ಮಾಡಿಯಾರು ! ನನ್ನಂಥವನ ಮಾತಿರಲಿ ; ಇಂಥ ಗುರುಗೌರವದ ಅಡಿಯಲ್ಲಿ ನಾನು ಕುಸಿದು ಹೋಗಬಹುದು. ನನ್ನ ಅಹಂ ಬೆಳೆಯಬಹುದು. ಅದಕ್ಕಂಥ ನಿಮ್ಮಂಥ ನೂರಾರು ಸಾಹಿತಿ ಸ್ನೇಹಿತರ ಹೃದಯದಲ್ಲಿರುವ ಆಂತರಿಕ ಪ್ರೀತಿಯೇ ನನಗೆ ಅನಂತ, ಅಮೃತ.</p>
<p>ಬಿ.ಎಂ. ಶ್ರೀಯವರಂತ ಒಬ್ಬ ಸಮರ್ಥರಾದ ವ್ಯಕ್ತಿ ಸರಿಯಾದ ಸ್ಥಾನಕ್ಕೆ ಬಂದಿದ್ದರಿಂದ ಐವತ್ತು ವರ್ಷ ನಾವು ಅದರ ಸತ್ಫಲವನ್ನು ಅನುಭವಿಸಿದ್ದೇವೆ. ಮುಂದೆ ಇನ್ನು ಐವತ್ತು ವರ್ಷ ಆದರೂ ಆ ಫಲ ದೊರಕುತ್ತಿರುತ್ತದೆ. ಯಾವ ಯಾವುದೋ ದೃಷ್ಟಿಯಿಂದ, ಅದರಲ್ಲಿಯೂ ಪ್ರೌಢ ವಿದ್ಯಾಸ್ಥಾನಗಳಲ್ಲಿ, ಯಾರು ಯಾರನ್ನೋ ತಂದು ತುಂಬಿದರೆ, ಕಳೆಯೇ ಹೆಚ್ಚಾಗಿ ಬೆಳೆ ಇಲ್ಲದೆ ಹೋಗಬಹುದು. ವಿಶ್ವವಿದ್ಯಾನಿಲಯವು ಧರ್ಮಸತ್ರವಲ್ಲ ಜ್ಞಾನಕ್ಷೇತ್ರ; ಜ್ಞಾನ ಬೆಳೆಯಬೇಕಾದದ್ದು ಅದರಲ್ಲಿ ಆಸಕ್ತಿ ಅಭಿರುಚಿಗಳಿರುವ ಮೇಧಾವಿಗಳಿಂದ ಅವರಿಗೆ ಒದಗುವ ಸೌಕರ್ಯಗಳಿಂದ.</p>
<p>೧೪೯-೧೯೫೬</p>
<p>ನ ಹಿ ಜ್ಞಾನೇನ ಸದೃಶಃ ।</p>
</section>
</body>
</html>
