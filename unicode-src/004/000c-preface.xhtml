<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
 <title>ಭಾಷಣಗಳು ಮತ್ತು ಲೇಖನಗಳು</title>
<link type="text/css" rel="stylesheet" href="css/style.css" />
</head>
<body class="maintext">
<section class="level1 unnumbered" epub:type="chapter" role="doc-chapter" id="id-000c.1">
<h1 class="level1-title" epub:type="title">ಗ್ರಂಥಕರ್ತನ ವಿಜ್ಞಾಪನೆ</h1>
<p>ನನ್ನ “ಭಾಷಣಗಳು ಮತ್ತು ಲೇಖನಗಳು” ಮೊದಲ ಬಾರಿಗೆ “ತಳುಕಿನ ವೆಂಕಣ್ಣಯ್ಯನವರ ಸ್ಮಾರಕ ಗ್ರಂಥಮಾಲೆ” ಯ ಹನ್ನೊಂದು ಹನ್ನೆರಡನೆಯ ಕುಸುಮಗಳಾಗಿ <strong>೧೯೪೮ ಮತ್ತು ೧೯೪೯</strong> ರಲ್ಲಿ ಪ್ರಕಟವಾದುವು. ಈಗ ಇವನ್ನು 'ಶಾರದಾ ಮಂದಿರ'ದ ಒಡೆಯರೂ ನನ್ನ ಶಿಷ್ಯರೂ ಮಿತ್ರರೂ ಆದ ಶ್ರೀ ಎಚ್.ಎಂ. ಶಂಕರನಾರಾಯಣ ರಾಯರು ಡೆಮಿ ಆಕಾರದ ಒಂದೇ ಸಂಪುಟವಾಗಿ ಪ್ರಕಟಿಸುತ್ತಿದ್ದಾರೆ. ಈ ಸಂಯುಕ್ತ ಸಂಪುಟದಲ್ಲಿ, ಈಚೆಗೆ ಮಾಡಿದ ಒಂದೆರಡು ಭಾಷಣಗಳೂ ಬರೆದ ಲೇಖನಗಳೂ ಹೊಸದಾಗಿ ಸೇರಿವೆ.</p>
<p>ಇದು ನಾವೆಲ್ ಅಲ್ಲ, ನಾಟಕವಲ್ಲ; ಇಂಥ ಪುಸ್ತಕಗಳನ್ನು ಓದುವವರು ಕಡಿಮೆ, ಕೊಳ್ಳುವವರು ಇನ್ನೂ ಕಡಿಮೆ; ಆದರೂ ಶ್ರೀ ರಾಯರು ಧೈರ್ಯಮಾಡಿ ಈ ಕೆಲಸವನ್ನು ಕೈಗೊಂಡಿದ್ದಾರೆ. ಅದಕ್ಕೆ ಕಾರಣ ನನ್ನ ಮತ್ತು ಬರಹಗಳ ಮೇಲೆ ಅವರಿಗಿರುವ ವಿಶ್ವಾಸ; ನನಗೇ ಬಿಟ್ಟಿದ್ದರೆ ನಾನು ಇವುಗಳನ್ನು ಮತ್ತೆ ಮುದ್ರಣ ಮಾಡಿಸುತ್ತಿದ್ದೆನೋ ಇಲ್ಲವೋ ! ಮುದ್ರಣ, ಪ್ರಕಾಶನ, ಮಾರಾಟ, ಹಣದ ವಸೂಲಿ ಇವು ಯಾವುವೂ ಈಗ ಹಿತವಾಗಿಲ್ಲ.</p>
<p>ಇವುಗಳಲ್ಲಿ ಬಹುಭಾಗ 'ಪ್ರಬುದ್ಧ ಕರ್ನಾಟಕ' ದಲ್ಲಿ ಬಂದ ಲೇಖನಗಳು. ಭಾಷಣಗಳು ಕೆಲವು ಮಾತ್ರ-ಬರೆದು ಓದಿದ್ದರಿಂದ ಅವೂ ಲೇಖನಗಳೇ, ಲೇಖನಗಳು ನಾಲ್ಕು ಭಾಗಗಳಿವೆ. ಮೊದಲನೆಯದರಲ್ಲಿ `ಪ್ರಬುದ್ಧ ಕರ್ಣಾಟಕ'ದ ಹೊರಗೆ ಬಂದ ಪ್ರಬಂಧಗಳೂ, ಎರಡನೆಯದರಲ್ಲಿ ಪ್ರಬುದ್ಧ ಕರ್ಣಾಟಕದೊಳಗೆ ಬಂದ ಪ್ರಬಂಧಗಳೂ, ಮೂರನೆಯದರಲ್ಲಿ ಅದರೊಳಗೆ ಬಂದ ಕೆಲವು ವಿಮರ್ಶೆಗಳೂ, ನಾಲ್ಕನೆಯದರಲ್ಲಿ ಅದರೊಳಗೆ ಬಂದ ಕೆಲವು ಸಂಪಾದಕೀಯ ಲೇಖನಗಳೂ ಇವೆ. ಇವುಗಳಲ್ಲಿ ಕೆಲವು ಲೇಖನಗಳು ನಲವತ್ತು ವರ್ಷದಷ್ಟು ಹಿಂದಿನವು; ಅವು ಜನಕ್ಕೆ ಎಷ್ಟು ಉಪಯುಕ್ತವೋ ತಿಳಿಯದು; ಅವನ್ನು ಈಗ ಬರೆಯುತ್ತಿದ್ದೆನೋ ಇಲ್ಲವೋ, ಬರೆದಿದ್ದರೆ ಹೇಗೆ ಬರೆಯುತ್ತಿದ್ದೆನೋ ! ಅವುಗಳಲ್ಲಿ ಕೆಲವಂತೂ ಹುಳಿ ಮುರಿಯದಿದ್ದ ಚಿಕ್ಕ ವಯಸ್ಸಿನಲ್ಲಿ ಬರೆದವು. ಅವುಗಳಿಂದ ಮತ್ತೇನು ಪ್ರಯೋಜನವಿಲ್ಲದಿದ್ದರೂ ಅವು ಕೌತುಕಜನಕವಾಗಿಯಾದರೂ ಇರಬಹುದು.</p>
<p>ನನ್ನ ಒಂದೆರಡು ಭಾಷಣ ಲೇಖನಗಳಲ್ಲಿ ಪ್ರಸ್ತಾಪಿಸಿರುವ ಭಾಷೆಗಳ-ಕನ್ನಡ, (ಅದರಂಥ ಇತರ ದೇಶಭಾಷೆಗಳು) ಸಂಸ್ಕೃತ, ಇಂಗ್ಲಿಷ್, ಹಿಂದಿ-ಸಮಸ್ಯೆ ಇಂದೂ ಹಾಗೆ ಇದೆ. ಕೇಂದ್ರ ಸರ್ಕಾರಕ್ಕೆ ಈಚೆಗೆ ಇಂಗ್ಲಿಷಿನ ಕಡೆಗೆ ಸ್ವಲ್ಪ ಒಲವಿರುವಂತೆ ತೋರುತ್ತದೆ. ಹಿಂದಿಯ ಬಗ್ಗೆ ಹಿಡಿತ ಸ್ವಲ್ಪವೂ ಸಡಲಿದಂತೆ ಕಾಣುವುದಿಲ್ಲ, ಪ್ರಾಂತೀಯ ಭಾಷೆಗಳು ಎಚ್ಚೆತ್ತುಕೊಳ್ಳುತ್ತಿವೆ; ಅಸ್ಸಾಂ ಪಂಜಾಬು ಮೊದಲಾದ ಪ್ರಾಂತಗಳಲ್ಲಿ ತುಂಬ ಅಸಮಾಧಾನವುಂಟಾಗಿದೆ. ನಮ್ಮ ಸುತ್ತಮುತ್ತ ತಮಿಳರೂ ಆಂಧ್ರರೂ ನಿಶ್ಯಬ್ದವಾಗಿ ತಮ್ಮ ತಮ್ಮ ಭಾಷೆಗಳನ್ನು ಬಲಪಡಿಸಿಕೊಳ್ಳುತ್ತಿದ್ದಾರೆ. ಕನ್ನಡಿಗರೇ ಮೀನ ಮೇಷ ಎಣಿಸುತ್ತಿದ್ದಾರೆ. ನಾಲ್ಕು ಕಡೆಯಿಂದಲೂ ಒತ್ತಡ ಬಂದರೆ ಕೊನೆಗೆ ನಿರ್ವಾಹವಿಲ್ಲದೆ ಒಪ್ಪಿಕೊಳ್ಳುತ್ತಾರೆಂದು ತೋರುತ್ತದೆ.</p>
<p>ಹಿಂದೆ ಮೊದಲನೆಯ ಸಂಪುಟವನ್ನು ನನ್ನ ಪ್ರಿಯ ಮಿತ್ರರಾಗಿದ್ದ ಶ್ರೀ ಟಿ.ಎಸ್. ವೆಂಕಣ್ಣನವರಿಗೂ, ಎರಡನೆಯದನ್ನು ನನ್ನ ಪೂಜ್ಯ ಗುರುಗಳಾಗಿದ್ದ ರಾಜಸೇವಾಸಕ್ತ ಬಿ.ಎಂ. ಶ್ರೀಕಂಠಯ್ಯನವರಿಗೂ ಅರ್ಪಣೆಮಾಡಲಾಗಿತ್ತು. ಅವು ಈಗ ಒಂದೇ ಅವಿಭಕ್ತ ಸಂಪುಟವಾಗಿರುವುದರಿಂದ ಆ ಅರ್ಪಣೆಗಳನ್ನು ಮುದ್ರಿಸಿಲ್ಲ, ಅವು ನನ್ನ ಹೃದಯದಲ್ಲಿ ಅಚ್ಚಳಿಯದೆ ಇವೆ. ಆಗ ಹಾಕಿದ್ದ ಪಡಿಯಚ್ಚುಗಳು ತುಂಬ ಹಳೆಯವಾಗಿ ಅಸ್ಪಷ್ಟವಾಗಿದ್ದು ಅಂಥವನ್ನು ಹಾಕುವುದಕ್ಕಿಂತ ಬಿಡುವುದೇ ವಾಸಿಯೆಂದು ಬಿಟ್ಟಿದೆ.</p>
<p>ನನ್ನ ಇತರ ಗ್ರಂಥಗಳ ಬಗ್ಗೆ ಕನ್ನಡಿಗರು ತೋರಿಸಿರುವ ವಿಶ್ವಾಸವನ್ನೇ ಈ ಗ್ರಂಥದ-ಅಥವಾ ಸಂಕೀರ್ಣ ಲೇಖನಗುಚ್ಛದ-ಬಗೆಗೂ ತೋರಿಸುವರೆಂದು ನಂಬಿದ್ದೇನೆ.</p>
<p>ಮತ್ತೊಮ್ಮೆ, ಇಷ್ಟು ದೊಡ್ಡ ಭಾರವನ್ನು ಹೊತ್ತ ಶ್ರೀ ಶಂಕರನಾರಾಯಣ ರಾಯರಿಗೂ ಅಂದವಾಗಿ ಮುದ್ರಣಮಾಡಿದ ವೆಸ್ಲಿ ಪ್ರೆಸ್ಸಿನ ಕಾರ್ಯಕರ್ತರಿಗೂ ನನ್ನ ಕೃತಜ್ಞತೆಯನ್ನು ಅರ್ಪಿಸುತ್ತೇನೆ.</p>
<p>೧-೧೧-೧೯೬೦<br />ಬೆಂಗಳೂರು</p>
<p class="text-right"><strong>ಎ. ಆರ್. ಕೃಷ್ಣಶಾಸ್ತ್ರಿ</strong></p>
</section>
<section class="level1 unnumbered" epub:type="chapter" role="doc-chapter" id="id-000c.2">
<h1 class="level1-title" epub:type="title">ಪ್ರಕಾಶಕರ ನುಡಿ</h1>
<p>ಕನ್ನಡ ಸಾಹಿತ್ಯ ಕ್ಷೇತ್ರದಲ್ಲಿ ಮಾನ್ಯ ಶ್ರೀ ಎ.ಆರ್. ಕೃಷ್ಣಶಾ ಸ್ತ್ರೀಗಳವರದು ಬಹುದೊಡ್ಡ ಹೆಸರು. ಬಿ.ಎಂ.ಶ್ರೀ, ತ.ಸು.ಶಾ., ಕುವೆಂಪುರವರ ಸಮಕಾಲೀನರಾಗಿದ್ದು, ಇವರು ರಚಿಸಿರುವ ಕೃತಿಗಳು ಒಂದೊಂದೂ ಅಮೂಲ್ಯವೆನಿಸಿವೆ. ಪ್ರಸ್ತುತ ಅವರ ಭಾಷಣಗಳು ಮತ್ತು ಲೇಖನಗಳು, ಅವರ ಸೇವಾವಧಿಯಲ್ಲಿ ಜರುಗಿದ ಘಟನೆಗಳು, ಆ ಬಗೆಗಿನ ಭಾಷಣಗಳು ಹಾಗೂ ಅಂದಿನ ಖ್ಯಾತನಾಮರ ವಿಷಯವಾಗಿ ಬರೆದಿರುವ ಲೇಖನಗಳನ್ನು ವಿಷಯಗಳನ್ನು ಈ ಕೃತಿ ಒಳಗೊಂಡಿದೆ.</p>
<p>ಇಂಥ ಒಂದು ಅಮೂಲ್ಯ ಕೃತಿಯನ್ನು ನಮ್ಮ ಪ್ರಕಾಶನದ ಮೂಲಕ ಪ್ರಕಟಣೆಗೊಳಿಸಲು, ಅವರ ಮೊಮ್ಮಕ್ಕಳಾದ ಎನ್. ಶ್ರೀಪತಿ, ಸಿ.ಆರ್. ಸತ್ಯ, ಆರ್, ಭಾರತಿ - ಇವರುಗಳು ಅನುಮತಿ ಇತ್ತಿರುವುದಕ್ಕೆ ನಾವು ಆಭಾರಿಯಾಗಿದ್ದೇವೆ.</p>
<p class="quote-author">ಪ್ರಕಾಶಕರು</p>

<figure>
 <img src="images/003.jpg" alt="image" />
 <figcaption>ಡಾಕ್ಟರ್ ಎ. ಆರ್. ಕೃಷ್ಣಶಾಸ್ತ್ರಿಗಳು ಎಂ.ಎ., ಡಿ.ಲಿಟ್.</figcaption>
</figure>
</section>
<section class="level1 unnumbered" epub:type="chapter" role="doc-chapter" id="id-000c.3">
<h1 class="level1-title" epub:type="title">ಮೈಸೂರು ವಿಶ್ವವಿದ್ಯಾನಿಲಯದ ಪ್ರಶಸ್ತಿ ಪ್ರದಾನೋತ್ಸವದಲ್ಲಿ<br />ಮಾಡಿದ ವಂದನ ಭಾಷಣ (ತಾ. ೨-೧೦-೧೯೬೦).</h1>
<p>ಛಾನ್ ಸೆಲರ್ ಮಹಾಸ್ವಾಮಿಗಳವರೇ, ವಿದ್ವನ್ಮಣಿಗಳೇ,</p>
<p>ಕನ್ನಡದಲ್ಲಿ ನಾನು ಮಾಡಿರುವ ಅಲ್ಪಸ್ವಲ್ಪ ಕೆಲಸವನ್ನು ಒಪ್ಪಿ ತಾವು ಇಂದು ನನ್ನನ್ನು ಡಿ.ಲಿಟ್. ಪ್ರಶಸ್ತಿಯಿಂದ ಗೌರವಿಸಿರುವುದಕ್ಕಾಗಿ ನಾನು ತಮ್ಮನ್ನು ವಂದಿಸುತ್ತೇನೆ. ಕನ್ನಡದ ಉಪಾಧ್ಯಾಯನೊಬ್ಬನನ್ನು ಹೀಗೆ ಗೌರವಿಸಿ, ಆ ಮೂಲಕ ತಾವು ನಮ್ಮೆಲ್ಲರ ತಾಯ್ನುಡಿಯಾದ ಕನ್ನಡಕ್ಕೆ ಸಲ್ಲಬೇಕಾದ ಭಕ್ತಿ ಗೌರವಗಳನ್ನು ಸಲ್ಲಿಸಿದ್ದೀರಿ; ನಾನು ಬಲ್ಲ ಇತರ ನಾಲ್ಕಾರು ಭಾಷೆಗಳಿಗೆ, ಮುಖ್ಯವಾಗಿ ಭರತಖಂಡದ ದೇಶಭಾಷೆಗಳಿಗೆ, ಮರ್ಯಾದೆ ಮಾಡಿದ್ದೀರಿ.</p>
<p>ಈಚೆಗೆ ಆರಂಭವಾಗಿರುವ ಕನ್ನಡದ ಈ 'ಪ್ರಬೋಧಸೂರ್ಯೋದಯ' ದಲ್ಲಿ ಇದು ನಾಂದಿಮಾತ್ರವೆಂದೂ ಮುಂದೆ ನನ್ನಂಥ ಪಾತ್ರಗಳು ರಂಗದ ಮೇಲೆ ಬರುತ್ತಿರುತ್ತಾರೆಂದೂ ಕನ್ನಡದ ಅಭಿಮಾನಿಗಳಿಗೆ ಆಶೆ ಉಂಟಾಗಿದೆ. ಆದರೆ ಆ ಪಾತ್ರಗಳನ್ನು ಸೃಷ್ಟಿಸುವ ಭಾರ ವಿಶ್ವವಿದ್ಯಾನಿಲಯದ ಮೇಲೆ ಬಿದ್ದದ್ದಾಗಿದೆ.</p>
<p>ಈ ಪ್ರಶಸ್ತಿ ಪ್ರದಾನೋತ್ಸವಕ್ಕೆ ನಾನು ಬರುತ್ತಿದ್ದಾಗಲೆಲ್ಲಾ ಇಲ್ಲಿ ನಡೆಯುತ್ತಿದ್ದ ಇಂಗ್ಲಿಷ್ ಉಪದೇಶ ಭಾಷಣಗಳನ್ನು ಕೇಳಿ, ಇಲ್ಲಿ ಯಾರಿಗಾದರೂ ಎಂದಾದರೂ ಕನ್ನಡದಲ್ಲಿ ಮಾತನಾಡುವ ಅವಕಾಶ ದೊರೆತೀತೇ ಎಂಬ ಕುತೂಹಲವೂ ಕಾತರವೂ ಮೂಡುತ್ತಿದ್ದುವು. ಅವುಗಳನ್ನು ತೃಪ್ತಿಪಡಿಸಿಕೊಳ್ಳುವ ಭಾಗ್ಯ ಇಂದು ನನ್ನದಾಗಿದೆ. ಇಂಥ ಭಾಗ್ಯ ಮೊದಲು ಒಲಿದು ಬಂದದ್ದು ನನ್ನ ಪೂಜ್ಯ ಮಿತ್ರರಾದ ಡಾ. ಮಾಸ್ತಿ ವೆಂಕಟೇಶ್ ಅಯ್ಯಂಗಾರ್ಯರಿಗೆ, ಕರ್ನಾಟಕ ವಿಶ್ವವಿದ್ಯಾನಿಲಯವು ಅದರ ಬಾಲ್ಯದಲ್ಲಿಯೇ ಅವರಿಗೆ ಡಾಕ್ಟರ್ ಪ್ರಶಸ್ತಿಯನ್ನು ಕೊಟ್ಟು ಗೌರವಿಸಿತು. ಅವರು ಕನ್ನಡದಲ್ಲಿ ಉಪದೇಶ ಭಾಷಣ ಮಾಡಿ ಕನ್ನಡಿಗರ ಹೃದಯವನ್ನು ತಣಿಸಿದರು. ಈ ದಾರಿಯಲ್ಲಿ ನಮಗೆ ಮಾರ್ಗದರ್ಶನ ದೊರೆತದ್ದು ದೇಶವಾತ್ಸಲ್ಯಕ್ಕೆ ತೌರೂರಾದ ಬಂಗಾಳದಿಂದ. ವಿಶ್ವಭಾರತಿಯ ಸ್ಥಾಪಕರೂ ಲೋಕವಿಖ್ಯಾತ ಕವಿಗಳೂ ಆದ ಶ್ರೀ ರವೀಂದ್ರನಾಥ ಠಾಕೂರರವರು, ಪ್ರಾಚೀನ ವಿಶ್ವವಿದ್ಯಾನಿಲಯದಲ್ಲಿ, ತಮ್ಮ ತಾಯ್ನುಡಿಯಲ್ಲಿ ಉಪದೇಶಭಾಷಣ ಮಾಡಿದರು (೧೯೩೭). ಭಾರತೀಯ ವಿಶ್ವವಿದ್ಯಾನಿಲಯಗಳ ಚರಿತ್ರೆಯಲ್ಲಿ ಅದು ಸುವರ್ಣಾಕ್ಷರಗಳಿಂದ ಬರೆದಿಡಬೇಕಾದ ದಿನ.</p>
<p>ಈ ಗೌರವ ನನಗೆ ಬೇರೆ ಕಡೆಯಿಂದ ಬರದೆ, ಮೈಸೂರು ವಿಶ್ವವಿದ್ಯಾನಿಲಯದಿಂದ ದೊರೆತದ್ದು ತುಂಬ ಸಂತೋಷವನ್ನೂ ಕ್ಷಮ್ಯವಾದ ಹೆಮ್ಮೆಯನ್ನೂ ಉಂಟು ಮಾಡಿದೆ. ಏಕೆಂದರೆ, ನನಗೆ ಬಿ.ಎ., ಎಂ.ಎ. ಪ್ರಶಸ್ತಿಗಳನ್ನು ಕೊಟ್ಟದ್ದು ಮದ್ರಾಸ್ ವಿಶ್ವವಿದ್ಯಾನಿಲಯವಾದರೂ, ನನ್ನ ವ್ಯಾಸಂಗವೆಲ್ಲಾ ಮೈಸೂರಿನಲ್ಲಿ, ನನ್ನ ಸೇವೆಯೆಲ್ಲಾ ಮೈಸೂರು ವಿಶ್ವವಿದ್ಯಾನಿಲಯಕ್ಕೆ ಅದು ಹುಟ್ಟಿದಾಗ ನಾನು ಆಗಲೇ ಕಾಲೇಜಿನ ಉಪಾಧ್ಯಾಯನಾಗಿದ್ದೆ; ಅದರ ಶೈಶವ ಬಾಲ್ಯ ಯೌವನಗಳಲ್ಲಿ ಅದರ ಜೊತೆಗೇ ಬಾಳಿ ಬದುಕಿ ಈಗ ನಾನು ಮುಪ್ಪಾ ಗಿದ್ದೇನೆ. ಆದರೆ ಸರಸ್ವತಿಗೆ ಮುಪ್ಪಿಲ್ಲ. ಆಕೆ ಚಿರಯೌವನೆ. ನನ್ನಂಥ ಲಕ್ಷೋಪಲಕ್ಷ ಮಕ್ಕಳನ್ನು ಸಾಕುತ್ತಿರುವವಳು.</p>
<p>ದಿವಂಗತ ಪೂಜ್ಯ ಬಿ.ಎಂ. ಶ್ರೀಕಂಠಯ್ಯನವರು ಕನ್ನಡ ಗ್ರಂಥಪ್ರಕಟನೆಯ ಯೋಜನೆಯನ್ನು ಆರಂಭಮಾಡಿದಂದಿನಿಂದ ವಿಶ್ವವಿದ್ಯಾನಿಲಯದ ಎಲ್ಲ ವಿಭಾಗಗಳ ವಿದ್ವಾಂಸರೂ ಕನ್ನಡದಲ್ಲಿ ಬರೆದಿದ್ದಾರೆ; ಸರಳವಾದ, ಆದರೆ ಸಪ್ರಮಾಣವಾದ, ಗ್ರಂಥಗಳನ್ನು ಬರೆದಿದ್ದಾರೆ; ಪ್ರೌಢವಾದ ಶಾಸ್ತ್ರೀಯ ಗ್ರಂಥಗಳನ್ನು ಬರೆದಿದ್ದಾರೆ; ಮೈಸೂರು ವಿಶ್ವವಿದ್ಯಾನಿಲಯಕ್ಕೆ ಕೀರ್ತಿ ತಂದಿದ್ದಾರೆ. ಈ ಭಾಗದಲ್ಲಿ ಮೈಸೂರು ವಿಶ್ವವಿದ್ಯಾನಿಲಯ ತನಗಿಂತ ಹಿರಿಯ, ಹಳೆಯ, ವಿಶ್ವವಿದ್ಯಾನಿಲಯಗಳ ಮುಂದೆ ತಲೆಎತ್ತಿ ನಿಲ್ಲಬಲ್ಲದು, ಮಾರ್ಗದರ್ಶನ ಮಾಡಬಲ್ಲುದು. ಇಂಗ್ಲಿಷಿನಲ್ಲಿ ಬರೆಯಬಲ್ಲವರು ಪ್ರಪಂಚದ ಆದ್ಯಂತವೂ ಇದ್ದಾರೆ. ಆದರೆ ಕನ್ನಡದಲ್ಲಿ ಬರೆಯುವವರು ಕನ್ನಡನಾಡಿನಲ್ಲಿಯೇ ಹಲವರಿಲ್ಲ. ಈ ಸ್ಥಿತಿಗೆ, ಸಾಧನೆ ಸಂಪಾದನೆ ಇವುಗಳ ಅಭಾವವೇ ಕಾರಣವೆಂದು ತೋರುತ್ತದೆ. ಶಕ್ತಿ ಇದ್ದವರಿಗೆ ಇವುಗಳನ್ನು ಒದಗಿಸಿ ಕೊಡಲು 'ಮಾನಸ ಗಂಗೋತ್ರಿ' ಯ ಯೋಜನೆ ಖಂಡಿತವಾಗಿ ಸಹಾಯವಾಗುತ್ತದೆ. ಆದರೆ, ಕೆಲಸ ನಡೆಯುವುದು ಉಪಕರಣಗಳಿಗಿಂತ ಹೆಚ್ಚಾಗಿ ವ್ಯಕ್ತಿಗಳ ಸತ್ವದಿಂದ ಎಂಬುದು ತಿಳಿದೇ ಇದೆ. ಅಲ್ಲಿ ಮುಂದೆ ಜ್ಞಾನಪಿಪಾಸುಗಳಾದ ಉತ್ಸಾಹಿ ಭಗೀರಥರು ಹುಟ್ಟಿಬರುವಂತಾಗಲಿ ! ಜಹ್ನುಗಳೂ ಜಡಭರತರೂ ಅಡ್ಡಬರದೆ, ಜ್ಞಾನಗಂಗೆ ಉಕ್ಕಿ ಹರಿಯಲಿ ! ತುಲಾಮಾಸದಲ್ಲಿ ಗಂಗೆ ಕಾವೇರಿಯ ಮನೆಗೆ ಬರುತ್ತಾಳೆಂದು ನಮ್ಮಲ್ಲಿ ಒಂದು ನಂಬಿಕೆ ಇದೆ. ಈ ಗಂಗೋತ್ರಿಯ ಗಂಗೆ ಎಲ್ಲಾ ಮಾಸಗಳಲ್ಲಿಯೂ ಕಾವೇರಿಯೊಡನೆ ಬೆರೆದು ಪ್ರವಹಿಸಿ ಕನ್ನಡಜನದ ಸ್ನಾನ ಪಾನಗಳಿಗೆ ಅನುವಾಗಲಿ! ಸಾರಸ್ವತ ಬೆಳೆ ಬೆಳೆಯಲಿ, ಜನತೆ ಬದುಕಲಿ, ನಾಡು ಪವಿತ್ರವಾಗಲಿ!</p>
<p class="text-center"><strong>ನ ಹಿ ಜ್ಞಾನೇನ ಸದೃಶಂ ಪವಿತ್ರಮಿಹ ವಿದ್ಯತೇ</strong></p>
<figure>
 <img src="images/004.jpg" alt="image" />
 <figcaption>ಕನ್ನಡ ಸಾಹಿತ್ಯ ಸಮ್ಮೇಳನದಲ್ಲಿ ಶ್ರೀ ಎ. ಆರ್. ಕೃಷ್ಣಶಾಸ್ತ್ರಿ</figcaption>
</figure>
</section>
</body>
</html>
