<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಭಾಷಣಗಳು ಮತ್ತು ಲೇಖನಗಳು</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-211">
		<h1 class="level1-title" epub:type="title"><span class="num">೧೧ </span>ಗದಾಯುದ್ಧ ನಾಟಕ ಮತ್ತು ಅದರ ನಾಯಕ</h1>
		<p class="text-center"><strong>೧</strong></p>
		<p> ಭಾರತಕಥೆಯ ಮೇಲಣ ಕಾವ್ಯನಾಟಕಗಳಿಗೆಲ್ಲಾ ವ್ಯಾಸರ ಸಂಸ್ಕೃತ ಭಾರತವೇ ಮುಖ್ಯವಾದ ಆಧಾರ. ಅದು ಒಂದು ಇತಿಹಾಸ; ದೊಡ್ಡ ಕಾವ್ಯವೂ ಹೌದು. ಅದರಲ್ಲಿರುವುದು, ಮುಖ್ಯವಾಗಿ, ಕೌರವ ಪಾಂಡವರ ಕಥೆ; ಪಾಂಡವರು ಕೌರವರನ್ನು ಗೆದ್ದ ವೃತ್ತಾಂತ. ಭಾರತಕ್ಕೆ ‘ಜಯ’ವೆಂದೇ ಹೆಸರು. ಪಾಂಡವರಲ್ಲಿ ಹಿರಿಯನಾಗಿ ಹಸ್ತಿನಾವತಿಯಲ್ಲಿ ರಾಜನಾಗಿ ಕೊನೆಗೆ ಆಳಿದವನು ಧರ್ಮರಾಜ. ಅವನೇ ನಾಯಕ<sup><a epub:type="noteref" href="999-aside.xhtml#id-211-01">*</a></sup>, ದುರ್ಯೋಧನನು ಪ್ರತಿನಾಯಕ. ಧರ್ಮರಾಜನಿಗೆ ಭೀಮ ಅರ್ಜುನ ಕೃಷ್ಣ ಮುಂತಾದವರು ಸಹಾಯಮಾಡಿ ಗೆಲವನ್ನು ಸಂಪಾದಿಸಿಕೊಟ್ಟರು. ಹಾಗೇ, ದುರ್ಯೋಧನನಿಗೆ ಭೀಷ್ಮ ದ್ರೋಣ ಕರ್ಣ ಮುಂತಾದವರು ಸಹಾಯಕರಾಗಿದ್ದರು. ಆದರೆ ಅವನಿಗೆ ಜಯ ದೊರಕದೆ ಅವರು ಅವನಿಗಾಗಿ ಪ್ರಾಣಕೊಟ್ಟರು.</p>
		<p class="text-center"><strong>೨</strong></p>
		<p> ವ್ಯಾಸಭಾರತವು ಜನಪ್ರಿಯವಾಗಿ, ಲೋಕ ಪೂಜ್ಯವಾಗಿ, ಬೆಳೆಯಿತು; ದೊಡ್ಡ ಧರ್ಮಗ್ರಂಥವಾಯಿತು; ದೇಶದಲ್ಲೆಲ್ಲಾ ಹರಡಿತು. ಅದಕ್ಕೆ ಕಥೆಗಳೂ ಉಪಕಥೆಗಳೂ ಸೇರಿಕೊಂಡುವು. ಕವಿಗಳೂ ಕಥಕರೂ ತಮ್ಮ ಕಲ್ಪನೆಗಳನ್ನು ತುಂಬಿದರು. ಹೀಗೆ ಸಂಸ್ಕೃತ ಭಾರತ ಹುಟ್ಟಿ ಬೆಳೆದ ನೂರಾರು ವರ್ಷಗಳ ಮೇಲೆ ಪಂಪನು ತನ್ನ ಭಾರತವನ್ನು ಬರೆದನು. ಇದು ಪ್ರೌಢವಾದ ಚಂಪೂಕಾವ್ಯ. ಇದರಲ್ಲಿ ಭಾರತ ಕಥೆಯೆಲ್ಲಾ ಸಂಗ್ರಹವಾಗಿ ಬಂದಿದೆ. ಇದಕ್ಕೆ ಅವನು ‘ವಿಕ್ರಮಾರ್ಜುನ ವಿಜಯ’ವೆಂದು ಹೆಸರಿಟ್ಟನು. ತನ್ನ ಪೋಷಕನಾದ ಅರಿಕೇಸರಿಗೂ ಅರ್ಜುನನಿಗೂ ಇದರಲ್ಲಿ ಅಭೇದಕಲ್ಪನೆ ಇದೆ. ಕೊನೆಗೆ ಅರ್ಜುನನದೇ ವಿಜಯ; ಅವನಿಗೇ ಪಟ್ಟಾಭಿಷೇಕ. ದ್ರೌಪದಿಯನ್ನು ಗೆದ್ದವನು ಅವನು; ಅವಳು ಅವನೊಬ್ಬನಿಗೇ ಹೆಂಡತಿ. ಅವನು ಮೆಚ್ಚಿ ಮದುವೆಮಾಡಿಕೊಂಡಿದ್ದ ಸುಭದ್ರೆ ರಾಣಿ. ಇಲ್ಲಿ ಯುಧಿಷ್ಠಿರನು ನಾಯಕನೇ ಎಂಬ ಸಂದೇಹಕ್ಕೆ ಎಡೆ ಇಲ್ಲ. ಪಂಪನು ಸ್ವಯಂ ಯೋಧನಾಗಿದ್ದವನು; ರಾಜರು ಹೋರಾಡಿ ಜಯಾಪಜಯಗಳನ್ನು ಪಡೆಯುತ್ತಿದ್ದದ್ದನ್ನು ನೋಡುತ್ತಿದ್ದವನು. ಇಂಥವನಿಗೆ ಅರ್ಜುನನು ನಾಯಕನಾಗಬಹುದೇ ಎಂಬ ಸಂಶಯ ಬರಲು ಕಾರಣವಿರಲಿಲ್ಲ. ಅರ್ಜುನನೇ ನಾಯಕ, ದುರ್ಯೋಧನನು ಪ್ರತಿನಾಯಕ.</p>
		<p> ರನ್ನನು ಪಂಪನ ಶಿಷ್ಯ; ಪಂಪನೇ ಅವನಿಗೆ ಎಲ್ಲ ವಿಧಗಳಲ್ಲಿಯೂ ಮೇಲ್ಪಂಕ್ತಿ. ತನ್ನ ‘ವಾಗ್ವಿಭವೋನ್ನತಿ’ ಪಂಪನಿಂದಲೇ ಬಂದದ್ದೆಂದು ರನ್ನನು ಹೇಳಿಕೊಂಡಿದ್ದಾನೆ. ಪಂಪನು ತನ್ನ ಪೋಷಕನಾದ ಅರಿಕೇಸರಿಗೂ ಅರ್ಜುನನಿಗೂ ಅಭೇದ ಕಲ್ಪಿಸಿ ‘ವಿಕ್ರಮಾರ್ಜುನ ವಿಜಯ’ವನ್ನು ಬರೆದರೆ, ರನ್ನನು ತನ್ನ ಪೋಷಕನಾದ ಸತ್ಯಾಶ್ರಯನಿಗೂ ಭೀಮನಿಗೂ ಅಭೇದ ಕಲ್ಪಿಸಿ ‘ಸಾಹಸಭೀಮ ವಿಜಯ’ವನ್ನು ಬರೆದನು. ಪಾಂಡವರಲ್ಲಿ ಪರಾಕ್ರಮಶಾಲಿಗಳೆನಿಸಿಕೊಂಡವರು ಭೀಮ ಅರ್ಜುನ. ಅರ್ಜುನನನ್ನು ಪಂಪನು ಉಪಯೋಗಿಸಿಕೊಂಡ ಮೇಲೆ, ರನ್ನನಿಗೆ ಉಳಿದವನು ಭೀಮ. ಅವನನ್ನು ‘ಸಾಹಸ ಭೀಮ’ನೆಂದು ಪಂಪನು ಆಗಲೇ ಕರೆದಿದ್ದನು. (ಭಾರತ ೧೩-೭೩) ಪಂಪನು ಮಹಾಸಾಮರ್ಥ್ಯದಿಂದ ಭಾರತ ಕಥೆಯೆಲ್ಲವನ್ನೂ ಹದಿನಾಲ್ಕು ಆಶ್ವಾಸಗಳಲ್ಲಿ ಬಟ್ಟಿ ಇಳಿಸಿ ಸಾರವತ್ತೂ ರಸವತ್ತೂ ಪಾಂಡಿತ್ಯ ಪೂರ್ಣವೂ ಆದ ಕಾವ್ಯವನ್ನು ರಚಿಸಿದನು. ರನ್ನನೂ ಮಹಾಭಾರತ ಕಥೆಯೆಲ್ಲವನ್ನೂ ‘ಸಿಂಹಾವಲೋಕನಕ್ರಮ’ದಿಂದ ಬರೆಯುತ್ತೇನೆಂದು ಸಂಕಲ್ಪಿಸಿ, ಹತ್ತು ಆಶ್ವಾಸಗಳಲ್ಲಿ ಗದಾಯುದ್ಧ ಕಾವ್ಯವನ್ನು ರಚಿಸಿದನು. ಇದನ್ನು ಭಾರತ ಕಥಾ ಸಂಗ್ರಹವೆನ್ನುವುದಕ್ಕಿಂತಲೂ ಪಂಪಭಾರತ ಹದಿಮೂರನೆಯ ಆಶ್ವಾಸದ (ಅದರಲ್ಲಿಯೂ ೫೦ನೆಯ ಪದ್ಯದಿಂದ ಮುಂದಣ) ವಿಸ್ತಾರವೆಂದು ಕರೆಯುವುದು ಉಚಿತ.</p>
		<p> ಪಂಪನೂ ರನ್ನನೂ ತಮ್ಮ ಆಶ್ರಯದಾತನಿಗೆ ಶ್ರೇಯಸ್ಸನ್ನು ಕೋರಿ ಸಂತೋಷ ವೀಯಲೆಳಸಿ, ತಮ್ಮ ಕಾವ್ಯಗಳನ್ನು ಅರಿಕೇಸರಿ  – ಅರ್ಜುನ, ಸತ್ಯಾಶ್ರಯ - ಭೀಮಸೇನ ಇವರ ವಿಜಯದಿಂದಲೂ, ಪಟ್ಟಾಭಿಷೇಕದಿಂದಲೂ ಮುಗಿಸಿದ್ದಾರೆ. ವಿಕ್ರಮಾರ್ಜುನ ವಿಜಯದಲ್ಲಿ ಅರ್ಜುನನು ನಾಯಕ, ಸಾಹಸಭೀಮವಿಜಯದಲ್ಲಿ ಭೀಮನು ನಾಯಕ; ಏಕೆಂದರೆ ವಿಕ್ರಮ ಅವರದು, ಸಾಹಸ ಅವರದು, ವಿಜಯ ಅವರದು. ದುರ್ಯೋಧನನು ಪ್ರತಿನಾಯಕ; ಅವನಿಗೆ ಸೋಲಾಗಿ ಸಾವು ಬರುತ್ತದೆ.</p>
		<p class="text-center"><strong>೩</strong></p>
		<p> ಹೀಗೆ ಪಂಪರನ್ನರ ಕಾವ್ಯಗಳಿಗೆ ನಾಯಕರಾದ ಭೀಮಾರ್ಜುನರಲ್ಲಿ ಅರ್ಜುನನು ದ್ರೋಣಾಚಾರ್ಯರ ಅಚ್ಚುಮೆಚ್ಚಿನ ಪಟ್ಟ ಶಿಷ್ಯ. ಅವರು ಅವನಿಗೆ ಮಮತೆಯಿಂದ ಶಿಕ್ಷಣಕೊಟ್ಟು ಅವನನ್ನು ವೀರಾಗ್ರಗಣ್ಯನಾಗಿ ಮಾಡಿದರು. ಆ ಮಮತೆಗೂ ಶಿಕ್ಷಣಕ್ಕೂ ತಕ್ಕ ಅರ್ಹತೆಯನ್ನು ಅವನು ಹುಟ್ಟುಗುಣವಾಗಿ ಪಡೆದಿದ್ದನು. ಆಮೇಲೆ ತಪಃಫಲವಾಗಿ ಶಿವನಿಂದ ಪಾಶುಪತಾಸ್ತ್ರವನ್ನೂ, ಇಂದ್ರನಿಂದ ದಿವ್ಯಾಸ್ತ್ರಗಳನ್ನೂ, ಅಗ್ನಿಯಿಂದ ಅಕ್ಷಯತೂಣೀರವನ್ನೂ, ವರುಣನಿಂದ ಗಾಂಡೀವವನ್ನೂ ಪಡೆದಿದ್ದನು. ಧನುರ್ವಿದ್ಯಾ ಕೌಶಲ್ಯದಲ್ಲಿ ಅವನು ಎತ್ತಿದ ಕೈ. ಅವನು ತೋರಿಸಿದ ಚಮತ್ಕಾರಗಳನ್ನು ಸರಿಸಮನಾಗಿ ತೋರಿಸಿದವನು ಕರ್ಣನೊಬ್ಬನೇ. ಅವನೂ ಮತ್ಸ್ಯ ಯಂತ್ರವನ್ನು ಭೇದಿಸುವುದಕ್ಕಾಗಲಿಲ್ಲ, ಗಂಧರ್ವರನ್ನು ಗೆಲ್ಲಲಾಗಲಿಲ್ಲ; ಗೋಗ್ರಹಣದಲ್ಲಿ ಪರಾಜಿತನಾಗಿ ಓಡಿಹೋಗಬೇಕಾಯಿತು. ಅರ್ಜುನನಂತೆ ಶರಪಂಜರವನ್ನು ಕಟ್ಟಿ ಮಳೆಯನ್ನೇ ತಡೆಯಬಲ್ಲವರು ಮತ್ತೊಬ್ಬರು ಯಾರಾದರೂ ಇದ್ದರೋ ಇಲ್ಲವೋ!</p>
		<p> ಈ ಶಸ್ತ್ರಾಸ್ತ್ರ ನೈಪುಣ್ಯಕ್ಕೆ ಸರಿಸಮನಾದದ್ದು ಭೀಮನ ಬಲ್ಲಾಳ್ತನ. ಅವನ ಕಾರ್ಯವೆಲ್ಲಾ  – ಊಟ ಸಹ  – ಅವನ ಹೆಸರಿಗೆ ಅನುರೂಪವಾದದ್ದೇಯೆ. ಅವನು ಯಾವ ನಯಗೆಲಸಕ್ಕೂ ಹೆಸರಾದವನಲ್ಲ; ಆದರೆ ಅವನ ಚಟುವಟಿಕೆ ವಾಯುಪುತ್ರನಿಗೆ ಸದೃಶವಾದದ್ದು - ಬಾಣವನ್ನು ಬಿಟ್ಟು ಅದಕ್ಕಿಂತ ಮುಂಚೆ ಓಡಿಹೋಗಿ ಅದನ್ನು ಹಿಡಿಯಬಲ್ಲವನು ಅವನೊಬ್ಬನೇ. ಅವನ ಆಯುಧವೆಂದರೆ ಅವನ ಬಲಕ್ಕೆ ಅನುರೂಪವಾದ ಗದೆ  – ಇಲ್ಲವೇ, ಗದೆಯಂತಿದ್ದ ಅವನ ತೋಳು. ಆ ತೋಳಿನಿಂದ ಅವನು ಜರಾಸಂಧ, ಕೀಚಕ, ಹಿಡಿಂಬ, ಕಿಮ್ಮೀರಾದಿ ರಾಕ್ಷಸರನ್ನು ಇಕ್ಕಿಕೊಂದನು. ಗದೆಯಿಂದ ಕೌರವರನ್ನೆಲ್ಲಾ ಕೊಂದನು. ಎಷ್ಟು ಆನೆಗಳು ಅದಕ್ಕೆ ಆಹುತಿಯಾದುವೋ! ಭಾರತಯುದ್ಧಕ್ಕೆ ಇಂಥ ಬಾಹುಬಲವುಳ್ಳ ಒಬ್ಬ ‘ಆನೆಯಾಳೂ’ ಬೇಕಾಗಿತ್ತು. ಅವನು ಅರ್ಜುನನಂತೆ ತಪಸ್ಸುಗಿಪಸ್ಸಿಗೆ ಆಳಲ್ಲ. ಅವನು ಎಂದೂ ‘ಶೋಕ ಸಂವಿಗ್ನ ಮಾನಸ’ನಾದವನಲ್ಲ. ಹದಿಮೂರು ವರ್ಷ ವನವಾಸವನ್ನು ಕಳೆಯುವುದು ಹೇಗೆ ಎಂದು ಅಸಹನೆ ತೋರುತ್ತಿದ್ದವನು ಅವನೇ. ಪಂಪನು ‘ಗಂಡಿನೊಳ್​ ಭೀಮಸೇನಂ’ ಎಂದಿದ್ದಾನೆ. ಅದರೊಡನೆ ಫಲ್ಗುಣನ ‘ಸಾಹಸದ ಮಹಿಮೆ’ಯನ್ನು ಹೋಲಿಸಬಹುದೋ ಇಲ್ಲವೋ! ಮಗುವಾಗಿದ್ದಾಗಲೇ ಅವನು ಒಂದು ಕಲ್ಲ ಮೇಲೆ ಮಗುಚಿ ಕೊಳ್ಳಲು ಅವನಿಗೆ ಪೆಟ್ಟಾಗುವುದಕ್ಕೆ ಬದಲು ಕಲ್ಲೇ ಒಡೆಯಿತಂತೆ! ಚಿಕ್ಕಂದಿನಲ್ಲಿ ಕೌರವರನ್ನು ಕಿರುಗುಟ್ಟಿಸಿದವನು ಅವನು. ಧನುರ್ವಿದ್ಯಾಪ್ರದರ್ಶನದಲ್ಲಿ ದುರ್ಯೋಧನನನ್ನು ಗದೆಹಿಡಿದು ಎದುರಿಸಿದವನು ಅವನು. ಅರಗಿನ ಮನೆಯಿಂದ ತಾಯಿ ಅಣ್ಣ ತಮ್ಮಂದಿರನ್ನು ಹೊತ್ತು ಓಡಿದವನು ಅವನು. ಹಿಡಿಂಬನನ್ನು ಕೊಂದು ಅವನ ತಂಗಿಯನ್ನು ಮದುವೆಯಾದವನು ಅವನು. ಬಕಾಸುರನನ್ನು ಬಾಯಿಗೆ ಹಾಕಿಕೊಂಡವನು ಅವನು. ದ್ರೌಪದೀ ಸ್ವಯಂವರದಲ್ಲಿ ರಾಜರು ಮೇಲೆ ಬೀಳಲು ಅರ್ಜುನನ ಸಮಕ್ಕೂ ಹೋರಾಡಿ ಅವರನ್ನೆಲ್ಲಾ ಸದೆಬಡಿದವನು ಅವನು. (ಆಗ ಯುಧಿಷ್ಠಿರನೂ ನಕುಲ ಸಹದೇವರೂ ಮನೆ ಸೇರಿಕೊಂಡಿದ್ದರು). ಅಣ್ಣನ ಮಾತನ್ನಾದರೂ ಮೀರಿ ಯುದ್ಧದಾಹವನ್ನು ತೋರಿದವನು ಅವನು. ದ್ರೌಪದಿಗೆ ಆದ ಅವಮಾನಕ್ಕೆ ದುಶ್ಶಾಸನನನ್ನು ಕೊಂದು, ದುರ್ಯೋಧನನ ತೊಡೆಮುರಿದವನು ಅವನು. ಆದರೂ ಅವಳಿಗೆ ಅರ್ಜುನನ ಮೇಲೆ ಪಕ್ಷಪಾತವಿತ್ತೆಂದು ಧರ್ಮರಾಜನು ಹೇಳುತ್ತಾನೆ. ಇರಬಹುದು. ಲಕ್ಷ್ಯಭೇದಮಾಡಿ ತನ್ನನ್ನು ವರಿಸಿದ ವೀರನಲ್ಲಿ ಆ ವೀರನಾರಿ ಪಕ್ಷಪಾತ ತೋರಿದರೆ ಆಶ್ಚರ್ಯವೇನು?</p>
		<p> ಹೀಗೆ, ಈ ವೀರಮೂರ್ತಿಗಳು ಧರ್ಮರಾಜನಿಗೆ ಎರಡು ತೋಳುಗಳಂತಿದ್ದರು. ಒಬ್ಬರಿಗೊಬ್ಬರು ಪೂರಕವಾಗಿದ್ದರು. ಅವರಲ್ಲಿ ಯಾರು ಹೆಚ್ಚು ಯಾರು ಕಡಮೆ ಎಂದು ತೂಕ ಮಾಡಿ ನಿರ್ಧರಿಸುವ ಹಾಗಿಲ್ಲ. ಆದರೂ ಅರ್ಜುನನೇ ಮಹಾಭಾರತದ ವೀರ ಎನ್ನಿಸಿಕೊಂಡಿದ್ದಾನೆ.  – ಅಜೇಯರಾದ ಭೀಷ್ಮರನ್ನು ಬೀಳಿಸಿ, ಅಸಾಧ್ಯನಾದ ಕರ್ಣನನ್ನು ಕೊಂದು, ಗೋಗ್ರಹಣ ಗಂಧರ್ವಯುದ್ಧ ಮುಂತಾದವುಗಳಲ್ಲಿ ಅಸಮ ಪರಾಕ್ರಮವನ್ನು ತೋರಿಸಿದ್ದರಿಂದಲೋ ಏನೋ! ಪಂಪನಂತೂ ಅರ್ಜುನನನ್ನೇ ಮೆಚ್ಚಿಕೊಂಡು ಅವನನ್ನೇ ನಾಯಕನಾಗಿ ಮಾಡಿಕೊಂಡನು. ಭೀಮನ ಸಾಹಸಗುಣಗಳನ್ನು ಮೆಚ್ಚಿಕೊಂಡು ರನ್ನನು ಅವನನ್ನು ತನ್ನ ಕಾವ್ಯಕ್ಕೆ ನಾಯಕನನ್ನಾಗಿ ಮಾಡಿಕೊಂಡನು.</p>
		<p> ಧರ್ಮರಾಜ ಭೀಮ ಅರ್ಜುನ ಈ ಮೂವರಲ್ಲೂ ಕಾವ್ಯನಾಯಕರಾಗಬಲ್ಲ ಧೀರೋದಾತ್ತಗುಣಗಳಿವೆ. ಧರ್ಮರಾಜನ ಧರ್ಮಪಕ್ಷಪಾತವು ಅವನ ಧೀರಗುಣವನ್ನು ಮಸುಕುಮಾಡಿದೆ, ಆದರೆ ಉದಾತ್ತಗುಣಕ್ಕೆ ಮೆರುಗು ಕೊಟ್ಟಿದೆ.</p>
		<p class="myquote">ದಾನಂ ಪ್ರಿಯವಾಕ್ಸಹಿತಂ<br /> ಜ್ಞಾನಮಗರ್ವಂ ಕೃಪಾನ್ವಿತಂ ಶೌರ್ಯಮೆನಿ<br /> ಪ್ಪೀ ನುಡಿಯನೆ ನುಡಿಯಿಸಿದುದು<br /> ದಾನಂ ಜ್ಞಾನಂ ಕ್ಷಮಾಗುಣಂ ಧರ್ಮಜನಾ</p>
		<p> ಅರ್ಜುನನ ಧೀರೋದಾತ್ತತೆಯಲ್ಲಿ ಯಾವ ಕುಂದನ್ನೂ ಹೇಳಲಾರದಂತಿದ್ದರೂ ಅವನ ಉದಾತ್ತತೆಗಿಂತ ಧೀರತೆಯೇ ಮಿಗಿಲಾಗಿ ಕಾಣುತ್ತದೆ. ಭೀಮನು ಇವರಿಬ್ಬರಿಗಿಂತಲೂ ಭಿನ್ನ. ಅವನು ಅಣ್ಣನಲ್ಲಿ ಗೌರವವಿಟ್ಟಿದ್ದರೂ ಆತನ ಧರ್ಮ ಪಕ್ಷಪಾತತೆಯನ್ನು ಮೆಚ್ಚನು. ‘ಆನುಂ ವಿಧೇಯನಲ್ಲಂ ನೀನುಂ ಗುರುವಲ್ಲಂ!’ ಎನ್ನುವುದಕ್ಕೆ ಅವನು ಹಿಂತೆಗೆಯುವುದಿಲ್ಲ. ಅರ್ಜುನನ ವಿಕ್ರಮಕ್ಕೆ ಹೋಲಿಸಿದರೆ ಅವನ ಧೀರತೆಯು ಸಾಹಸವೇ. ಅವನ ದರ್ಪ ರೌದ್ರ ಆರ್ಭಟ ಆಡಂಬರ ರಾಕ್ಷಸಚರ್ಯೆ ಆತ್ಮ ಶ್ಲಾಘನೆ ಮುಂತಾದವುಗಳು ಅವನನ್ನು ಧೀರೋದ್ಧತನನ್ನಾಗಿ ಮಾಡುತ್ತವೆ. ಕರ್ಣಾರ್ಜುನರು ಸೇರಿದಾಗ ಇಬ್ಬರು ಉದಾತ್ತವ್ಯಕ್ತಿಗಳು ಸಂಧಿಸಿದಂತೆಯೂ ಭೀಮದುಶ್ಶಾಸನರು ಸೇರಿದಾಗ ಇಬ್ಬರು ಉದ್ಧತವ್ಯಕ್ತಿಗಳು ಸಂಧಿಸಿದಂತೆಯೂ ಭಾಸವಾಗುತ್ತದೆ. ಭೀಮ ದುರ್ಯೋಧನರು ಸೇರಿದಾಗ, ಇಬ್ಬರೂ ಉದ್ಧತರಾದರೂ, ದುರ್ಯೋಧನನು ಹೆಚ್ಚು ಗಂಭೀರನಾಗಿ ಕಾಣುತ್ತಾನೆ. ಅವನ ಏಕಾಂಗಸತ್ವವೂ ರಣಕೌಶಲವೂ ಧೈರ್ಯಸ್ಥೈರ್ಯಗಳೂ ಮೆಚ್ಚಿಕೆಯನ್ನು ತರುತ್ತವೆ.</p>
		<p class="text-center"><strong>೪</strong></p>
		<p> ರನ್ನನ ಗದಾಯುದ್ಧ ಚಂಪೂಕಾವ್ಯದಲ್ಲಿ ಹುದುಗಿಕೊಂಡಿದ್ದ ‘ಗದಾಯುದ್ಧ ನಾಟಕ’ವನ್ನು ಕಂಡುಕೊಂಡವರು ‘ಶ್ರೀ’ಯವರು. ಅವರು ಹತ್ತು ಆಶ್ವಾಸಗಳ ಆ ಚಂಪೂಕಾವ್ಯವನ್ನು ಕೊಚ್ಚಿ, ಕೆತ್ತಿ, ಐದಂಕಗಳ ನಾಟಕವಾಗಿ ಜೋಡಿಸಿದ್ದಾರೆ. ಅವೆರಡರ ವಸ್ತುಕಥಾಕ್ರಮಗಳು (ಪೀಠಿಕೆಯನ್ನು ಬಿಟ್ಟು೦ ಹೆಚ್ಚು ಕಡಮೆ ಒಂದೇ ಆದರೂ<sup><a epub:type="noteref" href="999-aside.xhtml#id-211-02">*</a></sup> ಕೊನೆ ಮಾತ್ರ ಬೇರೆ ಬೇರೆ. ಗದಾಯುದ್ಧ ಕಾವ್ಯವು ಭೀಮಸೇನನ ಪಟ್ಟಾಭಿಷೇಕದಲ್ಲಿ ಮುಗಿಯುತ್ತದೆ. ‘ಅಂತು ಭೀಮಸೇನಂಗೆ ಪಟ್ಟಮಂ ಕಟ್ಟಿ ಹಸ್ತಿನಪುರದೊಳ್​ ತಮ್ಮುತೈವರುಂ ಹಿಮಸೇತುವರಂ ಮಹಾಮಂಡಲಿಕರಿಂ ಬೆಸಕೆಯ್ಸಿಕೊಂಡು ಸುಖದಿಂ ರಾಜ್ಯಂಗೆಯ್ಯುತ್ತಿರ್ದರ್​’ ಎಂಬುದು ಅದರ ಕಡೆಯ ವಾಕ್ಯ. ಆದರೆ ಗದಾಯುದ್ಧ ನಾಟಕದ ವಿಚಾರ ಬೇರೆ. ಅರಿಕೇಸರಿ ಸತ್ಯಾಶ್ರಯರ ಚರಿತ್ರೆ ಇರಲಿ, ಯುಧಿಷ್ಠರ ಭೀಮ ಅರ್ಜುನ ಇವರಲ್ಲಿ ಯಾರ ವಿಷಯವನ್ನಾಗಲಿ ಪಟ್ಟಾಭಿಷೇಕವನ್ನಾಗಲಿ ಸುಖಸಂಕಥಾ ವಿನೋದವನ್ನಾಗಲಿ ವರ್ಣಿಸಬೇಕೆಂಬುದೂ ಅದರ ಉದ್ದೇಶವಲ್ಲ. ದುರ್ಯೋಧನನ ದುಃಖಮಯವಾದ ದುರಂತವೆ ಅದರ ವಿಷಯ. ದುರ್ಯೋಧನನು ಸೋತು ಸಾಯಬೇಕಾದರೆ ಭೀಮಸೇನನು ಹಾರಾಡಿ ಹೋರಾಡಿ ಅವನನ್ನು ಬೀಳಿಸಬೇಕಾಯಿತೇನೋ ನಿಜ. ಆದರೆ ಅವನು ತನ್ನ ಪ್ರತಿಜ್ಞೆ ಪೂರೈಸಿ ದ್ರೌಪದಿಗೆ ಸಂತೋಷವಾದ ಕೂಡಲೆ, ಅವಳನ್ನು ಕರೆದುಕೊಂಡು ಎಲ್ಲಿಗೋ ಹೋಗಿ ಬಿಡುವನು. ವಿಜಯೋನ್ಮತ್ತನಾದ ಅವನ ತಲೆಯಮೆಲೆ ಭ್ರಾತೃ ಹತ್ಯ ಮಹಾಪಾತಕವು ಘೋರ ಮೂರ್ತಿಯಾಗಿ ಆಡುತ್ತ ಅಟ್ಟಿಸಿಕೊಂಡು ಹೋಗುವುದು. ಅದನ್ನು ನೋಡಿ ಯುಧಿಷ್ಠಿರನು ಭಯದಿಂದ ಕೃಷ್ಣನಿಗೆ ಮೊರೆ ಇಡುವನು. ಬರುವ ಬಾಧೆಯನ್ನು ನೂಕಲು ಮಹಾಶಿವನನ್ನು ಆರಾಧಿಸುವುದಕ್ಕೆ ಎಲ್ಲರೂ ನೀಲಾಚಲಕ್ಕೆ ಹೋಗುವರು. ರುದ್ರಾವತಾರನೂ ಅಂತಕ ಸ್ವರೂಪಿಯೂ ದುರಭಿಮಾನ ದುರಾಗ್ರಹಗ್ರಸ್ತನೂ ಆದ ಅಶ್ವತ್ಥಾಮನು ಬಾಲವಧೆ ಮಾಡಿ ಪಾಂಡವ ಪುತ್ರರ ಪಂದಲೆಗಳನ್ನು ಸಾಯುತ್ತಿರುವ ಸುಯೋಧನನ ಕಾಲಮೇಲೆ ಎಸೆಯುವನು. ದುರ್ಯೋಧನನೂ ಹೇಸಿ ‘ಹರಿ ಹರಿ!’ ಎನ್ನುವನು. ‘ಕೃಷ್ಣನ ಮಾಯೆ’ಯೂ ‘ದೈವದ ಮುಂದೆ ನಾಮಲ್ತು!’ ಎಂಬ ಪರಿಜ್ಞಾನವೂ ಅನುಭವಕ್ಕೆ ಬಂದು ಸಾಯುವನು. ನೊಂದ ಜೀವವು ತಣ್ಣಗಾಗುವುದು. ಲಕ್ಷ್ಮಿ ಅವನನ್ನು ತೊರೆದು ಹೋಗುವಳು. ರಕ್ತರಂಜಿತನಾದ ಸೂರ್ಯನು ನಿಜಕರಗಳನ್ನು ಉಡುಗುತ್ತ ಪಶ್ಚಿಮ ದಿಗಂತದಲ್ಲಿ ಮುಳುಗಲು, ಕತ್ತಲೆ ಕವಿದುಕೊಳ್ಳುವುದು. ತಪೋವನದಲ್ಲಿ ತನ್ನ ಬಾಱ್ತಿಯನ್ನು ನಿಶ್ಚಯಿಸಿದ ಅಶ್ವತ್ಥಾಮನೂ ಹೊರಡುವನು. ದಿಕ್ಕಿಲ್ಲದ ದುರ್ಯೋಧನನ ಶವವೊಂದೇ ಕತ್ತಲಲ್ಲಿ ಬಿದ್ದಿರುವುದು.</p>
		<p> ಇದನ್ನು ಚಿತ್ರಿಸಿಕೊಂಡರೆ, ಏಕಾದಶಾಕ್ಷೌಹಿಣೀಪತಿಗೂ ಈ ದುರಂತ ಪ್ರಾಪ್ತವಾಯಿತೇ ಎಂದು ಯಾರಿಗಾದರೂ ಮನಸ್ಸು ಮರುಗುವುದು, ಸೊರಗುವುದು. ಆಗ, ಅವನು ಹಿಂದೆ ಮಾಡಿದ್ದಿರಬಹುದಾದ ಅಪರಾಧಗಳ ಮೇಲೆ ನಮ್ಮ ಮನಸ್ಸು ಹೋಗುವುದಿಲ್ಲ. ಕತ್ತಲೆ ಮುಂದುವರಿದು ಬೆಳಗಿನ ಜಾವದಲ್ಲಿ ತಾನೇ ತಿಳಿಯಾಗುವಂತೆ, ಹೊಳವಾಗುವಂತೆ, ನಮ್ಮ ಮನಸ್ಸು ಕೊರಗಿ ಕೊರಗಿ ತಾನಾಗಿ ಶಾಂತವಾಗಬೇಕು, ಬೆಳಕು ಕಾಣಬೇಕು. ಆಗ ಹೊಸ ದಿವಸ ಆರಂಭವಾಗುತ್ತದೆ. ನಾವು ಪ್ರಾಯಶಃ ಹೊಸಸಂಕಲ್ಪಗಳನ್ನು ಕೈಕೊಂಡು, ಉತ್ತಮ ಸಂಸ್ಕಾರಗೊಂಡು, ನಮ್ಮ ಜೀವನಯಾತ್ರೆಯಲ್ಲಿ ಮುಂದುವರಿಯುವೆವು. ವಿರೇಚನದ ಔಷಧಿಯಿಂದ ದೇಹ ಶುದ್ಧಿಮಾಡಿಕೊಂಡು, ಅನಂತರ ರಸಾಯನ ಸೇವಿಸಿದಂತೆ ಜೀವವು ಹಸನಾಗುವುದು.</p>
		<p> ಇದೇ ಪಾಶ್ಚಾತ್ಯರುದ್ರನಾಟಕದ ಸ್ವರೂಪ, ಫಲ. ಅದರಲ್ಲಿ ಅಸಾಮಾನ್ಯನಾದ ಉನ್ನತ ವ್ಯಕ್ತಿಯೊಬ್ಬನು ಸಕಲಗುಣಗಣಮಂಡಿತನಾಗಿದ್ದರೂ ತನ್ನ ಯಾವುದೋ ಒಂದು ಅವಗುಣದಿಂದ, ದೌರ್ಬಲ್ಯದಿಂದ, ಕುಟ್ಟಿ ಹಿಡಿದಂತಾಗಿ ಮುರಿದು ಬೀಳುವನು. ಶತ್ರುವು ಅವನನ್ನು ಸಂಹಾರ ಮಾಡಿದನೆನ್ನುವುದಕ್ಕಿಂತಲೂ ತಾನೇ ಮುರಿದು ಬಿದ್ದನೆನ್ನುವುದು ಸರಿಯಾಗುತ್ತದೆ. ಅವನು ಮುರಿದಾನೇ ಹೊರತು ಮಣಿಯುವುದಿಲ್ಲ. ಮುರಿದು ಬೀಳುವಾಗಲೂ, ಒಣಕಲು ಮರ ಗಾಳಿಗೆ ಬಿದ್ದಂತೆ ಲಟ್ಟನೆ ಮುರಿದು ಬೀಳುವುದಿಲ್ಲ. ಅಳ್ಕದೆ ಬಳ್ಕದೆ ತನ್ನೊಡಲ್​ ಪಡಲ್ವಡುವನ್ನೆಗಂ ನಡೆಯುತ್ತಾನೆ; ಅಣ್ಮಗುಂದುವುದಿಲ್ಲ. ಆದರೆ ಅವನು ಹೋರಾಡಿದಷ್ಟೂ, ಜೇಡನ ಬಲೆಯಲ್ಲಿ ಸಿಕ್ಕಿದ ನೊಣದಂತೆ ಅವನು ವಿಧಿಯ ಬಲೆಯಲ್ಲಿ ಸಿಕ್ಕಿ ತೊಡರಿಕೊಳ್ಳುತ್ತಾನೆ. ಕೈಮೀರಿ ಹೋದಾಗ ಸತ್ಯವು ಗೋಚರಿಸುತ್ತದೆ; ಮಾಯೆಯ ಅನುಭವವಾಗುತ್ತದೆ. ನೋಡಿದವರಿಗೆ ‘ಅಯ್ಯೋ, ಈ ಜ್ಞಾನ ಇನ್ನು ಸ್ವಲ್ಪ ಮುಂಚೆ ಬಂದಿರಬಾರದಾಗಿತ್ತೇ!’ ಎಂದು ಕರುಳು ಹಿಂಡುತ್ತದೆ. ಹಾ! ಹಾ! ಹಾ! ಹೇತಿ ದೂಯತೇ ಹೃದಯಂ.</p>
		<p> ಮಹಾಭಾರತವೇ ಒಂದು ಮಹಾದುರಂತ ಕಾವ್ಯ. ಯುದ್ಧದಲ್ಲಿ ಸತ್ತ ಪ್ರಾಯಶಃ ಹದಿನೆಂಟಕ್ಷೌಹಿಣೀ ಚಿಲ್ಲರೆ  – ಜನರೆಲ್ಲರಿಗೂ ವೀರಸ್ವರ್ಗವನ್ನು ಒದಗಿಸಿ ವ್ಯಾಸರೂ, ಅರ್ಜುನನಿಗೆ ಪಟ್ಟಕಟ್ಟಿ ಪಂಪನೂ, ಭೀಮನಿಗೆ ಪಟ್ಟಕಟ್ಟಿ ರನ್ನನೂ ಅದನ್ನು ಮಂಗಳದಲ್ಲಿ ಮುಗಿಸಿದೆವೆಂದು ತಿಳಿದುಕೊಂಡಿದ್ದರೇನೋ! ಸ್ವರ್ಗವೇ ಸುಖವಲ್ಲ, ಸಾವೇ ದುರಂತವಲ್ಲ. ಅನೇಕ ವೇಳೆ ಸಾವೇ ಸುಖ, ಅದರ ಹಿಂದೆ ಇದ್ದ ನೋವೇ ತಾಳಲಾರದ ವೇದನೆ. ಭೀಷ್ಮನ ಭೀಷ್ಮಪ್ರತಿಜ್ಞೆಯಿಂದಲೂ, ಅಂಬಿಕೆ ಅಂಬಾಲಿಕೆಯರ ವೈಧವ್ಯದಿಂದಲೂ ಅಂಧ ಧೃತರಾಷ್ಟ್ರನ ಅಪಶಕುನದಿಂದಲೂ ಆರಂಭವಾದ ಭಾರತದಲ್ಲಿ ಸುಖ ಸಂತೋಷಗಳೆಲ್ಲಿವೆ? ಒಳಗೆ ಮದಮಾತ್ಸರ್ಯಗಳ ಕೋಪತಾಪಗಳ ಬೇಗೆ, ಹೊರಗೆ ವನವಾಸ ಕಾದಾಟಗಳ ಬೇಗೆ. ಕೊನೆಗೆ ವೀರಶತ ಜನನಿ ಎನ್ನಿಸಿಕೊಂಡಿದ್ದ ಗಾಂಧಾರಿ, ಅಂಧಪತಿಯೊಡನೆ ಕಾಡುಕಿಚ್ಚಿನಲ್ಲಿ ಅಸಹಾಯಳಾಗಿ ಪ್ರಾಣ ಒಪ್ಪಿಸಿದಳು. (ಪಾಂಡವರಿಗೂ ಬಹುಬೇಗ ಬೇಸರವಾಗಿ ದೇಶಕೋಶಗಳನ್ನು ತ್ಯಜಿಸಿ, ಮಹಾಪ್ರಸ್ತಾನವನ್ನು ಕೈಕೊಂಡರು). ಅವರು ಅನಶನ ವ್ರತದಿಂದ ಮೋಕ್ಷವನ್ನು ತಾಳಿದರೆಂದು ರನ್ನನು ಹೇಳುತ್ತಾನೆ. ಮೋಕ್ಷವನ್ನು ಕಂಡವರು ಯಾರು? ಇಹಲೋಕದಲ್ಲಿ ಜನ ಕಂಡದ್ದಂತೂ ಅವರು ಅನ್ನ ನೀರು ಬಿಟ್ಟು ನವೆದು ಪ್ರಾಣ ಬಿಟ್ಟದ್ದು! ಇದೇನು ಸಂತೋಷದ ದೃಶ್ಯವೇ?</p>
		<p> ಮಹಾಭಾರತದ ಒಂದು ಭಾಗ ಗದಾಯುದ್ಧ. ಆ ಮಹಾದುರಂತದ ಕರಾಳ ಚ್ಛಾಯೆಯು, ಭೀಷ್ಮರ ಶರಶಯನ ದ್ರೋಣರ ಶಸ್ತ್ರತ್ಯಾಗ ಅಭಿಮನ್ಯುವಿನ ಮರಣ ಕರ್ಣಾರ್ಜುನರ ಕಾಳಗ ಇವುಗಳ ಮೇಲೆ ಬಿದ್ದಂತೆ, ಭೀಮ ದುರ್ಯೋಧನರ ಗದಾಯುದ್ಧದ ಮೇಲೂ ಬಿದ್ದು ಅದನ್ನು ಶೋಕಭೀಕರವಾಗಿ ಮಾಡುತ್ತದೆ.</p>
		<p> ಶ್ರೀಕಂಠಯ್ಯನವರ ಗದಾಯುದ್ಧ ನಾಟಕವು ಯಾರ ವಿಜಯವೂ ಅಲ್ಲ, ಯಾವ ವಿಜಯವೂ ಅಲ್ಲ. ಅದರಲ್ಲಿರುವುದು ದುರ್ಯೋಧನನ ಸೋಲು, ಸಾವು. ಅದಕ್ಕೆ ವಿಷಯನಾದವನು ದುರ್ಯೋಧನನೇ - ‘ಕೌರವೇಶ್ವರನೀತಂ ಪಶು’. ಯಜ್ಞಪಶುವಿಗೆ ಪರಲೋಕದಲ್ಲಿ ಸದ್ಗತಿ ದೊರೆಯುವುದಂತೆ; ಇರಬಹುದು. ಆದರೆ ಪರಲೋಕ ಕಾಣುವವರೆಗೆ ಅದಕ್ಕೆ ಯಜ್ಞ ಶಾಲೆಯಲ್ಲಿ ಚಿತ್ರಹಿಂಸೆ. ದುರ್ಯೋಧನನ ದುಃಖವನ್ನು ಅವನ ಹೃದಯವೇ ಬಲ್ಲುದು. ಹಾಗೆ ನೊಂದ ಜೀವ ತಣ್ಣಗಾಗಬೇಕಾದರೆ ಸಾವಿನ ಅನಂತರವೇ. ಅವನು ನೆಚ್ಚಿಕೊಂಡಿದ್ದ ಭೀಷ್ಮ ದ್ರೋಣರು ಪಾಂಡವ ಪಕ್ಷಪಾತಿಗಳಾಗಿದ್ದು ಜೋಳದ ಪಾಳಿಯನ್ನೂ ಬಗೆಯದೆ, ನೆವ ಸಿಕ್ಕಿದಾಗ ಶಸ್ತ್ರತ್ಯಾಗ ಮಾಡಿದರು; ಅವನ ಎರಡು ತೋಳುಗಳಂತಿದ್ದ ಕರ್ಣ ದುಶ್ಶಾಸನರು ಪ್ರಾಣ ತೆತ್ತರು. ಅದರಲ್ಲಿ ಕರ್ಣನ ಕೊನೆಯೂ ದುರ್ಯೋಧನನ ಕೊನೆಯಷ್ಟೇ ದುರಂತವಾದದ್ದು. ಆದರೂ ಅವನು ಮಣಿಯಲಿಲ್ಲ. ‘ಯಾರೂ ಬೇಡ, ಯಮನಂದ ನಾದಿಗಳೊಳೊಂದೆ ಮೆಯ್ಯೊಳಾಂತಿಱುವೆನ್​’ ಎಂದು ಅವನು ಧೈರ್ಯದಿಂದ ಮುನ್ನುಗ್ಗಿದನು. ‘ಆಶ್ಚರ್ಯಂ ಆತನ ಸತ್ವಮುಂ ಸಾಹಸಮುಂ!’ ತನಗೆ ಸೋಲಾಗುವುದೆಂದು ಅವನು ಎಂದೂ ಎಣಿಸಿರಲಿಲ್ಲ. ಯುದ್ಧ ಸಿದ್ಧತೆಗೆ ಅವನಿಗಿದ್ದ ಅನುಕೂಲಗಳು ಪಾಂಡವರಿಗಿರಲಿಲ್ಲ. ಅವರಿಗಿಂತ ಅವನಲ್ಲಿ ಜನಬಲ ಧನಬಲ ಸೇನಾಬಲ ಶೇಖರಿಸಿತ್ತು. ಭೀಮನೊಡನೆ ಗದಾಯುದ್ಧ ಸಂಭವಿಸುವುದೆಂದು ನಿರೀಕ್ಷಿಸಿ ಒಂದೇ ಸಮನೆ ಅವನು ಗದೆಯ ಅಭ್ಯಾಸ ಮಾಡುತ್ತಿದ್ದನು. ಯುದ್ಧ ಒದಗಿತು; ಭೀಮನೊಡನೆ ಗದಾಯುದ್ಧವೂ ಒದಗಿತು. ಅನಿರೀಕ್ಷಿತವಾಗಿ ಅವನು ಮುರಿದುಬಿದ್ದನು. ಊರು ಭಂಗವಾದ್ದರಿಂದ ಆದ ತೊಡೆಯ ನೋವಿಗಿಂತಲೂ ‘ಮಾನಭಂಗ’ವಾದ್ದರಿಂದ ಆದ ಹೃದಯದ ನೋವು ಹೆಚ್ಚಾಗಿತ್ತು - ‘ಮಾನಭಂಗಂ, ಮಾನಭಂಗಂ!’ ಎಂದೇ ಅವನು ನರಳುವನು. ಹೀಗೆ, ಸಾಹಸಧನನೂ ಮಾನಧನನೂ ಆದ ದುರ್ಯೋಧನನ ನೋವು ಸಾವುಗಳನ್ನು ಮನಮರುಗುವಂತೆ ಚಿತ್ರಿಸುವುದೇ ಗದಾಯುದ್ಧ ನಾಟಕದ ಮುಖ್ಯಗುರಿ. ಆದ್ದರಿಂದ ಕರುಣವೇ ಇಲ್ಲಿಯ ಪ್ರಧಾನ ರಸ. ದ್ರೌಪದೀ ಭೀಮರ ಕ್ಷಣಿಕಶೃಂಗಾರವು ಕತ್ತಲಲ್ಲಿ ಮಿಂಚುಹುಳು ಮಿಣುಕಿದಂತೆ ಮಿಣುಕಿ ಮಾಯವಾಗುತ್ತದೆ. ರಣರಂಗದಲ್ಲಿಯೇ ದುರ್ಯೋಧನನನ್ನು ಅಡ್ಡಗಟ್ಟಿ ಮುತ್ತಿ ಹೆದರಿಸಿ ಅವನ ನೆತ್ತರ ಸವಿಗಾಗಿ ಬಾಯಿ ಬಾಯಿ ಬಿಡುವ ಮರುಳುಗಳ ಭಯಾನಕಭೀಭತ್ಸಗಳು ಕರುಣವನ್ನೇ ಪೋಷಿಸುತ್ತವೆ; ಅವನ ಪೌರುಷವನ್ನು ಅಣಕಿಸುತ್ತವೆ - ವೀರರಸ ಮೂರ್ತಿಯಾಗಿ ಅವನು ಕೊಳದಿಂದ ನೆಗೆದು ಬಂದ ಮೇಲೆ, ಕ್ಷಣಮಾತ್ರ ಉಲ್ಕೆಯಂತೆ ಉರಿದು ನಂದಿ ಹೋಗುತ್ತಾನೆ. ಮತ್ತೆ ಕರುಣದ ಕತ್ತಲೆ ಇಮ್ಮಡಿಯಾಗಿ ಕವಿಯುತ್ತದೆ.</p>
		<p> ಶ್ರೀಕಂಠಯ್ಯನವರ ಉದ್ದೇಶ ಸಿಂಹಾವಲೋಕನ ಕ್ರಮದಿಂದಾಗಲಿ ಪಕ್ಷಿಯವಲೋಕನ ಕ್ರಮದಿಂದಾಗಲಿ ಭಾರತವೆಲ್ಲವನ್ನೂ ಬರೆಯುವುದಲ್ಲ. ಅವರ ನಾಟಕದಲ್ಲಿರುವುದು ಭೀಮ ದುರ್ಯೋಧನರಿಗೆ ನಡೆದ ಗದಾಯುದ್ಧದ ಮತ್ತು ಅದಕ್ಕೆ ಹಿಂದೆ ಮುಂದೆ ಅಂಟಿಕೊಂಡಿರುವ ಒಂದು ದುರಂತ ದೃಶ್ಯ ಅಷ್ಟೇಯೆ. ಅದರಲ್ಲಿ ಭಾರತ ವೀರರೆನಿಸಿದ ಭೀಷ್ಮ ದ್ರೋಣ ಕರ್ಣ ದುಶ್ಶಾಸನರೆಲ್ಲರೂ ಆಗಲೇ ರಣರಂಗದಲ್ಲಿ ಹತರಾಗಿ ಮಲಗಿದ್ದಾರೆ. ಕೃಷ್ಣನಿಗೆ ಸಾರಥ್ಯ ಕೂಡ ತಪ್ಪಿ, ಅವನು ದ್ರೌಪದಿಯನ್ನು ರೇಗಿಸುವುದರಲ್ಲಿಯೂ ಭೀಮನನ್ನು ಯುದ್ಧಕ್ಕೆ ಪ್ರೋತ್ಸಾಹಿಸುವುದರಲ್ಲಿಯೂ ಅವನಿಗೆ ಸಮಯದಲ್ಲಿ ಸೂಚನೆಗೊಟ್ಟು ಅವನಿಂದ ದುರ್ಯೋಧನನ ತೊಡೆ ಮುರಿಸುವುದರಲ್ಲಿಯೂ ಆಸಕ್ತನಾಗಿದ್ದಾನೆ. ರುದ್ರಾವತಾರನೂ ಅಂತಕಾಂಶವುಳ್ಳವನೂ ಕ್ರೋಧಮೂರ್ತಿಯೂ ಆದ ಅಶ್ವತ್ಥಾಮನು ದುರ್ಯೋಧನನನ್ನು ಮೂದಲಿಸಿ ಅವನನ್ನು ಉದ್ಧಾರ ಮಾಡುವವನಂತೆ ಮಾತನಾಡಿ, ವಿವೇಕವಿಕಲನಾಗಿ ಬಾಲವಧೆ ಮಾಡಿ ಪಾಂಡವಪುತ್ರ ತಲೆಗಳನ್ನು ತಂದು ಅವನ ಕಾಲಮೇಲೆ ಒಗೆಯುತ್ತಾನೆ. ಆ ಅನ್ಯಾಯವನ್ನು ನೋಡಿ ದುರ್ಯೋಧನನು ಸಂಕಟಪಟ್ಟು ‘ಹರಿ! ಹರಿ!’ ಎಂದು ಪ್ರಾಣಬಿಡುತ್ತಾನೆ. ಅಶ್ವತ್ಥಾಮನು, ಸೊಕ್ಕು ಮುರಿದು, ತಪಸ್ಸಿಗೆ ಹೋಗುತ್ತಾನೆ. ಮುಂದೆ ಅವನಿಗೆ ದೊರೆಯುವ ಪಾಪಫಲವಾಗಲಿ ಪಾಂಡವರಿಗೆ ದೊರೆಯುವ ಪುಣ್ಯಫಲವಾಗಲಿ ಇಲ್ಲಿ ಇಲ್ಲ. ಕೊನೆಗೆ, ಭರತವಾಕ್ಯ ಮಂಗಳಗಳಿಂದ ನಾಟಕ ಮುಗಿಯಬೇಕೆಂಬ ಸಂಪ್ರದಾಯ ಪಾಲನೆಯೂ ಇಲ್ಲ. ಪೋಷಕನ ಹರಕೆ ಹಾಡಬೇಕೆಂಬ ಕಟ್ಟೂ ಇಲ್ಲ - ‘ಇಮಾಮಪಿ ಮಹೀಂ ಕೃತ್ಸ್ನಾಂ ರಾಜಸಿಂಹಃ ಪ್ರಶಾಸ್ತು ನಃ’ ಎಂಬ, ರಾಜನ ಹೆಸರಿಲ್ಲದ, ರಾಜಾಶೀರ್ವಾದವಾದರೂ ಭಾಸನ ರುದ್ರನಾಟಕಗಳ ಕೊನೆಯಲ್ಲಿ ಬರುತ್ತದೆ. ಇದು ಅವರು ಉದ್ದೇಶಪೂರ್ವಕವಾಗಿಯೇ ಮಾಡಿರುವುದು. ದುರಂತ ನಾಟಕವು ನಿಜವಾಗಿಯೂ ದುರಂತವಾಗಿಯೇ ಮುಗಿಯಬೇಕು ಎಂಬುದು ಅವರ ಆಶಯ. ಅವರು ಗ್ರೀಕ್​ ರುದ್ರನಾಟಕಗಳನ್ನೂ ಷೇಕ್ಸ್​ಪಿಯರಿನ ರುದ್ರನಾಟಕಗಳನ್ನೂ ಹೃದ್ಗತಮಾಡಿಕೊಂಡು ಅವುಗಳನ್ನು ಹಲವು ವರ್ಷ ಪಾಠ ಹೇಳಿದವರು; ಆ ಸಂಪ್ರದಾಯದಲ್ಲಿಯೂ ಕಲೆಯಲ್ಲಿಯೂ ನುರಿತವರು. ಇಂಗ್ಲಿಷ್​ ಗೀತೆಗಳಲ್ಲಿ ಪಾಶ್ಚಾತ್ಯಪದ್ಯಕಾವ್ಯಗಳ - ಭಾವಗೀತೆಗಳ - ಸ್ವರೂಪವನ್ನು ತೋರಬಯಸಿದಂತೆ ಇಲ್ಲಿಯೂ, ಅಶ್ವತ್ಥಾಮನ್​ ನಾಟಕದಲ್ಲಿಯೂ ಪಾಶ್ಚಾತ್ಯ ರುದ್ರನಾಟಕದ ಸ್ವರೂಪವನ್ನು ತೋರಬಯಸಿದ್ದಾರೆ. ಗದಾಯುದ್ಧದ ಉತ್ತರಾರ್ಧವೇ ಅಥವಾ ಎರಡನೆಯ ಭಾಗವೇ ಅಶ್ವತ್ಥಾಮನ್​ ಎಂದು ಹೇಳಿದರೂ ತಪ್ಪಾಗುವುದಿಲ್ಲ. ಇಲ್ಲಿ ಮ್ಯಾಕ್ಬೆತ್​ ನಾಟಕದ ಛಾಯೆ ಕಾಣುತ್ತದೆ. ಅಲ್ಲಿನ ಮಾಟಗಾತಿಯರಂತೆ ಇಲ್ಲಿನ ಮರುಳುಗಳು ವಿಕಟವಾಗಿ ವರ್ತಿಸುತ್ತವೆ. ರಾಜ್ಯಲೋಭದಿಂದ ತನ್ನ ದೊರೆಯನ್ನು ನಂಬಿಸಿ ಕೊಲ್ಲದಿದ್ದರೂ, ತನ್ನ ಪ್ರತಿಸ್ಪರ್ಧಿಗಳಾಗುವ ಬಲಶಾಲಿ ಜ್ಞಾತಿಗಳನ್ನು ಕೊಲ್ಲಲು ದುರ್ಯೋಧನನು ವಿಷ ಬೆಂಕಿ ಮುಂತಾದ ಹಲವು ನೀಚೋಪಾಯಗಳನ್ನು ಹೂಡಿ ನಡಸಿರುತ್ತಾನೆ. ಅವೆಲ್ಲಾ ಹಿನ್ನೆಲೆಯಲ್ಲಿವೆ. (ಆದರೆ ಅವಕ್ಕಾಗಿ ಅವನು ಎಂದೂ ಅಳುಕಲಿಲ್ಲ, ಅಂಜಲಿಲ್ಲ) ದ್ರೌಪದಿಯೂ ಲೇಡಿ ಮ್ಯಾಕ್ಬೆತ್​ನ ಹಾಗೆ ಗಂಡು ಹೆಂಗಸೇ! ಅವಳು ಒಂದು ವಿಧದಲ್ಲಿ ಮ್ಯಾಕ್ಬೆತ್ತನಿಗೆ ಮೃತ್ಯುವಾದ ಹಾಗೆ ಇಲ್ಲಿಯೂ ದ್ರೌಪದಿ ದುರ್ಯೋಧನನಿಗೆ ಬೇರೊಂದು ವಿಧದಲ್ಲಿ ಮೃತ್ಯುವಾಗುತ್ತಾಳೆ. ‘ಗೃಹೀತವ್ರತಾಚರಣವ್ಯಾಪಿಕೆ’ಯಾದ ಆ ಅಗ್ನಿಪುತ್ರಿಯು ಭೀಮನನ್ನು ಹಂಗಿಸಿ, ಮೂದಲಿಸಿ, ಕೆಣಕಿ, ಕೆರಳಿಸಿ, ಕ್ರೋಧಾಗ್ನಿ ನಂದದಂತೆ ನೋಡಿಕೊಳ್ಳದಿದ್ದರೆ, ಅವನ ಕೈಯಿಂದ ದುರ್ಯೋಧನನಿಗೆ ಮರಣವಾಗುತ್ತಿತ್ತೋ ಇಲ್ಲವೋ! ಕೊಳದಿಂದ ಹೊರಕ್ಕೆ ಬಂದ ಮೇಲೂ ಯುಧಿಷ್ಠಿರನು ‘ಸಕಲಮಹೀಭಾಗಮುಮಂ ನೀನೆ ಕೊಂಡು ಸುಖಮಿರಲಾಗಾ?’ ಎಂದು ಕೃಪೆಯಿಂದ ಒಳ್ಳೆಯದನ್ನು ಹೇಳುತ್ತಾನೆ. ‘ನಮ್ಮಲ್ಲಿ ಯಾರ ಮೇಲೆ ಬೇಕಾದರೂ ಯುದ್ಧ ಮಾಡು! ಗೆದ್ದರೆ ರಾಜ್ಯ ನಿನ್ನದು!’ ಎನ್ನುತ್ತಾನೆ. ಅವನ ಮಾತನ್ನು ದುರ್ಯೋಧನನು ತನ್ನ ಪ್ರಯೋಜನಕ್ಕಾಗಿ ಉಪಯೋಗಿಸಿಕೊಂಡುಬಿಟ್ಟಿದ್ದರೇನು ಗತಿ! ಧರ್ಮರಾಜನ ಈ ಮಾತಿಗಾಗಿ ಕೃಷ್ಣನು ಅವನನ್ನು ಛೀಗುಟ್ಟಿ, ಅದರ ಅಪಾಯವನ್ನು ತೋರಿಸುತ್ತಾನೆ. ಪುಣ್ಯಕ್ಕೆ, ಮಾನಧನನೂ ವೀರ ಪಕ್ಷಪಾತಿಯೂ ಆದ ದುರ್ಯೋಧನನು ಅವನ ಮೊದಲನೆಯ ಮಾತನ್ನು ಕಿವಿಗೆ ಹಾಕಿಕೊಳ್ಳದೆ, ಎರಡನೆಯ ಮಾತಿಗೆ ಉತ್ತರವಾಗಿ ಭೀಮನನ್ನೇ ಆರಿಸಿಕೊಳ್ಳುತ್ತಾನೆ. ನ್ಯಾಯವಾಗಿ ಗದಾಯುದ್ಧ ಮಾಡಿದ್ದರೆ ಭೀಮನು ಅವನನ್ನು ಬೀಳಿಸಲಾಗುತ್ತಿತ್ತೋ ಇಲ್ಲವೋ! ಮೊದಲು ಏಟು ತಿಂದು ಬಿದ್ದು ಮೂರ್ಛೆ ಹೋಗುವವನು ಭೀಮ. ಅವನನ್ನು ಬೇಕಾಗಿದ್ದರೆ ಆಗ ದುರ್ಯೋಧನನು ಯಾವ ಅಂಗಾಂಗ ಭಂಗ ಬೇಕಾದರೂ ಮಾಡಿ ಪ್ರಾಣ ತೆಗೆಯಬಹುದಾಗಿತ್ತು. ಅದಿರಲಿ, ದ್ರೌಪದಿಯು ಒಂದೇ ಸಮನೆ ಹದಿಮೂರು ವರ್ಷ ಅವನನ್ನು ಕೆರಳಿಸದೆ ಇದ್ದಿದ್ದರೆ ಭೀಮ ದುರ್ಯೋಧನರ ಕಾಳಗ ಒದಗುತ್ತಿತ್ತೋ ಇಲ್ಲವೋ! ಅವಳ ಉತ್ತೇಜನದಿಂದಲೇ ಅವನು ತಾಳ್ಮೆ ಮೀರಿ ಅಣ್ಣನ ಮಾತನ್ನು ಪೆರಗಿಕ್ಕಿ ‘ನೀನು ಅಣ್ಣನೂ ಅಲ್ಲ, ನಾನು ತಮ್ಮನೂ ಅಲ್ಲ  – ಇವೋತ್ತು ನನ್ನನ್ನು ಹೋಗಲು ಬಿಡು!’ ಎಂದು ಒರಟಾಗಿ ಕಿತ್ತುಕೊಂಡು ಹೋಗುವನು.</p>
		<p> ಈ ಕಾರಣಗಳಿಂದ, ನಾವು ಗದಾಯುದ್ಧ ನಾಟಕವನ್ನು ಒಂದು ‘ರುದ್ರ ನಾಟಕ’ವಾಗಿ ಕಂಡು ಅರ್ಥಮಾಡಿಕೊಳ್ಳಬೇಕು, ಸಮಾಲೋಚನೆ ಮಾಡಬೇಕು. ರುದ್ರನಾಟಕದಲ್ಲಿ ಗೆದ್ದವನೇ, ಜೀವಸಹಿತ ಉಳಿದುಕೊಂಡವನೇ, ನಾಯಕನಲ್ಲ. ಒಂದು ಇರುವೆ ಕಡಿದು ಆನೆ ಸಾಯಬಹುದು. ಆಗ ಸತ್ತ ಆನೆ ದುರ್ಬಲ, ಬದುಕಿದ ಇರುವೆ ಬಲಿಷ್ಠ ಎನ್ನೋಣವೇ! ಆನೆ ಆನೆಯೇ, ಇರುವೆ ಇರುವೆಯೇ! ಸತ್ವ ಸಾಹಸ ಔನ್ನತ್ಯ ಗಾಂಭೀರ್ಯ ಇವಕ್ಕೆ ಎಂದಿಗೂ ಬೆಲೆ ಇದ್ದೇ ಇರುತ್ತದೆ. ಅತ್ಯುನ್ನತಿಯೇ ಕಾರಣವಾಗಿ, ಬಿರುಗಾಳಿಯ ಏಟಿಗೆ ಬಿದ್ದ ಹೆಮ್ಮರದಂತೆ ಒಬ್ಬ ಹಿರಿಯ ವ್ಯಕ್ತಿ ಬಿದ್ದರೂ, ಅವನ ಹಿರಿಯತನ ಮರೆತು ಹೋಗುತ್ತದೆಯೇ? ಹಾಗೆಯೇ ಇಲ್ಲಿ ದುರ್ಯೋಧನನು ಒಬ್ಬ ಮಹಾಸತ್ತ್ವಶಾಲಿಯಾದ ಹಿರಿಯ ವ್ಯಕ್ತಿ. ಅವನಲ್ಲಿ ಹಲವು ಒಳ್ಳೆಯ ರಾಜಗುಣಗಳೂ ಇದ್ದಿರಬೇಕು. ಇಲ್ಲದಿದ್ದರೆ ಅವನು ಅಷ್ಟು ವರ್ಷ ಜನಪ್ರಿಯವಾಗಿ ರಾಜ್ಯವಾಳುವುದು ಸಾಧ್ಯವಿರಲಿಲ್ಲ. ಆದರೆ ರಾಜ್ಯಲೋಭ, ಆತ್ಮಾಭಿಮಾನ, ಜ್ಞಾತಿಮಾತ್ಸರ್ಯ, ಅಸಹನೆ, ದುರ್ಮಂತ್ರಿಗಳ ಉಪದೇಶ, ಪ್ರತಿಕೂಲದೈವ ಇವೆಲ್ಲದರ ಫಲವಾಗಿ ಅವನು ಕೆಲವು ಮಾಡಬಾರದ ಕೆಲಸಗಳನ್ನು ಮಾಡಿದನು. ಎಂಥ ಧರ್ಮಾವತಾರನೂ ತಪ್ಪುಗಳನ್ನು ಮಾಡುವುದೇ! ಮಹಾಪರ್ವತ ಶ್ರೇಣಿಯಲ್ಲಿಯೂ ಕಣಿವೆ ಕೊರಕಲುಗಳಿರುತ್ತವೆ. ದುರ್ಯೋಧನ ಪಕ್ಷಪಾತಿಯು, ಅವನ ದೃಷ್ಟಿಯಿಂದ ಕಾವ್ಯ ರಚಿಸಿದ್ದರೆ ಅದು ಹೇಗಿರುತ್ತಿತ್ತೋ! ದುರ್ಯೋಧನನ ಮಾತಾಪಿತೃ ಭಕ್ತಿಯನ್ನೂ ಸೋದರಪ್ರೇಮವನ್ನೂ ಮಿತ್ರಸ್ನೇಹವನ್ನೂ ಮತ್ತೆಲ್ಲಿ ಕಾಣೋಣ? ಕ್ಷತ್ರಿಯನಲ್ಲಿರಬೇಕಾದ, ಧೈರ್ಯ ಸಾಹಸ ಪರಾಕ್ರಮ ಈ ಗುಣಗಳಿಗೆ ಅವನಲ್ಲಿ ಏನು ಕಡಮೆಯಾಗಿತ್ತು? ಅವನನ್ನು ಅಧರ್ಮಿ ಎನ್ನಬಹುದು. ಆದರೆ ಧರ್ಮಾಧರ್ಮಗಳ ಪ್ರಶ್ನೆ ಬಂದಾಗ ಭೀಷ್ಮನೂ ತುಂಬಿದ ಸಭೆಯಲ್ಲಿ ನಿಷ್ಕರ್ಷೆ ಮಾಡಲಾರದೆ ಹೋದನು. ಪಾಂಡವರ ಆಯಕಟ್ಟಿನ ಸಮಯಗಳಲ್ಲಿ ಮಾಡಿದ - ಭೀಷ್ಮ ದ್ರೋಣರ ಪರಾಜಯ ಇತ್ಯಾದಿ - ಕೆಲವು ಕೆಲಸಗಳನ್ನು ಖಂಡಿತವಾಗಿ ಧರ್ಮವೇ ಎಂದು ಹೇಳಲಾಗುವುದಿಲ್ಲ. ಯುದ್ಧದಲ್ಲಿ ಎಲ್ಲಾ ನ್ಯಾಯವೇ, ಧರ್ಮವೇ, ಎನ್ನಬಹುದು. ಇದು ದುರ್ಯೋಧನನಿಗೂ ಅನ್ವಯಿಸುತ್ತದೆಯಲ್ಲವೇ?</p>
		<p> ದುರ್ಯೋಧನನು ಶೂರ, ಸುಶಿಕ್ಷಿತ, ಭೀಮನಿಗಿಂತ ಗಟ್ಟಿಗ. ಗದಾಯುದ್ಧವು ನ್ಯಾಯವಾಗಿ ಮುಂದುವರಿದಿದ್ದರೆ ಒಂದು ಸಾರಿ ಏಟು ತಿಂದು ಬಿದ್ದು ಮೂರ್ಛೆಗೊಂಡ ಭೀಮ ಇನ್ನೊಂದು ಸಾರಿ ಬಿದ್ದು ಮರಣ ಹೊಂದುತ್ತಿದ್ದನೋ ಏನೋ! ಅವನು ಮೋಸದಿಂದ ನಿಯಮಮೀರಿ ದುರ್ಯೋಧನನ ತೊಡೆ ಮುರಿದನು  – ಎಂದು ಕೌರವನಲ್ಲಿ ನಾವು ಅನುಕಂಪಗೊಳ್ಳುತ್ತೇವೆ. ‘ದೈವದ ಮುಂದೆ ನಾಮಲ್ತು’ ಎಂದು ಸಮಾಧಾನ ತಂದುಕೊಳ್ಳುತ್ತೇವೆ. ಭೀಮನು ಏಟುತಿಂದು ಮೂರ್ಛೆ ಹೋಗಿ ಬಿದ್ದಾಗ, ಅವನನ್ನು ಕೊಲ್ಲುವುದು ದುರ್ಯೋಧನನಿಗೆ ಸುಲಭವಾಗಿತ್ತು. ಆದರೆ, ಅವನು ಹಾಗೆ ಮಾಡದೆ, ‘ಇದು ಧರ್ಮಯುದ್ಧ; ಬಿದ್ದವನನ್ನು ಹೊಡೆಯುವುದಿಲ್ಲ; ಇರಿ; ಬಿದ್ದವನನ್ನು ಗದೆಯ ಗಾಳಿಯಿಂದ ಎಚ್ಚರಿಸುತ್ತೇನೆ’ ಎಂದು ಗಾಳಿ ಬೀಸಿ ಎಬ್ಬಿಸಿ ಅವನೊಡನೆ ಮತ್ತೆ ಯುದ್ಧಕ್ಕೆ ನಿಲ್ಲುತ್ತಾನೆ. ದುರ್ಯೋಧನನು ಮಾಡಿದ ಅಪರಾಧಗಳಿಗೆ ಮುಯ್ಯಿ ತೀರಿಸಿಕೊಳ್ಳಬೇಕೆಂದು ಭೀಮನು ಹೇಗೆ ತವಕಪಡುತ್ತಿದ್ದನೋ, ದುರ್ಯೋಧನನೂ ಹಾಗೆಯೇ ಭೀಮಾರ್ಜುನರು ತನ್ನ ತಮ್ಮನನ್ನೂ ಗೆಳೆಯನನ್ನೂ ಕೊಂದದ್ದಕ್ಕಾಗಿ ಮುಯ್ಯಿ ತೀರಿಸಿಕೊಳ್ಳಬೇಕೆಂದು ತವಕ ಪಡುತ್ತಿದ್ದನು. ಅವನ ಕಣ್ಣಿದ್ದದ್ದೇ ಅವರಿಬ್ಬರ ಮೇಲೆ. ಅವರನ್ನು ಕೊಂದು ನಿರ್ದೋಷಿ ಯಮಜನೊಡನೆ ಸುಖವಾಗಿ ಬಾಳಿಕೊಂಡಿರುವುದಕ್ಕೆ ಅವನು ಒಪ್ಪಿದ್ದನು. ಶತ್ರುಪಕ್ಷವೆಂದೇ ಅವನಿಗೆ ದ್ವೇಷವಿಲ್ಲ. ತನ್ನ ಬದ್ಧವೈರಿಯಾದ ಅರ್ಜುನನ ಮಗ ಸತ್ತುಬಿದ್ದಿದ್ದರೆ ಅವನನ್ನು ಕಂಡು ಗೋಳಾಡಿ, ‘ನಿಜಸಾಹಸೈಕದೇಶಾನುಮರಣಮೆಮಗಕ್ಕೆ ಗಡಾ!’ ಎಂದು ವೀರಾಧಿದೇವತೆಯನ್ನು ಪ್ರಾರ್ಥಿಸಿಕೊಳ್ಳುವಂತೆ ಕೈಮುಗಿದು ಕೇಳಿಕೊಳ್ಳುವನು. ಶೌರ್ಯಗುಣಪಕ್ಷಪಾತವು ಇದಕ್ಕಿಂತ ಮೇಲೆ ಹೋಗಲಾರದು. ಪಂಪರನ್ನರ ಕಥೆಯಂತೆ ಕರ್ಣ ಯಾರೆಂಬುದು ಅವನಿಗೆ ಗೊತ್ತಿತ್ತು. ಅವನು ಶತ್ರುಪಕ್ಷದವನೆಂದು ಅವನಿಗೆ ವಿನಾಶ ಉಂಟುಮಾಡಬಹುದಾಗಿತ್ತು. ಆದರೆ ದುರ್ಯೋಧನನು ವೀರ ಪಕ್ಷಪಾತಿಯಾದ್ದರಿಂದ, ಈ ಮೊದಲೇ ಅವನನ್ನು ಮೆಚ್ಚಿ ಅಂಗರಾಜನನ್ನಾಗಿ ಮಾಡಿದನು. ಆದರೆ ಅವನನ್ನು ಸಾಮಂತನಂತೆ ಕಾಣುತ್ತಿರಲಿಲ್ಲ; ತನ್ನ ಆಪ್ತ ಸ್ನೇಹಿತನಂತೆ ಕಾಣುತ್ತಿದ್ದನು; ತನ್ನ ಅಚ್ಚು ಮೆಚ್ಚಿನ ತಮ್ಮನೂ ಅವನ ಮುಂದಲ್ಲ; ಅವನಿಗೆ ಸರ್ವಸ್ವಾತಂತ್ರ್ಯವಿತ್ತು; ತಮ್ಮಂದಿರು ಸತ್ತದ್ದಕ್ಕಿಂತಲೂ ಕರ್ಣ ಸತ್ತದ್ದರಿಂದ ಅವನಿಗೆ ಹೆಚ್ಚು ದುಃಖ. ಕರ್ಣನನ್ನು ಕೊಲಿಸಿದ ನೆಲ ಪಾಳ್ನೆಲ; ಅದು ಅವನಿಗೆ ಬೇಡವಾಯಿತು. (ಈ ಸತ್ವಾಭಿಮಾನ ಸ್ನೇಹಾತಿಶಯಗಳನ್ನು ಭೀಮನಲ್ಲಿ ಕಾಣೆವು). ಆದ್ದರಿಂದ ದುರ್ಯೋಧನನ ಮೇಲೆ ನಮ್ಮ ಸಹಾನುಭೂತಿ ಇರುತ್ತದೆ, ಮರುಕವಿರುತ್ತದೆ. ಅಶ್ವತ್ಥಾಮನು ಅವನನ್ನು ‘ಮಹಾನುಭಾವ!’ ಎಂದರೆ ನಮ್ಮ ಮನಸ್ಸು ಆಕ್ಷೇಪಿಸುವಂತಿರುವುದಿಲ್ಲ. ‘ಸಂಧಿಮಾಡಿಕೊ, ನೀನೊಬ್ಬನಿದ್ದರೆ ಸಾಕು, ಸತ್ತವರನ್ನು ಇನ್ನು ತರಬಲ್ಲೆವೇ?’ ಎಂದು ಕಾಲ್ವಿಡಿದು ಬೇಡಿಕೊಂಡ ಮುಪ್ಪಿನ ತಂದೆತಾಯಿಯರೊಡನೆಯೂ ತನ್ನ ಪ್ರೇಮಪತ್ನಿಯರೊಡನೆಯೂ ಆ ‘ಸುಪುತ್ರ’ನು ಇನ್ನು ನಾಲ್ಕು ಕಾಲ ಸುಖವಾಗಿರಬಹುದಾಗಿತ್ತು ಎನ್ನಿಸುತ್ತದೆ. ಆದರೆ, ಧೃತರಾಷ್ಟ್ರನೇ ಆಮೇಲೆ ಬಹಳ ದಿನ ಶಾಂತಿಯಿಂದಿರಲಿಲ್ಲ, ದುರ್ಯೋಧನನು ಇರುತ್ತಿದ್ದನೇ? ಆ ಮಾನಧನನು ಇಷ್ಟೊಂದು ದುಃಖವನ್ನೂ ಪರಾಭವವನ್ನೂ ನುಂಗಿಕೊಂಡು ಜೀವಗಳ್ಳನಾಗಿ ಇರುತ್ತಿದ್ದನೇ? ಭೀಷ್ಮನು ಹೇಳಿದನೆಂದು, ಮರುದಿನ ಯುದ್ಧಮಾಡಿ ಭೀಮನನ್ನು ಗೆಲ್ಲಬಹುದೆಂದು, ಅರೆಮನಸ್ಸಿನಿಂದ ಒಂದು ದಿವಸ ಕೊಳದಲ್ಲಿರಲು ಒಪ್ಪಿಕೊಂಡಿದ್ದನು. ಅದೂ ಸ್ವಲ್ಪ ಹೊತ್ತು ಮಾತ್ರ. ಭೀಮನ ಸ್ವರವನ್ನು ಕೇಳಿದ ಕೂಡಲೆ, ಎಲ್ಲವೂ ಮರೆತು, ಹೊರಕ್ಕೆ ಹಾರಿಬಂದನು. ಅಲ್ಲಿ ಸುತ್ತಲೂ ಅವನ ಶತ್ರುಗಳೇ! ಪಾಂಡವರು ಕೈಯಿನ ಐದು ಬೆರಗಳುಗಳಂತೆ ಅಂಟಿಕೊಂಡಿದ್ದರು. ಅವನೋ ನೂರಾರು ಕೊಂಬೆಗಳು ಕಡಿದುಬಿದ್ದ ಹೆಮ್ಮರದ ಮೋಟಿನಂತಿದ್ದನು. ಅವನಿಗೆ ಈಗ ಇದ್ದ ಸಹಾಯ ಅವನ ಗದೆಯೊಂದೇ. ಆದರೂ ಸಾಹಸವನ್ನೇ ಮುಂದುಮಾಡಿಕೊಂಡು ‘ಎಲ್ಲಿರ್ದುದೋ ಈ ಗಂಡಗರ್ವಂ ಕೃಷ್ಣೆಯನೆಱಿದಾಡಿದಂದು ಷಂಡ?’ ಎಂದು ಮೂದಲಿಸಿ ಭೀಮನ ಮೇಲೆ ನುಗ್ಗಿದನು. ಅವರ ದ್ವಂದ್ವ ಯುದ್ಧದಲ್ಲಿ ದುರ್ಯೋಧನನು ಗೆಲ್ಲುವ ಸಂಭವವೇ ಹೆಚ್ಚಾಗಿತ್ತು; ಆದರೆ, ಅಸಂಭವವು ಸಂಭವವಾಯಿತು. ದುರ್ಯೋಧನನು ಬಿದ್ದನು. ನಮ್ಮ ದೃಷ್ಟಿಯೆಲ್ಲವೂ ದುರ್ಯೋಧನನ ಈ ದುಃಸ್ಥಿತಿ ದುರ್ಮರಣಗಳ ಮೇಲೆ ನೆಟ್ಟಿರುತ್ತದೆ. ವಿಜಯೋನ್ಮತ್ತನಾದ ಭೀಮನ ತಲೆಯ ಮೇಲೆ ಭ್ರಾತೃಹತ್ಯಾದೋಷವು ಘೋರಮೂರ್ತಿಯಾಗಿ ಆಡುತ್ತಿರುವುದನ್ನು ನಾವು ನೋಡುತ್ತ ಧರ್ಮರಾಜನಂತೆ ಮುಂದೇನೋ ಎಂದು ದಿಗಿಲುಗೊಳ್ಳುತ್ತೇವೆ. ‘ನಿನ್ನ ಧರ್ಮವೇ ಕಾವುದು!’ ಎಂಬ ಕೃಷ್ಣನ ಭರವಸೆಯೊಂದೇ ಧೈರ್ಯ!</p>
		<p> ಆದ್ದರಿಂದ, ಶ್ರೀಯವರ ಗದಾಯುದ್ಧ ನಾಟಕವು ಒಂದು ‘ರುದ್ರನಾಟಕ’. ದುರ್ಯೋಧನನು ಅದರ ದುರಂತ ನಾಯಕ  – ಎಂದು ತೀರ್ಮಾನಿಸುವುದು ಯುಕ್ತಿ ಯುಕ್ತವಾಗಿ ಕಾಣುತ್ತದೆ.</p>
		<p class="text-center"><strong>೫</strong></p>
		<p> ಭಾಸನು ‘ಊರುಭಂಗ’ದಲ್ಲಿ ‘ಗದಾಯುದ್ಧ ನಾಟಕ’ಕ್ಕಿಂತ ಇನ್ನೊಂದು ಹೆಜ್ಜೆ ಮುಂದಕ್ಕೆ ಹೋಗಿದ್ದಾನೆಂದು ಹೇಳಬಹುದು. ಅಲ್ಲಿ, ಗದಾಯುದ್ಧಕ್ಕೆ ಪೂರ್ವದ ಭೀಮಪ್ರತಿಜ್ಞೆ, ಧೃತರಾಷ್ಟ್ರ ಗಾಂಧಾರಿಯರು ಮಗನನ್ನು ಮುಂದುವರಿಯದಂತೆ ಕೇಳಿಕೊಳ್ಳುವುದು, ಮರುಳುಗಳು ಮುತ್ತಿಕೊಳ್ಳುತ್ತಿರಲು ರಣರಂಗದಲ್ಲಿ ನಡೆದು ಹೋಗಿ ಭೀಷ್ಮನನ್ನು ಕಾಣುವುದು, ಅವನು ಹೇಳಿದಂತೆ ಕೊಳದಲ್ಲಿ ಅಡಗಿದ್ದು ಭೀಮನ ಮೂದಲಿಕೆಯನ್ನು ಕೇಳಲಾರದೆ ಮೇಲಕ್ಕೆ ಬರುವುದು - ಮುಂತಾದ ಸಂಗತಿಗಳೊಂದೂ ಇಲ್ಲ. ಭೀಮ ದುರ್ಯೋಧನರ ಗದಾಯುದ್ಧವೂ ವಿಷ್ಕಂಭಕದಲ್ಲಿ ವರ್ಣನ ಮಾತ್ರ ಪರ್ಯವಸಾಯಿಯಾಗಿದೆ. ರಂಗದ ಮೇಲೆ ಮಡಿದ ಆನೆಗಳು ಮುರಿದ ರಥಗಳು ಬಿದ್ದ ರಥಿಕರು ಅವರನ್ನು ಮುತ್ತಿಕೊಂಡು ಎಳೆಯುತ್ತಿರುವ ಹದ್ದುಗಳು ನರಿಗಳು, ಬಗೆಬಗೆಯ ಆಯುಧಗಳಿಂದ ತುಂಬಿದ ಸಮಂತಪಂಚಕ, ನೆತ್ತರ ಹೊಳೆ, ಮುಂತಾದವುಗಳನ್ನು ವರ್ಣಿಸುವುದು ಸಾಧ್ಯ, ತೋರಿಸುವುದು ಅಸಾಧ್ಯವೆಂದೋ ಏನೋ ಆ ರಣರಂಗದ ಹಿನ್ನೆಲೆಯೂ ಇಲ್ಲ. (ಇವುಗಳನ್ನು ಇಂದಿನ ಚಲನಚಿತ್ರದಲ್ಲಿ ಮಾತ್ರ ತೋರಿಸುವುದು ಸಾಧ್ಯ) ‘ನರಪತಿಯು ಶಿಕ್ಷಿತನು, ಭೀಮನೋ ಬಲವಂತನು’<sup><a epub:type="noteref" href="999-aside.xhtml#id-211-03">*</a></sup> ಆದರೂ ದುರ್ಯೋಧನನ ಏಟಿನಿಂದ ಭೀಮನ ಹಣೆಯ ಮುಂಗಡೆಯೊಡೆದು ರುಧಿರಧಾರೆಗಳಿಂದ ಅವನ ಎದೆ ತೊಯ್ದು ಹೋಯಿತು. ಭುಜಗಳ ಬಿಗುಪು ಹೋಗಿ, ಅಂಗಗಳ ಬಿಗಿ ತಪ್ಪಿ, ಅವನು ಬಿದ್ದನು. ಯುಧಿಷ್ಠಿರನ ಮುಖ ಮಂಕಾಯಿತು. ಅರ್ಜುನನು ಗಾಂಡಿವಕ್ಕೆ ಕೈ ಹಾಕಿದನು. ಕೃಷ್ಣನು ಆಕಾಶವನ್ನು ನೋಡಿದನು. ಬಲರಾಮನು ಉತ್ಸಾಹಗೊಂಡನು. ಆದರೆ, ಅಭಿಮಾನಿಯೂ ತೇಜಸ್ವಿಯೂ, ಸಾಹಸಿಯೂ, ವಿನಯವಂತನೂ ಆದ ದುರ್ಯೋಧನನು ನಗುತ್ತ ‘ಭಯವ ಬಿಡು ಭೀಮ! ಯುದ್ಧದಲಿ ದೀನನನ್ನು ಕೊಲ್ಲಲೊಲ್ಲನು ವೀರ ಪುರುಷನು’ ಎಂದು ಅಪಹಾಸ್ಯ ಮಾಡಿದನು. ಕೃಷ್ಣನು ತೊಡೆ ತಟ್ಟಿಕೊಳ್ಳಲು, ಆ ಸಂಜ್ಞೆಯನ್ನು ಹಿಡಿದು ಭೀಮನು ‘ಧರ್ಮವನು ಕಡೆಗಣಿಸಿ ಕರುಣೆಯನು ಬದಿಗೊತ್ತಿ, ಮಲ್ಲಸಮಯವ ಮೀರಿ ತನ್ನ ಗದೆಯಿಂದ ಕುರುಪತಿಯ ತೊಡೆಯನಪ್ಪಳಿಸಿದನು.’ ಕೌರವನು ಬಿದ್ದನು. ಬಲರಾಮನು ಅದನ್ನು ನೋಡಲಾರದೆ ಕಣ್ಮುಚ್ಚಿದನು. ಅವನ ಸಿಟ್ಟಿಗೆ ಹೆದರಿ ಭೀಮನು ಅಣ್ಣತಮ್ಮಂದಿರ ಮಧ್ಯೆ ಅಡಗಿಕೊಂಡು ಕೃಷ್ಣನ ಕೈಹಿಡಿದು ಅಪರಾಧಿಯಂತೆ ಓಡಿದನು.</p>
		<p> ಇಲ್ಲಿಂದ ಮುಂದಕ್ಕೇ  – ರೋಷಗೊಂಡ ಬಲರಾಮನ ಪ್ರವೇಶದಿಂದ - ನಾಟಕ ಮೊದಲಾಗುವುದು. ಆದ್ದರಿಂದ ‘ಊರುಭಂಗ’ ನಾಟಕದಲ್ಲಿ ಅಭಿನಯಕ್ಕೆ ಬರುವುದು ದುರ್ಯೋಧನನ ಊರುಗಳ ಭಂಗವಾದ ಮೇಲಿನ ದುರಂತ ದೃಶ್ಯ ಮಾತ್ರ. ಅದೇ ನೋಟಕರ ಮನಸ್ಸಿನಲ್ಲಿ ಅಚ್ಚಳಿಯದೆ ಉಳಿಯುವುದು. ಕೊನೆಯಲ್ಲಿ ಅಶ್ವತ್ಥಾಮನು ಬಂದರೂ ಅವನಿಂದ ದುರ್ಯೋಧನನ ಇಚ್ಛೆಯಂತೆ ‘ಪ್ರತೀಕಾರ’ ನಡೆಯುವುದಿಲ್ಲ. ದುರ್ಯೋಧನನು ‘ಬಿಲ್ಲ ಬಿಡು; ಹಿಡಿಯದಿರು ನೀನಿನ್ನು ಮುಂದೆ’ ಎಂದು ನಿವಾರಿಸಿದರೂ ಅವನು ‘ಕೈಗಳಲಿ ಬಿಲ್ಲು ಬಾಣಗಳನಾಂತು ಮಲಗಿದರ ವಧಿಸಲೋಸುಗ ಶತ್ರುಗಳ ದಳಕ್ಕೆ’ ಹೊರಡುತ್ತಾನೆ. ಆ ನಿದ್ರೆಯಲ್ಲಿದ್ದವರ ಭೀಕರ ವಧೆ ನಡೆದು ವಸ್ತುವಿನ ಐಕ್ಯ ಒಡೆಯುವುದಿಲ್ಲ. ನೋಟಕರ ದೃಷ್ಟಿಯೆಲ್ಲಾ ಬಿದ್ದಿದ್ದ ದುರ್ಯೋಧನನ ಮೇಲಿರುತ್ತದೆಯೇ ಹೊರತು ಅವನ ಕಾಲಮೇಲೆ ತಂದು ಹಾಕಿದ ಉಪಪಾಂಡವರ ರುಂಡಗಳ ಮೇಲೆ ಹೋಗಿ ಶೋಕಸಂತಾಪಗಳು ಇಬ್ಭಾಗವಾಗುವುದಿಲ್ಲ. ಕರುಣರಸಪ್ರವಾಹವು ಎರಡು ಸೀಳುಗಳಾಗುವುದಿಲ್ಲ.</p>
		<p> ಬಲರಾಮನು ಭೀಮನ ಅಯುಕ್ತವಾದ ಆಚರಣೆಗೆ ಸಿಟ್ಟುಗೊಂಡು ಅವನ ಹೃದಯವನ್ನು ತನ್ನ ಹಲಾಯುಧದಿಂದ ಕಿತ್ತು ಉಳುವಂತೆಯೂ ಒಂದೆ ಗಳಿಗೆಯವರೆಗೆ ಸಮಾಧಾನ ತಂದುಕೊಳ್ಳಬೇಕಾಗಿಯೂ ದುರ್ಯೋಧನನಿಗೆ ಹೇಳುವನು. ದುರ್ಯೋಧನನು ‘ಅರೆಜೀವದಿಂದಿರುವ ದೇಹವನ್ನು ಭೂಮಿಯಲ್ಲಿ ಕೈಯೂರಿ, ತೋಳ್ಬಲದಿನೆಳೆದು’ ಕೊಂಡು ಬಂದು ತನ್ನ ಗುರುವನ್ನು ಸೈರಿಸುವಂತೆ ಪ್ರಾರ್ಥಿಸುವನು.</p>
		<p class="myquote"> "................. ಬಲದೇವ, ಬಿಟ್ಟುಬಿಡಿ ರೋಷವನು.<br /> ಬದುಕಿರಲಿ ಪಾಂಡವರು; ಕುರುಕುಲತಿಲಾಂಜಲಿಯ<br /> ಮುಗಿಲುಗಳು ಬದುಕಿರಲಿ. ಮುಗಿದುದಿಂದಿಗೆ ವೈರ,<br /> ಮುಗಿದುದಾ ಕದನದ ಕಥೆ; ಮುಗಿದುದೆನ್ನಿರವು"</p>
		<p>ಎಂದು ಕೇಳಿಕೊಳ್ಳುವನು. ಏಕೆಂದರೆ,</p>
		<p class="myquote"> "ಭೀಮ ಪೂಣ್ದುದ ನಡೆಸಿ, ನೂರ್ವರನುಜರು ಮಡಿದು,<br /> ನಾನುಮಿಂತಾಗಿರಲು  – ಕದನದಲಿ ಫಲವೇ?"</p>
		<p> ಫಲವಿರಲಿ ಇಲ್ಲದಿರಲಿ, ಮುಯ್ಯಿಗೆ ಮುಯ್ಯಿ ಮಾಡಿಬಿಡಬೇಕೆಂಬುದು ಅವನ ಇಚ್ಛೆಯಲ್ಲ. “ರಾಜರು ಹೋರಾಡುವುದು ಮಾನಕ್ಕೆ; ಅವರು ಮಾನಶರೀರರು; ಪಾಂಡವರು ನನ್ನನ್ನು ನಿಗ್ರಹಿಸಿದ್ದೂ, ಜೂಜು ದ್ರೌಪದಿಯ ಪರಾಭವ ವನವಾಸ ಅಭಿಮನ್ಯುವಧೆ - ಮುಂತಾದ ತಮ್ಮ ಮಾನನಷ್ಟದ ಕಾರಣಗಳಿಗಾಗಿ. ಈಗ, ವೃಥಾ ಹಿಂಸೆಮಾಡಿ ಏನು ಪ್ರಯೋಜನ? ನನ್ನ ಪ್ರಕೃತ ಸ್ಥಿತಿಯು ಅಸಂತೃಪ್ತಿಯ ಫಲ” ಎಂದು ಅವನು ಮುಂದೆ ಅಶ್ವತ್ಥಾಮನಿಗೆ ಹೇಳುವನು. ಅವರನ್ನು ಮನ್ನಿಸು ಎಂದು ಕೇಳಿಕೊಳ್ಳುವನು. ಬಲರಾಮನ ದೃಷ್ಟಿಯಲ್ಲಿ ವಂಚನೆಯಾಗಿರುವುದು, ಅವನಿಗೆ ವಂಚನೆಯಾಗಿ ಕಾಣುವುದಿಲ್ಲ; ತನ್ನನ್ನು ಮುರಿದವನು ಭೀಮನೆನ್ನಿಸುವುದಿಲ್ಲ –</p>
		<p class="myquote"> "ಶ್ರೀಹರಿಯು<sup><a epub:type="noteref" href="999-aside.xhtml#id-211-04">*</a></sup> ........... ಭೀಮನಾ ಗದೆಯೊಳಗೆ<br /> ತಾನಡಗಿ, ನಿರ್ವ್ಯಾಜ ಯುದ್ಧವನು ಮೆಚ್ಚಿರುವ<br /> ನನ್ನನಿದೊ ಮೃತ್ಯುವಿಗೆ ಕೊಟ್ಟಿರುವನಿಂದು".</p>
		<p>ಎಂಬುದು ಅವನ ನಂಬಿಕೆ. ಎಲ್ಲವೂ ದೈವಸಂಕಲ್ಪ, ಅದರಂತೆ ತನಗೆ ಮೃತ್ಯು ಪ್ರಾಪ್ತವಾಯಿತು, ಕಾಮಕ್ರೋಧಗಳಿಂದ ಸುಖವಿಲ್ಲ  – ಎಂದು ಅವನು ಅರಿತು ಕೊಂಡಿದ್ದಾನೆ.</p>
		<p> ಈ ಜೀವನ್ಮುಕ್ತಿಯಂಥ ಸ್ಥಿತಿಯಲ್ಲಿ ಅವನನ್ನು ಅವನ ತಂದೆತಾಯಿಗಳೂ ಹೆಂಡಿರೂ ಮಗುವೂ ನೋಡಲು ಅಲ್ಲಿಗೆ ಬರುವರು. ಅವನು ಅಂಥ ಲೋಕೈಕ ವೀರನಾದರೂ ಕಠಿಣ ಹೃದಯನಲ್ಲ. ಅವರ ದುಃಖವನ್ನು ನೋಡಿ ನೊಂದು ‘ಗದೆಯ ಪೆಟ್ಟಿನ ನೋವನಾಗಳರಿಯೆನು, ಈಗ ಮೊದಲರಿಯುತಿಹೆನು’ ಎಂದುಕೊಳ್ಳುವನು. ಮಾತಾಪಿತೃ ಭಕ್ತಿ, ಪತ್ನೀಪುತ್ರ ಪ್ರೇಮ, ಇವು ಅವನಲ್ಲಿ ತುಂಬಿವೆ. ಆ ಮಗುವಿನ ಮಾತುಗಳು - ‘ನಾ ನಿನ್ನ ಎತ್ತಿಕೊಂಡು ಹೋಗುತ್ತೇನೆ!’ ಎನ್ನುವಂಥ ಅರಿಯದ ಮಗುವಿನ ಮುದ್ದು ಮಾತುಗಳು  – ಎಂಥವರಿಗಾದರೂ ಕಣ್ಣೀರು ತರುತ್ತವೆ. ಅವನಿಗೆ ಸಾವು ತಂದದ್ದು ಊರುಭಂಗಕ್ಕಿಂತಲೂ ಹೆಚ್ಚಾಗಿ ಮಾನಭಂಗ. ತೊಡೆ ಮುರಿದಿದ್ದರೂ ಅವನು ಬದುಕಿರಬಹುದಾಗಿತ್ತು. ಆದರೆ ಮಾನಹೋದ ಮೇಲೆ ಅವನು ಹೆಚ್ಚು ಹೊತ್ತು ಬದುಕಿರಲಿಲ್ಲ.</p>
		<p class="myquote"> "ಮಾನದಿಂದೊಡಗೂಡಿ ಜನಿಸಿದೆನು. ಆ ಮಾನ<br /> ದೊಡನೆಯೇ ನಾನಿಂದು ಸ್ವರ್ಗಕೇರುವೆನು".</p>
		<p>ಎಂಬುದು ಅವನ ಕೊನೆಯ ಮಾತು. ಬೆಂಗೊಡದೆ ಹೊಡೆದಾಡಿ ಬಾಂಧವರನ್ನು ಸಾಕಿ ಆಶ್ರಿತರ ಅಭೀಷ್ಟವನ್ನು ಸಲ್ಲಿಸಿ ತಾನು ತನ್ನ ಕರ್ತವ್ಯವನ್ನು ಮಾಡಿದ್ದನೆಂದು ಅವನಿಗೆ ಸಮಾಧಾನ  – ಅವನು ಆದರ್ಶ ಪುತ್ರ, ಪಿತೃ, ಪತಿ, ಬಂಧು, ರಾಜ. ಪಾಂಡವರ ಮೇಲೆ ಅವನಿಗೆ ಬಲರಾಮ ಅಶ್ವತ್ತಾಮರಂತೆ ರೋಷವಿಲ್ಲ. ತನ್ನ ಮಗು ಮುಂದೆ ಅವರ ಕರುಣೆಯಲ್ಲಿಯೇ ಬೆಳೆಯಬೇಕೆಂದೂ ಬೆಳೆಯಬಲ್ಲುದೆಂದೂ ಅವನಿಗೆ ತಿಳಿದಿತ್ತು. ಆದ್ದರಿಂದ</p>
		<p class="myquote"> "ಎಲೆ ಮಗು, ಯುಧಿಷ್ಠಿರನ ಬಳಿ ಸಾರು. ನೀನವನ<br /> ಉರುವ ಭುಜದೊತ್ತಿನಲೆ ಮೈಗೆ ಮೈ ಸೋಂಕುವೊಲು<br /> ಕುಳಿತು ನೀಡೆನಗೊಲಿದು ತರ್ಪಣದ ಜಲವ"</p>
		<p>ಎಂದು ದುರ್ಜಯನಿಗೆ ಹಿತೋಪದೇಶಮಾಡುವನು. ಬಲರಾಮನಿಗೇ ಅವನ ಈ ಮಾತು, ಈ ನಡತೆ, ಅರ್ಥವಾಗುವುದಿಲ್ಲ. ‘ಓಹೋ, ವೈರವು ಪಶ್ಚಾತ್ತಾಪವಾಗಿ ಪರಿಣಮಿಸಿತು!’ ಎಂದು ಅವನು ಆಶ್ಚರ್ಯಪಡುವನು.</p>
		<p> ಇಲ್ಲಿ, ಅಶ್ವತ್ಥಾಮನು ‘ನನ್ನನ್ನು ವಂಚಿಸಿ ಬಂದದ್ದರಿಂದ ನಿನಗೆ ಈ ಗತಿಯಾಯಿತು!’ ಎಂದು ದುರ್ಯೋಧನನನ್ನು ಆಕ್ಷೇಪಿಸುವುದಿಲ್ಲ. ‘ನಾನು ತಂದೆಗೆ ತರ್ಪಣಕೊಡಲು ತೊಡಗಿ ಉಳಿದುದೆಲ್ಲವನ್ನೂ ಮರೆತ ಸಮಯದಲ್ಲಿಯೇ ಕುರುಕುಲಕ್ಕೆ ತಿಲಕನೆನಿಸಿದ ದುರ್ಯೋಧನನು ವಂಚನೆಗೆ ಗುರಿಯಾದನು!’ ಎಂದು ಅವನು ನೊಂದುಕೊಳ್ಳುವನು. ಆಜ್ಞಾಧಾರಕರಾದ ಹನ್ನೊಂದು ಅಕ್ಷೌಹಿಣೀಪಡೆಯೊಡನೆ, ಭೀಷ್ಮ ದ್ರೋಣರ ಮುಂದಾಳುತನದಲ್ಲಿ ಕಾದಿದ ಸ್ವಯಂ ಅತಿರಥನಾದ ದುರ್ಯೋಧನನು ಸೋಲಬೇಕಾದರೆ ಇದು ‘ಕಾಲವಶ’ವೆಂದು ಅವನು ನಿರ್ಧರಿಸುವನು. ರಣರಂಗದಲ್ಲಿ ತೊಡೆಮುರಿದು ಮೈಯೆಲ್ಲಾ ರಕ್ತದಿಂದ ತೊಯ್ದು ಬಿದ್ದಿದ್ದ ಅವನು ಅಶ್ವತ್ಥಾಮನಿಗೆ ‘ಅಸ್ತಗಿರಿಶಿಖರವೇರಿ ನಿಂದ ಪಶ್ಚಿಮಕಾಲ ಸೂರ್ಯ’ನಂತೆ ಕಾಣುವನು. ಹುಟ್ಟಿದವರೆಲ್ಲರೂ ಸಾಯಲೇಬೇಕು. ಆದರೆ ಸೂರ್ಯನಂತೆ ಹುಟ್ಟಿ ಸೂರ್ಯನಂತೆ ಮುಳುಗುವುದು ಎಲ್ಲರ ಪಾಲಿಗೂ ಬಂದದ್ದಲ್ಲ. ಅದು ಅಸ್ತ, ಮರಣವಲ್ಲ.</p>
		<p> ದುರ್ಯೋಧನನು ಇಲ್ಲಿ ಬಾಲವಧೆಯನ್ನು ನೋಡಿ, ಹೇಸಿ, ‘ಹರಿ ಹರಿ!’ ಎಂದು ಸಾಯುವುದಿಲ್ಲ. ಗುರುಪುತ್ರನು ತನ್ನ ಮಗನನ್ನು ‘ಅಭಿಷೇಕವಿರದೊಡಂ ನೀನೆ ದೊರೆಯಾಗು; ವಿಪ್ರವಚನಗಳಿಂದ ರಾಜನಾಗು!’ ಎಂದು ಆಶೀರ್ವದಿಸಿದಾಗ ಅದನ್ನು ನೋಡಿ, ಯಮನಿಂದ ಬಂದ ವೀರವಾಹಿಯಾದ ವಿಮಾನದಲ್ಲಿ “ಸ್ವರ್ಗಕ್ಕೆ ಹೋಗುತ್ತಾನೆ” - ಪ್ರಾಯಶಃ ಸಶರೀರನಾಗಿ ಸ್ವರ್ಗಕ್ಕೆ ಹೋಗುತ್ತಾನೆ, ಅದನ್ನು ರಂಗದಮೇಲೆ ತೋರಿಸಬೇಕೆಂಬುದು ಕವಿಯ ಭಾವವಿರಬಹುದು. ಧೃತರಾಷ್ಟ್ರನು ತಪೋವನಕ್ಕೂ ಅಶ್ವತ್ಥಾಮನು ಶತ್ರುದಳಕ್ಕೂ ಹೋಗುವುದಾಗಿ ಹೇಳುತ್ತಾರೆ. (ಅವುಗಳ ಘೋರ ಪರಿಣಾಮಗಳಾದ ಕಾಳ್ಗಿಚ್ಚು ಕಗ್ಗೊಲೆಗಳು ಇಲ್ಲಿ ಸೂಚಿತವಾಗಿಯೂ ಇಲ್ಲ) ಅನಂತರ ಭರತವಾಕ್ಯದಿಂದ ನಾಟಕ ಮುಗಿಯುತ್ತದೆ; ಎಲ್ಲರೂ ಹೊರಡುತ್ತಾರೆ. ದುರ್ಯೋಧನನು ಸಾಯಲಿಲ್ಲ, (ಅವನು ಸತ್ತನೆಂದು ಪ್ರತಿಮಾ ನಾಟಕದಲ್ಲಿರುವಂತೆ ಯಾರದೂ ಅಳುವಿಲ್ಲ) ಅವನು ಸ್ವರ್ಗಕ್ಕೆ ಹೋದನು; ಅವನ ಮಗ ರಾಜನಾದನು - ನಾಟಕವು ಸಂತೋಷದಲ್ಲಿಯೇ ಮುಗಿಯಿತು ಎಂದು ತಿಳಿದುಕೊಳ್ಳಬೇಕು.<sup><a epub:type="noteref" href="999-aside.xhtml#id-211-05">*</a></sup></p>
		<p> ಇಲ್ಲಿ, ಕೊನೆಗೆ ಪಟ್ಟಾಭಿಷಿಕ್ತನಾದ್ದರಿಂದ ಮಗು ದುರ್ಜಯ ಊರುಭಂಗದ ‘ನಾಯಕ’ನೆನ್ನಬಹುದೇ? ಇಲ್ಲ. ಊರುಭಂಗವಾದದ್ದು ದುರ್ಯೋಧನನಿಗೆ. ಅವನನ್ನು ಸೋಲಿಸಿದ ಭೀಮನು ನಾಟಕದಲ್ಲಿ ಬರುವುದೇ ಇಲ್ಲ. ಇರುವನೆಲ್ಲಾ ದುರ್ಯೋಧನ; ಅವನೇ ನಾಯಕ. ಅವನೇ ನಾಟಕದ ತುಂಬ. ಕೊನೆಗೆ ಅವನು ಸ್ವರ್ಗಕ್ಕೆ ಹೋಗಲಿ, ಅವನ ಮಗನಿಗೆ ಪಟ್ಟವಾಗಲಿ, ನಾವು ಅದಕ್ಕೆ ಹಿಂದಿನ ಕರುಣಮಯವಾದ ದುರಂತದೃಶ್ಯವನ್ನು ಮರೆಯುವ ಹಾಗಿಲ್ಲ. ಅದು ಮಂಕಾಗುವುದಿಲ್ಲ. ದುರ್ಯೋಧನನು ‘ವೀರಪುರುಷ’; ಅವನು ಕಾಲವಶನಾಗಿ ಸೂರ್ಯನಂತೆ ಅಸ್ತಮಿಸಿದನು. ‘ಹಿಡಿಂಬ ರಾಕ್ಷಸನಸುವನಾರಿಸಿದ ಭೀಮನಿಗೆ ನಾನಿಂದು ಸೋತೆನೆಂದೆಣಿಸಿದಿರಾ?............ ಇಲ್ಲ, ನಾನು ಸೋಲ್ತುದಿಲ್ಲ’ ಎಂದು ಅವನು ಬಲರಾಮನಿಗೆ ಉತ್ತರ ಕೊಟ್ಟದ್ದರಲ್ಲಿ ಸತ್ಯವಿದೆ. ಅವನಿಗೆ ಮನಸ್ಸಿನಲ್ಲಿ ಯಾವ ಕಿಂಕೃತಿಯೂ ಇರುವಂತಿಲ್ಲ. ಔದ್ಧತ್ಯವಿಲ್ಲ; ಅಶಾಂತಿ ಇಲ್ಲ. ಊರುಭಂಗದ ದುರ್ಯೋಧನನು ಧೀರ ಪ್ರಶಾಂತನಾಗಿ ಕಾಣುತ್ತಾನೆ. ಅವನು ‘ಮನದೊಳೊಳ್ಪಿಂ ಶಾಂತಿ ವಿಶ್ರಾಂತಿ ಸೋದರನೆಂಬಂತೆ ಉಪಶಾಂತಿಯಂ ತಳೆಯಲಿ’ ಎಂಬ ಧರ್ಮರಾಜನ ಆಶೆಯು ಇಲ್ಲಿ ಫಲಿಸಿದಂತಿದೆ.<sup><a epub:type="noteref" href="999-aside.xhtml#id-211-06">**</a></sup></p>
		</section>
	</body>
	</html>
