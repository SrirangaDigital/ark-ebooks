<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
 <title>ಭಾಸಕವಿ</title>
<link rel="stylesheet" type="text/css" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-000c">
<h1 class="level1-title" epub:type="title">ಮುನ್ನುಡಿ</h1>
<p class="text-center">(ಮೊದಲನೆಯ ಮುದ್ರಣಕ್ಕೆ ಬರೆದದ್ದು)</p>
<p>ಭಾಸ ಕವಿಯು ಬಹು ಪ್ರಾಚೀನನಾದ ನಾಟಕ ಕರ್ತ; ಅಶ್ವಘೋಷ ರಚಿತವಾದ ಕೆಲವು ನಾಟಕಗಳ ತುಂಡುಗಳನ್ನು ಬಿಟ್ಟರೆ, ಭಾಸ ನಾಟಕಗಳೇ ಸಂಸ್ಕೃತ ಸಾಹಿತ್ಯದಲ್ಲಿ ಈಗ ದೊರೆತಿರುವ ಪ್ರಾಚೀನತಮವಾದ ನಾಟಕಗಳೆಂದು ಹೇಳಬಹುದು. ಅಶ್ವಘೋಷನು ನಿಜವಾಗಿಯೂ ಭಾಸನಿಗಿಂತ ಹಿಂದಿನವನೇ, ಹೀಗೆಂದು ನಿರ್ಧರಿಸಲು ಸಾಕಾದಷ್ಟು ಪ್ರಮಾಣಗಳಿವೆಯೇ ಎಂದು ಇಲ್ಲಿ ವಿಚಾರ ಮಾಡುವುದು ಅನಾವಶ್ಯಕ; ಈಗ ಭಾಸ ಕರ್ತೃಕವೆಂದು ಪ್ರಕಟವಾಗಿರುವ ರೂಪಕಗಳು ಭಾಸನು ಬರೆದವೇ ಅಲ್ಲವೇ, ಅವುಗಳ ಕಾಲವಾವುದು ಎಂಬುದನ್ನು ಮುಂದೆ ವಿಸ್ತಾರವಾಗಿ ತರ್ಕಿಸಿ ಸಿದ್ಧಾಂತಕ್ಕೆ ಬರಲು ಪ್ರಯತ್ನ ಮಾಡಿದೆ.</p>
<p>ಹಳೆಯವಾಗಲಿ ಹೊಸವಾಗಲಿ ಈ ಗ್ರಂಥಗಳಲ್ಲಿ ಶ್ಲಾಘ್ಯವಾದ ಕಾವ್ಯಗುಣಗಳಿವೆ; ಆದ್ದರಿಂದ ಇವು ಪ್ರಕಟವಾಗುವುದೇ ತಡ, ನಮ್ಮ ದೇಶದ ಮತ್ತು ಹೊರಗಿನ ನಾನಾ ಭಾಷೆಗಳಿಗೆ ತರ್ಜುಮೆಯಾಗಿ ಮೆಚ್ಚುಗೆಯನ್ನು ಪಡೆದುವು; ಇವುಗಳಲ್ಲಿ ಒಂದೆರಡು ಹೊರತು ಪ್ರಾಯಶಃ ಮಿಕ್ಕವೆಲ್ಲವೂ ಗದ್ಯಪದ್ಯಾತ್ಮಕವಾಗಿಯಾಗಲಿ ಗದ್ಯ ರೂಪವಾಗಿಯಾಗಲಿ ಕನ್ನಡಕ್ಕೂ ಭಾಷಾಂತರವಾಗಿವೆ; ಇವುಗಳನ್ನು ಓದಿ ರಸಗ್ರಹಣಮಾಡುವ ಕನ್ನಡಿಗರಿಗೆ ಈ ಪುಸ್ತಕವು ಸ್ವಲ್ಪಮಟ್ಟಿಗಾದರೂ ಉಪಯುಕ್ತವಾಗಬಹುದೆಂದು ನಂಬುತ್ತೇನೆ.</p>
<p>ಈಗ್ಗೆ ಸುಮಾರು ಇಪ್ಪತ್ತು ವರ್ಷಗಳ ಕೆಳಗೆ ಮ ॥ ಗಣಪತಿ ಶಾಸ್ತ್ರಿಗಳು "ಸ್ವಪ್ನವಾಸವದತ್ತ” ವನ್ನು ಪ್ರಕಟಿಸಿದಾಗ ಅದನ್ನು ಓದಿ ಆ ಕೃತಿಯಲ್ಲಿಯೂ ಅದರ ಕವಿಯಲ್ಲಿಯೂ ಆಸಕ್ತಿಯುಂಟಾಯಿತು; ಆದ್ದರಿಂದ ನಾನು ಆ ವಿಚಾರವಾಗಿ ಹಲವು ಪತ್ರಿಕೆಗಳಲ್ಲಿಯೂ ಪುಸ್ತಕಗಳಲ್ಲಿಯೂ ಬರುತ್ತಿದ್ದ ಖಂಡನ ಮಂಡನ ಸಂಶೋಧನೆಗಳನ್ನು ಆದರದಿಂದ ಓದಿ ಗುರುತುಮಾಡಿಕೊಳ್ಳುತ್ತಿದ್ದೆ; ಇದನ್ನು ತಿಳಿದಿದ್ದ “ಕರ್ಣಾಟಕ ಸಂಘ” ದ ಅಧಿಕಾರಿಗಳು ತಾವು ಪ್ರಕಟಿಸಿದ ವೇ ॥ ಬ್ರ ॥ ಪಂಡಿತ ಅಳಸಿಂಗರಾಚಾರ್ಯ ಕೃತ ಕನ್ನಡ ವಾಸವದತ್ತ ನಾಟಕಕ್ಕೆ ನಾನು ಒಂದು ಮುನ್ನುಡಿಯನ್ನು ಬರೆಯಬೇಕೆಂದು ಆಜ್ಞಾಪಿಸಿದರು. ಇದು ಒಂದು ಪ್ರಬಂಧವಾಗಿ “ಪ್ರಬುದ್ಧ ಕರ್ಣಾಟಕ” ದ ಹನ್ನೊಂದನೆಯ ಸಂಪುಟದಲ್ಲಿ ಪ್ರಕಟವಾಯಿತು; “ಪ್ರತಿಮಾ ನಾಟಕ” ವನ್ನು ಪಾಠ ಹೇಳಿದ್ದರ ಫಲವಾಗಿ ಅದರ ಮೇಲಣ ಮತ್ತೊಂದು ಪ್ರಬಂಧವೂ, ಭಾಸ ಕವಿ ಕಾಲಾದಿ ಸಮಸ್ಯೆಯ ಮೇಲಣ ಇನ್ನೊ೦ದು ಪ್ರಬಂಧವೂ ಅದೇ ಪತ್ರಿಕೆಯಲ್ಲಿ ಬಂದುವು. ಇವುಗಳಿಗೆ ಭಾಸ ಕೃತವಾದ ಮಿಕ್ಕ ನಾಟಕಗಳ ಮೇಲಣ ವಿಮರ್ಶೆಯನ್ನೂ ಬರೆದು ಸೇರಿಸಿ ಈಗ ಈ ಪುಸ್ತಕವನ್ನು ಪ್ರಕಟಿಸಿದೆ.</p>
<p>ನಮ್ಮವರು ಕವಿ ಕಾಲಾದಿ ವಿಚಾರಕ್ಕೆ ಪ್ರಾಶಸ್ತ್ಯವನ್ನು ಕೊಡುವುದಿಲ್ಲ; ಇ೦ಥ ವಿಚಾರವು “ಕಾಕಸ್ಯ ಕತಿ ವಾ ದಂತಾಃ?” ಎಂಬ ವಿಚಾರದ ಹಾಗೆ ನಿರುಪಯೋಗವೆನ್ನುತ್ತಾರೆ. ಆದರೆ ಸಾಹಿತ್ಯ ಚರಿತ್ರೆಯನ್ನು ರೂಪಿಸುವುದಕ್ಕೂ ಅದರಲ್ಲಿ ಕವಿಯ ಸ್ಥಾನವನ್ನು ನಿರ್ದೇಶಿಸುವುದಕ್ಕೂ ಅವನ ಯೋಗ್ಯತೆಯನ್ನು ನಿಷ್ಕರ್ಷಿಸುವುದಕ್ಕೂ ಇದು ಆವಶ್ಯಕ. ನಾಟಕ ವಿಮರ್ಶೆಯೆಂಬುದು, ಬಹಳ ಮಟ್ಟಿಗೆ, ದಶರೂಪಕಾದಿಗಳಲ್ಲಿ ಉಕ್ತವಾದ ಲಕ್ಷಣವನ್ನು ಅನುವಾದಮಾಡಿ ಅನ್ವಯಿಸುವುದರಲ್ಲಿ ಮುಗಿದು ಹೋಗುತ್ತಿದೆ. ಇವುಗಳ ಉಪಯೋಗವೇನೇ ಇರಲಿ, ಲಕ್ಷಣವನ್ನು ಸಂಕೋಲೆಯಾಗಿ ಮಾಡಿಕೊಳ್ಳದೆ ಬೇರೆ ರೀತಿಯಿಂದ ಇತರ ಸಾಹಿತ್ಯಗಳನ್ನೂ ವ್ಯಾಸಂಗಮಾಡಿರುವವರು ಇವುಗಳನ್ನು ಏಕೆ ಮೆಚ್ಚುವರು, ಯಾವ ದೃಷ್ಟಿಯಿಂದ ಪರಿಶೀಲಿಸಬಹುದು - ಎಂಬುದನ್ನು ಈ ಗ್ರಂಥದಲ್ಲಿ ಸ್ವಲ್ಪ ಮಟ್ಟಿಗೆ ನೋಡಬಹುದಾಗಿದೆ ಎಂದು ನಾನು ಎಣಿಸುತ್ತೇನೆ. ಇದು ಎಲ್ಲರಿಗೂ ಒಪ್ಪಿಗೆಯಾಗದೆ ಇರಬಹುದು; ಅದರಲ್ಲೇನೂ ಆಶ್ಚರ್ಯವಿಲ್ಲ. ಇದರಿಂದ ಯಾರಿಗಾದರೂ ಉಪಯೋಗವಾದರೆ ಸಂತೋಷ; ಮೆಚ್ಚುಗೆಯಾದರೆ ಧೈರ್ಯ. ಏನಿಲ್ಲದಿದ್ದರೂ ಈ ಪುಸ್ತಕದಿಂದ ಭಾಸ ಕವಿ ಕಾವ್ಯ ವಿಚಾರಗಳೆಲ್ಲವೂ ಒಟ್ಟಿಗೆ ಒಂದೆಡೆಯಲ್ಲಿ ಸಂಗ್ರಹವಾಗಿ ದೊರೆತಂತಾದರೂ ಆಗುತ್ತದೆ.</p>
<p>ಮಹಾ ಕವಿ ಕೃತಿಗಳ ವಿಚಾರವು ವಿಮರ್ಶೆಮಾಡಿದಷ್ಟೂ ಬೆಳೆಯುತ್ತ ಹೋಗುತ್ತದೆ; ಹೊಸ ಹೊಸ ಸಂಗತಿಗಳೂ ಭಾವಗಳೂ ಪ್ರಯೋಜನಗಳೂ ವ್ಯಕ್ತವಾಗುತ್ತವೆ. ಹೀಗೆ ಷೇಕ್ಸ್ಪಿಯರ್ ಹೋಮರ್‌ ಮುಂತಾದ ಕವಿಗಳ ಮೇಲೂ ಅವರ ಗ್ರಂಥಗಳ ಮೇಲೂ ಅಪಾರವಾದ ಸಾಹಿತ್ಯವು ಹುಟ್ಟಿದೆ; ಅವರು ಜೀವಿಸಿ ಗತಿಸಿ ನೂರಾರು ವರ್ಷಗಳಾದರೂ ಇನ್ನೂ ಹುಟ್ಟುತ್ತಲೇ ಇದೆ; ಭಾಸ ಕಾಳಿದಾಸರ ವಿಚಾರವೂ ಹಾಗೆಯೇ; ಜೊತೆಗೆ ಇವರ ದೇಶ ಕಾಲಾದಿಗಳ ಅನಿಶ್ಚಯ ಬೇರೆ; ಆದ್ದರಿಂದ ಸುಮಾರು ೧೫೦ ವರ್ಷಗಳಿಂದ ಕಾಳಿದಾಸನ ಮೇಲೆ ಲೇಖನಗಳೂ ವಿಚಾರಗಳೂ ಗ್ರಂಥಗಳೂ ಬರುತ್ತಲೇ ಇವೆ; ಭಾಸನ ಮೇಲೆ ಈಗ ಇಪ್ಪತ್ತು ವರ್ಷದಿಂದ ಬಂದಿರುವ ಲೇಖನಗಳೂ, ಹೆಚ್ಚು ಕಡಮೆ ಅಷ್ಟೇ ಆಗುತ್ತವೆ; ಆದರೂ ಇನ್ನೂ ಅಲ್ಲಿಗೆ ಮುಗಿಯುವಂತಿಲ್ಲ. ಏಕೆಂದರೆ ಈ ಸಂಬಂಧವಾಗಿ ಇನ್ನೂ ಸಿದ್ಧಾಂತವಾಗದ ಕೆಲವು ಅಂಶಗಳಿವೆ, ಬಿಡಿಸಬೇಕಾದ ತೊಡಕುಗಳಿವೆ. ಜೊತೆಗೆ ಹೊಸ ಹೊಸ ಪ್ರಶ್ನೆಗಳು ಹುಟ್ಟುತ್ತವೆ. ಉದಾಹರಣೆಗಾಗಿ, ಭಾಸನು ತನ್ನ ನಾಟಕಗಳಿಗೆ ರಾಮಾಯಣ ಭಾರತ ಭಾಗವತಾದಿ ಗ್ರಂಥಗಳಲ್ಲಿ ಪ್ರಸಿದ್ದವಾದ ಕಥೆಗಳನ್ನೇ ತೆಗೆದುಕೊಂಡರೂ, ಇವುಗಳ ಆಕರಗಳು ಈಗ ದೊರೆಯುವ ಈ ಇತಿಹಾಸಗಳೇಯೋ ಬೇರೆಯೋ, ದಾಕ್ಷಿಣಾತ್ಯ ಪಾಠಗಳೋ ಔತ್ತರೇಯ ಪಾಠಗಳೋ, ಇವುಗಳಲ್ಲಿ ಎಷ್ಟರಮಟ್ಟಿಗೆ ಅವನ ಕಲ್ಪನೆಯಿದೆಯೋ<sup><a epub:type="noteref" href="999-aside.xhtml#id-001-01">*</a></sup> ನಿರ್ಧರಿಸಬೇಕಾಗಿದೆ. ಇದರಿಂದ ಅವನು ಇಂಥ ಊರಿನವನು ಎಂದು ನಿಷ್ಕರ್ಷಿಸಲು ಆಗದಿದ್ದರೂ ಉತ್ತರದೇಶದಲ್ಲಿದ್ದನೇ ದಕ್ಷಿಣ ದೇಶದಲ್ಲಿದ್ದನೇ ಎಂದಾದರೂ ನಿಶ್ಚಯಿಸಲು ಸಹಾಯವಾಗಬಹುದು. ಹಾಗೆಯೇ ಚಾರುದತ್ತ- ಮೃಚ್ಛಕಟಿಕಗಳ</p>
<p>ಆಮೇಲೆ, ಎಂದರೆ ಎರಡನೆಯ ಟಾಲಮಿಯ ಕಾಲದಲ್ಲಿ (ಕ್ರಿ. ಪೂ. ೨೮೫-೨೪೭) ಅಲೆಗ್ಸಾಂಡ್ರಿಯವು ವಿದ್ವಾಂಸರಿಗೆ ಆಶ್ರಯವನ್ನು ಕೊಟ್ಟದ್ದರಿಂದ, ಇತರ ನಾನಾ ಕಡೆಗಳಿಂದ ಹೋದಂತೆ ಇಂಡಿಯದಿಂದಲೂ ಅಲ್ಲಿಗೆ ಅನೇಕ ವಿದ್ವಾಂಸರು ಹೋಗಿ ಇದ್ದ೦ತೆ ಗೊತ್ತಾಗುತ್ತದೆ. ಅಶ್ವಘೋಷನು ಈಗಿನ ಪಿಷಾವರ್ ನಲ್ಲಿ ಆಳುತ್ತಿದ್ದ ಸಿಥಿಯನ್ ರಾಜನಾದ ಕನಿಷ್ಕನ (ಸು. ಕ್ರಿ. ಶ. ೧೦೦) ಆಶ್ರಿತನಾಗಿದ್ದನೆಂದು ಹೇಳುತ್ತಾರೆ; ಪಿಷಾವರ್ ಪ್ರಾಂತದಲ್ಲಿ ವಿದೇಶ ಸಂಸ್ಕೃತಿಯು ಅದಕ್ಕೆ ಹಿಂದೆ ನೂರಾರು ವರ್ಷದಿಂದಲೂ ಪ್ರಬಲವಾಗಿತ್ತು. ನಾಟಕವು, ಬೇರೆಬೇರೆ ರುಚಿಯುಳ್ಳ ನಾನಾ ಜನರಿಗೆ ಆನಂದವಾಗುವ ಒಂದು ಸಮಾರಾಧನೆ; ಭಾಷಾಪರಿಚಯಾದಿಗಳಿಲ್ಲದಿದ್ದರೂ ಕಣ್ಣಿನಿಂದ ನೋಡಿಯೇ ಸಂತೋಷ ಪಡಬಹುದಾದ ಕಲೆ. ಆದ್ದರಿಂದ ಯಾರು ಯಾವ ನಾಟಕವನ್ನು ನೋಡಿ ಹೇಗೆ ಎಲ್ಲಿ ಯಾವ ಬದಲಾವಣೆಯನ್ನು ತಂದರೋ ಹೇಳುವುದು ಕಷ್ಟ. ಅಂತೂ ಈ ಎರಡು ನಾಟಕ ಸಂಪ್ರದಾಯಗಳಿಗೂ ಆದಿಯಲ್ಲಲ್ಲದಿದ್ದರೆ ಮಧ್ಯದಲ್ಲಿಯಾದರೂ ಸಂಬಂಧವು ಅಸಂಭವವಲ್ಲ ಎಂದು ಮಾತ್ರ ಇಲ್ಲಿ ಹೇಳಿದರೆ ಸಾಕಾಗಿದೆ; ಈ ವಿಚಾರವಾಗಿ ಇರುವ ಸಾಧಕ ಬಾಧಕಗಳನ್ನೂ ವಿಸ್ತ್ರತ ಚರ್ಚೆಯನ್ನೂ ಬೇರೆ ಕಡೆ ನೋಡಬಹುದು.<sup><a epub:type="noteref" href="999-aside.xhtml#id-001-02">*</a></sup> </p>
<p>ಭಾಸನ ರೂಪಕಗಳನ್ನು ಅದರಲ್ಲಿಯೂ “ಊರುಭಂಗ” ಮುಂತಾದ ಏಕಾಂಕ ನಾಟಕಗಳನ್ನು ಓದುತ್ತಿರುವಾಗ ಗ್ರೀಕ್ ನಾಟಕಗಳ ಜ್ಞಾಪಕ ಬರುತ್ತದೆ. ಇವು ಪುರಾಣ ವೀರ ಕಥೆಯ ಆಧಾರದ ಮೇಲೆ ಬರೆದವು. ‘ಚಕ್ರ' ರೂಪವಾಗಿದ್ದಿರಬಹುದಾದವು; ಇವುಗಳಲ್ಲಿ ದೇಶ ಕಾಲ ಕಾರ್ಯೈಕ್ಯಗಳಿವೆ; ಕರ್ಣ, ದುರ್ಯೋಧನ, ರಾವಣ (ವಾಲಿ, ದಶರಥ?), ಮುಂತಾದ ರುದ್ರ ನಾಯಕರಿದ್ದಾರೆ. ಪುರುಷಪ್ರಯತ್ನದ ಪ್ರತಿಭಟನೆಯು ಸ್ಪಷ್ಟವಾಗಿಲ್ಲದಿದ್ದರೂ ಪೌರುಷ ಪರಾಭವವೂ ವಿಧಿವಿಲಾಸವೂ ಗೋಚರಿಸುತ್ತವೆ. ‘ಭಟ’ ರು <span class="en">(Messengers)</span> ಬಂದು ವರ್ತಮಾನ ತರುತ್ತಾರೆ. ಪಂಚರಾತ್ರ ಊರುಭಂಗ ಮುಂತಾದವುಗಳ ಮೊದಲಲ್ಲಿ ಕಂಡುಬರುವ ದೀರ್ಘ ವಿಷ್ಕಂಭಗಳು, ನೀತಿ ವರ್ಣನೆ ಮುಂತಾದ ಅಂಶಗಳಲ್ಲಿ ‘ಮೇಳ’ <span class="en">(Chorus)</span> ವನ್ನು ಜ್ಞಾಪಿಸುತ್ತವೆ.</p>
<p>ಸಂಸ್ಕೃತ ಶಾಸ್ತ್ರಗಳ ಚರಿತ್ರೆಯನ್ನು ಪರಿಶೀಲಿಸುತ್ತ ಹೋದರೆ ಅನೇಕ ವೇಳೆ ಅವುಗಳ ತುದಿ ಕಾಣುತ್ತದೆಯೇ ಹೊರತು ಮೊದಲು ಕಾಣುವುದಿಲ್ಲ. ನಾಟಕದ ಚರಿತ್ರೆಯಲ್ಲಿಯೂ ಹೀಗೆಯೇ ಆಗಿದೆ. ಅಶ್ವಘೋಷ ಭಾಸ ಕಾಳಿದಾಸರ ನಾಟಕಗಳು ಪೂರ್ಣವಾಗಿ ಅಭಿವ್ಯಕ್ತಿಗೊಂಡ ಕೃತಿಜಾತಿಗಳು. ಇವುಗಳ ಮೂಲವೇನೋ, ಹೇಗೋ, ಎಲ್ಲಿಯೋ, ಯಾವ ಯಾವ ಅಂಶಗಳು ಎಂದೆಂದು ಸೇರಿ ಒ೦ದಾಗಿ ಹೀಗಾಗಿವೆಯೋ ಹೇಳುವುದು ಅಸಾಧ್ಯವಾಗಿದೆ. ಇದಕ್ಕೆ ಒಂದು ಕಾರಣವು ಆರ್ಯ ಸಂಸ್ಕೃತಿಯ “ಸಂಘಟನ” ಶಕ್ತಿ; ಅದು ಎಂಥ ಕಠಿಣ ವಸ್ತುವನ್ನಾದರೂ ಜೀರ್ಣಮಾಡಿಕೊಂಡು ಗುರುತು ಸಿಕ್ಕದಂತೆ ಸೇರಿಸಿಕೊಂಡುಬಿಡುತ್ತದೆ. ಈ ಶಕ್ತಿಯು ಇಂದಿನ ಸ್ಥಿತಿಯಲ್ಲಿಯೂ ಉಡುಗಿಲ್ಲ. ಆದ್ದರಿಂದ ಈ ಸಾದೃಶ್ಯವು ಸೂಕ್ಷ್ಮವಾಗಿದ್ದರೂ ವಿಚಾರಣೀಯವಾಗಿದೆ.</p>
<p>ಈ ವಿಷಯವನ್ನು ವ್ಯಾಸಂಗಮಾಡುವುದಕ್ಕೆ ಆರಂಭಿಸಿದ ಮೇಲೆ ನಾನು ಆಗಾಗ್ಗೆ ಬರೆಯುತ್ತಿದ್ದ ಲೇಖನಗಳನ್ನು ನೋಡಿ ಪ್ರೋತ್ಸಾಹಕೊಟ್ಟ ನನ್ನ ಗುರುಗಳಾದ ಶ್ರೀಮಾನ್ ಬಿ. ಎಂ. ಶ್ರೀಕಂಠಯ್ಯ, ಎಂ ಎ., ಬಿ.ಎಲ್. ಅವರಿಗೂ ಇತರ ಮಿತ್ರರಿಗೂ, ಈ ವಿಚಾರಕ್ಕೆ ಸಂಬಂಧಪಟ್ಟ ಕೆಲವು ಲೇಖನಗಳನ್ನು ನನ್ನ ಗಮನಕ್ಕೆ ತಂದುಕೊಟ್ಟು ಸಹಾಯಮಾಡಿದ ನನ್ನ ಪೂಜ್ಯ ಮಿತ್ರರಾದ ಮ ॥ ಡಿ. ವಿ. ಗುಂಡಪ್ಪನವರಿಗೂ, ಈ ಗ್ರಂಥಕ್ಕೆ ದೇವರಾಜ ಬಹದ್ದೂರ್ ಧರ್ಮನಿಧಿಯ ಸಾಹಿತ್ಯ ಬಹುಮಾನವನ್ನು ಕೊಟ್ಟು ಗೌರವಿಸಿದ ವಿದ್ವತ್ಸಮಿತಿಯವರಿಗೂ, ಇದನ್ನು ಹೀಗೆ ಪುಸ್ತಕರೂಪವಾಗಿ ಪ್ರಕಟಿಸಿದ ಕರ್ಣಾಟಕ ಸಂಘದ ಅಧಿಕಾರಿಗಳಿಗೂ ನಾನು ಅತ್ಯಂತ ಕೃತಜ್ಞನಾಗಿದ್ದೇನೆ.</p>
<p class="no-indent">ಬೆ೦ಗಳೂ ರು<br />೬-೭-೧೯೩೩</p>
<p class="text-right"><strong>ಎ. ಆರ್. ಕೃಷ್ಣಶಾಸ್ತ್ರಿ</strong></p>
<p class="text-center"><strong>ಮೂರನೆಯ ಮುದ್ರಣ</strong></p>
<p>ಈ ಗ್ರಂಥದ ಎರಡನೆಯ ಮುದ್ರಣದ ಪ್ರತಿಗಳು ಮುಗಿದು ಹೋದದ್ದರಿಂದ ಅದನ್ನು ಈಗ ಮತ್ತೆ ಮುದ್ರಿಸಲಾಗಿದೆ.</p>
<p>ಈಚೆಗೆ ಭಾಸಕವಿಯ ವಿಚಾರವಾಗಿ ಕೆಲವು ಲೇಖನಗಳೇನೋ ಬಂದಿವೆ. ಆದರೆ ಸ್ವಪ್ನ ವಾಸವದತ್ತ ಮುಂತಾದ ಹದಿಮೂರು ನಾಟಕಗಳು ಭಾಸನವೇ ಎಂದು ನಿರ್ವಿವಾದವಾಗಿ ನಿರ್ಧರಿಸುವುದು ಇನ್ನೂ ಸಾಧ್ಯವಾಗಿಲ್ಲ. ಇಂದಿಗೂ ವಿದ್ವಾಂಸರಲ್ಲಿ (೧) ಇವು ಭಾಸನವಿರಬಹುದು, (೨) ಇವು ಭಾಸನವಲ್ಲ, (೩) ಇವುಗಳಲ್ಲಿ ಸ್ವಪ್ನ ವಾಸವದತ್ತ ಮುಂತಾದ ಒ೦ದೆರಡರಲ್ಲಾದರೂ ಭಾಸನಾಟಕಗಳ ಕೆಲವು ಭಾಗಗಳಿರಬಹುದು ಎಂದು ಮೂರು ಪಕ್ಷಗಳಿವೆ. ಕಾಲವೂ ಅಷ್ಟೇ ಅನಿಶ್ಚಿತವಾಗಿ ಉಳಿದಿದೆ.</p>
<p>ಈಗ್ಗೆ ಕೆಲವು ವರ್ಷಗಳ ಹಿಂದೆ "ಯಜ್ಞ ಫಲ” ವೆಂಬ ಒಂದು ನಾಟಕ ಸಿಕ್ಕಿತು. ಅದರಲ್ಲಿರುವುದು ರಾಮಾಯಣ ಬಾಲಕಾಂಡದ ಕಥೆ. ಇಂಥ ಒ೦ದು ನಾಟಕವು ಭಾಸನ ರಾಮಾಯಣ ನಾಟಕಚಕ್ರದಲ್ಲಿ ಇದ್ದಿರಬಹುದು ಎಂದು ಕೆಲವರು ಯೋಚಿಸಿದ್ದರು. ಆದ್ದರಿಂದ ಅದು ಸಾಹಿತಿಗಳಲ್ಲಿ ಹೆಚ್ಚಿನ ಕುತೂಹಲವನ್ನೇ ಉಂಟುಮಾಡಿತು. ಇದರ ಹಸ್ತಪ್ರತಿಗಳು ಉತ್ತರ ದೇಶದಲ್ಲಿ ದೊರಕಿ, ಅವು ಕಾಗದದ ಮೇಲೆ ದೇವನಾಗರಿ ಲಿಪಿಯಲ್ಲಿ ಬರೆದವುಗಳಾಗಿ, ಸುಮಾರು ಇನ್ನೂರೈವತ್ತು ವರ್ಷ ಹಿಂದಿನವುಗಳಾದ್ದರಿಂದ ಸಮಸ್ಯೆಯು ಒಂದು ವಿಧದಲ್ಲಿ ಇನ್ನೂ ತೊಡಕಾಯಿತು. ಇದನ್ನು ಡಾ ॥ ದಂಡೇಕರ್ ಮೊದಲಾದ ವಿದ್ವಾಂಸರು ಪರೀಕ್ಷಿಸಿ ವಿಮರ್ಶಿಸಿ ಲೇಖನಗಳನ್ನು ಬರೆದಿದ್ದಾರೆ. ಇವುಗಳ ಆಧಾರದ ಮೇಲೂ ಆ ನಾಟಕವನ್ನು ವ್ಯಾಸಂಗಮಾಡಿಯೂ ಒಂದು ಲೇಖನವನ್ನು ಬರೆದು ಎರಡನೆಯ ಅನುಬಂಧವಾಗಿ (ಪುಟ ೧೭೧) ಸೇರಿಸಿದ್ದೇನೆ. ಭಾಸನ ವಿಚಾರದಲ್ಲಿ ಆಸಕ್ತಿ ಇರುವವರಿಗೆ ಇದರಿಂದ ಉಪಯೋಗವೂ ಸಂತೋಷವೂ ಆದೀತೆಂದು ಭಾವಿಸುತ್ತೇನೆ.</p>
<p class="no-indent">ಬೆಂಗಳೂರು<br />೧-೬-೧೯೫೩</p>
<p class="text-right"><strong>ಎ. ಆರ್. ಕೃಷ್ಣಶಾಸ್ತ್ರೀ</strong></p>
<p class="text-center">ಈ ಗ್ರಂಥವನ್ನು<br />ಕನ್ನಡ ಸಂಸ್ಕೃತಗಳಲ್ಲಿ ನನ್ನ ಪ್ರಥಮ ಗುರುಗಳಾದ<br />ನನ್ನ ತೀರ್ಥರೂಪರವರ ಜ್ಞಾಪಕಾರ್ಥವಾಗಿ<br />ಬರೆದು ಪ್ರಕಟಿಸಿದ್ದೇನೆ.<br />ಎ. ಆರ್. ಕೃ.</p>
 <figure>
 <img src="images/0001.jpg" alt="image" />
 <figcaption>ಅಂಬಳೆ ವೈ, ರಾಮಕೃಷ್ಣ ಶಾಸ್ತ್ರಿಗಳು</figcaption>
 </figure>
</section>
</body>
</html>
