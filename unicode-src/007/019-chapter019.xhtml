<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಕಥಾಮೃತ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 unnumbered" epub:type="chapter" role="doc-chapter" id="id-019">
		<h1 class="level1-title" epub:type="title">ಅನುಬಂಧಗಳು</h1>
		<section class="level2 unnumbered" id="id-019.01">
			<h2 class="level2-title" epub:type="title">ಅನುಬಂಧ ೧<br /> ದಶಕುಮಾರಚರಿತ್ರೆಯ ಸಾರಾಂಶ</h2>
			<p><span class="bigletter">ಉ</span><strong>ಚ್ಛ್ವಾಸ</strong> ೧. ಮಗಧದೇಶದ ರಾಜಧಾನಿಯಾದ ಪುಷ್ಪಪುರಿಯಲ್ಲಿ ರಾಜಹಂಸನೆಂಬ ರಾಜನು ಆಳುತ್ತಿದ್ದನು. ವಸುಮತಿಯೆಂಬವಳು ಅವನ ರಾಣಿಯಾಗಿದ್ದಳು. ಅವನಿಗೆ ಧರ್ಮಪಾಲ ಪದ್ಮೋದ್ಭವ ಸಿತವರ್ಮ ಎಂದು ಮೂವರು ಮಂತ್ರಿಗಳಿದ್ದರು. ಧರ್ಮಪಾಲನಿಗೆ ಸುಮಂತ್ರ ಸುಮಿತ್ರ ಕಾಮಪಾಲ ಎಂದು ಮೂವರೂ ಪದ್ಮೋದ್ಭವನಿಗೆ ಸುಶ್ರುತ ರತ್ನೋದ್ಭವ ಎಂದು ಇಬ್ಬರೂ, ಸಿತವರ್ಮನಿಗೆ ಸುಮತಿ ಸತ್ಯವರ್ಮ ಎಂದು ಇಬ್ಬರೂ ಮಕ್ಕಳಿದ್ದರು. ಅವರಲ್ಲಿ ಕಾಮಪಾಲ ರತ್ನೋದ್ಭವ ಸತ್ಯವರ್ಮರು ಕಲಾಸಕ್ತಿ ಅರ್ಥಾಸಕ್ತಿ ಧರ್ಮಾಸಕ್ತಿಯುಳ್ಳವರಾಗಿ ದೇಶಾಂತರ ಹೋದರು. ಮಿಕ್ಕವರು ತಮ್ಮ ತಂದೆಗಳ ಅನಂತರ ಮಂತ್ರಿಗಳಾದರು. ರಾಜಹಂಸನಿಗೂ ಮಾಳವರಾಜನಾದ ಮಾನಸಾರನಿಗೂ ಯುದ್ಧವಾಗಿ ಮಾನಸಾರನು ಮೊದಲು ಸೋತರೂ ಆಮೇಲೆ ಮಹಾಕಾಲನ ಅನುಗ್ರಹದಿಂದ ಗೆದ್ದು ಪುಷ್ಪಪುರಿಯಲ್ಲಿ ಆಳಲು ಮೊದಲು ಮಾಡಿದನು. ರಾಜಹಂಸನೂ ಅವನ ಮಂತ್ರಿಗಳೂ ವಿಂಧ್ಯಾಟವಿಗೆ ಹೋಗಿ ಅಲ್ಲಿ ವಾಸಮಾಡುತ್ತಿದ್ದರು.</p>
			<p>ರಾಜಹಂಸನಿಗೆ (೧) ರಾಜವಾಹನನೆಂಬ ಮಗನೂ, ಸುಮತಿ ಸುಮಂತ್ರ ಸುಮಿತ್ರ ಸುಶ್ರುತರಿಗೆ ಕ್ರಮವಾಗಿ (೨) ಪ್ರಮತಿ (೩) ಮಿತ್ರಗುಪ್ತ (೪)  ಮಂತ್ರಗುಪ್ತ (೫) ವಿಶ್ರುತ ಎಂಬ ಮಕ್ಕಳೂ ಆದರು. ಇವರ ಜೊತೆಗೆ (೬) ಉಪಹಾರವರ್ಮ (೭) ಅಪಹಾರವರ್ಮ ಎಂಬ ಮಿಥಿಲ ರಾಜನಾದ ಪ್ರಹಾರವರ್ಮನ ಇಬ್ಬರು ಮಕ್ಕಳೂ, ರತ್ನೋದ್ಭವನ ಮಗನಾದ (೮) ಪುಷ್ಪೋದ್ಭವನೂ ಕಾಮಪಾಲನ ಮಗ (೯) ಅರ್ಥಪಾಲನೂ ಸತ್ಯವರ್ಮನ ಮಗ (೧೦) ಸೋಮದತ್ತನೂ ವಿಧವಿಧವಾದ ಕಷ್ಟಗಳಿಗೆ ಗುರಿಯಾಗಿ ಕೊನೆಗೆ ಪುಷ್ಪಪುರಿಗೆ ಬಂದು ಸೇರಿ ರಾಜವಾಹನನ ಜೊತೆಗಾರರಾದರು. ಇವರೇ ‘ದಶಕುಮಾರರು’.</p>
			<p>೨. ರಾಜವಾಹನನು ಅವರೊಡನೆ ದಿಗ್ವಿಜಯಕ್ಕೆ ಹೊರಟು ವಿಂಧ್ಯಪ್ರಾಂತದಲ್ಲಿ ಮತಂಗನನ್ನು ಕಂಡು ಅವನೊಡನೆ ಪಾತಾಳಕ್ಕೆ ಹೋದನು. ಅವನ ಜೊತೆಗಾರರೆಲ್ಲರೂ ರಾಜಕುಮಾರನನ್ನು ಕಾಣದೆ ಚದರಿದರು. ಅವನು ಪಾತಾಳದಿಂದ ಹಿಂತಿರುಗಿ ಉಜ್ಜಯಿನಿಯ ಹತ್ತಿರದಲ್ಲಿದ್ದ ಉದ್ಯಾನಕ್ಕೆ ಬರಲು, ಅಲ್ಲಿ ಸೋಮದತ್ತನನ್ನು ಕಂಡನು.</p>
			<p><strong>೩. ಸೋಮದತ್ತನ ವೃತ್ತಾಂತ:—</strong> ಸೋಮದತ್ತನಿಗೆ ಒಂದು ರತ್ನ ಸಿಕ್ಕಿತು. ಅದನ್ನು ಅವನು ಒಬ್ಬ ಬಡ ಬ್ರಾಹ್ಮಣನಿಗೆ ಕೊಟ್ಟನು. ಸ್ವಲ್ಪ ಹೊತ್ತಿನ ಮೇಲೆ ಅವನನ್ನು ರಾಜಸೇವಕರು ಹಿಂಗಟ್ಟುಮುರಿ ಕಟ್ಟಿ ಕರೆದುಕೊಂಡು ಬಂದರು. ಬ್ರಾಹ್ಮಣನು ಸೋಮದತ್ತನಿಂದ ರತ್ನ ಬಂತೆಂದು ತೋರಿಸಲು ಅವರು ಬ್ರಾಹ್ಮಣನನ್ನು ಬಿಟ್ಟು ಅವನನ್ನು ಹಿಡಿದುಕೊಂಡು ಹೋಗಿ ಸೆರೆಹಾಕಿದರು. ಅಲ್ಲಿದ್ದವರು ಮಾನಪಾಲನೆಂಬ ಮಂತ್ರಿಯ ಕಡೆಯವರು; ಅವನ ರಾಜನಾದ ವೀರಕೇತುವಿಗೆ ವಾಮಲೋಚನೆಯೆಂಬ ಮಗಳಿದ್ದಳು; ಮತ್ತಕಾಲನೆಂಬ ಲಾಟರಾಜನು ವೀರಕೇತುವನ್ನು ಸೋಲಿಸಿ ಅವನಿಂದ ಅವನ ಮಗಳನ್ನು ಪಡೆದು ತನ್ನ ಊರಿಗೆ ಹೋಗುತ್ತ ದಾರಿಯಲ್ಲಿ ತಂಗಿದ್ದನು. ರಾಜಪುತ್ರಿಯ ಜೊತೆಯಲ್ಲಿ ಹೋಗುತ್ತಿದ್ದ ಮಾನಪಾಲನು ಸುರಂಗಮಾರ್ಗವಾಗಿ ಹೋಗಿ ವೀರಕೇತುವನ್ನು ಕೊಲ್ಲಬೇಕೆಂದು ತನ್ನವರನ್ನು ಕಳುಹಿಸಿದ್ದನು. ಮತ್ತಕಾಲನು ಬೇಟೆಗೆ ಹೋಗಿದ್ದದ್ದರಿಂದ ಅವರು ಕೈಗೆ ಸಿಕ್ಕಿದ್ದನ್ನೆಲ್ಲಾ ದೋಚಿಕೊಂಡು ಬಂದರು. ಅವನ ಕಡೆಯವರು ಅವರನ್ನು ಹಿಡಿದು, ಕೊಳ್ಳೆ ಹೊಡೆದುಕೊಂಡು ಹೋಗಿದ್ದದ್ದನ್ನೆಲ್ಲಾ ವಶಪಡಿಸಿಕೊಂಡು ಅವರನ್ನು ಸೆರೆಹಾಕಿದ್ದರು. ಹೋದ ವಸ್ತುಗಳಲ್ಲಿ ಒಂದು ರತ್ನ ಸಿಕ್ಕಲಿಲ್ಲ. ಅದು ದಾರಿಯಲ್ಲಿ ಬಿದ್ದಿದ್ದು ಸೋಮದತ್ತನಿಗೆ ಸಿಕ್ಕಿತ್ತು. ಅದನ್ನೇ ಅವನು ಬ್ರಾಹ್ಮಣನಿಗೆ ಕೊಟ್ಟದ್ದು. ಅದಕ್ಕಾಗಿ ಅವನೂ ಸೆರೆಯಾಗಬೇಕಾಯಿತು. ಅವನು ತನ್ನೊಡನೆ ಸೆರೆಯಲ್ಲಿದ್ದವರನ್ನೆಲ್ಲಾ ಹುರಿದುಂಬಿಸಿ ಮರುದಿನ ಮತ್ತಕಾಲನ ಮೇಲೆ ಯುದ್ಧಮಾಡಿ ಅವನನ್ನು ಕೊಂದನು. ರಾಜನು ಸೋಮದತ್ತನಿಗೆ ತನ್ನ ಮಗಳನ್ನು ಕೊಟ್ಟು ಅವನನ್ನು ಯುವರಾಜನಾಗಿ ಮಾಡಿದನು. ಈ ವೃತ್ತಾಂತವನ್ನು ಹೇಳುತ್ತಿದ್ದ ಹಾಗೇ ಅಲ್ಲಿ ಪುಷ್ಪೋದ್ಭವನು ಕಾಣಿಸಿಕೊಂಡನು.</p>
			<p><strong>೪. ಪುಷ್ಪೋದ್ಭವನ ವೃತ್ತಾಂತ:—</strong> ಅವನು ರಾಜಕುಮಾರನನ್ನು ಹುಡುಕಿಕೊಂಡು ತಿರುಗುತ್ತಿದ್ದಾಗ ಒಂದು ದಿನ ಆಕಾಶದಿಂದ ಒಬ್ಬನು ಬೀಳುತ್ತಿದ್ದನು. ಅವನನ್ನು ಹಿಡಿದುಕೊಂಡು ನೆಲದ ಮೇಲೆ ಇಳಿಸಿಕೊಳ್ಳಲು ಅವನು ತನ್ನ ತಂದೆ ರತ್ನೋದ್ಭವನೆಂದು ಗೊತ್ತಾಯಿತು. ಅಷ್ಟುಹೊತ್ತಿಗೆ ಒಬ್ಬ ಹೆಂಗಸಿನ ಧ್ವನಿ ಕೇಳಿತು. ಹೋಗಿ ನೋಡಲು ಅವಳು ತನ್ನ ತಾಯಿ! ಗಂಡನ ಅಗಲಿಕೆಯನ್ನು ಸಹಿಸಲಾರದೆ ಅಗ್ನಿಪ್ರವೇಶ ಮಾಡುತ್ತಿದ್ದಳು. ಹೀಗೆ ಅವನು ಹದಿನಾರು ವರ್ಷಗಳ ಮೇಲೆ ತಂದೆತಾಯಿಯರಿಬ್ಬರನ್ನೂ ಕಂಡನು. ಅನಂತರ ಅವನು ಅಂಜನದ ಸಹಾಯದಿಂದ ನಿಧಿಯನ್ನು ಪಡೆದನು. ಉಜ್ಜಯಿನಿಯ ರಾಜಪುತ್ರನಾದ ದಾರುವರ್ಮನೆಂಬುವನು ಬಾಲಚಂದ್ರಿಕೆಯನ್ನು ಮೋಹಿಸಿದ್ದನು. ಹೆಂಗಸಿನ ವೇಷದಿಂದ ಅವನನ್ನು ಕೊಂದು ಪುಷ್ಪೋದ್ಭವನು ಅವಳನ್ನು ಮದುವೆಯಾದನು. ತನ್ನ ಸ್ನೇಹಿತನಾದ ಬಂಧುಪಾಲನು ಹೇಳಿದಂತೆ ಕಾಲನಿರೀಕ್ಷಣೆ ಮಾಡಿಕೊಂಡಿದ್ದು ಅಂದು ರಾಜವಾಹನನನ್ನು ಕಂಡನು.</p>
			<p>೫. ರಾಜವಾಹನನು ಉಜ್ಜಯಿನಿಯ ಉದ್ಯಾನದಲ್ಲಿ ಪುಷ್ಪೋದ್ಭವನೊಡನೆ ಸಂಚರಿಸುತ್ತ ಮಾನಸಾರನ ಮಗಳಾದ ಅವಂತಿಸುಂದರಿಯನ್ನು ಕಂಡನು. ಅವಳ ಸಖಿಯಾದ ಬಾಲಚಂದ್ರಿಕೆಯು ಅವರಿಗೆ ಪ್ರೋತ್ಸಾಹವಿತ್ತು ಅವರ ಪ್ರಣಯಸಂದೇಶಗಳನ್ನು ತೆಗೆದುಕೊಂಡುಹೋಗಿ ಕೊಟ್ಟಳು. ಪೂರ್ವಜನ್ಮದಲ್ಲಿ ಅವರು ಶಾಂಬ ಯಜ್ಞವತಿಯರಾಗಿ ಗಂಡಹೆಂಡಿರಾಗಿದ್ದರು. ವಿದ್ಯೇಶ್ವರನೆಂಬ ಐಂದ್ರಜಾಲಿಕನು, ರಾಜವಾಹನನನ್ನು ಉದ್ಯಾನದಲ್ಲಿ ನೋಡಿ ಅವನಿಗೆ ಸಹಾಯಮಾಡುವುದಾಗಿ ಮಾತುಕೊಟ್ಟನು. ಅನಂತರ ಮಾನಸಾರನ ಅರಮನೆಯಲ್ಲಿ ಇಂದ್ರಜಾಲವಿದ್ಯೆಯನ್ನು ಪ್ರದರ್ಶಿಸುತ್ತ ಕೊನೆಯ ಆಟವಾಗಿ ಅವನ “ಮಗಳಂಥ” ಹುಡುಗಿಯ ಮದುವೆ ಮಾಡಿಸುವುದಾಗಿ ಹೇಳಿ, ಅವಂತಿಸುಂದರಿ ರಾಜವಾಹನರಿಗೇ ಮದುವೆಮಾಡಿಸಿಬಿಟ್ಟನು. ಆಟ ಮುಗಿದಕೂಡಲೇ ಅವರು ಅಂತಃಪುರದಲ್ಲಿ ಹೋಗಿ ಸೇರಿದರು.</p>
			<p class="text-center"><strong>ಪೂರ್ವಪೀಠಿಕೆ</strong></p>
			<p>೬. ಅವರು ನಿದ್ರೆಹೋಗಿ ಕನಸು ಕಂಡು ಎಚ್ಚೆತ್ತರು. ಎದ್ದು ನೋಡಿದಾಗ ರಾಜವಾಹನನ ಕಾಲಿಗೆ ಬೆಳ್ಳಿಯ ಸಂಕೋಲೆಯನ್ನು ತೊಡಿಸಲಾಗಿತ್ತು. (ಇದು ಹಿಂದಿನ ಜನ್ಮದಲ್ಲಿ ಅವನು ಒಂದು ಹಂಸದ ಕಾಲನ್ನು ಎರಡು ಘಳಿಗೆ ತಾವರೆ ನೂಲಿನಿಂದ ಕಟ್ಟಿದ್ದರ ಫಲ—ಅದಕ್ಕಾಗಿ ಅವನು ಎರಡು ತಿಂಗಳು ಬಂಧನವನ್ನು ಅನುಭವಿಸಬೇಕಾಗಿತ್ತು). ಕಂಚುಕಿಯು ಅಂತಃಪುರದಲ್ಲಿ ರಾಜವಾಹನನಿದ್ದದ್ದನ್ನು ಚಂಡವರ್ಮನಿಗೆ ತಿಳಿಸಿದನು. ಚಂಡವರ್ಮನು ದಾರುವರ್ಮನ ಅಣ್ಣ. ಅವನು ಬಂದು ರಾಜವಾಹನನನ್ನು ಎಳೆದುಕೊಂಡು ಹೋಗಿ ಬಂಧನದಲ್ಲಿಟ್ಟನು. ಪುಷ್ಪೋದ್ಭವನಿಗೂ ಅವನ ಸಂಸಾರಕ್ಕೂ ಅದೇ ಗತಿಯಾಯಿತು. ಮಾನಸಾರನು ದರ್ಪಸಾರನಿಗೆ ಯುವರಾಜಪದವಿ ಕೊಟ್ಟು ತಾನು ರಾಜ್ಯತ್ಯಾಗಮಾಡಿದ್ದನು. ಚಂಡವರ್ಮನು ಅವನ ಪರವಾಗಿ ರಾಜ್ಯವಾಳುತ್ತಿದ್ದನು. ಅವನು ಕೈಲಾಸಪರ್ವತದಲ್ಲಿ ತಪಸ್ಸು ಮಾಡುತ್ತಿದ್ದ ಯುವರಾಜ ದರ್ಪಸಾರನಿಗೆ ಇದನ್ನೆಲ್ಲಾ ತಿಳಿಯಪಡಿಸಿ ರಾಜವಾಹನನನ್ನು ತನ್ನ ಜೊತೆಯಲ್ಲಿಯೇ ಇಟ್ಟುಕೊಂಡು ಅಂಗರಾಜನ ಮೇಲೆ ಯುದ್ಧಕ್ಕೆ ಹೊರಟನು. ಅಂಗರಾಜನಾದ ಸಿಂಹವರ್ಮನು ತನ್ನ ಮಗಳು ಅಂಬಾಲಿಕೆಯನ್ನು ಚಂಡವರ್ಮನಿಗೆ ಮದುವೆಮಾಡಿಕೊಡಲು ತಿರಸ್ಕರಿಸಿದ್ದದ್ದರಿಂದ, ಈಗ ತಾನು ಅವನ ಮೇಲೆ ದಂಡೆತ್ತಿ ಹೋಗಿ ಅವನ ರಾಜಧಾನಿಯಾದ ಚಂಪಾನಗರವನ್ನು ಮುತ್ತಿದನು. ಸಿಂಹವರ್ಮನು ಸೋತು ಸೆರೆಯಾದನು. ಚಂಡವರ್ಮನು ಅವನ ಮಗಳನ್ನು ಮದುವೆ ಮಾಡಿಕೊಂಡು, ದರ್ಪಸಾರನ ಆಜ್ಞೆಯಂತೆ ರಾಜವಾಹನನನ್ನು ಚಂಡಪೋತವೆಂಬ ಆನೆಯಿಂದ ಕೊಲ್ಲಿಸಿ, ಅವಂತಿ ಸುಂದರಿಯನ್ನೂ ಅವಳ ತಮ್ಮನಾದ ಕೀರ್ತಿಸಾರನನ್ನೂ ಸೆರೆಯಲ್ಲಿಡಬೇಕೆಂದಿದ್ದನು. ಅಷ್ಟರಲ್ಲಿ ರಾಜವಾಹನನ ಕಾಲಿನಲ್ಲಿದ್ದ ಬೆಳ್ಳಿಯ ಸಂಕೋಲೆಯು ಸುರತಮಂಜರಿಯೆಂಬ ಅಪ್ಸರೆಯಾಗಿ ತಾನು ಶಾಪದಿಂದ ಸಂಕೋಲೆಯಾದದ್ದನ್ನೂ, ಆ ಸಂಕೋಲೆಯಿಂದ ವೀರಶೇಖರನೆಂಬ ವಿದ್ಯಾಧರನು ಅವಂತಿಸುಂದರಿ ತನಗೆ ದೊರೆಯದಿದ್ದದ್ದರಿಂದ, ರಾಜವಾಹನನನ್ನು ಕಟ್ಟಿಹಾಕಿದ್ದದ್ದನ್ನೂ ತಿಳಿಸಿ, ಅವಂತಿಸುಂದರಿಯ ಹತ್ತಿರಕ್ಕೆ ಹೋದಳು. ಅತ್ತ ಘಾತುಕನೊಬ್ಬನು ಚಂಡವರ್ಮನನ್ನು ಕೊಲೆಮಾಡಿ ನೂರಾರು ಜನರನ್ನು ಕೊಂದನು. ಆಗ ಅದನ್ನು ಕೇಳಿ ರಾಜವಾಹನನು ತನ್ನನ್ನು ತುಳಿಯಬೇಕೆಂದಿದ್ದ ಆನೆಯ ಮೇಲೆ ಹತ್ತಿಕೊಂಡು ಅರಮನೆಗೆ ಹೋಗಿ ನೋಡಲು ಘಾತುಕನು ಅವನ ಸ್ನೇಹಿತನಾದ ಅಪಹಾರವರ್ಮನಾಗಿದ್ದನು. ಸಿಂಹವರ್ಮನ ಸಹಾಯಕ್ಕೆಂದೇ ಹಿಂದಿನಿಂದ ಬರುತ್ತಿದ್ದ ಧನಮಿತ್ರ, ಉಪಹಾರವರ್ಮ, ಅರ್ಥಪಾಲ, ಪ್ರಮತಿ, ಮಿತ್ರಗುಪ್ತ, ಮಂತ್ರಗುಪ್ತ, ವಿಶ್ರುತ, (ವಿದೇಹರಾಜನಾದ) ಪ್ರಹಾರವರ್ಮ, (ಕಾಶೀರಾಜನಾದ) ಕಾಮಪಾಲ ಮತ್ತು (ಅಂಗರಾಜನಾದ) ಸಿಂಹವರ್ಮ ಇವರೂ ಸ್ವಲ್ಪದರಲ್ಲಿಯೇ ಬಂದು ಸೇರಿದರು. ಹೀಗೆ ತನ್ನ ಸ್ನೇಹಿತರೆಲ್ಲರೂ ಅನಿರೀಕ್ಷಿತವಾಗಿ ಕಾಣಿಸಿಕೊಂಡದ್ದರಿಂದ ರಾಜವಾಹನನಿಗೆ ತುಂಬ ಸಂತೋಷವಾಯಿತು. ತಾನು ಸೋಮದತ್ತ ಪುಷ್ಪೋದ್ಭವರ ವೃತ್ತಾಂತವನ್ನು ಅವರಿಗೆ ತಿಳಿಸಿ, ಅವರ ವೃತ್ತಾಂತಗಳನ್ನು ಕೇಳಿದನು. ಅವರಲ್ಲಿ ಅಪಹಾರವರ್ಮನು ಮೊದಲು ತನ್ನ ಕಥೆಯನ್ನು ಹೇಳಿದನು:—</p>
			<p><strong>೭. ಅಪಹಾರವರ್ಮನ ವೃತ್ತಾಂತ:—</strong> ಅವನು ಚಂಪಾನಗರದ ಹೊರಗಡೆ ಗಂಗಾತೀರದಲ್ಲಿ ದಿವ್ಯದೃಷ್ಟಿಯುಳ್ಳ ಮರೀಚಿಯೆಂಬ ಮುನಿಯಿದ್ದನೆಂದು ಕೇಳಿ ಅವನಿಂದ ರಾಜವಾಹನನ ವೃತ್ತಾಂತವನ್ನು ತಿಳಿದುಕೊಳ್ಳೋಣವೆಂದು ಅವನ ಆಶ್ರಮಕ್ಕೆ ಹೋದನು. ಆದರೆ ಅಷ್ಟುಹೊತ್ತಿಗೆ ಅವನು ಆ ಊರಿನ ಕಾಮಮಂಜರಿಯೆಂಬ ಸೂಳೆಯ ಬಲೆಗೆ ಸಿಕ್ಕಿ ತನ್ನ ತಪಶ್ಶಕ್ತಿಯಿಂದ ಬಂದಿದ್ದ ದಿವ್ಯದೃಷ್ಟಿಯನ್ನು ಕಳೆದುಕೊಂಡಿದ್ದನು.</p>
			<p>ಆಮೇಲೆ ಚಂಪಾನಗರಿಗೆ ಹೋಗಲು ಅಲ್ಲಿ ವಿಮರ್ದಕನೆಂಬವನ ಪರಿಚಯವಾಯಿತು. ಅವನೂ ಕಾಮಮಂಜರಿಯ ಕೈಗೆ ಸಿಕ್ಕಿ ತನ್ನ ಆಸ್ತಿಪಾಸ್ತಿಗಳನ್ನೆಲ್ಲಾ ಕಳೆದುಕೊಂಡಿದ್ದನು. ಅವನಿಗೆ ಸಹಾಯ ಮಾಡುತ್ತೇನೆಂದು ಮಾತು ಕೊಟ್ಟು ಅಪಹಾರವರ್ಮನು ಮೊದಲು ಜೂಜನ್ನೂ ಕಳ್ಳತನವನ್ನೂ ಕಲಿತು ಅವುಗಳಲ್ಲಿ ಪ್ರವೀಣನಾದನು. ಒಂದು ರಾತ್ರಿ ನಗರದಲ್ಲಿ ತಿರುಗುತ್ತಿದ್ದಾಗ ಆ ಊರಿನ ಕುಬೇರದತ್ತನ ಮಗಳು ಕುಲಪಾಲಿಕೆಯನ್ನು ಕಂಡನು. ಅವಳು ಧನಮಿತ್ರನೆಂಬ ತನ್ನ ಪ್ರಿಯನಲ್ಲಿಗೆ ಹೋಗುತ್ತಿದ್ದಳು. ಧನಮಿತ್ರನಿಗೇ ಅವಳನ್ನು ಕೊಟ್ಟು ಮದುವೆಯಾಗಬೇಕೆಂದು ಮೊದಲು ನಿಶ್ಚಯವಾಗಿತ್ತು. ಆದರೆ ಅವನು ತನ್ನ ಸಂಪತ್ತನ್ನೆಲ್ಲಾ ದಾನಧರ್ಮಮಾಡಿ ಬಡವನಾದ್ದರಿಂದ ಅವಳ ತಂದೆಯು ಮಗಳನ್ನು ಅವನಿಗೆ ಕೊಡಲು ಹಿಂತೆಗೆದು ಮರುದಿನ ಅರ್ಥಪತಿಯೆಂಬವನಿಗೆ ಮದುವೆಮಾಡಿಕೊಡಬೇಕೆಂದಿದ್ದನು. ಅದು ಅವಳಿಗೆ ಇಷ್ಟವಿರಲಿಲ್ಲ. ಅಪಹಾರವರ್ಮನು ಅವಳನ್ನು ಒಡಗೊಂಡು ಹೋಗಿ ಧನಮಿತ್ರನಿಗೆ ಒಪ್ಪಿಸಿದನು. ಅನಂತರ ಧನಮಿತ್ರನೂ ಅಪಹಾರವರ್ಮನೂ ಕುಲಪಾಲಿಕೆಯನ್ನು ಅವಳ ತಂದೆಯ ಮನೆಯಲ್ಲಿ ಬಿಟ್ಟು ಆ ಮನೆಯನ್ನು ದೋಚಿಕೊಂಡು ಬಂದರು. ದಾರಿಯಲ್ಲಿ ಅರ್ಥಪತಿಯ ಮನೆಗೆ ನುಗ್ಗಿ ಅವನ ಐಶ್ವರ್ಯವನ್ನೂ ಲೂಟಿಮಾಡಿದರು. ಅದರಿಂದ ಅವಳ ಮದುವೆಯು ಒಂದು ತಿಂಗಳು ಮುಂದಕ್ಕೆ ಹೋಯಿತು. ಹೀಗೆ ಕಳವಿನಿಂದ ಬಂದ ಐಶ್ವರ್ಯವೆಲ್ಲಾ ಧನಮಿತ್ರನಿಗೆ ಒಬ್ಬ ಋಷಿಯು ಕೊಟ್ಟ ಅದ್ಭುತವಾದ ತೊಗಲಚೀಲದಿಂದ ಬಂದದ್ದೆಂದು ಒಂದು ಕಥೆಯನ್ನು ಅವರು ಪ್ರಚಾರ ಮಾಡಿದರು. ಇದರಿಂದ ಧನಮಿತ್ರನು ಐಶ್ವರ್ಯವಂತನೆಂಬ ಭಾವನೆಯುಂಟಾಯಿತು. ಕುಬೇರದತ್ತನು ತನ್ನ ಮಗಳನ್ನು ಅವನಿಗೇ ಮದುವೆ ಮಾಡಿಕೊಟ್ಟನು.</p>
			<p>ಒಂದು ದಿನ ಅಪಹಾರವರ್ಮನು ಕಾಮಮಂಜರಿಯ ತಂಗಿಯಾದ ರಾಗಮಂಜರಿಯು ನರ್ತನ ಮಾಡುತ್ತಿದ್ದದ್ದನ್ನು ಕಂಡು ಅವಳಲ್ಲಿ ಮೋಹಗೊಂಡನು. ಕಾಮಮಂಜರಿಗೆ ಆ ಅದ್ಭುತವಾದ ತೊಗಲಚೀಲವನ್ನು ತಂದುಕೊಡುವುದಾಗಿ ಆಸೆ ಹುಟ್ಟಿಸಿ, ಅವಳ ಒಪ್ಪಿಗೆಯಿಂದ ರಾಗಮಂಜರಿಯನ್ನು ಮದುವೆಯಾದನು. ತಾನು ಇತರರಿಂದ ಕಸಿದುಕೊಂಡದ್ದನ್ನೆಲ್ಲಾ ಅವರವರಿಗೇ ಕೊಟ್ಟುಬಿಟ್ಟ ಹೊರತು ಚೀಲವು ಇಷ್ಟಾರ್ಥವನ್ನು ಕೊಡುವುದಿಲ್ಲವೆಂದು ಹೇಳಿ ಕಾಮಮಂಜರಿಯಿಂದ ಅವಳ ಆಸ್ತಿಯನ್ನೆಲ್ಲಾ ಅವಳ ಪೋಷಕರಿಗೇ ಕೊಡಿಸಿದನು. ಧನಮಿತ್ರನು ತನ್ನ ಚೀಲವನ್ನು ಯಾರೋ ಕದ್ದು ಕಾಮಮಂಜರಿಗೆ ತೆಗೆದುಕೊಂಡು ಹೋಗಿ ಕೊಟ್ಟಿದ್ದಾರೆಂದು ದೊರೆಗೆ ದೂರಿಟ್ಟನು. ಕಾಮಮಂಜರಿಯು ಕಳವನ್ನು ಅರ್ಥಪತಿಯ ಮೇಲೆ ಹಾಕಿದಳು. ರಾಜನು ಅವನನ್ನು ದೇಶ ಬಿಟ್ಟೋಡಿಸಿದನು.</p>
			<p>ಅಪಹಾರವರ್ಮನು ಒಂದು ರಾತ್ರಿ ಕುಡಿದು ಮತ್ತನಾಗಿ ಕಳ್ಳತನದ ಪ್ರಯತ್ನದಲ್ಲಿದ್ದಾಗ ಪುರರಕ್ಷಕರೊಡನೆ ಹೊಡೆದಾಡಿ ಬಂದಿಯಾದನು. ಕಾಂತಕನೆಂಬ ಸೆರೆಮನೆಯ ಯಜಮಾನನು ರಾಜಪುತ್ರಿಯಾದ ಅಂಬಾಲಿಕೆಯ ಮೇಲಣ ಆಸೆಯಿಂದ, ಅಪಹಾರವರ್ಮನನ್ನು ಒಳಹಾಕಿಕೊಂಡು ಅವನ ಕೈಯಲ್ಲಿ ಅರಮನೆಗೆ ಸುರಂಗ ಹೊಡೆಸಿದನು. ಆದರೆ ಅಪಹಾರವರ್ಮನು ಕಾಂತಕನನ್ನು ಕೊಂದು ತಾನೇ ಅಂತಃಪುರಕ್ಕೆ ಹೋಗಿ, ನಿದ್ರಿಸುತ್ತಿದ್ದ ಅಂಬಾಲಿಕೆಯನ್ನು ನೋಡಿಕೊಂಡು, ತನ್ನ ಸಂದೇಶವನ್ನು ಬರೆದಿಟ್ಟು, ಉಂಗುರವನ್ನು ತೊಡಿಸಿ ಬಂದನು. ಇದಾದಮೇಲೆ ಚಂಡವರ್ಮನು ಚಂಪಾನಗರವನ್ನು ಮುತ್ತಿ ಅವಳನ್ನೂ ಅವಳ ತಂದೆಯನ್ನೂ ಸೆರೆಹಿಡಿದದ್ದು. ಆಗ ಅಪಹಾರವರ್ಮನು ಅವರಿಗೆ ಸಹಾಯವಾಗಿ ಬಂದು ಚಂಡವರ್ಮನನ್ನೂ ಅವನ ಕಡೆಯವರನ್ನೂ ಸಂಹರಿಸಿದನು. ಇಷ್ಟುಹೊತ್ತಿಗೆ ಮರೀಚಿಯೂ ಕಳೆದುಕೊಂಡಿದ್ದ ತನ್ನ ದಿವ್ಯದೃಷ್ಟಿಯನ್ನೂ ಹೊಸ ತಪಶ್ಚರ್ಯೆಯಿಂದ ಪಡೆದುಕೊಂಡು ರಾಜವಾಹನನು ಅಲ್ಲಿಯೇ ಲಭಿಸುವುದಾಗಿ ಹೇಳಿದನು. ಅದರಂತೆ ಅಪಹಾರವರ್ಮನು ಅವನನ್ನು ಕಂಡನು.</p>
			<p>೮. <strong>ಆಮೇಲೆ ಉಪಹಾರವರ್ಮನು</strong> ತನ್ನ ವೃತ್ತಾಂತವನ್ನು ಹೇಳಿದನು:—ಅವನು ರಾಜವಾಹನನನ್ನು ಹುಡುಕಿಕೊಂಡು ತಿರುಗುತ್ತ ತನ್ನ ದೇಶಕ್ಕೆ ಹೋದನು. ಮಿಥಿಲೆಯ ಹೊರಗಡೆ ಒಂದು ಮಠದಲ್ಲಿ ತನ್ನ ದಾದಿಯನ್ನು ಕಂಡನು. ಅವಳಿಂದ ತನ್ನವರ ಸಮಾಚಾರವೆಲ್ಲಾ ತಿಳಿಯಿತು. ಅವನ ದೊಡ್ಡಪ್ಪನ ಮಕ್ಕಳಾದ ವಿಕಟವರ್ಮ ಮುಂತಾದವರು ಅವನ ತಂದೆತಾಯಿಗಳನ್ನು ಸೆರೆಯಲ್ಲಿಟ್ಟು ಅವನ ರಾಜ್ಯವನ್ನು ಆಕ್ರಮಿಸಿಕೊಂಡಿದ್ದರು. ಅವಳು ಭಿಕ್ಷುಣಿಯಾದಳು; ಅವಳ ಮಗಳು ಪುಷ್ಕರಿಕೆ ವಿಕಟವರ್ಮನ ರಾಣಿಯಾದ ಕಲ್ಪಸುಂದರಿಯಲ್ಲಿ ಚಾಕರಿಗೆ ನಿಂತಳು. ಕಲ್ಪಸುಂದರಿಗೆ ತನ್ನ ಗಂಡನು ಸುಂದರನಲ್ಲವೆಂದೂ ರಸಿಕನಲ್ಲವೆಂದೂ ಅವನ ಮೇಲೆ ತಿರಸ್ಕಾರವಿತ್ತು. ಅದನ್ನು ಉಪಹಾರವರ್ಮನು ತನ್ನ ದಾದಿ ಮತ್ತು ಅವಳ ಮಗಳ ಮೂಲಕ ಹೆಚ್ಚಿಸಿ, ತನ್ನ ಭಾವಚಿತ್ರವನ್ನು ಕಳುಹಿಸಿ ಅವಳ ಒಲವನ್ನು ಸಂಪಾದಿಸಿಕೊಂಡನು. ಅವಳು ಆ ಚಿತ್ರವನ್ನು ತನ್ನ ಗಂಡನಿಗೆ ತೋರಿಸಿ, ಒಬ್ಬ ತಾಪಸಿಯು ಮಂತ್ರತಂತ್ರಗಳಿಂದ ಅವನನ್ನು ಆ ಚಿತ್ರದಲ್ಲಿ ಕಾಣುವಂತೆ ಸುಂದರನಾಗಿ ಮಾಡಬಲ್ಲಳೆಂದು ಹೇಳಿದಳು. ಅವನು ಅದಕ್ಕೆ ಒಪ್ಪಿ ತನ್ನ ತಮ್ಮಂದಿರು, ಮಂತ್ರಿಗಳು, ಪ್ರಜಾಪ್ರಮುಖರು ಎಲ್ಲರ ಅನುಮತಿಯನ್ನೂ ಪಡೆದುಕೊಂಡನು. ಅದು ಊರಲ್ಲೆಲ್ಲಾ ಹರಡಿತು. ಅಮಾವಾಸ್ಯೆಯ ನಡುರಾತ್ರಿ ಹೋಮಕರ್ಮಗಳು ನಡೆದುವು. ಆಗ ಉಪಹಾರವರ್ಮನು ರಾಜನ ಗುಟ್ಟುಗಳನ್ನೆಲ್ಲಾ ಅವನ ಬಾಯಿಂದಲೇ ತಿಳಿದುಕೊಂಡು ಅವನನ್ನು ಕತ್ತರಿಸಿ ಹೋಮಕುಂಡದಲ್ಲಿ ಸುಟ್ಟು, ತಾನೇ ಅವನೆಂದು ಪ್ರಕಾಶಪಡಿಸಿಕೊಂಡನು. ಮರುದಿನ ಮಂತ್ರಿಗಳನ್ನೂ ಪರಿವಾರದವರನ್ನೂ ಕರೆದು ತನ್ನ ರೂಪು ಬದಲಾಯಿಸಿದ್ದರಿಂದ ತನ್ನ ಸ್ವಭಾವವೂ ಬದಲಾಯಿಸಿತೆಂದು ಹೇಳಿ ವಿಕಟವರ್ಮನು ಕೈಕೊಂಡಿದ್ದ ದುಷ್ಕಾರ್ಯಗಳನ್ನೆಲ್ಲಾ ಬದಲು ಮಾಡುವಂತೆ ಆಜ್ಞಾಪಿಸಿದನು. ಆಗ ಎಲ್ಲಕ್ಕೂ ಮೊದಲು ಅವನ ತಾಯಿತಂದೆಗಳಿಗೆ ಬಿಡುಗಡೆಯಾಯಿತು. ಅವನ ತಂದೆ ರಾಜನೂ ತಾನು ಯುವರಾಜನೂ ಆದರು. ಸಿಂಹವರ್ಮನು ಅವನ ತಂದೆಯ ಸ್ನೇಹಿತ; ಆದ್ದರಿಂದ ಅವನಿಗೆ ಸಹಾಯ ಮಾಡುವುದಕ್ಕೆಂದು ಚಂಪಾನಗರಕ್ಕೆ ಬರಲು ಅಲ್ಲಿ ರಾಜವಾಹನನನ್ನು ಕಂಡನು.</p>
			<p><strong>೯. ಅರ್ಥಪಾಲನ ವೃತ್ತಾಂತ:—</strong> ಅರ್ಥಪಾಲನು ರಾಜಹಂಸನನ್ನು ಹುಡುಕುತ್ತ ಕಾಶಿಗೆ ಹೋದನು. ಅಲ್ಲಿಯ ದೇವಸ್ಥಾನದಲ್ಲಿ ಪ್ರದಕ್ಷಿಣೆ ಮಾಡುತ್ತಿರುವಾಗ ಆಜಾನುಬಾಹುವಾದ ಒಬ್ಬ ವ್ಯಕ್ತಿಯನ್ನು ಕಂಡು ಅವನ ವೃತ್ತಾಂತವನ್ನು ಕೇಳಿದನು. ಅದರಿಂದ ತನ್ನ ತಂದೆಯಾದ ಕಾಮಪಾಲನು ಅಪಾಯಕ್ಕೆ ಸಿಕ್ಕಿದ್ದನೆಂದು ತಿಳಿಯಿತು. ಅವನು ಕಾಶಿಯ ರಾಜನಾಗಿದ್ದ ಚಂಡಸಿಂಹನ ಮಗಳು ಕಾಂತಿಮತಿಯನ್ನು ಮದುವೆ ಮಾಡಿಕೊಂಡು ಅವನಲ್ಲಿಯೇ ಮಂತ್ರಿಯಾಗಿದ್ದನು. ಅವನ ಮರಣಾನಂತರ ಅವನ ಮಗ ಸಿಂಹಘೋಷನನ್ನು ರಾಜನಾಗಿ ಮಾಡಿ ತಾನು ಮಂತ್ರಿಯಾಗಿ ನಿಂತನು. ಆದರೆ ಸಿಂಹಘೋಷನು ಚಾಡಿಕೋರರ ಮಾತಿಗೆ ಕಿವಿಗೊಟ್ಟು ಅವನನ್ನು ಸೆರೆಯಲ್ಲಿರಿಸಿದ್ದು ಮರುದಿನ ಅವನ ಕಣ್ಣುಕೀಳಿಸಿ ಕೊಲ್ಲಿಸುವುದರಲ್ಲಿದ್ದನು. ಕಾವಲವರೊಡನೆ ಹೋರಾಡಿ ಅವನನ್ನು ಬಿಡಿಸಿಕೊಳ್ಳಬಹುದಾಗಿತ್ತು. ಆ ಹೋರಾಟದಲ್ಲಿ ಯಾರದಾದರೂ ಏಟು ಬಿದ್ದು ತಂದೆಗೆ ಅಪಾಯವಾದರೆ ತಾನು ಮಾಡಿದ ಪ್ರಯತ್ನವೆಲ್ಲಾ ವ್ಯರ್ಥವಾಗುವುದೆಂದು ಅವನು ಒಂದು ಉಪಾಯ ಮಾಡಿದನು. ತನಗೆ ಸಿಕ್ಕಿದ ಒಂದು ವಿಷಸರ್ಪವನ್ನು ಮರುದಿನ ವಧ್ಯಸ್ಥಾನಕ್ಕೆ ಹೋಗುತ್ತಿದ್ದ ತನ್ನ ತಂದೆಯ ಮೇಲೆ ಹಾಕಿದನು. ಹಾವು ಅವನನ್ನೂ ಚಂಡಾಲನನ್ನೂ ಕಡಿದು ಹೋಯಿತು. ಚಂಡಾಲನು ಸತ್ತುಹೋದನು. ಕಾಂತಿಮತಿಯು ರಾಜನಿಗೆ ಹೇಳಿ ಕಾಮಪಾಲನ ವಿಷವೇರಿದ ದೇಹವನ್ನು ಮನೆಗೆ ತೆಗೆಸಿಕೊಂಡು ಹೋದಳು. ಅಲ್ಲಿ ಅರ್ಥಪಾಲನು ವಿಷವಿಳಿಸಿ ತಂದೆಯನ್ನು ಬದುಕಿಸಿಕೊಂಡನು. ರಾಜನಿಗೆ ಇದು ಗೊತ್ತಾಗಿ ಅವರನ್ನು ಕೊಲ್ಲಲು ಬೇರೆ ತಂತ್ರಗಳನ್ನು ಹೂಡಿದನು. ಆದರೆ ಅವೊಂದೂ ನಡೆಯಲಿಲ್ಲ. ಅರ್ಥಪಾಲನು ತನ್ನ ಮನೆಯಿಂದ ರಾಜನ ಮಲಗುವ ಮನೆಗೆ ಸುರಂಗ ತೋಡಿಕೊಂಡು ಹೋಗಿ ಅವನ ಕೈಕಾಲುಕಟ್ಟಿ ತಂದು ತಂದೆಗೆ ಒಪ್ಪಿಸಿದನು. ರಾಜ್ಯವು ಅವರ ವಶವಾಯಿತು. ಅರ್ಥಪಾಲನು ಸಿಂಹಘೋಷನ ಅಣ್ಣನ ಮಗಳಾದ ಮಣಿಮಂಜರಿಯನ್ನು ಮದುವೆ ಮಾಡಿಕೊಂಡನು. ಅಂಗರಾಜನಾದ ಸಿಂಹವರ್ಮನಿಗೆ ಸಹಾಯ ಮಾಡಲೆಂದು ಹೋಗಿದ್ದಾಗ ರಾಜವಾಹನನನ್ನು ಕಂಡನು.</p>
			<p><strong>೧೦. ಪ್ರಮತಿಯ ವೃತ್ತಾಂತ:—</strong> ಪ್ರಮತಿಯು ರಾಜವಾಹನನನ್ನು ಹುಡುಕುತ್ತ ವಿಂಧ್ಯಪರ್ವತದ ಹತ್ತಿರ ಒಂದು ಮರದ ಕೆಳಗೆ ತಂಗಿದ್ದನು. ಆ ರಾತ್ರಿ ಒಂದು ನಿದ್ರೆಯಾಗಿ ಕಣ್ತೆರೆಯಲು, ಅವನು ಒಂದು ಅಂತಃಪುರದಲ್ಲಿ ಒಬ್ಬ ರಾಜಕುಮಾರಿಯ ಹಾಸಿಗೆಯ ಮೇಲೆ ಮಲಗಿದ್ದನು. ಆದರೆ ಎಚ್ಚರವಾದಾಗ ಮತ್ತೆ ಕಾಡಿನಲ್ಲಿ ಆ ಮರದ ಕೆಳಗೇ ಇದ್ದನು. ಅದೆಲ್ಲಾ ಕನಸೋ ನಿಜವೋ ತಿಳಿದ ಹೊರತು ಆ ಸ್ಥಳವನ್ನು ಬಿಟ್ಟೇಳುವುದಿಲ್ಲವೆಂದು ಅಲ್ಲಿಯೇ ಮಲಗಿರಲು, ಒಬ್ಬ ಹೆಂಗಸು ಬಂದು ತಾನು ಅರ್ಥಪಾಲನ ತಾಯಿ ತಾರಾವಳಿಯೆಂದೂ ಶ್ರಾವಸ್ತಿಗೆ ಉತ್ಸವ ನೋಡಲು ಹೋಗುತ್ತ ಅವನನ್ನು ಎತ್ತಿಕೊಂಡು ಹೋಗಿ ಅಲ್ಲಿಯ ರಾಜನಾದ ಧರ್ಮವರ್ಧನನ ಮಗಳು ನವಮಾಲಿಕೆಯ ಹಾಸಿಗೆಯ ಮೇಲೆ ಮಲಗಿಸಿ ಹೋದಳೆಂದೂ ಉತ್ಸವವನ್ನು ನೋಡಿಕೊಂಡು ಬಂದು ಮತ್ತೆ ಅವನನ್ನು ಅಲ್ಲಿಯೇ ಮಲಗಿಸಿದಳೆಂದೂ ಹೇಳಿದಳು.</p>
			<p>ಆ ರಾಜಪುತ್ರಿಯನ್ನು ಪಡೆಯುವ ಉದ್ದೇಶದಿಂದ ಶ್ರಾವಸ್ತಿಗೆ ಹೊರಟು, ಅವನು ಮಧ್ಯೆ ಒಂದೂರಿನಲ್ಲಿ ಹುಂಜದ ಕಾಳಗ ನಡೆಯುತ್ತಿರಲು, ಅಲ್ಲಿ ಪಾಂಚಾಲಶರ್ಮನೆಂಬ ಒಬ್ಬ ವೃದ್ಧ ಬ್ರಾಹ್ಮಣನ ಗುರುತು ಮಾಡಿಕೊಂಡನು. ಶ್ರಾವಸ್ತಿಗೆ ಹೋಗಿ ರಾಜಪುತ್ರಿಗೂ ತನ್ನ ಮೇಲೆ ಪ್ರೀತಿಯುಂಟಾಗಿತ್ತೆಂದು ತಿಳಿದುಕೊಂಡು ಬಂದು, ಆ ಬ್ರಾಹ್ಮಣನೂ ಅವನೂ ಒಂದು ತಂತ್ರವನ್ನು ಹೂಡಿದರು. ಬ್ರಾಹ್ಮಣನು ಪ್ರಮತಿಗೆ ಹೆಣ್ಣುವೇಷ ಹಾಕಿ, ಅವಳು ತನ್ನ ಮಗಳೆಂದೂ ತಾಯಿಯಿಲ್ಲದ ಹುಡುಗಿಯೆಂದೂ ಅವಳ ಗಂಡನು ಉಜ್ಜಯಿನಿಗೆ ವಿದ್ಯಾ ವ್ಯಾಸಂಗಕ್ಕೆ ಹೋದವನು ಇನ್ನೂ ಬಂದಿರಲಿಲ್ಲವೆಂದೂ ಅಲ್ಲಿಯವರೆಗೆ ಅವಳನ್ನು ನ್ಯಾಸವಾಗಿಟ್ಟುಕೊಳ್ಳಬೇಕೆಂದೂ ಹೇಳಿ ಅವನನ್ನು ಶ್ರಾವಸ್ತಿಯ ರಾಜನಿಗೆ ಒಪ್ಪಿಸಿದನು. ಪ್ರಮತಿಯು ಅಂತಃಪುರದಲ್ಲಿ ನವಮಾಲಿಕೆಯೊಡನಿದ್ದು ಕೆಲವು ಕಾಲದ ಮೇಲೆ ಹೆಂಗಸರೊಡನೆ ಹೊಳೆಗೆ ಸ್ನಾನಕ್ಕೆ ಹೋಗಿ ನೀರಿನಲ್ಲಿ ಮುಳುಗಿ ತಪ್ಪಿಸಿಕೊಂಡನು. ಸ್ವಲ್ಪದೂರ ದಡದಲ್ಲಿದ್ದ ಬ್ರಾಹ್ಮಣನಿಂದ ಗಂಡಸಿನ ಬಟ್ಟೆಗಳನ್ನು ತೆಗೆದುಕೊಂಡು ಧರಿಸಿ ಅವನ ಅಳಿಯನಾಗಿ ಬಂದನು. ಆ ಹುಡುಗಿಯು ಮುಳುಗಿ ಸತ್ತುಹೋದಳೆಂದು ಕೇಳಿ, ಪಾಂಚಾಲಶರ್ಮನು ಅತ್ತು ಕರೆದು ತಾನು ಅಗ್ನಿಪ್ರವೇಶ ಮಾಡುವುದಾಗಿ ಅರಮನೆಯ ಮುಂದೆ ಚಿತೆಯನ್ನು ಸಿದ್ಧಪಡಿಸಿಕೊಂಡನು. ರಾಜನಿಗೆ ಏನು ಮಾಡುವುದಕ್ಕೂ ತೋರದೆ, ಹುಡುಗನು ರೂಪವಂತನೂ ವಿದ್ಯಾವಂತನೂ ಆಗಿದ್ದದ್ದರಿಂದ ತನ್ನ ಮಗಳು ನವಮಾಲಿಕೆಯನ್ನು ಅವನಿಗೆ ಮದುವೆ ಮಾಡಿಕೊಟ್ಟನು. ಆಮೇಲೆ ಸಿಂಹವರ್ಮನಿಗೆ ಸಹಾಯ ಮಾಡಲೋಸುಗ ಸೇನೆ ತೆಗೆದುಕೊಂಡು ಚಂಪಾನಗರಕ್ಕೆ ಬರಲು ಅಲ್ಲಿ ರಾಜವಾಹನನನ್ನು ಕಂಡನು.</p>
			<p><strong>೧೧. ಮಿತ್ರಗುಪ್ತನ ವೃತ್ತಾಂತ:—</strong> ಮಿತ್ರಗುಪ್ತನು ರಾಜವಾಹನನನ್ನು ಹುಡುಕುತ್ತ ಸಿಂಹದೇಶದ ರಾಜಧಾನಿಯಾದ ದಾಮಲಿಪ್ಪಕ್ಕೆ ಹೋದನು. ಅಲ್ಲಿಯ ಉದ್ಯಾನದಲ್ಲಿ ಆ ಊರಿನ ರಾಜತುಂಗಧನ್ವನ ಮಗಳು ಕಂದುಕಾವತಿಯು ಚೆಂಡಾಡುತ್ತಿದ್ದಳು. ಅವಳು ಏಳನೆಯ ವರ್ಷದಿಂದ ಮದುವೆಯಾಗುವವರೆಗೂ ಕೃತ್ತಿಕೆಯ ದಿವಸ ಚೆಂಡಾಡಿ ಕಂದುಕೋತ್ಸವವನ್ನು ನಡೆಸಬೇಕಾಗಿತ್ತು. ಅದು ಆ ರಾಜನಿಗೆ ಮಕ್ಕಳ ವರವನ್ನು ಕೊಟ್ಟ ವಿಂಧ್ಯವಾಸಿನಿಯ ಅಪ್ಪಣೆ. ಹಾಗೆಯೇ ಅವಳು ತನಗೆ ಇಷ್ಟಬಂದವನನ್ನು ವರಿಸಬಹುದಾಗಿತ್ತು; ಆದರೆ ಅವಳ ಅಣ್ಣನು ಅವಳ ಗಂಡನಿಗೆ ವಿಧೇಯನಾಗಿರಬೇಕಾಗಿತ್ತು. ಅವಳು ಮಿತ್ರಗುಪ್ತನನ್ನು ನೋಡಿ ಮೆಚ್ಚಿದಳು. ಅದರಂತೆ ಅವರಿಗೆ ಮದುವೆಯಾಗಬೇಕಾಗಿತ್ತು. ಇದನ್ನು ತಿಳಿದ ಅವಳ ಅಣ್ಣ ಭೀಮಧನ್ವನು ಮಿತ್ರಗುಪ್ತನಿಗೆ ವಿಧೇಯನಾಗಲಿಷ್ಟವಿಲ್ಲದೆ ಅವನನ್ನು ಕೈಕಾಲು ಕಟ್ಟಿ ಸಮುದ್ರಕ್ಕೆ ಹಾಕಿಸಿದನು. ಅವನು ಒಂದು ಹಲಗೆಯನ್ನು ಹಿಡಿದು ತೇಲುತ್ತ ಒಂದು ಯವನರ ಹಡಗನ್ನು ಕಂಡನು. ಅದರ ಯಜಮಾನನಾದ ರಾಮೇಷುವು ಅವನು ಕೂಲಿಕೆಲಸಕ್ಕಾಗುತ್ತಾನೆಂದು ಎತ್ತಿಹಾಕಿಸಿದನು. ಅಷ್ಟುಹೊತ್ತಿಗೆ ಹಲವು ಯುದ್ಧದ ಹಡಗುಗಳು ಬಂದು ಅದನ್ನು ಮುತ್ತಿದುವು. ಯವನರಿಗೆ ಸೋಲಾಯಿತು. ಮಿತ್ರಗುಪ್ತನು ಬಿಡುಗಡೆ ಮಾಡಿಸಿಕೊಂಡು ಶತ್ರುಗಳನ್ನು ಸೋಲಿಸಿ ತಮ್ಮ ಮೇಲೆ ಬಿದ್ದ ಹಡಗಿಗೆ ಹಾರಿ ಅದರ ಯಜಮಾನನನ್ನು ಸೆರೆಹಿಡಿದನು. ಅವನನ್ನು ನೋಡಿದರೆ ತನ್ನನ್ನು ಸಮುದ್ರಕ್ಕೆ ಹಾಕಿಸಿದ ಭೀಮಧನ್ವನೇ ಆಗಿದ್ದನು! ಅವನನ್ನು ತನ್ನ ಕಾಲಿಗೆ ಹಾಕಿದ್ದ ಸಂಕೋಲೆಯನ್ನೇ ಹಾಕಿ ಬಂಧಿಸಿದನು. ಈ ಮಧ್ಯೆ ಅವನ ಹಡಗನ್ನು ಬಿರುಗಾಳಿಯು ಹೊಡೆದುಕೊಂಡು ಹೋಗಿ ಒಂದು ದ್ವೀಪದ ಹತ್ತಿರಕ್ಕೆ ಒಯ್ದಿತು. ಅಲ್ಲಿದ್ದ ಬೆಟ್ಟವನ್ನು ಹತ್ತಿ ಅದರ ಮೇಲಿದ್ದ ಸರೋವರದಲ್ಲಿ ನೀರು ಕುಡಿಯುತ್ತಿರಲು ಒಬ್ಬ ಬ್ರಹ್ಮರಾಕ್ಷಸನು ಬಂದು ತನ್ನ ಪ್ರಶ್ನೆಗಳಿಗೆ ಉತ್ತರ ಕೊಡದಿದ್ದರೆ ಅವನನ್ನು ತಿಂದುಬಿಡುವುದಾಗಿ ಹೆದರಿಸಿದನು. ಆಮೇಲೆ ಮುಂದಿನ ಪ್ರಶ್ನೋತ್ತರಗಳಾದುವು:—</p>
			<p class="verse">ಕಿಂ ಕ್ರೂರಂ ಸ್ತ್ರೀಹೃದಯಂ ಕಿಂ ಗೃಹಿಣಃ ಪ್ರಿಯಹಿತಾಯ ದಾರಗುಣಾಃ ।<br /> ಕಃ ಕಾಮಃ ಸಂಕಲ್ಪಃ ಕಿಂ ದುಷ್ಕರಸಾಧನಂ ಪ್ರಜ್ಞಾ ॥</p>
			<p>ಇದನ್ನು ಸಮರ್ಥಿಸಲು ಧೂಮಿನಿ, ಗೋಮಿನಿ, ನಿಂಬವತಿ, ನಿತಂಬವತಿ ಇವರ ಕಥೆಗಳನ್ನು ಹೇಳಿದನು:—</p>
			<p><strong>ಧೂಮಿನಿಯ ಕಥೆ:—</strong> ತ್ರಿಗರ್ತ ದೇಶದಲ್ಲಿ ಧನಕ ಧಾನ್ಯಕ ಧನ್ಯಕ ಎಂಬ ಮೂವರು ಅಣ್ಣತಮ್ಮಂದಿರಿದ್ದರು. ಒಂದು ಸಲ ವೀರಕ್ಷಾಮವು ಬಂದು ಅವರು ಬೀಜದ ಕಾಳು ದನಕುರಿ ಆಳುಮಕ್ಕಳು ಎಲ್ಲರನ್ನೂ ತಿಂದು ಮೊದಲನೆಯವನ ಹೆಂಡತಿಯನ್ನೂ ಎರಡನೆಯವನ ಹೆಂಡತಿಯನ್ನೂ ತಿಂದರು. ಮೂರನೆಯವನ ಹೆಂಡತಿಯನ್ನೂ ತಿನ್ನಬೇಕೆಂದಿರುವಷ್ಟರಲ್ಲಿ ಅವಳ ಗಂಡನಾದ ಧನ್ಯಕನು ಅವಳನ್ನು ಒಂದು ರಾತ್ರಿ ಎತ್ತಿಕೊಂಡು ಹೋಗಿ ಒಂದು ಕಾಡು ಸೇರಿದನು. ಅವಳಿಗೆ ಹಸಿವಾದಾಗ ತನ್ನ ಮಾಂಸವನ್ನೇ ತಿನ್ನಲು ಕೊಟ್ಟನು. ಅಲ್ಲಿ ಒಬ್ಬನು ಕೈಕಾಲು ಕಿವಿಮೂಗುಗಳು ಕತ್ತರಿಸಿ ಹೋಗಿ ಬಿದ್ದಿದ್ದನು. ಅವನನ್ನು ಹೊತ್ತುಕೊಂಡು ಹೋಗಿ ಧನ್ಯಕನು ತಿಂಡಿತೀರ್ಥಗಳನ್ನು ಕೊಡಿಸಿ ಗಾಯಗಳನ್ನು ವಾಸಿಮಾಡಿ ಸಲಹಿದನು. ಒಂದು ದಿನ ಧನ್ಯಕನು ಆಹಾರ ತರಲು ಹೊರಗೆ ಹೋಗಿದ್ದಾಗ, ಧೂಮಿನಿಯು ಆ ಹೆಳವನನ್ನು ಕಾಮಿಸಿದಳು; ಅವನು ನಿರ್ಬಂಧದಿಂದ ಅವಳ ಅಪೇಕ್ಷೆಯನ್ನು ಸಲ್ಲಿಸಬೇಕಾಯಿತು. ಅಷ್ಟುಹೊತ್ತಿಗೆ ಧನ್ಯಕನು ಬರಲು ಅವಳು ತನಗೆ ತಲೆನೋಯುತ್ತದೆಂದು ಹೇಳಿ ಗಂಡನನ್ನು ನೀರು ಸೇದಿಕೊಂಡು ಬರುವಂತೆ ಹೇಳಿದಳು. ಅವನು ಸೇದುತ್ತಿದ್ದಾಗ ಹಿಂದಿನಿಂದ ಬಂದು ಅವನನ್ನು ಬಾವಿಯೊಳಕ್ಕೆ ನೂಕಿ, ಹೆಳವನನ್ನು ಹೊತ್ತುಕೊಂಡು ಹೋದಳು. ಎಲ್ಲರೂ ಅವಳನ್ನ ಪತಿಯ ಉಪಚಾರದಲ್ಲಿ ನಿರತಳಾದ ಪತಿವ್ರತೆಯೆಂದು ಗೌರವಿಸುತ್ತ ಬಂದರು. ಅವಂತಿರಾಜನು ಅವಳಿಗೆ ಹಣವನ್ನೂ ಕೊಟ್ಟನು. ಅವಳ ಗಂಡನನ್ನು ಕೆಲವು ದಾರಿಹೋಕರಾದ ವರ್ತಕರು ಎತ್ತಿಹಾಕಲು, ಅವನು ಅನ್ನಕ್ಕಾಗಿ ಅವಂತಿಯ ಬೀದಿಯಲ್ಲಿ ಅಲೆಯುತ್ತಿದ್ದಾಗ, ಅವಳು ಅವನನ್ನು ನೋಡಿ ಅವನೇ ತನ್ನ ಗಂಡನ ಕೈಕಾಲುಗಳನ್ನು ಕಡಿದು ಹಾಕಿದವನೆಂದು ದೊರೆಯಲ್ಲಿ ದೂರಿಟ್ಟಳು. ಧನ್ಯಕನನ್ನು ವಧೆಗೆಂದು ಕರೆದುಕೊಂಡು ಹೋಗುತ್ತಿದ್ದಾಗ, ಅವನು ವಧಕರನ್ನು ಕುರಿತು ‘ಆ ಹೆಳವನನ್ನು ಕೇಳಿ, ಅವನ ಕೈಕಾಲುಗಳನ್ನು ನಾನು ಕಡಿದೆನೇ!—ಎಂದು. ಅವನು ಹೌದೆಂದರೆ ನನ್ನನ್ನು ಶಿಕ್ಷಿಸಿ!’ ಎಂದನು. ಅವರು ಆಗಲೆಂದು ಅವನನ್ನು ಕೇಳಲು ಹೆಳವನು, ಧನ್ಯಕನಿಂದ ತನಗೆ ಆದ ಉಪಕಾರವನ್ನೂ ಅವನ ಹೆಂಡತಿಯ ನೀಚತನವನ್ನೂ ಹೇಳಿದನು. ರಾಜನು ಅವಳನ್ನು ವಿರೂಪಮಾಡಿ ಶಿಕ್ಷಿಸಿ, ಧನ್ಯಕನಿಗೆ ಅನುಗ್ರಹಮಾಡಿದನು.</p>
			<p><strong>ಗೋಮಿನಿಯ ಕಥೆ:—</strong> ಕಾಂಚೀನಗರದಲ್ಲಿ ಶಕ್ತಿಕುಮಾರನೆಂಬ ಕೋಟ್ಯಾಧೀಶ್ವರನಿದ್ದನು. ಅವನು ಜೋಯಿಸನ ವೇಷ ಹಾಕಿಕೊಂಡು ಒಬ್ಬ ಒಳ್ಳೆಯ ಕನ್ಯೆಯನ್ನು ತಾನೇ ಪರೀಕ್ಷಿಸಿ ತರಬೇಕೆಂದು ಹೊರಟನು. ಅವನ ಸೆರಗಿನಲ್ಲಿ ಒಂದು ಸೇರಿನಷ್ಟು ಬತ್ತವಿತ್ತು. ಅದರಿಂದ ಯಾರಾದರೂ ಹೊಟ್ಟೆತುಂಬ ಅಡುಗೆಮಾಡಿ ಹಾಕುತ್ತಾರೆಯೇ ಎಂದು ಕೇಳುತ್ತ ಹೋದನು. ಕಾವೇರಿಯ ದಕ್ಷಿಣ ದಡದಲ್ಲಿದ್ದ ಒಂದು ಊರಿಗೆ ಬರಲು, ಅಲ್ಲಿ ಒಬ್ಬ ಬಹು ಚೆಲುವೆಯಾದ ಹುಡುಗಿಯು ಒಪ್ಪಿದಳು. ತುಂಬ ಎಚ್ಚರಿಕೆಯಿಂದ ಅದನ್ನು ಕುಟ್ಟಿ ಹೊಟ್ಟು ತೆಗೆದು ಅದನ್ನು ಅಕ್ಕಸಾಲೆಗೆ ಮಾರಿಸಿದಳು. ಬಂದ ದುಡ್ಡಿನಿಂದ ಸೌದೆ ಗಡಿಗೆ ಶ್ರಾವೆಗಳನ್ನು ತರಿಸಿದಳು. ಅನ್ನವಾದ ಮೇಲೆ ಗಂಜಿಬಸಿದು, ಕೆಂಡಕ್ಕೆ ನೀರು ಹುಯ್ದು ಇದ್ದಲು ಮಾಡಿ ಮಾರಿಸಿ, ಬಂದ ದುಡ್ಡಿನಿಂದ ತರ್ಕಾರಿ ತುಪ್ಪ ಮೊಸರು ಹುಣಿಸೆಹಣ್ಣು ಎಣ್ಣೆ ನೆಲ್ಲಿಕಾಯಿಗಳನ್ನು ತರಿಸಿದಳು. ಗಂಜಿಯಿಂದ ಪಳದ್ಯವನ್ನು ಮಾಡಿದಳು; ನೆಲ್ಲಿಯಕಾಯಿಯನ್ನು ಅರೆದು ಅದನ್ನೂ ಎಣ್ಣೆಯನ್ನೂ ಸ್ನಾನಕ್ಕೆ ಕೊಟ್ಟಳು. ಅವನು ಸ್ನಾನಮಾಡಿ ಬರಲು, ಮಣೆಹಾಕಿಕೂರಿಸಿ, ಅಂಗಳದಲ್ಲಿದ್ದ ಬಾಳೆಯಗಿಡದಿಂದ ಒಂದು ಎಲೆ ಕುಯಿದುಹಾಕಿ, ಎರಡು ಸೌಟು ಅನ್ನ ಬಡಿಸಿ ತುಪ್ಪವನ್ನೂ ಗಂಜಿಯ ಪಳದ್ಯವನ್ನೂ ಹಾಕಿದಳು. ಅದನ್ನು ಕುಡಿದು ಅವನ ಆಯಾಸ ಪರಿಹಾರವಾಯಿತು. ಆಮೇಲೆ ಮಿಕ್ಕ ಅನ್ನ ತರಕಾರಿಗಳನ್ನೂ, ಮೊಸರನ್ನೂ ಬಡಿಸಿದಳು. ಅನ್ನ ಇನ್ನೂ ಸ್ವಲ್ಪ ಎಲೆಯಲ್ಲಿದ್ದಾಗ ಕುಡಿಯುವುದಕ್ಕೆ ನೀರು ಕೇಳಿದನು. ಅವಳು ಸುವಾಸಿತವಾದ ನೀರನ್ನು ಕೊಡಲು ಅವನು ಯಥೇಚ್ಛವಾಗಿ ಕುಡಿದನು. ಹೊಟ್ಟೆ ತುಂಬಿತು; ಊಟಮಾಡಿ ಮಲಗಿ ವಿಶ್ರಮಿಸಿಕೊಂಡು ಅವಳನ್ನು ಮದುವೆಯಾಗಿ ಊರಿಗೆ ಕರೆದುಕೊಂಡು ಹೋದನು. ಅಲ್ಲಿ ತಾನು ಸೂಳೆಯಲ್ಲಿ ಆಸಕ್ತನಾಗಿರುವಂತೆ ತೋರಿಸಿಕೊಂಡನು. ಆದರೆ ಅವಳ ಪತಿಭಕ್ತಿ ಸ್ವಲ್ಪವೂ ಕಡಿಮೆಯಾಗಲಿಲ್ಲ; ಸಂಸಾರದಲ್ಲಿ ಆಸಕ್ತಿ ಕುಗ್ಗಲಿಲ್ಲ; ಎಲ್ಲರಿಗೂ ಅಚ್ಚುಮೆಚ್ಚಾಗಿದ್ದಳು. ಇದನ್ನು ನೋಡಿ ಅವನು ತನ್ನ ಗೃಹಕೃತ್ಯವನ್ನೆಲ್ಲಾ ಅವಳಿಗೇ ಒಪ್ಪಿಸಿ ಸುಖವಾಗಿದ್ದನು.</p>
			<p><strong>ನಿಂಬವತಿಯ ಕಥೆ:—</strong> ಸೌರಾಷ್ಟ್ರದಲ್ಲಿ ವಲಭಿ ಎಂಬ ನಗರವಿದೆ; ಅಲ್ಲಿ ಗೃಹಗುಪ್ತನೆಂಬ ವರ್ತಕನಿದ್ದನು. ಅವನ ಮಗಳು ರತ್ನವತಿಯು ಗಂಡನಾದ ಬಲಭದ್ರನ ಸುಖಕ್ಕೆ ಅಡ್ಡಿಬಂದದ್ದರಿಂದ, ಅವಳ ಗಂಡನು ಕೋಪಿಸಿಕೊಂಡು ಅವಳನ್ನು ಬಿಟ್ಟುಬಿಟ್ಟನು. ಎಲ್ಲರೂ ಅವಳಿಗೆ ‘ನಿಂಬವತಿ’ (ಬೇವಿನಂಥವಳು) ಎಂದು ಅಡ್ಡಹೆಸರಿಟ್ಟರು. ಅವಳು ತನಗೆ ಪ್ರಸಾದ ತಂದುಕೊಡುತ್ತಿದ್ದ ಒಬ್ಬ ಪರಿವ್ರಾಜಿಕೆಯನ್ನು ಹಿಡಿದು ಅವಳಲ್ಲಿ ತನ್ನ ದುಃಖವನ್ನು ಹೇಳಿಕೊಂಡಳು. ಅವಳು ಅವನನ್ನು ರತ್ನವತಿಯ ಸ್ನೇಹಿತೆಯಾದ ಕನಕವತಿಯ ಮನೆಯ ಹತ್ತಿರಕ್ಕೆ ಕರೆತಂದು ಅಲ್ಲಿ ಚೆಂಡಾಡುತ್ತಿದ್ದ ರತ್ನವತಿಯನ್ನೇ ಕನಕವತಿಯೆಂದು ತೋರಿಸಿ ಅವಳಲ್ಲಿ ಮೋಹ ಹುಟ್ಟಿಸಿ, ಅವರಿಬ್ಬರೂ ಒಂದು ರಾತ್ರಿ ಓಡಿಹೋಗುವಂತೆ ಏರ್ಪಡಿಸಿದಳು. ಬಲಭದ್ರನು ಮುಂದೆ ಒಂದು ಊರಿನಲ್ಲಿ ನೆಲೆಸಿ ವ್ಯಾಪಾರದಲ್ಲಿ ಐಶ್ವರ್ಯ ಗಳಿಸಿದನು. ಅವನು ಒಂದು ದಿನ ತನ್ನ ಸೇವಕಳನ್ನು ಆಕ್ಷೇಪಿಸಿ ಬೈದು, ಹೊಡೆಯಲು ಅವಳು ಅವನ ಚರಿತ್ರೆಯನ್ನು ಹೊರಹಾಕಿದಳು. ನಗರಾಧ್ಯಕ್ಷನು ಅವನನ್ನು ಶಿಕ್ಷಿಸ ಬೇಕೆಂದಿರುವಾಗ ನಿಂಬವತಿಯು ಹೇಳಿಕೊಟ್ಟಂತೆ ‘ಇವಳು ಕನಕವತಿಯಲ್ಲ, ಗೃಹಗುಪ್ತನ ಮಗಳು; ನಾನು ಮದುವೆಯಾದ ಹೆಂಡತಿ; ಬೇಕಾದರೆ ನಮ್ಮ ಮಾವನಿಗೆ ಹೇಳಿಕಳುಹಿಸಿ ತಿಳಿದುಕೊಳ್ಳಿ!’ ಎಂದು ಹೇಳಿ ಕಾಲಹಾಕುತ್ತಿದ್ದನು. ಈ ವರ್ತಮಾನವು ಗೃಹಗುಪ್ತನಿಗೆ ಹೋಯಿತು. ಅವನು ಬಂದು ಮಗಳನ್ನೂ ಅಳಿಯನನ್ನೂ ಗುರುತಿಸಿ ಊರಿಗೆ ಕರೆದುಕೊಂಡು ಹೋದನು; ಇದರಿಂದ ರತ್ನವತಿಯು ಬಲಭದ್ರನಿಗೆ ಪ್ರೀತಿಪಾತ್ರಳಾದಳು.</p>
			<p><strong>ನಿತಂಬವತಿಯ ಕಥೆ:—</strong> ಶೂರಸೇನದೇಶದ ಮಧುರಾನಗರದಲ್ಲಿ ‘ಕಲಹಕಂಟಕ’ನೆಂಬ ಹೆಸರು ಬಂದಿದ್ದ ಒಬ್ಬ ಯುವಕನಿದ್ದನು. ಅವನು ಒಂದು ಸಾರಿ ಒಬ್ಬ ಚಿತ್ರಗಾರನ ಕೈಯಲ್ಲಿ ಒಬ್ಬ ಹೆಂಗಸಿನ ಚಿತ್ರಪಟವನ್ನು ನೋಡಿದನು. ಅದು ಉಜ್ಜಯಿನಿಯ ವೃದ್ಧವರ್ತಕನಾದ ಅನಂತಕೀರ್ತಿಯ ಹೆಂಡತಿಯದು. ಅವಳ ಹೆಸರು ನಿತಂಬವತಿ. ಇದನ್ನು ತಿಳಿದು ಅವನು ಭಿಕ್ಷುಕನಹಾಗೆ ವೇಷಹಾಕಿಕೊಂಡು ಉಜ್ಜಯಿನಿಗೆ ಹೋಗಿ ಅವಳನ್ನು ಕಣ್ಣಾರೆ ಕಂಡನು. ಅವಳ ಮೇಲೆ ತುಂಬ ಮನಸ್ಸಾಯಿತು. ಆದ್ದರಿಂದ ಅವಳನ್ನು ಪಡೆಯಲು ಒಂದು ಉಪಾಯ ಹೂಡಿದನು; ಆ ಊರಿನ ಮುಖಂಡರಿಂದ ಶ್ಮಶಾನವನ್ನು ಕಾಯುವ ಕೆಲಸವನ್ನು ಪಡೆದುಕೊಂಡನು. ಅರ್ಹಂತಿಕೆಯೆಂಬ ಜೈನಪರಿವ್ರಾಜಿಕೆಯ ಗುರುತು ಮಾಡಿಕೊಂಡು ನಿತಂಬವತಿಗೆ ಹೇಳಿಕಳುಹಿಸಿದನು. ಅವಳು ಪರಿವ್ರಾಜಿಕೆಯನ್ನು ಬೈದು ಕಳುಹಿಸಿದಳು. ಆದ್ದರಿಂದ ಪರಿವ್ರಾಜಿಕೆಯು ಮತ್ತೆ ಅವಳ ಹತ್ತಿರ ಹೋಗಿ ‘ನಾನು ನಿನ್ನನ್ನು ಪರೀಕ್ಷಿಸಿ ನೋಡೋಣವೆಂದು ಹಾಗೆ ಮಾತನಾಡಿದೆ; ನಿನ್ನ ಶೀಲವನ್ನು ನೋಡಿ ಸಂತೋಷವಾಯಿತು; ಆದರೆ ನಿನಗೆ ಮಕ್ಕಳಿಲ್ಲದ್ದನ್ನು ನೋಡಿ ನನಗೆ ವ್ಯಥೆಯಾಗಿದೆ. ನಿನ್ನ ಗಂಡನಿಗೆ ಗ್ರಹದೋಷದಿಂದ ಪಾಂಡುರೋಗ ಉಂಟಾಗಿದೆ. ಅದು ವಾಸಿಯಾದ ಹೊರತು ನಿನಗೆ ಮಕ್ಕಳಾಗುವುದಿಲ್ಲ; ಆದ್ದರಿಂದ ನೀನು ನನ್ನ ಜೊತೆಯಲ್ಲಿ ಬಂದು ನಾನು ಕರೆತರುವ ಐಂದ್ರಜಾಲಿಕನ ಕೈಯಲ್ಲಿ ನಿನ್ನ ಕಾಲಿಡು; ಆ ಕಾಲಿಗೆ ಅವನು ಮಂತ್ರಹಾಕುತ್ತಾನೆ; ಆಮೇಲೆ ಆ ಕಾಲಿನಿಂದ ಪ್ರಣಯಚೇಷ್ಟೆಯಂತೆ, ನಿನ್ನ ಗಂಡನ ಎದೆಯಮೇಲೆ ಒದೆ! ಅದರಿಂದ ಅವನಿಗೆ ಬಲ ಬಂದು ನಿನಗೆ ಸಂತಾನವಾಗುತ್ತದೆ’ ಎಂದು ಹೇಳಿದಳು. ಅವಳು ಒಪ್ಪಿ ಅಂದಿನ ರಾತ್ರಿಯೇ ಆ ಊರಿನ ಹತ್ತಿರವಿದ್ದ ಒಂದು ತೋಪಿಗೆ ಬಂದಳು. ಕಲಹಕಂಟಕನು ಮಂತ್ರಹಾಕುವವನಂತೆ ಹೆಜ್ಜೆಯನ್ನು ಹಿಡಿದು ಅವಳು ಹಾಕಿಕೊಂಡಿದ್ದ ಒಂದು ಕಾಲಂದುಗೆಯನ್ನು ಕಿತ್ತುಕೊಂಡು, ತೊಡೆಯಮೇಲೆ ಚೂರಿಯಿಂದ ಗೀಚಿ ಓಡಿಹೋದನು. ಅವಳಿಗೆ ಪರಿವ್ರಾಜಿಕೆಯನ್ನು ಕೊಂದುಬಿಡುವಷ್ಟು ಕೋಪಬಂತು. ಆದರೆ ತನ್ನನ್ನೇ ತಾನು ನಿಂದಿಸಿಕೊಂಡು, ಗಾಯವನ್ನು ತೊಳೆದು ಒರೆಸಿಕೊಂಡು ಇನ್ನೊಂದು ಕಾಲಂದುಗೆಯನ್ನು ತೆಗೆದಿಟ್ಟು ಮೈಗೆ ಸ್ವಸ್ಥವಿಲ್ಲವೆಂದು ಮಲಗಿಬಿಟ್ಟಳು. ಯುವಕನು ಅಂದುಗೆಯನ್ನು ಅನಂತಕೀರ್ತಿಯ ಹತ್ತಿರಕ್ಕೆ ಮಾರುವುದಕ್ಕೆ ತೆಗೆದುಕೊಂಡು ಹೋದನು. ಅದೆಲ್ಲಿತ್ತೆಂದು ಕೇಳಲು ಅವನು ವರ್ತಕಮಂಡಲಿಯ ಮುಂದೆ ಹೇಳುತ್ತೇನೆಂದನು. ಹೆಂಡತಿಯು ತನ್ನ ಅಂದುಗೆಯ ತಿರುಪು ಅಳಕವಾಗಿ ಅದು ತೋಪಿನ ಕಡೆ ಹೋಗಿದ್ದಾಗ ಬಿದ್ದುಹೋಗಿತ್ತೆಂದಳು. ಅವನು ವರ್ತಕಮಂಡಲಿಯ ಮುಂದೆ ‘ನಿಮಗೆ ತಿಳಿದಿರುವಂತೆ ನಾನು ಸ್ಮಶಾನದಲ್ಲಿ ಕಾವಲಿರುತ್ತೇನೆ. ಕೆಲವು ದಿನಗಳ ಕೆಳಗೆ ಒಂದು ರಾತ್ರಿ ಒಬ್ಬ ಹೆಂಗಸು ಅಲ್ಲಿಗೆ ಬಂದು ಅರೆಬೆಂದ ಹೆಣವನ್ನು ಎಳೆದುಕೊಂಡು ಹೋಗುತ್ತಿದ್ದಳು. ನಾನು ಅವಳನ್ನು ಹಿಡಿದು ಅವಳ ತೊಡೆಯಮೇಲೆ ಗಾಯಮಾಡಿ ಈ ಅಂದುಗೆಯನ್ನು ಕಿತ್ತುಕೊಂಡೆ’ ಎಂದನು. ಅವಳು ಶಾಕಿನಿ ಎಂದೇ ಎಲ್ಲರೂ ನಿರ್ಧರಿಸಿದರು; ಗಂಡನು ಅವಳನ್ನು ಬಿಟ್ಟನು; ಆ ದುಃಖದಿಂದ ಅಂದು ಅವಳು ಸ್ಮಶಾನಕ್ಕೆ ನೇಣುಹಾಕಿಕೊಳ್ಳಲೆಂದು ಹೋಗಲು, ಕಲಹಕಂಟಕನು ಅವಳನ್ನು ಕಂಡು ತನ್ನ ಅಭಿಲಾಷೆಯನ್ನು ತಿಳಿಸಿದನು; ಅವಳು ಬೇರೆ ಮಾರ್ಗವಿಲ್ಲದೆ ಅವನ ವಶಳಾದಳು.</p>
			<p>ಬ್ರಹ್ಮರಾಕ್ಷಸನಿಗೆ ಒಪ್ಪಿಗೆಯಾಯಿತು. ಆಗ ಆಕಾಶದಿಂದ ಮುತ್ತುಗಳೂ ನೀರಹನಿಗಳೂ ಬಿದ್ದುವು; ಅದೇನೆಂದು ಮಿತ್ರಗುಪ್ತನು ಕತ್ತೆತ್ತಿ ನೋಡಲು, ಒಬ್ಬ ರಾಕ್ಷಸನು ಒಬ್ಬ ಹೆಂಗಸನ್ನು ಎತ್ತಿಕೊಂಡು ಹೋಗುತ್ತಿದ್ದದ್ದು ಕಂಡಿತು. ಆಗ ಬ್ರಹ್ಮರಾಕ್ಷಸನು ಆಕಾಶಕ್ಕೆ ನೆಗೆದು ಆ ರಾಕ್ಷಸನನ್ನು ಹಿಡಿದುಕೊಂಡನು. ಹೆಂಗಸು ಅವನ ಕೈತಪ್ಪಿ ಕೆಳಗೆ ಬೀಳಲು ಮಿತ್ರಗುಪ್ತನು ಅವಳನ್ನು ಆತುಕೊಂಡನು. ನೋಡಿದರೆ ಅವಳು ಕಂದುಕಾವತಿಯಾಗಿದ್ದಳು. ಉದ್ಯಾನದಲ್ಲಿದ್ದಾಗ ಅವಳನ್ನು ಕಾಮರೂಪಿಯಾದ ಆ ರಾಕ್ಷಸನು ಹಿಡಿದುಕೊಂಡು ಬಂದಿದ್ದನು. ಅವಳನ್ನು ಕರೆದುಕೊಂಡು ಅವನು ದಾಮಲಿಪ್ತಕ್ಕೆ ಬಂದನು. ಅಷ್ಟುಹೊತ್ತಿಗೆ ತುಂಗಧನ್ವ ರಾಜನೂ ಅವನ ಹೆಂಡತಿಯೂ ತನ್ನ ಮಕ್ಕಳಿಬ್ಬರೂ ಹೋದರೆಂದು ಗಂಗಾತೀರದಲ್ಲಿ ಪ್ರಾಣಬಿಡಬೇಕೆಂದಿದ್ದರು. ಆ ಸಮಯದಲ್ಲಿ ಮಕ್ಕಳನ್ನು ಕಂಡು ಅವರಿಗೆ ಸಂತೋಷವಾಯಿತು. ಮಿತ್ರಗುಪ್ತನು ಕಂದುಕಾವತಿಯನ್ನು ಮದುವೆಯಾದನು. ಭೀಮಧನ್ವನು ಅವನಿಗೆ ಅಧೀನನಾದನು. ಇದಾದ ಮೇಲೆ ಸಿಂಹವರ್ಮನಿಗೆ ಸಹಾಯಮಾಡಲೆಂದು ಬಂದಾಗ ರಾಜವಾಹನನನ್ನು ಕಂಡನು.</p>
			<p><strong>೧೨. ಮಂತ್ರಗುಪ್ತನ ವೃತ್ತಾಂತ:—<sup><a epub:type="noteref" href="999-aside.xhtml#id-019-01">*</a></sup></strong> ಮಂತ್ರಗುಪ್ತನು ಕಳಿಂಗ ದೇಶಕ್ಕೆ ಹೋಗಿ ಅದರ ರಾಜಧಾನಿಯ ಹೊರಗೆ ಸ್ಮಶಾನದ ಹತ್ತಿರ ತಂಗಿದ್ದಾಗ ಅಲ್ಲಿ ಒಬ್ಬ ಸಿದ್ಧನು ಒಬ್ಬ ರಾಕ್ಷಸನನ್ನು ವಶಪಡಿಸಿಕೊಂಡು ಅವನ ಮೂಲಕ ಕಳಿಂಗರಾಜನಾದ ಕರ್ದನನ ಮಗಳು ಕಳಿಂಗಲೇಖೆಯನ್ನು ತರಿಸಿ ಅವಳನ್ನು ಬಲಿಕೊಡಬೇಕೆಂದಿದ್ದನು. ಅಷ್ಟುಹೊತ್ತಿಗೆ ಮಂತ್ರಗುಪ್ತನು ಅವನ ಕೈಯಿಂದ ಕತ್ತಿಯನ್ನು ಕಿತ್ತುಕೊಂಡು ಅವನ ತಲೆಯನ್ನೇ ಕತ್ತರಿಸಿ ಬಲಿಕೊಟ್ಟನು. ಇದರಿಂದ ರಾಕ್ಷಸನಿಗೆ ಸಿದ್ಧನ ಕಾಟವು ತಪ್ಪಿ ಅವನು ಮಂತ್ರಗುಪ್ತನ ವಶನಾಗಿ ಅವನನ್ನೂ ರಾಜಪುತ್ರಿಯನ್ನೂ ಅವಳ ಮನೆಗೆ ಕರೆದುಕೊಂಡು ಹೋದನು. ಅವನು ಅಲ್ಲಿಯೇ ಇದ್ದುಕೊಂಡಿದ್ದನು.</p>
			<p>ಮುಂದೆ ವಸಂತಕಾಲದಲ್ಲಿ ಒಂದು ದಿನ ರಾಜನು ರಾಣಿಯರೊಡನೆಯೂ ಮಗಳೊಡನೆಯೂ ಸಮುದ್ರ ತೀರದಲ್ಲಿ ವಿಹರಿಸುತ್ತಿದ್ದಾಗ, ಆಂಧ್ರರಾಜನಾದ ಜಯಸಿಂಹನು ದೋಣಿಯ ಮೇಲಿಂದ ಬಂದು ಬಿದ್ದು ಅವನನ್ನೂ ಹೆಂಡಿರು ಮಕ್ಕಳನ್ನೂ ಸೆರೆಹಿಡಿದುಕೊಂಡು ಹೋದನು. ಸ್ವಲ್ಪದಿನದ ಮೇಲೆ ಆಂಧ್ರದಿಂದ ಬಂದ ಒಬ್ಬ ಬ್ರಾಹ್ಮಣನು, ಜಯಸಿಂಹನು ಕನಕಲೇಖೆಯನ್ನು ಮದುವೆಯಾಗಲು ಪ್ರಯತ್ನಪಟ್ಟನೆಂದೂ, ಆದರೆ ಅವಳನ್ನು ಒಬ್ಬ ಯಕ್ಷನು ಹಿಡಿದುಕೊಂಡಿದ್ದದ್ದರಿಂದ ಅವಳು ಯಾವ ಗಂಡಸರ ಮುಂದೂ ಬಂದು ನಿಲ್ಲುತ್ತಿರಲಿಲ್ಲವೆಂದೂ, ಆ ಯಕ್ಷನನ್ನು ಓಡಿಸಲು ರಾಜನು ಮಾಡಿದ ಮಂತ್ರತಂತ್ರಗಳೆಲ್ಲವೂ ವ್ಯರ್ಥವಾದುವೆಂದೂ ಹೇಳಿದನು. ಅದನ್ನು ಕೇಳಿ ಆ ಮಂತ್ರಗುಪ್ತನು ಒಬ್ಬ ಯತಿಯ ವೇಷವನ್ನು ತಾಳಿ ಕೆಲವು ಶಿಷ್ಯರನ್ನು ಕಟ್ಟಿಕೊಂಡು ಹೋಗಿ ಆಂಧ್ರರಾಜಧಾನಿಯ ಹತ್ತಿರ ಒಂದು ಸರೋವರದ ತೀರದಲ್ಲಿ ನಿಂತನು. ಜಯಸಿಂಹನು ಅವನ ಮಹಿಮೆಯನ್ನು ಕೇಳಿ ಅವನ ಸಹಾಯವನ್ನು ಕೋರಿದನು. ಅವನು ಆ ಸರೋವರದ ನೀರನ್ನು ಸಂಸ್ಕಾರಗೊಳಿಸುವುದಾಗಿಯೂ ಅದರಲ್ಲಿ ಅವನು ರಾತ್ರಿ ಮುಳುಗಿ ಎದ್ದರೆ ಅವನಿಗೆ ದಿವ್ಯರೂಪ ಬರುವುದಾಗಿಯೂ ಆ ರೂಪವನ್ನು ನೋಡಿದರೆ ಯಕ್ಷನು ಓಡಿಹೋಗುವುದಾಗಿಯೂ ಹೇಳಿದನು. ರಾಜನು ಒಪ್ಪಿದನು. ಮಂತ್ರಗುಪ್ತನು ಕೆರೆಯ ತಡಿಯಲ್ಲಿ ಒಂದು ಕೊರಕಲಲ್ಲಿ ಅಡಗಿಕೊಂಡಿದ್ದು ರಾಜನು ಮುಳುಗಿದಕೂಡಲೆ ಅವನನ್ನು ಕೊಂದು ಕೊರಕಲಲ್ಲಿ ತುರುಕಿ ತಾನು ತನ್ನ ವೇಷ ಬಿಟ್ಟು ನಿಜರೂಪಿನಲ್ಲಿ ಮೇಲಕ್ಕೆ ಬಂದನು. ಸುತ್ತಲೂ ಕಾವಲಿದ್ದ ರಾಜಪರಿವಾರದವರು ಅವನೇ ರಾಜನೆಂದೂ ದಿವ್ಯರೂಪವನ್ನು ಪಡೆದಿದ್ದನೆಂದೂ ಭಾವಿಸಿದರು. ಯತಿಯು ಊರು ಬಿಟ್ಟು ಹೋಗುವುದಾಗಿ ಹೇಳಿದ್ದದ್ದರಿಂದ ಯಾರೂ ಅವನನ್ನು ಶಂಕಿಸಲಿಲ್ಲ. ಮಂತ್ರಗುಪ್ತನನ್ನು ರಾಜಮರ್ಯಾದೆಯಿಂದ ಅರಮನೆಗೆ ಕರೆದುಕೊಂಡು ಹೋದರು. ಮರುದಿನ ಬೆಳಗ್ಗೆ ಅವನು ಶಶಾಂಕಸೇನೆಯೆಂಬ ರಾಜಪುತ್ರಿಯ ಚೇಟಿಯನ್ನು ನೋಡಿ ಅವಳಿಗೆ ತನ್ನ ವೃತ್ತಾಂತವನ್ನು ತಿಳಿಸಿದನು. ಆಮೇಲೆ ರಾಜಪುತ್ರಿಯನ್ನು ಮದುವೆ ಮಾಡಿಕೊಂಡು ಕಳಿಂಗ ಆಂಧ್ರ ಎರಡೂ ರಾಜ್ಯಗಳನ್ನು ಆಳುತ್ತ ಅಂಗರಾಜನಿಗೆ ಸಹಾಯ ಮಾಡುವುದಕ್ಕೆ ಬಂದಾಗ ರಾಜವಾಹನನನ್ನು ಕಂಡನು.</p>
			<p><strong>೧೩. ವಿಶ್ರುತನ ವೃತ್ತಾಂತ:—</strong> ವಿಶ್ರುತನು ರಾಜವಾಹನನನ್ನು ಹುಡುಕಿಕೊಂಡು ವಿಂಧ್ಯಾರಣ್ಯದಲ್ಲಿ ತಿರುಗುತ್ತಿದ್ದಾಗ ಒಂದು ಬಾವಿಯ ಪಕ್ಕದಲ್ಲಿ ಎಂಟು ವರ್ಷದ ಹುಡುಗನೊಬ್ಬನು ಅಳುತ್ತಿದ್ದನು. ಅದೇಕೆಂದು ಕೇಳಿದಾಗ ಅವನ ಜೊತೆಯಲ್ಲಿದ್ದ ವೃದ್ಧಸೇವಕನು ನೀರು ಸೇದುತ್ತೇನೆಂದು ಹೋಗಿ ಅದರೊಳಗೆ ಬಿದ್ದನೆಂದು ಹೇಳಿದನು. ವಿಶ್ರುತನು ಅವನನ್ನು ಎತ್ತಿ ವಿಚಾರಮಾಡಲು, ಹುಡುಗನು ವಿದರ್ಭ ರಾಜಕುಮಾರ ಭಾಸ್ಕರವರ್ಮನೆಂದೂ ಮುದುಕನು ನಾಳೀಜಂಘನೆಂಬ ಅವನ ಸೇವಕನೆಂದೂ ತಿಳಿಯಿತು. ಅವಂತಿರಾಜನಾದ ಅನಂತವರ್ಮನು ದಂಡನೀತಿಯನ್ನು ಅರಿಯದೆ ಅಯೋಗ್ಯರ ಸಹವಾಸಕ್ಕೆ ಬಿದ್ದು ರಾಜ್ಯಭಾರವನ್ನು ಅಲಕ್ಷ್ಯಮಾಡಿದನು. ನೆರೆಯ ರಾಜನಾದ ವಸಂತಭಾನುವು ಅನಂತವರ್ಮನನ್ನು ಕೊಂದು, ಅವನ ರಾಜ್ಯವನ್ನು ಆಕ್ರಮಿಸಿಕೊಂಡನು. ಆಗ ವಸುರಕ್ಷಿತನೆಂಬ ವೃದ್ಧ ಮಂತ್ರಿಯು ಭಾಸ್ಕರವರ್ಮನನ್ನೂ ಅವನ ಅಕ್ಕ ಮಂಜುವಾದಿನಿಯನ್ನೂ ರಾಣಿ ವಸುಂಧರೆಯನ್ನೂ ಕರೆದುಕೊಂಡು ಶತ್ರುವಿನಿಂದ ತಪ್ಪಿಸಿಕೊಂಡು ಹೊರಟನು. ದಾರಿಯಲ್ಲಿ ಅವನು ಸತ್ತುಹೋಗಲು, ರಾಣಿಯು ಮಾಹಿಷ್ಮತಿಗೆ ಹೋಗಿ ತನ್ನ ಗಂಡನ ಮಲತಮ್ಮನಾದ ಮಿತ್ರವರ್ಮನ ಆಶ್ರಯವನ್ನು ಕೋರಿದಳು. ಅವನು ಅವಳಲ್ಲಿ ದುರುದ್ದೇಶವುಳ್ಳವನಾಗಿ, ತನ್ನ ಇಷ್ಟ ನೆರವೇರದೆ ರಾಜಪುತ್ರನನ್ನು ಕೊಲ್ಲಿಸುವುದರಲ್ಲಿದ್ದನು. ಆಗ ರಾಣಿಯ ಸೂಚನೆಯಂತೆ ನಾಳೀಜಂಘನು ಹುಡುಗನನ್ನು ಅವನಿಂದ ತಪ್ಪಿಸಿ ವಿಂಧ್ಯಾಟವಿಗೆ ಕರೆತಂದಿದ್ದನು.</p>
			<figure>
				<figcaption>ದಶಕುಮಾರರ ವಿವರ</figcaption>
				<img src="images/0003.jpg" alt="image"/>
			</figure>
			<p>ವಿಶ್ರುತನು ನಾಳೀಜಂಘನೊಡನೆ ರಾಣಿಗೆ ಮುಂದೆ ಮಾಡಬೇಕಾದ ಕೆಲಸವನ್ನು ಹೇಳಿಕಳುಹಿಸಿದನು. ಅದರಂತೆ ಅವಳು ತನ್ನ ಮಗನು ಹುಲಿಯ ಬಾಯಿಗೆ ಸಿಕ್ಕಿ ಸತ್ತುಹೋದನೆಂದೂ ಆದ್ದರಿಂದ ತಾನು ಮಿತ್ರವರ್ಮನ ವಶವಾಗುವಳೆಂದೂ ಹೇಳಿದಳು. ಅವನು ಸಂತೋಷಪಟ್ಟು ಬಂದಾಗ ಒಂದು ಹಾರವನ್ನು ವಿಶ್ರುತನು ಕಳುಹಿಸಿದ್ದ ವಿಷದಲ್ಲಿ ಅದ್ದಿ , ಅವನ ಎದೆಯಮೇಲೆ ಹಾಕಿದಳು. ಅದರಿಂದ ಅವನು ಸತ್ತುಹೋದನು. ವಿಶ್ರುತನೂ ಹುಡುಗನೂ ಕಾಪಾಲಿಕರಂತೆ ಮಾಹಿಷ್ಮತಿಗೆ ಹೋಗಿ ಸ್ಮಶಾನದಲ್ಲಿರುತ್ತ ರಾಣಿಯಿಂದ ಭಿಕ್ಷವನ್ನು ಸ್ವೀಕರಿಸಿದರು. ರೇವಾತೀರದಲ್ಲಿದ್ದ ವಿಂಧ್ಯವಾಸಿನಿಯ ದೇವಾಲಯದಲ್ಲಿ ಅಡಗಿಕೊಂಡಿದ್ದು ಎಲ್ಲರೂ ನೋಡುತ್ತಿರಲು, ದೇವಿಯು ಅನುಗ್ರಹಿಸಿದಂತೆ ಹೊರಕ್ಕೆ ಬಂದರು. ದೇವಿಯೇ ಹುಲಿಯ ರೂಪದಲ್ಲಿ ಬಂದು ಹುಡುಗನನ್ನು ಹೊತ್ತುಕೊಂಡು ಹೋಗಿದ್ದಳೆಂದೂ ಅವನು ಸತ್ತಿರಲಿಲ್ಲವೆಂದೂ ವಿವರಣೆ ದೊರೆಯಿತು. ವಿಶ್ರುತನು ಮಂಜುವಾದಿನಿಯನ್ನು ಮದುವೆಯಾಗಿ ರಾಜ್ಯಭಾರವನ್ನು ವಹಿಸಿಕೊಂಡನು.</p>
			<p>ಆಮೇಲೆ ವಿಶ್ರುತನು ಅಶ್ಮಕರಾಜನಾದ ವಸಂತಭಾನುವನ್ನು ಯುದ್ಧದಲ್ಲಿ ಕೊಂದು, ಭಾಸ್ಕರವರ್ಮನನ್ನು ವಿದರ್ಭರಾಜನಾಗಿ ಮಾಡಿದನು. ಅವನು ವಿಶ್ರುತನಿಗೆ ಉತ್ಕಲರಾಜ್ಯವನ್ನು ಕೊಟ್ಟನು. ಅಲ್ಲಿಂದ ಸಿಂಹವರ್ಮನಿಗೆ ಸಹಾಯ ಮಾಡಲು ಚಂಪಾನಗರಿಗೆ ಬಂದಾಗ ರಾಜವಾಹನನನ್ನು ಕಂಡನು.</p>
			<p class="text-center"><strong>ಉತ್ತರ ಪೀಠಿಕೆ</strong></p>
			<p>ಹೀಗೆ ಚಂಪಾನಗರಿಯನ್ನು ಸೇರಿದ ಎಂಟು ‘ಕುಮಾರ’ರೂ ಪಾಟಲೀಪುತ್ರದಿಂದ ಸೋಮದತ್ತನನ್ನು ಕರೆಸಿಕೊಂಡರು. ಈ ಒಂಭತ್ತು ಜನವೂ ಸುಖಸಂಕಥಾವಿನೋದದಲ್ಲಿದ್ದಾಗ ಪುಷ್ಪಪುರದಲ್ಲಿದ್ದ ರಾಜಹಂಸನಿಂದ ಒಂದು ಪತ್ರವು ಬಂತು. ರಾಜವಾಹನನು ಎಲ್ಲಿಯೋ ಹೋಗಿಬಿಟ್ಟನೆಂಬ ದುಃಖದಿಂದ ಅವನ ತಾಯಿತಂದೆಗಳು ಪ್ರಾಣಬಿಡಬೇಕೆಂದಿದ್ದಾಗ ವಾಮದೇವನು ಅವರನ್ನು ಸಮಾಧಾನಮಾಡಿ, ಹದಿನಾರು ವರ್ಷದ ಅನಂತರ ಕುಮಾರರೆಲ್ಲರೂ ದಿಗ್ವಿಜಯ ಮಾಡಿಕೊಂಡು ಸೇರುವರೆಂದೂ ರಾಜವಾಹನನೊಡನೆ ಬರುವರೆಂದೂ ಹೇಳಿದ್ದನು. ಆ ಅವಧಿ ಕಳೆದು ಈಗ ಅವರೆಲ್ಲರೂ ಚಂಪಾನಗರಿಯಲ್ಲಿ ಸೇರಿದ್ದನ್ನು ತಿಳಿದು ತನ್ನ ಹತ್ತಿರಕ್ಕೆ ಬರುವಂತೆ ಅದರಲ್ಲಿ ಬರೆದಿತ್ತು. ಅವರು ಪತ್ನೀಪರಿವಾರಗಳೊಡನೆ ಹೊರಟು, ಮಾಳವಕ್ಕೆ ಹೋಗಿ ಮಾನಸಾರನನ್ನು ಕೊಂದು, ಪುಷ್ಪೋದ್ಭವನನ್ನು ಸೆರೆಯಿಂದ ಬಿಡಿಸಿಕೊಂಡು ಅವಂತಿಸುಂದರಿಯನ್ನು ಕರೆದುಕೊಂಡು ಪುಷ್ಪಪುರಕ್ಕೆ ಬಂದರು. ವೃದ್ಧರಾಜನೂ ಕುಮಾರರ ತಾಯಿತಂದೆಗಳೂ ಸಂತೋಷಪಟ್ಟರು. ರಾಜವಾಹನನು ಮಗಧ ಮಾಳವಗಳೆರಡಕ್ಕೂ ರಾಜನಾದನು. ಮಿಕ್ಕ ಕುಮಾರರು ಅವನಿಗೆ ಅಧೀನರಾಗಿ ಉಳಿದ ರಾಜ್ಯವನ್ನು ಆಳಿಕೊಂಡಿದ್ದರು. ರಾಜಹಂಸನೂ ಅವನ ರಾಣಿಯೂ ವಾನಪ್ರಸ್ಥಾಶ್ರಮವನ್ನು ಕೈಕೊಂಡು ಮೋಕ್ಷಮಾರ್ಗವನ್ನು ಹಿಡಿದರು.</p>
		</section>
		<section class="level2 unnumbered" id="id-019.02">
			<h2 class="level2-title" epub:type="title">ಅನುಬಂಧ  ೨<br /> ಬೃಹತ್ಕಥಾ ಶ್ಲೋಕಸಂಗ್ರಹದ ಕಥಾಮುಖ</h2>
			<p class="text-center"><strong>೧ನೆಯ ಸರ್ಗ</strong></p>
			<p>ಉಜ್ಜಯಿನಿ ಎಂಬ ನಗರ ಒಂದುಂಟು. ಅದರ ಕಂದಕ ಕೋಟೆ ಕೊತ್ತಲಗಳು ಮಹಾ ಭೂಮಂಡಲವನ್ನು ಸುತ್ತುವರಿದಿರುವ ಮಹಾಸಮುದ್ರ ಮಹಾಪರ್ವತಗಳಂತಿದ್ದುವು. ಅಲ್ಲಿದ್ದ ಚಿನ್ನಬೆಳ್ಳಿಯ ಮಹಡಿ ಮನೆಗಳನ್ನು ನೋಡುತ್ತಿದ್ದ ಜನಕ್ಕೆ ಮೇರು ಕೈಲಾಸಪರ್ವತ ಶಿಖರಗಳನ್ನು ನೋಡಬೇಕೆಂಬ ಆಸೆಯುಂಟಾಗುತ್ತಿರಲಿಲ್ಲ. ಪ್ರತಿಯೊಂದು ಮನೆಯಲ್ಲಿಯೂ ವೇದ ಬಿಲ್ಲು ವೀಣೆಗಳ ಧ್ವನಿಗಳು ಒಟ್ಟಿಗೆ ಕೇಳಿಬರುತ್ತಿದ್ದವು. ಆದರೆ ಅದರಿಂದ ಅವಕ್ಕೆ ಪರಸ್ಪರ ಬಾಧಕವೇನೂ ಇರುತ್ತಿರಲಿಲ್ಲ. ಮಹಾಕಾಲ ಮುಂತಾದ ಗಣಗಳು ಶಿವಪುರವನ್ನು ಬಿಟ್ಟುಬಂದು ಆ ಊರಿನಲ್ಲಿಯೇ ನೆಲಸಿಬಿಟ್ಟಿದ್ದರು. ವರ್ಣನೆ ಇಷ್ಟು ಸಾಕು.</p>
			<p>ಅಲ್ಲಿ ಮಹಾಸೇನೆಯುಳ್ಳ ಮಹಾಸೇನನೆಂಬ ರಾಜನಿದ್ದನು. ಅವನಿಗೆ ಶ್ರೀಕೃಷ್ಣನಂತೆ ಹದಿನಾರು ಸಾವಿರ ರಾಣಿಯರಿದ್ದರು. ಅವನು ಶಾಸ್ತ್ರೋಕ್ತವಾಗಿ ನಡೆಯುತ್ತ ಬಹುಕಾಲ ಪ್ರಜೆಗಳನ್ನು ಪರಿಪಾಲನೆ ಮಾಡಿಕೊಂಡು ಬಂದನು. ಅವನಿಗೆ ಗೋಪಾಲ ಪಾಲಕ ಎಂಬ ಗುಣಶಾಲಿಗಳಾದ ಇಬ್ಬರು ಗಂಡುಮಕ್ಕಳಿದ್ದರು. ಬೃಹಸ್ಪತಿಗೆ ಸಮನಾದ ಭರತರೋಹಕನೆಂಬ ಮಂತ್ರಿ ಇದ್ದನು. ಅವನಿಗೆ ರೋಹಂತಕ ಸುರೋಹ ಎಂಬ ಅವನಂಥವರೇ ಇಬ್ಬರು ಮಕ್ಕಳಿದ್ದರು. ಈ ರಾಜಪುತ್ರ ಮಂತ್ರಿಪುತ್ರರು ನಾಲ್ಕು ವಿದ್ಯೆಗಳನ್ನೂ ಅವುಗಳ ಅರ್ಥವನ್ನೂ ಪ್ರಯೋಗವನ್ನೂ ತಿಳಿದು ದಕ್ಷರಾಗಿ ಸುಖವಾಗಿ ಕಾಲಯಾಪನೆ ಮಾಡುತ್ತಿದ್ದರು.</p>
			<p>ಗೋಪಾಲನು ತಂದೆಯನಂತರ, ಅವನು ಪಾಲಿಸಿದ್ದ ರಾಜ್ಯವನ್ನು ಪಾಲಿಸುತ್ತಿದ್ದನು. ಕಿರಿಯವನಾದ ಪಾಲಕನು ಯುವರಾಜನಾಗಿದ್ದನು. ಮಂತ್ರಿಯ ಮಕ್ಕಳು ಅವರಿಗೆ ಮಂತ್ರಿಗಳಾದರು. ಹೊಸ ರಾಜನ ಮತ್ತು ಹೊಸ ಮಂತ್ರಿಗಳ ರಕ್ಷಣೆಯಲ್ಲಿ ಭೂಮಂಡಲವೇ ಹೊಸದಾಯಿತು.</p>
			<p>ಒಂದು ದಿನ ರಾಜನು ದಿವ್ಯವಾದ ಮದಗಜವನ್ನೇರಿ ಹೊರಹೊರಟನು. ಅದನ್ನು ನೋಡಲು ಜನರು ಗುಂಪುಕಟ್ಟಿದರು. ಆನೆಯು ಬೆದರಿ ಅಡ್ಡಾದಿಡ್ಡಿಯಾಗಿ ಹೋಗುತ್ತ, ಒಬ್ಬ ಹುಡುಗಿಯನ್ನು ಸೊಂಡಲಲ್ಲಿ ಹಿಡಿದು ಕಂದಕದ ಕಡೆಗೆ ಹೋಯಿತು. ಎಲ್ಲಿ ತನ್ನನ್ನು ಅದರಲ್ಲಿ ಹಾಕಿಬಿಡುತ್ತದೆಯೋ ಎಂಬ ಹೆದರಿಕೆಯಿಂದ ಆ ಹುಡುಗಿ ಕ್ಷಣಕಾಲ ಪ್ರಜ್ಞೆತಪ್ಪಿ, ಚೇತರಿಸಿಕೊಂಡ ಬಳಿಕ ಆನೆಯ ಮೇಲಿದ್ದ ರಾಜನನ್ನು ಕಂಡು ರೋಷದಿಂದ “ಕೊಲ್ಲಬಾರದ ತಂದೆಯನ್ನೇ ಕೊಂದೆಯಂತೆ, ನಾನು ಲಕ್ಷ್ಯವೇ? ವೇದಾಧ್ಯಯನ ಸಂಪನ್ನನಾದ ಬ್ರಾಹ್ಮಣನನ್ನು ಕೊಲ್ಲುವವನು ಜಿಂಕೆಗಳನ್ನು ಲಕ್ಷ್ಯಮಾಡುತ್ತಾನೆಯೇ?” ಎಂದಳು. ಹೊಲೆಮಾದಿಗರಿಗೂ ಕರ್ಣಕಠೋರವಾಗುವ ಇಂಥ ಮಾತನ್ನು ಆ ಹುಡುಗಿಯಿಂದ ಕೇಳಿ ರಾಜನಿಗೆ ಕೊರಗುಹುಟ್ಟಿ ಎದೆಯಲ್ಲಿ ಬಾಣ ನೆಟ್ಟಂತಾಯಿತು. ಮನೆಗೆ ಹಿಂತಿರುಗಿಹೋಗಿ, ಮಿಕ್ಕಿದ್ದ ಹಗಲನ್ನು ಕೊರಗುತ್ತ ಕಳೆದು, ಸಂಜೆಯಾದಮೇಲೆ ಕರಿಯ ಕಂಬಳಿಯನ್ನು ಹೊದ್ದು, ಒರೆಯಲ್ಲಿ ಕತ್ತಿ ಇಟ್ಟು, ಜನಪ್ರವಾದವನ್ನು ತಿಳಿಯಲು ಮೆಲ್ಲಮೆಲ್ಲಗೆ ನಡೆಯುತ್ತ ಹೋದನು. ಒಂದು ದೇವಾಲಯದ ಹತ್ತಿರ ಒಬ್ಬ ವಿಟನೂ ಅವನನ್ನು ಹುಡುಕಿಕೊಂಡು ಬಂದಿದ್ದ ಹೆಂಗಸೂ ಮಾತನಾಡುತ್ತಿದ್ದ ಧ್ವನಿ ಕೇಳಿತು. ಅವನು ‘ಬರಿಯ ಬಯಲನ್ನು ಗುದ್ದಿದಂತೆ ನಿನ್ನಲ್ಲಿ ಪ್ರೀತಿಯಿಟ್ಟ ನಾನೇ ಬುದ್ಧಿಯಿಲ್ಲದವ! ಇಷ್ಟು ಹೊತ್ತೂ ನಾನು ಎಷ್ಟು ಚಿಂತೆಯಲ್ಲಿ ಕಾದಿದ್ದೆ! ನೀನೋ ಪತಿವ್ರತೆ!—ಮನೆ ಬಿಟ್ಟೇ ಹೊರಡಲೊಲ್ಲೆ! ನಿನ್ನ ಚಿಕ್ಕಪುಟ್ಟ ಸುಂದರ ಗಂಡನೇ ನಿನಗೆ ಪ್ರಿಯನಾದರೆ, ನನ್ನಂಥ ಸತ್ಕುಲಸಂಜಾತರಾದ ಹುಡುಗರನ್ನು ದೂರುಮಾಡಿ ಫಲವೇನು?’ ಎಂದನು. ಅವಳು ನಗುತ್ತ ‘ನಿನ್ನಂಥವರಂತೂ ನಾಚಿಕೆ ಬಿಟ್ಟವರಾದರೆ, ನಾನು ನನ್ನ ಗಂಡನ ಮನಸ್ಸನ್ನು ಸಂತೋಷಪಡಿಸಬೇಡವೇ? ಕುಲಟೆಯರು ಗಂಡನ ನಂಬಿಕೆ ಕೆಡಿಸಿಕೊಂಡು ವಿಟರನ್ನು ಸೇರುವುದಿಲ್ಲ. ಹಾಗೆ ನಿರಾತಂಕವಾಗಿ ಮಧುವನ್ನು ಸೇವಿಸಬೇಕೆಂದಿದ್ದರೆ, ಯಾವೊತ್ತೂ ಅಡ್ಡಿಯಾದವನೂ ಅರಿಯದವನೂ ಆದ ನನ್ನ ಗಂಡನನ್ನು ಕೊಂದುಬಿಡು! ಅದು ಪಾಪವೆಂದು ಹೆದರುವೆಯಾದರೆ ನಾನು ನಿನಗೆ ಪ್ರಿಯಳಾಗುವುದಿಲ್ಲ... ಹೆಚ್ಚು ಚರ್ಚೆ ಏಕೆ? ದೊರೆಯೇ ರಾಜ್ಯಸುಖದ ಮೇಲಣ ಆಸೆಯಿಂದ ಕಣ್ಣು ಕಾಣದವನಾಗಿ ತಂದೆಯನ್ನು ಕೊಲ್ಲಲಿಲ್ಲವೇ? ಅದು ಅಧರ್ಮವಲ್ಲವೇ?’ ಎಂದಳು. ಈ ಆಡಬಾರದ, ಕೇಳಬಾರದ ಮಾತನ್ನು ಕೇಳಿ ದೊರೆಯು ಮುಂದೆ ಹೋಗುತ್ತ ಮತ್ತೊಂದು ಕಡೆ ಒಬ್ಬ ಬ್ರಾಹ್ಮಣನ ಮಾತನ್ನು ಕೇಳಿದನು. ಅವನು ‘ಲೇ! ಎಚ್ಚರವಾಗಿದೆ ಏನೇ? ಮಗು ಅಳುತ್ತಿದೆಯಲ್ಲೇ! ಬೇಗ ಹೊಟ್ಟೆಗೆ ಕೊಡೇ! ಮಗುವಿನ ಗಂಟಲು ಒಣಗಿಹೋದೀತು!’ ಎನ್ನುತ್ತಿದ್ದನು. ಹೆಂಡತಿಯು ಎಚ್ಚೆತ್ತು ‘ಅಯ್ಯೋ, ತಂದೆಯನ್ನು ಕೊಲ್ಲುವವನೇ! ನೀನು ಸಾಯಿ!’ ಎಂದು ಮಗುವನ್ನು ಕ್ರೂರವಾಗಿ ಗದರಿಸಿದಳು. ಅವನು ‘ಅಯ್ಯೋ ಪಾಪಿ! ಇದೇನೇ ತಂದೆಯನ್ನು ಕೊಲ್ಲುವವನೇ ಎಂತ ಅಸಂಬದ್ಧವಾಗಿ ಮಗುವನ್ನು ಬಯ್ಯುತ್ತೀಯೇ?’ ಎಂದು ಕೋಪದಿಂದ ಕೇಳಿದನು. ಅವಳು ‘ಏತಕ್ಕೆ ಮಗ? ಶ್ರುತಿಸ್ಮೃತಿಗಳನ್ನು ಬಲ್ಲ ದೊರೆಯೇ ತಂದೆಯನ್ನು ಕೊಂದಮೇಲೆ!’ ಎಂದಳು. ಇವೇ ಮೊದಲಾದ ನಿಂದೆಯ ಮಾತುಗಳನ್ನು ಕೇಳಿ ರಾಜನು ಅಂತಃಪುರವನ್ನು ಹೊಕ್ಕು ಕಣ್ಣುಬಿಟ್ಟುಕೊಂಡು ಮಲಗಿದ್ದನು. ಚೆನ್ನಾಗಿ ಕತ್ತಲಾದಮೇಲೆ ಮಂತ್ರಿಗಳನ್ನು ಕರೆದು ಗುಟ್ಟಿನಲ್ಲಿ ‘ಇದೇನು ನನ್ನ ಮೇಲಿನ ಅಪವಾದ? ಹೇಳಿ!’ ಎಂದು ಕೇಳಿದನು. ಅವರು ಹೆದರುತ್ತ ‘ದೇವ! ಕೀರ್ತಿಶೇಷನಾದ ನಿನ್ನ ತಂದೆ ಸಾಯುವ ಕಡೆಗಾಲಕ್ಕೆ ಒಂದೇ ಸಮನೆ ಕೆಡಕು ಮಾಡುವುದಕ್ಕೆ ಮೊದಲು ಮಾಡಿದ; ಕ್ಷೌರಕನು ನರೆಕೂದಲನ್ನು ತೆಗೆಯುತ್ತ ಅಕಸ್ಮಾತ್​ ಒಂದು ಕಪ್ಪುಕೂದಲನ್ನು ಕೀಳಲು, ಅವನ ತಲೆ ಕಡಿಸಿದ; ಊಟಮಾಡುತ್ತಿದ್ದಾಗ ಹಲ್ಲಿಗೆ ಒಂದು ಕಲ್ಲು ಸಿಕ್ಕಲು, ಕುಲಕ್ರಮವಾಗಿ ಬಂದಿದ್ದ ಅಡಿಗೆಯವನನ್ನು ಕೊಲ್ಲಿಸಿದ; ಬ್ರಾಹ್ಮಣರನ್ನೂ ಹಿಂಸೆಪಡಿಸಿದ; ನಮ್ಮ ತಂದೆ ರಾಜನ ಕೇಡನ್ನು ಕಾಣುವುದಕ್ಕಿಂತ ಮುಂಚೆಯೇ ಕಣ್ಣುಮುಚ್ಚಿಕೊಂಡ; ಮಂತ್ರಿ ಹೋದನೆಂದು ರಾಜನಿಗೆ ಕೊರಗು ಹತ್ತಿ, ಕ್ಷಯ ಕಾಲಿಟ್ಟುಕೊಂಡಿತು. ಹೀಗೆ ತಂದೆ ಹೋಗಿ ರಾಜ ಹೋಗುವುದರಲ್ಲಿದ್ದು, ಪ್ರಜೆಗಳು ಬೇಸತ್ತು ಇದ್ದದ್ದನ್ನು ಕಂಡು ನಾವು ಏನು ಮಾಡೋಣವೆಂದು ಚಿಂತಿಸಿ ಅವಂತಿಯಲ್ಲಿ ಈ ಪ್ರವಾದವನ್ನು ಹುಟ್ಟಿಸಿದೆವು:— ರಾಜನು ಸಿಟ್ಟಿನಿಂದ ವಿವೇಕಶೂನ್ಯನಾಗಿ ಪ್ರಜೆಗಳನ್ನು ಹಿಂಸಿಸುತ್ತಿದ್ದದ್ದರಿಂದ ಪ್ರಜೆಗಳ ಮೇಲಣ ವಾತ್ಸಲ್ಯವುಳ್ಳ ರಾಜಪುತ್ರನು ಅವನನ್ನು ಸೆರೆಯಲ್ಲಿಟ್ಟನು. ರಾಜನು ಸಂಕೋಲೆ ತೊಡಿಸಿದ ಸಲಗನಂತೆ ಚಿಂತೆಗೊಳಗಾಗಿ, ನಿದ್ರಾಹಾರಗಳನ್ನು ಬಿಟ್ಟು ಒಂದೊಂದು ರಾತ್ರಿಯನ್ನು ನೂರುನೂರು ವರ್ಷಗಳ ಹಾಗೆ ಕಳೆದನು. ಆದರೆ ಪ್ರಜಾಹಿತ ಚಿಂತಕನಾದ ರಾಜಪುತ್ರನು ಅವನನ್ನು ಬಿಡಲಿಲ್ಲ. ರಾಜನು ಪ್ರಾಣಬಿಟ್ಟನು—ಎಂದು. ಇದೇ ಈ ಅಪವಾದಕ್ಕೆ ಮೂಲ’ ಎಂದರು. ಗೋಪಾಲನು ಒಂದು ಕ್ಷಣ ತಲೆತಗ್ಗಿಸಿಕೊಂಡಿದ್ದು ಅನಂತರ ನೆಲವನ್ನು ಅಂಗೈಯಿಂದ ಅಪ್ಪಳಿಸಿ, ಕಣ್ಣಿನಲ್ಲಿ ನೀರು ತುಂಬಿ ಆಕಾಶವನ್ನು ನೋಡುತ್ತ ಅಳವಳಿದು ‘ಶುಕ್ರ ಬೃಹಸ್ಪತಿಗೆ ಸಮನಾದವರೂ ಆಪ್ತಮಿತ್ರರೂ ಆದ ನಿಮ್ಮನ್ನು ಬಿಟ್ಟು ಮತ್ತಾರು ಇಂಥ ಅಪಾಯವಿಲ್ಲದ ಉಪಾಯವನ್ನು ಪ್ರಯೋಗ ಮಾಡಿಯಾರು? ಆದರೆ ಇದು ಯಾವುದಕ್ಕೂ ಹೆದರದಂಥ ಸತ್ವಶಾಲಿಗಳು ಅನುಸರಿಸತಕ್ಕ ದಾರಿ; ಕಂಡದ್ದಕ್ಕೂ ಕಾಣದ್ದಕ್ಕೂ ಅಂಜುವ ನಮ್ಮಂಥವರಿಗೆ ತಕ್ಕದಲ್ಲ. ಆದ್ದರಿಂದ ಪಾಲಕನು ರಾಜನಾಗಲಿ; ಅವನನ್ನು ನೋಡಿಕೊಳ್ಳಿ; ಈ ಅಪವಾದವನ್ನು ನಾನು ಕಡೆಗಣಿಸಲಾರೆ!’ ಎಂದನು. ಅವರು ಹೀಗೆ ಮಾತನಾಡುತ್ತಿರುವಾಗ ಕೋಳಿ ಕೂಗಿ ಬೆಳಗಾಯಿತು. ವಂದಿಮಾಗಧರು ‘ಯಶೋಧವಳಿತಾನಂತ ದಿಗಂತ! ಏಳೋಣವಾಗಲಿ!’ ಎಂದು ಎಚ್ಚರಿಸಿದರು. ಆ ಮಾತು ಕರ್ಣಕಠೋರವಾಯಿತು. ರಾಜನು ಎರಡು ಕಿವಿಗಳನ್ನೂ ಮುಚ್ಚಿಕೊಂಡು ತಲೆಯಲ್ಲಾಡಿಸಿದನು. ಪ್ರತೀಹಾರಿಯನ್ನು ಕರೆದು ‘ಅವರು ಇದನ್ನು ನಿಲ್ಲಿಸುವಂತೆ ಹೇಳು; ಗಾಯಕ್ಕೆ ಉಪ್ಪು ಸವರಿ ಏನು ಪ್ರಯೋಜನ!’ ಎಂದು ಆಜ್ಞೆ ಮಾಡಿದನು. ಅನಂತರ, ‘ಹೀಗೆ ಅಪವಾದ ತಂದುಕೊಂಡ ನನಗೆ ಧಿಕ್ಕಾರವಿರಲಿ! ಅಥವಾ ನನ್ನನ್ನು ನಾನು ಏಕೆ ನಿಂದಿಸಿಕೊಳ್ಳಲಿ? ರಾಜನು ಯಾವ ಆತಂಕವೂ ಇಲ್ಲದೆ ಚಿರಕಾಲ ಸುಖವಾಗಿದ್ದನು. ನನ್ನಂತೆ ಮತ್ತಾವ ರಾಜಪುತ್ರನೂ ಪ್ರಬಲರಾದ ಬಾಹ್ಯಾಭ್ಯಂತರ ವೈರಿಗಳನ್ನು ನಿರ್ಮೂಲಮಾಡಿದ? ವರ್ಣಾಶ್ರಮಧರ್ಮಗಳು ಸಡಿಲದಂತೆ ನೋಡಿಕೊಂಡ? ಸದ್ಗುಣಸಂಪನ್ನನಾದ ಅವಂತಿವರ್ಧನನಂಥ ಪುತ್ರನು ಮತ್ತಾರಿಗಿದ್ದಾರೆ? ಇವೆಲ್ಲವೂ ಹಾಗಿರಲಿ; ಭಾವ ನರವಾಹನದತ್ತನು ಚಕ್ರವರ್ತಿಯಾಗಿ ನನ್ನನ್ನು ಮುಂದಕ್ಕೆ ತರುತ್ತಿಲ್ಲವೇ? ತಪೋವನಸೇವನೆ ಒಂದು ಕಡಿಮೆಯಾಗಿತ್ತು. ಮಂತ್ರಿಶ್ರೇಷ್ಠರ ಪ್ರಸಾದದಿಂದ ಅದೂ ಲಭಿಸಿತು!’ ಎಂದು ಧೃಢಸಂಕಲ್ಪಮಾಡಿಕೊಂಡು ಮಂತ್ರಿಗಳನ್ನು ಕುರಿತು ಆಸ್ಥಾನದಲ್ಲಿ ಸಿಂಹಾಸನವನ್ನಿಡಿಸಿ ಸಜ್ಜುಗೊಳಿಸುವಂತೆ ಅಪ್ಪಣೆ ಮಾಡಿದನು. ಅವರು ಹೊರಟುಹೋದ ಮೇಲೆ ತಲೆಯನ್ನು ಮುಂಡನ ಮಾಡಿಸಿಕೊಂಡು, ನಾರುಮಡಿಯುಟ್ಟು, ಕಮಂಡಲುವನ್ನು ಹಿಡಿದು, ಕಣ್ಣಿನಲ್ಲಿ ನೀರುತುಂಬಿ ಎದೆಯ ಮೇಲೆ ಕೈಯಿಟ್ಟುಕೊಂಡು ಅಂತಃಪುರವೆಲ್ಲ ನೋಡುತ್ತಿರಲು, ಆಸ್ಥಾನವನ್ನು ಹೊಕ್ಕನು. ಪಾಲಕನು ಅದನ್ನು ನೋಡಿ ಹೆದರಿ ಮುಖಬಾಡಿದವನಾದನು; ಬಿಟ್ಟ ಕಣ್ಣು ಬಿಟ್ಟಂತೆ, ನಿಂತದ್ದು ನಿಂತಂತೆ ಇದ್ದ ತಮ್ಮನನ್ನು ಕುರಿತು ‘ಅಪ್ಪಾ! ನೀನು ರಾಜನಾದರೆ ತಂದೆಯ ಮತ್ತು ವತ್ಸರಾಜನ ಅನುಗ್ರಹದಿಂದಲೂ, ನಿನ್ನ ಪರಿಶುದ್ಧ ಬುದ್ಧಿಗಾಗಿಯೂ ಜನ ನಿನ್ನನ್ನು ಕಣ್ಣುಮುಚ್ಚಿಕೊಂಡು ಅನುಸರಿಸುತ್ತಾರೆ; ತಂದೆಯನ್ನು ಶಿಕ್ಷಿಸಿದವನು ಹೋದನಲ್ಲಾ—ಎನ್ನುತ್ತಾರೆ. ಆದ್ದರಿಂದ ನಾನು ಹೇಳಬೇಕೆಂದಿರುವುದಿಷ್ಟೇಯೆ. ‘ವರ್ಣಾಶ್ರಮಪರಿಪಾಲನೆಗಾಗಿ, ಪಿತ್ರಾರ್ಜಿತವಾಗಿ ಬಂದ ಈ ಸಿಂಹಾಸನವನ್ನು ಹತ್ತು! ಈ ನನ್ನ ಮಾತನ್ನು ಅವಶ್ಯವಾಗಿ ನಡೆಸಬೇಕು. ನಿನ್ನಂಥವರು ನನ್ನಂಥವರ ಮಾತುಗಳನ್ನು ವಿಮರ್ಶೆಮಾಡುತ್ತ ಕುಳಿತುಕೊಳ್ಲುವುದಿಲ್ಲ’ ಎಂದನು. ಪಾಲಕನು ಒಂದು ಕ್ಷಣ ತಲೆತಗ್ಗಿಸಿಕೊಂಡು ಮೂಗಿನ ತುದಿಯನ್ನು ನೋಡುತ್ತ ಉತ್ತರವನ್ನು ಯೋಚಿಸುತ್ತಿದ್ದನು. ರಾಜನು ಕೋಪವನ್ನು ನಟಿಸುತ್ತ ‘ಅಯ್ಯಾ, ಸಿಂಹಾಸನವನ್ನು ಹತ್ತು! ಉತ್ತರವನ್ನು ಚಿಂತಿಸಿ ಏನು ಪ್ರಯೋಜನ? ಸಕಾರಣವಾದ ನೂರು ಉತ್ತರಗಳನ್ನು ಕೊಟ್ಟರೂ ಮಳೆಗಾಲದಲ್ಲಿ ಶೋಣದ ಪ್ರವಾಹವನ್ನು<sup><a epub:type="noteref" href="999-aside.xhtml#id-019-02">*</a></sup> ತಡೆಯುವುದು ಹೇಗೆ ಅಸಾಧ್ಯವೋ ಹಾಗೇ ನನ್ನನ್ನು ತಡೆಯುವುದೂ ಅಸಾಧ್ಯ’ ಎಂದನು. ಬ್ರಾಹ್ಮಣರು ಪುರೋಹಿತನನ್ನು ಮುಂದುಮಾಡಿಕೊಂಡು ಸೆರೆ ಬಿಗಿದು ಬರುತ್ತಿರಲು, ಕಣ್ಣೀರನ್ನು ಒರೆಸಿಕೊಳ್ಳುತ್ತ ‘ಪಾಲಕನು ನಿನ್ನ ಆಜ್ಞೆಯನ್ನು ಮೀರಲಾರ; ಆದರೆ ನಾವು ಹೇಗೆ ಸುಮ್ಮನಿರಲಾದೀತು? ಅಣ್ಣನಿರುವಾಗ ತಮ್ಮನು ಸಿಂಹಾಸನವನ್ನೇರುವುದು ಮಂಚವೇರಿದಂತೆ. ನೀನು ಆಯುಷ್ಮಂತನಾಗಿರುವಾಗ ಅವನು ರಾಜ್ಯಲಕ್ಷ್ಮಿಯ ಕೈಹಿಡಿಯುವುದು ನಿಂದ್ಯವಾದದ್ದೆಂದು ಅವನು ಭಾವಿಸುತ್ತಾನೆ. ಆದ್ದರಿಂದ ಈ ಭಯಂಕರ ಸಂಕಲ್ಪವನ್ನು ಬಿಡು. ನಮ್ಮ ಶೋಕಾಶ್ರುಗಳು ಆನಂದಾಶ್ರುಗಳಾಗಲಿ!’ ಎಂದರು. ಆಗ ರಾಜನು ಕೈಮುಗಿದುಕೊಂಡು ತಲೆಬಗ್ಗಿ ‘ಮಾತನಾಡಿ ಸುಮ್ಮನೆ ನನ್ನನ್ನು ನೋಯಿಸಬೇಡಿ! ಅವನು ರಾಜ್ಯವಾಳುವುದಕ್ಕೆ ಸಮರ್ಥನೆಂದರಿತೇ ಅವನಿಗೆ ಅಪ್ಪಣೆ ಮಾಡಿದ್ದೇನೆ. ನಾನು ಪತಿತನಾಗಿ ರಾಜ್ಯಾಗ್ನಿಯನ್ನು ಪಾಲಿಸಲಾರದವನಾಗಿರುವಾಗ ಅವನು ರಾಜನಾದರೆ ಅದು ನಿಂದ್ಯವಲ್ಲ. ಪತಿತನೆಂಬ ಮಾತು ಕೇಳಿ ಕಿವಿ ಮುಚ್ಚಿಕೊಳ್ಳುತ್ತಿದ್ದೀರಿ. ನಾನು ತಂದೆಯನ್ನು ಕೊಂದೆನೆಂದು ಜನರು ಆಡಿಕೊಳ್ಳುತ್ತಿರುವುದು ಸುಳ್ಳಲ್ಲ. ಈ ಪಾಪ ಮಾಡಿದ ನಾನು ನಿಮ್ಮೆಲ್ಲರ ಪೀಡಾಪರಿಹಾರಾರ್ಥವಾಗಿ ಪ್ರಾಯಶ್ಚಿತ್ತ ಮಾಡಿಕೊಳ್ಳಲು ಹೊರಟಿದ್ದೇನೆ. ಆದ್ದರಿಂದ ನನ್ನನ್ನು ಯಾರೂ ತಡೆಯಬೇಡಿ. ನಾನು ಧರ್ಮಬಿಡದೆ ಪ್ರಜಾಪರಿಪಾಲನೆ ಮಾಡಿದ್ದರೆ, ಅದಕ್ಕೆ  ಪ್ರತ್ಯುಪಕಾರವಾಗಿ ನೀವು ಈ ಪಾಲಕನನ್ನು ಪರಿಪಾಲಿಸಿ!’ ಎಂದು ಪಾಲಕನ ಕಡೆಗೆ ತಿರುಗಿ, ‘ನನ್ನ ಮಗ ಅವಂತಿವರ್ಧನನನ್ನು ನನ್ನಂತೆಯೇ ಪ್ರೀತಿಯಿಂದ ನೋಡಿಕೋ!’ ಎಂದನು. ಪಾಲಕನು ವಿಲಕ್ಷಣವಾಗಿ ನಗುತ್ತ ‘ಮಹಾರಾಜ! ಅವಂತಿವರ್ಧನನೇ ಏಕೆ ರಾಜನಾಗಬಾರದು? ಗುಣವಂತರಾದ ತಮ್ಮಂದಿರಿದ್ದರೂ ರಾಜರು ಮಕ್ಕಳಿಗೇ ರಾಜ್ಯಭಾರ ವಹಿಸಿಕೊಟ್ಟಿದ್ದನ್ನು ಕೇಳಿದ್ದೇವೆ’ ಎಂದನು. ಗೋಪಾಲನು ‘ನೀನು ಮುದುಕನಾಗಿ ಅವನು ಪ್ರಾಯಸಮರ್ಥನಾದಮೇಲೆ ನೀನೇ ಯುಕ್ತವಾದದ್ದನ್ನು ಮಾಡುತ್ತೀಯೇ!’ ಎಂದು ಯಾರೂ ಬಾಯೆತ್ತದಂತೆ ಮಾಡಿ, ಪಾಲಕನಿಗೆ ಪಟ್ಟಾಭಿಷೇಕ ಮಾಡಿದನು. ಅನಂತರ ಒಂದು ರಾತ್ರಿ ಆ ಊರಿನಲ್ಲಿ ಉಳಿದಿದ್ದು ಮರುದಿನ ಕಾಡಿಗೆ ಹೊರಟುಬಿಟ್ಟನು. ॥ ಶ್ಲೋಕಸಂಖ್ಯೆ  ೯೧ ॥</p>
			<p class="text-center"><strong>ಇಲ್ಲಿಗೆ ಬುಧಸ್ವಾಮಿಯಿಂದ ವಿರಚಿತವಾದ ಬೃಹತ್ಕಥೆಯಲ್ಲಿ,<br /> ಶ್ಲೋಕಸಂಗ್ರಹದಲ್ಲಿ, ಮೊದಲನೆಯ ಸರ್ಗ.</strong></p>
			<p class="text-center"><strong>೨ನೆಯ ಸರ್ಗ</strong></p>
			<p>ಪಾಲಕನು ಭ್ರಾತೃವಿಯೋಗದುಃಖದಲ್ಲಿ ಮುಳುಗಿ ರಾಜ್ಯಭಾರವನ್ನು ಬಿಟ್ಟು ಕುಳಿತನು. ಆಗ ಪ್ರಜೆಗಳು ಪುರೋಹಿತನನ್ನು ಮುಂದುಮಾಡಿಕೊಂಡು ಬಂದು ‘ಅಣ್ಣನ ಮುಂದೆ ರಾಜ್ಯಭಾರ ಮಾಡುತ್ತೇನೆಂದು ಪ್ರತಿಜ್ಞೆಮಾಡಿ ಹೀಗೆ ಶೋಕಿಸುತ್ತ ಕುಳಿತುಕೊಳ್ಳುತ್ತಾರೆಯೇ? ಅದರಿಂದ ರಾಜ್ಯ ಪರಿಪಾಲನೆಯಾಗುತ್ತದೆಯೇ? ರಾಜ್ಯವಾಳುತ್ತಿದ್ದರೂ ರಾಜನಿಗೆ ಪ್ರಜೆಗಳ ಪಾಪದಲ್ಲಿ ಆರನೆಯ ಒಂದು ಪಾಲು ತಪ್ಪಿದ್ದಲ್ಲ; ಅದನ್ನು ಬಿಟ್ಟು ಕುಳಿತರೆ, ಪಾಪವು ಪೂರ್ತಿಯಾಗಿ ಬರುತ್ತದೆ. ಪಾಪ ಬೇಡ, ಪುಣ್ಯ ಬೇಕು—ಎನ್ನುವ ಹಾಗಿದ್ದರೆ ಪ್ರಜೆಗಳನ್ನೂ ಸುಖವಾಗಿಟ್ಟು, ನೀನೂ ಸುಖವಾಗಿರು. ಇಲ್ಲದಿದ್ದರೆ ಪ್ರಜೆಗಳು ರಾಜ್ಯವನ್ನು ಬಿಟ್ಟು ಹೋಗಿಬಿಡುತ್ತಾರೆ. ಭಿಕ್ಷಾನ್ನದ ಹುಡುಗನ ಕೈಯಲ್ಲಿರುವ ತೆರೆದ ಭಿಕ್ಷಾಪಾತ್ರೆಯಿಂದ ಕಾಗೆಯು ಮೋದಕವನ್ನು ಎತ್ತಿಕೊಂಡು ಹೋಗುವ ಹಾಗಾಗುತ್ತದೆ’ ಎಂದರು. ಅವನು ಹೆದರಿ ಸಿಂಹಾಸನವನ್ನು ಹತ್ತಿದನು. ಜನಕ್ಕೆ ಸಂತೋಷವಾಯಿತು. ಸ್ವಲ್ಪಕಾಲದ ಮೇಲೆ ಅವನು ಬ್ರಾಹ್ಮಣರನ್ನು ಕರೆದು ಧರ್ಮವನ್ನು ಕೇಳಿದನು. ಅವರು ‘ನೀನು ವಿದ್ಯಾವಂತ; ಯಾವ ಧರ್ಮವನ್ನು ಅರಿಯೆ? ಕೇಳಿದ್ದರಿಂದ ಮರ್ಯಾದೆಗಾಗಿ ಹೇಳುತ್ತೇವೆ; ಮನುಷ್ಯರು ರಾಗಾದಿವಶರಾದವರು. ಆದ್ದರಿಂದ ಅವರ ಮಾತು ಪ್ರಮಾಣವಲ್ಲ; ಸಾಂಖ್ಯಾದಿಗಳು ಕಾರ್ಯವನ್ನು ಹೇಳುವುದಿಲ್ಲ; ಆದ್ದರಿಂದ ವೇದವೇ ಪ್ರಮಾಣ!’ ಎಂದರು. ಅವನು ಯಜ್ಞದೀಕ್ಷೆ ವಹಿಸಿ ರಾಜಕಾರ್ಯಗಳನ್ನು ಬಿಟ್ಟನು. ಆಗ ಮಂತ್ರಿಗಳು ಕಳವಳಗೊಂಡು ‘ಬ್ರಾಹ್ಮಣರು ನಿನ್ನನ್ನು ಶೋಕಪಂಕದಿಂದ ಎತ್ತಿದರು; ಈಗ ಈ ದೀಕ್ಷಾಪಂಕದಿಂದ ಯಾರು ಎತ್ತುವವರು? ರಾಜರು ಅರ್ಥಕಾಮಗಳನ್ನೂ ಸೇವಿಸಬೇಕು. ಅವುಗಳಿಲ್ಲದೆ ಶುದ್ಧಧರ್ಮವು ಅವರಿಗೆ ದೊರೆಯಲಾರದು’ ಎಂದು ಹೇಳಿದರು. ಈ ಮಾತನ್ನು ಕೇಳಿ ಅವನು ಅಂತಃಪುರವನ್ನು ಸೇರಿದನು. ಬೆಳಗ್ಗೆ ಎದ್ದು ಸ್ನಾನಕರ್ಮಾದಿಗಳನ್ನು ತೀರಿಸಿಕೊಂಡು ಆಸ್ಥಾನಕ್ಕೆ ಬಂದು ಪ್ರಜೆಗಳನ್ನು ನೋಡಿ ಕಳುಹಿಸಿಕೊಟ್ಟನು. ಅನಂತರ ಮಂತ್ರಿಗಳಿಗೆ ಹೇಳಿ ಪ್ರಜೆಗಳಿಗಾಗಿ ಉದ್ಯಾನದಲ್ಲಿ ಪಾನಭೂಮಿಯನ್ನು ಏರ್ಪಡಿಸಿದನು. ಅಲ್ಲಿ ಊರಿನ ಆಬಾಲವೃದ್ಧರಾದ ಪ್ರಜೆಗಳೆಲ್ಲರೂ ವಸ್ತ್ರ ಆಭರಣ ಹೂವು ತಿಂಡಿ ತೀರ್ಥಗಳಿಂದ ತೃಪ್ತಿಗೊಂಡರು. ಮಧುಪಾನದ ಜೊತೆಗೆ ಮಧ್ಯೆ ವೀಣಾವಾದನವೂ ಸಂಗೀತವೂ ನಟಾದಿಗಳಿಂದ ನೃತ್ಯವೂ ಇತ್ತು. ಹೀಗೆ ಹಗಲೆಲ್ಲಾ ವಿಹಾರ ನಡೆಸಿ, ಸಂಜೆಗೆ ಎಲ್ಲರೂ ಊರಿಗೆ ಹಿಂತಿರುಗಿ ಬಂದರು. ರಾಜನು ಅಂತಃಪುರವನ್ನು ಹೊಕ್ಕು ಅಲ್ಲಿಯೂ ಸಂಗೀತ ಕೇಳಿ, ಹೆಂಗಸರು ಪಾತ್ರವಹಿಸಿದ ನಾಟಕವನ್ನು ನೋಡಿ, ಹೆಂಡಿರಿಗೆಲ್ಲಾ ಕುಡಿಸಿ ನಿದ್ರೆಹೋದನು. ಹೀಗೆ ಅವನು ವಿಷಯಾಸಕ್ತನಾಗಿರಲು, ಸುಖಾಭಿಲಾಷೆಯು ಹೆಚ್ಚುತ್ತಾ ಹೋಯಿತು. ಕೆಲವು ಕಾಲ ಕಳೆಯಲು ಒಂದು ದಿನ ಅವನು ಬ್ರಾಹ್ಮಣರನ್ನು ಕರೆದು ‘ಇಂದು ಬೆಳಗಿನ ಜಾವ ನನಗೆ ಒಂದು ಕನಸು ಬಿತ್ತು; ನಾನು ವೈಹಾಳಿಗೆ ಹೋಗಿರಲು ಅಲ್ಲಿಗೆ ಒಂದು ಕಾಡಾನೆ ಬಂತು. ಅದರ ಮದವಾಸನೆ ಮೂಗಿಗೆ ತಟ್ಟಿದ ಕೂಡಲೆ ನನ್ನ ಪಟ್ಟದಾನೆ ರೋಷಗೊಂಡು ಕಟ್ಟಿಹಾಕಿದ್ದ ಕಂಬವನ್ನು ಕಿತ್ತುಕೊಂಡು ಕಾಡಾನೆಯನ್ನು ಎದುರಿಸಿ ಬಂತು. ಕಾಡಾನೆಯು ಸೊಂಡಲೆತ್ತಿ ಗರ್ವದಿಂದ ಘೀಳಿಟ್ಟಿತು. ನನ್ನ ಆನೆಯು ಅದರ ಮೇಲೆ ಬಿದ್ದು ದಂತಗಳಿಂದ ಬಲವಾಗಿ ತಿವಿಯಿತು. ಅದು ಸ್ಫಟಿಕಸ್ತಂಭಗಳಂತಿದ್ದ ತನ್ನ ದಂತಗಳಿಂದ ನನ್ನ ಆನೆಯನ್ನು ಎತ್ತಿ ಎಸೆಯಿತು. ಅದು ಹೀಗೆ ಸೋತು ಹಿಮ್ಮೆಟ್ಟಲು, ನಾನು ಅದನ್ನು ತಿರುಗಿಸಬೇಕೆಂದು, ಹತ್ತಿರ ಇದ್ದವರಿಗೆ ಬೇಗ ಅಂಕುಶವನ್ನು ತಂದುಕೊಡಿ ಎಂದು ಹೇಳಿದೆ. ನಾನು ವತ್ಸರಾಜನಲ್ಲಿ ಹಸ್ತಿಶಿಕ್ಷಣವನ್ನು ಕಲಿತವನಲ್ಲವೇ? ಆದರೆ ಯಾರೂ ಅಂಕುಶವನ್ನು ತಂದುಕೊಡಲಿಲ್ಲ. ಗಾಬರಿಯಿಂದ ಎಚ್ಚರಗೊಂಡೆ. ಇದರ ಫಲ ಒಳ್ಳೆಯದೋ ಕೆಟ್ಟದೋ ಯೋಚಿಸಿ ಹೇಳಿ!’ ಎಂದನು. ಕೆಟ್ಟದೆಂದು ತಿಳಿದಿದ್ದರೂ ಅವರು ರಾಜನನ್ನು ಸಂತೋಷಪಡಿಸುವುದಕ್ಕೋಸ್ಕರ ಅದರ ಅರ್ಥವನ್ನು ತಿರುಗಿಸಿ ‘ಮಹಾರಾಜ! ಆ ಕಾಡಾನೆಯು ವಿನಾಯಕ; ನಿನ್ನ ಪಟ್ಟದಾನೆಯು ರಾಜ್ಯವಿಘ್ನಸ್ವರೂಪ; ಗಣಪತಿಸ್ವಾಮಿಯು ಅದನ್ನು ಕಿತ್ತೊಗೆದು ಪ್ರಭುವನ್ನು ಉದ್ಧಾರ ಮಾಡಿದ್ದಾನೆ!’ ಎಂದು ಹೇಳಿದರು. ಆದರೆ ರಾಜನಿಗೆ ಇದರಿಂದ ಸಮಾಧಾನವಾಗಲಿಲ್ಲ. ಆಗ ಮಂತ್ರಿಗಳು ‘ದೇವ! ದೊಡ್ಡ ಮಹಾರಾಜರಿದ್ದಾಗ ಒಂದು ಸಂಗತಿ ನಡೆಯಿತಂತೆ; ನಮ್ಮ ತಂದೆಯಿಂದ ಅದನ್ನು ಒಂದು ಸಾರಿ ಕೇಳಿದೆವು. ಪ್ರದ್ಯೋತನು ಪಟ್ಟಕ್ಕೆ ಬರಬೇಕೆಂದಿದ್ದಾಗ, ಒಂದು ರಾತ್ರಿ ಅವನು ಸಿಂಹಾಸನದ ಮೇಲೆ ಕುಳಿತಿದ್ದ ಹಾಗೂ ಅವನ ತಲೆಯ ಮೇಲೆ ವಿಚಿತ್ರವಾದ ಏಳು ರೆಕ್ಕೆಗಳುಳ್ಳ ಒಂದು ಹಕ್ಕಿಯು ಬಂದು ಕುಳಿತ ಹಾಗೂ ಕನಸಾಯಿತಂತೆ. ಅದರ ಅರ್ಥವೇನೆಂದು ಕೇಳಲು ಎಲ್ಲರೂ ಸುಮ್ಮನಿದ್ದರು. ಶಾಂಡಿಲ್ಯನೆಂಬವನು ‘ಏಕೆ ಎಲ್ಲರೂ ಸುಮ್ಮನಿದ್ದೀರಿ? ನೀವು ಕ್ರೌರ್ಯಕ್ಕಾಗಿ ಹೆದರುತ್ತಿದ್ದರೆ ನಮ್ಮಂಥವರಿಗೆ ಹೇಳಿ; ಕೆಟ್ಟದ್ದಾಗಿದ್ದರೆ ತಿಳಿಸಬೇಕು; ಅದಕ್ಕೆ  ಪ್ರತಿಕ್ರಿಯೆಯನ್ನೂ ತಿಳಿಸಬೇಕು. ಪ್ರತಿಕ್ರಿಯೆ ಇಲ್ಲದಿದ್ದರೆ ಹೀಗೆ ಉದಾಸೀನರಾಗಿರುವುದು ನ್ಯಾಯ!’ ಎಂದನು. ರಾಜನು ಅವನನ್ನು ಕೇಳಿದನು. ಅವನು ‘ಮಹಾರಾಜ! ಇದು ಅಹಿತದಿಂದ ಮೊದಲಾಗಿ ಹಿತದಲ್ಲಿ ಮುಗಿಯುತ್ತದೆ; ಇದಕ್ಕಾಗಿ ಕೋಪ ಬೇಡ! ಈ ಕರ್ಕಶಧ್ವನಿಯ ಹಕ್ಕಿಯು ಸಿಡಿಲು; ಅದರ ಏಳು ರೆಕ್ಕೆಗಳು ಏಳು ಪಕ್ಷ; ಇದಕ್ಕೆ ಹೆಚ್ಚಿನ ವಿವರ ಬೇಕಿಲ್ಲ; ಖಂಡಿತ ಸಿಂಹಾಸನವನ್ನು ಹತ್ತಬೇಡ; ಯಾರು ಬದುಕಿರಬಾರದೆಂದು ನಿನ್ನ ಇಷ್ಟವಿದೆಯೋ ಅಂಥವನೊಬ್ಬನನ್ನು ಸಿಂಹಾಸನದ ಮೇಲೆ ಕೂರಿಸು; ಅವನು ಇನ್ನು ಮೂರೂವರೆ ತಿಂಗಳಿಗೆ ಖಂಡಿತವಾಗಿ ಸಿಡಿಲುಬಡಿದು ಸಾಯುತ್ತಾನೆ!’ ಎಂದನು. ರಾಜನು ರೋಷಗೊಂಡು ‘ಇವನ ಕಣ್ಣುಗಳನ್ನು ಕೀಳಿಸಿಬಿಡು!’ ಎಂದು ಭರತರೋಹಕನಿಗೆ ಹೇಳಿದನು. ಅವನು ‘ಅಪ್ಪಣೆ!’ ಎಂದು ಅದಕ್ಕೆ ಸಿದ್ಧಮಾಡಿಕೊಳ್ಳುತ್ತ ಬ್ರಾಹ್ಮಣರ ಕಡೆಗೆ ತಿರುಗಿ ಕಣ್ಣುಮಿಟುಕಿಸಿದನು. ಅವರು ಮೃದುವಾಗಿ ‘ದೇವ! ಬುದ್ಧಿವಂತರು ಹುಚ್ಚರ ಮಾತನ್ನು ಕಿವಿಯ ಮೇಲೆ ಹಾಕಿಕೊಳ್ಳುವುದಿಲ್ಲ. ಈ ಬ್ರಾಹ್ಮಣ ಹುಚ್ಚನಷ್ಟೇ ಅಲ್ಲ ಬೆಪ್ಪನೂವೆ—ಆದ್ದರಿಂದ ಅವನ ಕಣ್ಣು ಕೀಳಿಸಬಾರದು. ಆದರೆ ಆ ಬೋಳಿಯ ಮಗನನ್ನು<sup><a epub:type="noteref" href="999-aside.xhtml#id-019-03">*</a></sup> ಏಳು ಪಕ್ಷ ಸೆರೆಯಲ್ಲಿಡಿಸಬೇಕು. ಆಮೇಲೆ ಶಿಕ್ಷೆ ಮಾಡಿದರೆ ಸರಿ; ಮಹಾಸ್ವಾಮಿಯವರು ಕೂಡಲೆ ಸಿಂಹಾಸನವನ್ನು ಹತ್ತಿಬಿಡಿ. ಅವನ ಮಾತು ನಿಜವಾದರೆ ಬಹುಮಾನ ಪಡೆಯಲಿ; ಆಗದಿದ್ದರೆ ಮನು ಮೊದಲಾದವರು ಹೇಳಿರುವ ಶಿಕ್ಷೆಯನ್ನು ಅನುಭವಿಸಲಿ. ಅಲ್ಲದೆ ಸ್ವಾಮಿಯವರು ಈ ಕಾಲದಲ್ಲಿ ಬ್ರಾಹ್ಮಣರೊಡನೆ ಶಾಂತಿಕರ್ಮಗಳನ್ನು ನೆರವೇರಿಸಿ, ಮಹಾಕಾಲನನ್ನು ಸೇವಿಸೋಣವಾಗಲಿ!’ ಎಂದರು. ರಾಜನು ಅದರಂತೆ ಶಾಂಡಿಲ್ಯನನ್ನು ಬಂಧಿಸಿ ಮಹಾಕಾಲನ ಗುಡಿಗೆ ಹೋದನು. ಅಲ್ಲಿ ಏಳುಪಕ್ಷಕಾಲ ಇರಲು ಕೊನೆಯ ದಿನ, ನಡುಹಗಲಿನಲ್ಲಿ ಮೋಡ ಕಾಣಿಸಿಕೊಂಡು ಕ್ಷಣಮಾತ್ರದಲ್ಲಿ ಸುತ್ತಲೂ ಹರಡಿ ಆಲಿಕಲ್ಲು ಮಳೆಯಾಯಿತು; ಚಟಚಟನೆ ಸಿಡಿಲೊಂದು ಎರಗಿ ರಾಜನ ವಿಗ್ರಹಕ್ಕೆ ಬಡಿದು ಪುಡಿಪುಡಿ ಮಾಡಿಹೋಯಿತು. ಆಗ ರಾಜನು ಶಾಂಡಿಲ್ಯನನ್ನು ಸೆರೆಯಿಂದ ಬಿಡಿಸಿ ಅವನಿಗೆ ಯಥೇಚ್ಛವಾಗಿ ಸನ್ಮಾನ ಮಾಡಿದನು. ಆತನನ್ನು ಕರೆಸಿ ಕೇಳಬಹುದು—ಎಂದರು. ಅವನನ್ನು ಕರೆಸಿ ಕೇಳಲು, ಅವನು ಧೈರ್ಯದಿಂದ ‘ಮಹಾರಾಜ! ನಿಮ್ಮ ತಂದೆಯಂತೆ ಕೋಪಿಸಿಕೊಳ್ಳಬೇಡ; ಆ ಕಾಡಾನೆಯು ಪರರಾಜ; ನಿನ್ನಾನೆ ನೀನೇ; ಪರರಾಜನು ನಿನ್ನನ್ನು ಓಡಿಸಿದ್ದಾನೆ; ಆದ್ದರಿಂದ ಹೇಗೆ ಯುಕ್ತವೋ ಹಾಗೆ ನಡೆದುಕೋ!’ ಎಂದನು. ಎಲ್ಲರೂ ಹೊರಟುಹೋದರು. ಮಂತ್ರಿಯೊಬ್ಬನೇ ಉಳಿದನು. ರಾಜನು ಮುಸುಕು ಹಾಕಿಕೊಂಡು, ರಾಜನು ಯಾರಾಗಬಹುದೆಂದು ಚಿಂತಿಸುತ್ತ ಸಿಂಹಾಸನದ ಮೇಲೆ ಕುಳಿತಿದ್ದನು. ಮಂತ್ರಿ ಸುರೋಹಕನು ದುಃಖ ದೈನ್ಯಗಳಿಂದ ಕೂಡಿ ‘ಮಹಾಸೇನನು ದುಃಸ್ವಪ್ನವನ್ನು ಹೇಗೆ ವಂಚಿಸಿದನೋ ನೀನೂ ಹಾಗೇ ವಂಚಿಸು; ಅದು ಬೇಗ ಫಲ ಕೊಡುತ್ತದೆ. ಯಾರಾದರೂ ಒಬ್ಬ ನೀಚ ಜಾತಿಯವನನ್ನು ಸಿಂಹಾಸನದ ಮೇಲೆ ಕೂರಿಸಿ, ನೀನು ಸ್ವಲ್ಪದಿನ ವನವಾಸ ಮಾಡಿಕೊಂಡಿರು’ ಎಂದನು. ರಾಜನು ಸುಮ್ಮನಿದ್ದನು. ಅಷ್ಟುಹೊತ್ತಿಗೆ ಗೋಪಾಲನ ಮಗನಾದ ಅವಂತಿವರ್ಧನನು ಅಲ್ಲಿಗೆ ಬಂದನು. ಅವನು ಆಡುತ್ತಿದ್ದ ಚೆಂಡು ಪುಟಹಾರಿ ಬಂದು ಸಿಂಹಾಸನದ ಕೆಳಕ್ಕೆ ಹೋಯಿತು. ಅವನು ತಂಗಿಯಾದ ಅವಂತಿವರ್ಧನಯಶೆಯನ್ನು ಆ ಚೆಂಡನ್ನು ತೆಗೆದುಕೊಡ ಹೇಳಿದನು. ಅವಳು ‘ನೀನೇ ತೆಗೆದುಕೋ! ನಾನು ನಿನ್ನಾಳೋ, ನನಗೆ ಆಜ್ಞೆ ಮಾಡುತ್ತೀಯಲ್ಲಾ?’ ಎಂದಳು. ಆಗ ಅವನು ಸಿಂಹಾಸನವನ್ನು ಅನಾಯಾಸವಾಗಿ ಎತ್ತಿ ಅತ್ತಕಡೆಗೆ ಇಟ್ಟು ಚೆಂಡಿಗೆ ಕೈಹಾಕಲು, ರಾಜನು ಸಿಂಹಾಸನದಿಂದ ಉರುಳಿಕೊಂಡನು. ಇದಾದಮೇಲೆ ಅವನು ಪ್ರಜಾಪ್ರಮುಖರನ್ನು ಕರೆಸಿಕೊಂಡು "ರಾಜಪುತ್ರನಿಗೆ ಈಗ ಪಟ್ಟಾಭಿಷೇಕ ಮಾಡಿ. ನಮ್ಮ ಅಣ್ಣ ಹೊರಟುಹೋಗುವಾಗ ನಿಮ್ಮೆದುರಿಗೇ ‘ಅವಂತಿವರ್ಧನನನ್ನು ನನ್ನಂತೆಯೇ ಪ್ರೀತಿಯಿಂದ ನೋಡಿಕೋ’ ಎಂದು ಹೇಳಿದ್ದನಷ್ಟೇ; ಅದರಂತೆ ಅವನನ್ನು ಬೆಳೆಸಿಕೊಂಡು ಬಂದೆ. ಈಗ ತಂದೆಯ ಸಿಂಹಾಸನವನ್ನು ಹತ್ತಲಿ; ನನ್ನಲ್ಲಿ ನ್ಯಾಸವಾಗಿಟ್ಟಿದ್ದದ್ದನ್ನು ಹಿಂದಕ್ಕೆ ಕೊಟ್ಟಿದ್ದೇನೆ!” ಎಂದನು. ಸಭೆಯಲ್ಲಿ ಯಾರೂ ಏನೂ ಹೇಳಲಿಲ್ಲ. ಅವಂತಿವರ್ಧನನು ರಾಜನಾದನು. ಪಾಲಕನು ಕೂದಲು ತೆಗೆಸಿ, ಕೃಷ್ಣಾಜಿನವನ್ನು ಹೊದ್ದು, ಕಮಂಡಲು ಹಿಡಿದು ಅಸಿತಗಿರಿಯಲ್ಲಿದ್ದ ಕಾಶ್ಯಪನ ಆಶ್ರಮಕ್ಕೆ ತಪಸ್ಸಿಗಾಗಿ ಹೊರಟುಹೋದನು. ॥ ೯೩ ॥</p>
			<p class="text-center"><strong>ಇಲ್ಲಿಗೆ ಬೃಹತ್ಕಥೆಯಲ್ಲಿ,<br /> ಶ್ಲೋಕಸಂಗ್ರಹದಲ್ಲಿ, ಎರಡನೆಯ ಸರ್ಗ</strong></p>
			<p class="text-center"><strong>೩ನೆಯ ಸರ್ಗ</strong></p>
			<p>ಅವಂತಿವರ್ಧನನು ರಾಜನಾದದ್ದಕ್ಕೆ ಅವಂತಿಯಲ್ಲಿ ಒಂದು ಕ್ಷುದ್ರಜಂತುವಿಗೂ ಅಸಮಾಧಾನವಾಗಲಿಲ್ಲ. ಅವನು ಒಂದು ದಿನ ವೈಹಾಳಿಗೆ ಹೋಗಿದ್ದು, ದಾರಿಯಲ್ಲಿ ಹೊಂಗೆಯ ಮರಕ್ಕೆ ಉಯ್ಯಾಲೆ ಕಟ್ಟಿ ತೂಗಿಕೊಳ್ಳುತ್ತ, ಕಾಳಿಂದಿಯ ಮಡುವಿನಲ್ಲಿ ಚಲಿಸುವ ಚಂದ್ರಕಲೆಯಂತೆ ಕಾಣುತ್ತಿದ್ದ ಒಬ್ಬ ಹುಡುಗಿಯನ್ನು ನೋಡಿದನು. ಅವನ ಮನಸ್ಸು ಉಯ್ಯಾಲೆಯಾಯಿತು. ಮನೆಗೆ ಬಂದವನು ನಿದ್ರಾಹಾರಗಳನ್ನು ತೊರೆದು ಧರ್ಮಾರ್ಥಚಿಂತೆಯನ್ನು ಬಿಟ್ಟು ಕುಳಿತನು. ಹಾಗೆ ಎಷ್ಟೋ ದಿನಗಳು ಕಳೆದುವು. ಸಮುದ್ರದ ಮೊರೆತದ ಹಾಗೆ ಒಂದು ದಿನ ಸಂಜೆ ದೊಡ್ಡ ಗದ್ದಲ ಕೇಳಿತು. ಅದೇನೆಂದು ತಿಳಿಯಲು ಅವನೂ ಅವನ ಹಿಂದೆ ಅಂತಃಪುರದವರೂ ಮಹಡಿಯ ಮೇಲಕ್ಕೆ ಹತ್ತಿ ಹೋದರು. ಒಂದು ಆನೆಯು ಮರಗಳನ್ನು ಮುರಿದು, ಮನೆಗಳನ್ನು ಕೆಡವಿ, ಜನರನ್ನೂ ಪಶುಪ್ರಾಣಿಗಳನ್ನೂ ತುಳಿಯುತ್ತ ಹೊರಗೇರಿಯ ಕಡೆಗೆ ನುಗ್ಗಿತು; ಅಲ್ಲಿ ಪಾನಾಸಕ್ತನಾಗಿದ್ದ ಚಂಡಾಲರೊಡೆಯನು ಹತ್ತಿರದಲ್ಲಿದ್ದ ತನ್ನ ಮಗಳನ್ನು ನೋಡಿ ಅದಮ್ಯವಾದ ಆ ಆನೆಯನ್ನು ಅಡಗಿಸುವಂತೆ ಅಪ್ಪಣೆ ಮಾಡಿದನು. ಅವಳು ತನ್ನ ಕರಕಮಲದಲ್ಲಿ ಸ್ವಲ್ಪ ನೀರು ತೆಗೆದುಕೊಂಡು ಅದರ ಸೊಂಡಿಲ ಮೇಲೆ ಎರಚಿದಳು. ಅದು ಶಾಂತವಾಗಿ ಅವಳಿಗೆ ನೆಲಮುಟ್ಟಿ ನಮಸ್ಕರಿಸಿತು. ಇದನ್ನು ಕಂಡ ರಾಜನು ‘ಇವಳು ಮೂರ್ತಿಮತ್ತಾದ ವಶೀಕರಣವಿದ್ಯೆಯಾಗಿ ಕಾಣುತ್ತಾಳಲ್ಲಾ! ರಾಗಾಂಧವಾದ ಆನೆಯನ್ನೇ ವಶಪಡಿಸಿಕೊಂಡ ಇವಳು ವೀತರಾಗರಾದ ಮುನಿಗಳನ್ನೂ ವಶಪಡಿಸಿಕೊಂಡರೆ ಏನಾಶ್ಚರ್ಯ? ಅಚಲವೂ ಚಂಚಲವಾಗುವುದೇ!’ ಎಂದುಕೊಂಡನು. ಅವಳು ತನ್ನ ಉತ್ತರೀಯವನ್ನು ಅದರ ದಂತಗಳಿಗೆ ಉಯ್ಯಾಲೆ ಕಟ್ಟಿ ಅದರ ಮೇಲೆ ಕುಳಿತು ‘ನಡಿ!’ ಎಂದು ಆನೆಗೆ ಆಜ್ಞೆ ಮಾಡಿದಳು. ಅದು ಮೆಲ್ಲಗೆ ಹೊರಟಿತು. ಜನರು ಭಯಬಿಟ್ಟು ಅದರ ಸುತ್ತ ಮುತ್ತಿಕೊಂಡರು. ಅವಳು ‘ಬಿಸಿಲು!’ ಎಂದಳು. ಅದು ಅಶೋಕದ ಚಿಗುರಿನಿಂದ ಅವಳಿಗೆ ನೆಳಲು ಮಾಡಿತು. ಅದನ್ನು ಕರೆದುಕೊಂಡು ಹೋಗಿ ಅವಳು ಅರಮನೆಯಲ್ಲಿ ಅದರ ಕಂಬಕ್ಕೆ ಕಟ್ಟಿಹಾಕಿ, ರಾಜನಿಗೆ ವಂದಿಸಿ ತಮ್ಮ ಕೇರಿಗೆ ಹಿಂತಿರುಗಿ ಬಂದಳು. ರಾಜನು ಮಂತ್ರಿಯನ್ನು ‘ಇವಳು ಯಾರು? ಯಾರವಳು? ಎಲ್ಲಿಯವಳು?’ ಎಂದು ಕೇಳಿದನು. ಅವನು ‘ಇವಳು ಸುರಸಮಂಜರಿ; ಚಂಡಾಲರೊಡೆಯನಾದ ಉತ್ಪಲಹಸ್ತಕನ ಮಗಳು’ ಎಂದನು. ರಾಜನು ಅವಳನ್ನೇ ನೆನೆಯುತ್ತ ಒಳಗೆ ಹೋಗಿ ಮಲಗಿದನು. ಅವನಿಗೆ ಪಿತ್ತಜ್ವರವೆಂದು ವೈದ್ಯರು ಚಿಕೆತ್ಸೆ ಮಾಡುತ್ತಿದ್ದರು. ಇದು ಮಾತಂಗಿಯನ್ನು ಕಂಡು ಆದ ಚಿತ್ತವಿಕಾರವೆಂದು ತಿಳಿದಿದ್ದ ಸುರೋಹಕನು ಈ ಸಂಗತಿಯನ್ನು ಅವನ ಅಜ್ಜಿಯಾದ ಅಂಗಾರವತಿಗೆ ತಿಳಿಸಿದನು. ಅವಳು ಒಂದು ಕ್ಷಣ ಯೋಚಿಸಿ, ‘ದಿವ್ಯಸ್ತ್ರೀಯರು ಮಾತಂಗೀರೂಪದಿಂದ ಬರುವುದುಂಟು; ಇವಳೂ ಅಂಥವಳೇ ಒಬ್ಬಳು; ಏನೋ ನಿಮಿತ್ತದಿಂದ ಭೂಲೋಕಕ್ಕೆ ಬಂದಿದ್ದಾಳೆ; ಇಲ್ಲದಿದ್ದರೆ ಎಲ್ಲರನ್ನೂ ತುಳಿದು ಹಾಕುತ್ತಿದ್ದ ಮದ್ದಾನೆಯೆಲ್ಲಿ, ಅದರ ದಂತಗಳಿಗೆ ಉಯ್ಯಾಲೆ ಕಟ್ಟಿ ತೂಗಿಕೊಳ್ಳುವದೆಲ್ಲಿ? ದಿವ್ಯರಲ್ಲದವರಲ್ಲಿ ಇದು ಕಂಡದ್ದೇ ಅಲ್ಲ. ಇದರ ವಿಮರ್ಶೆ ಹಾಗಿರಲಿ; ನಾನೇ ಬೀಗನ ಮನೆಗೆ ಹೋಗಿ ಹುಡುಗಿಯನ್ನು ಕೇಳುತ್ತೇನೆ; ನನಗೆ ಸರಿಬರುವ ದೂತಿ ಮತ್ತೊಬ್ಬಳಿದ್ದಾಳೆಯೇ?’ ಎಂದು ಗಾಡಿಯಲ್ಲಿ ಕುಳಿತು ವೃದ್ಧಬ್ರಾಹ್ಮಣರೊಡನೆ ಚಂಡಾಲಗೇರಿಯಲ್ಲಿದ್ದ ಉತ್ಪಲಹಸ್ತನನ್ನು ನೋಡಿದಳು. ಅವನು ಕೈಯಲ್ಲಿ ಬಿದಿರುಕೋಲನ್ನು ಹಿಡಿದು ತನ್ನ ಜನರೊಡನೆ ದೂರ ಸರಿದು ನಿಂತು ವಂದಿಸಿದನು. ಅಂಗಾರವತಿಯು ಗಾಡಿ ಇಳಿದು ‘ಅಯ್ಯಾ, ನಾನು ನಿನ್ನನ್ನೇ ನೋಡುವುದಕ್ಕೆ ಬಂದಿದ್ದೇನೆ, ನೀನು ಓಡಿಹೋಗುತ್ತಿದ್ದೀಯೆ. ನಿನ್ನಿಂದ ಒಂದು ದೊಡ್ಡ ಕೆಲಸವಾಗಬೇಕಾಗಿದೆ. ಆದ್ದರಿಂದ ಹತ್ತಿರಕ್ಕೆ ಬಾ!’ ಎಂದಳು. ಹತ್ತಿರಕ್ಕೆ ಬಂದಮೇಲೆ ‘ರಾಜನಾಗಿರುವ ನನ್ನ ಮೊಮ್ಮಗನಿಗೆ ನಿನ್ನ ಮಗಳನ್ನು ಕೊಡು; ಅವಳು ರಾಣಿಯಾಗುತ್ತಾಳೆ; ದೊರೆ ಚಂಡಾಲಿಯನ್ನು ಮುಟ್ಟುವುದು ಸರಿಯಲ್ಲ—ಎಂದು ಮುಂತಾದ ಹಳ್ಳಿಯ ಮಾತುಗಳಿಂದ ನನ್ನನ್ನು ಅಡ್ಡಿಪಡಿಸಬೇಡ; ನಿನಗೆ ದಿವ್ಯರ ಮೇಲೆ ಅಭಿಮಾನವಿದ್ದರೆ, ಅದಕ್ಕೆ ಉತ್ತರವಾಗಿ ನನ್ನ ಮಗಳ ಮಗ ನಿಮ್ಮಂಥವರ ಮೇಲೆ ಚಕ್ರವರ್ತಿಯಾಗಿದ್ದಾನೆ, ಎಂದು ಹೇಳುತ್ತೇನೆ!’ ಎಂದಳು. ಈ ಮಾತನ್ನು ಕೇಳಿ ಉತ್ಪಲಹಸ್ತನು ಬದಲು ಹೇಳದೆ ಒಪ್ಪಿಕೊಂಡನು. ಅನಂತರ ಅಂಗಾರವತಿಯು ಸುರಸಮಂಜರಿಯನ್ನು ಮರೆಮಾಡಿದ್ದ ಗಾಡಿಯಲ್ಲಿ ಕೂರಿಸಿಕೊಂಡು ಸಂಜೀವಿನಿ ಔಷಧಿಯನ್ನು ತರುವಂತೆ ತನ್ನ ಮೊಮ್ಮಗನಿಗೆ ತಂದು ಒಪ್ಪಿಸಿದಳು. ರಾಜನು ಅವಳನ್ನು ಮದುವೆ ಮಾಡಿಕೊಂಡ ಮೇಲೆ ‘ಗಂಧರ್ವನಗರದಂತಿರುವ ಈ ಸಂಸಾರವೇ ಸತ್ಯ; ಮಿಕ್ಕದ್ದೆಲ್ಲಾ ಮಿಥ್ಯ’ ಎಂದುಕೊಂಡು ಅಂತಃಪುರದಿಂದ ಹೊರಗೆ ಬರುವ ಯೋಚನೆಯನ್ನೇ ಬಿಟ್ಟನು.</p>
			<p>ಒಂದು ದಿನ ಅವನೂ ಅವಳೂ ಉಪ್ಪರಿಗೆಯನ್ನು ಹತ್ತಿ ನಿಂತಿದ್ದಾಗ ಚಂಡಾಲಗೇರಿಯು ಬರಿದಾಗಿದ್ದದ್ದು ಕಂಡುಬಂತು. ಅದನ್ನು ನೋಡಿ ಸುರಸಮಂಜರಿಯು ಅಳುವುದಕ್ಕೆ ಮೊದಲುಮಾಡಿದಳು. ರಾಜನು ಅದೇಕೆ ಎಂದು ಕೇಳಲು ಅವಳು "ನಮ್ಮ ತಂದೆ ಹಿಂದೆ ಸಪ್ತವರ್ಣಪುರದಲ್ಲಿದ್ದಾಗ, ವಿದ್ಯಾಧರ ಚಂಡಾಲನಾದ ಇಪ್ಫಕನೆಂಬುವನಿಗೆ ನನ್ನನ್ನು ಕೊಡುತ್ತೇನೆಂದು ಒಪ್ಪಿದನು. ಅಂತರಿಕ್ಷದಲ್ಲಿ ಬರುತ್ತಿದ್ದಾಗ ಒಂದುಸಾರಿ ನಮ್ಮ ತಂದೆಯ ಕೊರಳಲ್ಲಿದ್ದ ಮಾಲೆಯು ಗಾಳಿಗೆ ಹಾರಿ ಗಂಗಾತೀರದಲ್ಲಿ ಸಂಧ್ಯಾವಂದನೆ ಮಾಡುತ್ತಿದ್ದ ನಾರದನ ಕೊರಳಿಗೆ ಬಿದ್ದು ಹಾವಿನಂತೆ ಸುತ್ತುಹಾಕಿಕೊಂಡಿತು. ಅವನು ‘ಯಾರು ಈ ಹಾರವನ್ನು ಹಾಕಿದನೋ ಅವನು ಭೂಮಿಯ ಮೇಲೆ ಚಂಡಾಲನಾಗಿ ಹುಟ್ಟಲಿ’ ಎಂದು ಶಪಿಸಿದನು. ನಮ್ಮ ತಂದೆ ಕೇಳಿಕೊಂಡದ್ದರ ಮೇರೆ ‘ಇದನ್ನು ಬಿಟ್ಟ ಬಾಣದಂತೆ ನಾನೂ ಹಿಂದಕ್ಕೆ ತೆಗೆದುಕೊಳ್ಳುವುದಕ್ಕಾಗುವುದಿಲ್ಲ; ಗೋಪಾಲನ ಮಗನು ನಿನ್ನ ಮಗಳನ್ನು ಮದುವೆಯಾದಾಗ ಇದರ ವಿಮೋಚನೆಯಾಗುತ್ತದೆ’ ಎಂದನು. ಹೀಗೆ ಶಾಪರೂಪವಾದ ವರವನ್ನು ಪಡೆದು ನಾವು ನಿಮ್ಮನ್ನು ಆಶ್ರಯಿಸಿದೆವು. ಮುನಿಯ ಅನುಗ್ರಹದಿಂದ ನಾನು ನಿಮ್ಮ ಪಾದದ ಆಶ್ರಿತಳಾದೆ. ಅವನು ಶಾಪತೀರಿ ಈ ಸ್ವರ್ಗವನ್ನು ಬಿಟ್ಟು ಹೋಗಬೇಕಾಯಿತು. ಈಗ ಆ ಕ್ರೂರನಾದ ಇಪ್ಫಕನು ನಿನ್ನನ್ನೂ ಎಲ್ಲಿ ಹಿಂಸಿಸುತ್ತಾನೋ ಎಂದು ಅಳುಬಂತು. ಆದರೆ ಇದಕ್ಕೆ ಒಂದು ಸುಲಭವಾದ ಉಪಾಯವಿದೆ; ಆದರೆ ಅದು ರಾಜನಾದವನಿಗೆ ಕಷ್ಟ:— ರಾಜನು ಅಂತಃಪುರದಲ್ಲಿದ್ದರೆ ಅವನು ಎಷ್ಟು ತಪ್ಪಿತಸ್ಥನಾದರೂ ಅವನನ್ನು ಹಿಂಸಿಸಕೂಡದು, ಎಂದು ವಿದ್ಯಾಧರ ಚಕ್ರವರ್ತಿಯು ಒಂದು ವ್ಯವಸ್ಥೆ ಮಾಡಿದ್ದಾನೆ” ಎಂದಳು. ರಾಜನು ‘ಈ ಯಾಚನೆಯು ಅನುಗ್ರಹವಾಯಿತು!’ ಎಂದು ಮುಗುಳುನಗೆ ನಕ್ಕನು. ಅಂದಿನಿಂದ ಹಗಲೂ ರಾತ್ರಿಯೂ ಅವನನ್ನು ಅಮಾವಾಸ್ಯೆಯ ಚಂದ್ರನಂತೆ ನೋಡುವುದೇ ಅಸಾಧ್ಯವಾಯಿತು.</p>
			<p>ಒಂದು ಸಾರಿ ಊರಿಗೆ ಊರೇ ‘ಉದಕದಾನ’ಕ್ಕಾಗಿ ಹೊರಟಿರಲು, ರಾಜನು ಉತ್ಸುಕನಾಗಿ, ಹಿಂದೆ ಮಾಡಿದ್ದ ನಿರ್ಧಾರವನ್ನು ಮರೆತು, ರಾತ್ರಿ ನಿದ್ರೆಮಾಡುತ್ತಿದ್ದ ಹೆಂಡತಿಯನ್ನು ಶಿಬಿಕೆಯಲ್ಲಿ ಕರೆದುಕೊಂಡು ಶಿವತಟಾಕಕ್ಕೆ ಹೋದನು. ಅಷ್ಟುಹೊತ್ತಿಗೆ ಅವಳಿಗೆ ಎಚ್ಚರವಾಯಿತು. ಅವಳನ್ನು ದೋಣಿಯಲ್ಲಿ ಕೂರಿಸಿಕೊಂಡು ಹೋಗುತ್ತಿರುವಾಗ ಅವಳು ಹೆದರಿ ಹಿಂತಿರುಗಿ ಹೋಗೋಣವೆಂದಳು. ಜಾತ್ರೆಯಲ್ಲಿಯೇ ಮನಸ್ಸು ಆಸಕ್ತವಾಗಿದ್ದದ್ದರಿಂದ ಆ ಮಾತು ರಾಜನ ಕಿವಿಗೆ ಬೀಳಲಿಲ್ಲ. ಅಷ್ಟುಹೊತ್ತಿಗೆ ಇಪ್ಫಕನು ಬಂದು ಅವರಿಬ್ಬರನ್ನೂ ಕಟ್ಟಿ, ಜನರೆಲ್ಲರೆದುರಿಗೂ ಆಕಾಶಕ್ಕೆ ಹಾರಿ ಹೊತ್ತುಕೊಂಡು ಹೋದನು. ಅಂಗಾರವತಿಯು ಅಸಿತಗಿರಿಯಲ್ಲಿದ್ದ ಪಾಲಕನಿಗೆ ಇದನ್ನು ಬೇಗ ತಿಳಿಸುವಂತೆ ಮಂತ್ರಿಗಳಿಗೆ ಹೇಳಿದಳು. ಅವರು ಹಾಗೆಯೇ ಮಾಡಲು, ಅಲ್ಲಿದ್ದ ಕಾಶ್ಯಪರು ಪಾಲಕನನ್ನು ಕುರಿತು ‘ಈ ವೃತ್ತಾಂತವು ಸಂತೋಷದಲ್ಲಿ ಮುಗಿಯುತ್ತದೆ; ನಿನಗೆ ಸಂದೇಹವಾದರೆ ಆಕಾಶದ ಕಡೆಯೇ ನೋಡುತ್ತಿರು; ಈಗ ಶುಭವರ್ತಮಾನ ಬಂತು ಎಂದು ತಿಳಿದುಕೋ!’ ಎಂದು ಸಮಾಧಾನ ಹೇಳಿದರು. ಅದರಂತೆ ಆಕಾಶಮಾರ್ಗದಿಂದ ಒಬ್ಬ ದಿವ್ಯಪುರುಷನು ಇಪ್ಫಕನನ್ನು ಬಂಧಿಸಿ ಅವನೊಡನೆಯೂ ಅವಂತಿರಾಜ ಸುರಸಮಂಜರಿಯರೊಡನೆಯೂ ಬಂದಿಳಿದನು. ಕಾಶ್ಯಪನಿಗೆ ನಮಸ್ಕರಿಸಿ ಅವನು “ನಾನು ವಿದ್ಯಾಧರಾಧಿಪತಿಯಾದ ನರವಾಹನದತ್ತನ ಪ್ರಿಯಸೇವಕ; ನನ್ನ ಹೆಸರು ದಿವಾಕರದೇವ; ನಾನು ಹಿಮಾಲಯದಿಂದ ಅವಂತಿಯ ಮೇಲೆ ಮಲಯಾಚಲಕ್ಕೆ ಹೋಗುತ್ತಿದ್ದಾಗ, ಈ ವಿದ್ಯಾಧರ ಕಾಲಾಧಮನಾದ ಚಂಡಾಲನು ರಾಜರಾಣಿಯರನ್ನು ಅಪಹರಿಸಿಕೊಂಡು ಹೋಗುತ್ತಿದ್ದದ್ದನ್ನು ನೋಡಿ ಅವರನ್ನು ಬಿಡು ಎಂದೆ; ಬಿಡದೆ ಹೋಗಲು, ಅವನೊಡನೆ ಯುದ್ಧಮಾಡಿ ಅವನನ್ನು ಸೋಲಿಸಿ ವಿದ್ಯಾಧರ ಚಕ್ರವರ್ತಿಯ ಹತ್ತಿರಕ್ಕೆ ಕರೆದುಕೊಂಡು ಹೋದೆ. ಚಕ್ರವರ್ತಿಯು ‘ಈ ರಾಜನನ್ನು ಏಕೆ ಹೊತ್ತುಕೊಂಡು ಹೋಗುತ್ತಿದ್ದೆ?’ ಎಂದು ಕೇಳಲು ಅವನು ‘ನನ್ನ ಹೆಂಡತಿಯನ್ನು ಇವನು ಅಪಹರಿಸಿದ್ದನು; ಅದಕ್ಕೆ!’ ಎಂದು ಉತ್ತರಕೊಟ್ಟನು. ನಮ್ಮೊಡೆಯನು ‘ಇವನನ್ನು ಕಟ್ಟಿ ಕಾಶ್ಯಪಾದಿಗಳಿರುವ ಸಭೆಗೆ ಕರೆದುಕೊಂಡು ಹೋಗು; ವ್ಯವಹಾರದಲ್ಲಿ ಗೆದ್ದರೆ ಸುರಸಮಂಜರಿಯನ್ನು ಪಡೆಯಲಿ; ಸೋತರೆ ಕತ್ತೆಯ ಮೇಲೆ ಕೂತು ಕಣಿಗಲೆಯ ಮಾಲೆಯನ್ನು ಹಾಕಿಸಿಕೊಳ್ಳಲಿ! ಕಾಶ್ಯಪನಾದ ಆರ್ಯುಷನನ್ನೂ ಮಾವನನ್ನೂ ನಾಳೆ ನೋಡುವುದಕ್ಕೆ ಬರುತ್ತೇನೆಂದು ಹೇಳಿದ್ದೆ; ಆದ್ದರಿಂದ ನಾನೂ ಬರುತ್ತೇನೆ’ ಎಂದು ಹೇಳಿ ರಾಜನನ್ನು ದಿವ್ಯವಸ್ತ್ರಾಭರಣಗಳಿಂದ ಸನ್ಮಾನಮಾಡಿ ಆಲಿಂಗಿಸಿಕೊಂಡು ನನ್ನೊಡನೆ ಕಳುಹಿಸಿಕೊಟ್ಟನು. ಅದರಂತೆ ಅವರನ್ನು ಕರೆತಂದಿದ್ದೇನೆ. ಚಕ್ರವರ್ತಿಯು ನಿಮ್ಮನ್ನು ನೋಡಲು ನಾಳೆ ಬರುತ್ತಾನೆ” ಎಂದನು. ದಿವಾಕರದೇವನ ಮಾತನ್ನು ಕೇಳಿ ಅವರೆಲ್ಲರೂ ಆನಂದಪುಳಕಿತರಾಗಿ ಹೇಗೋ ರಾತ್ರಿಯನ್ನು ಕಳೆದರು. ಮರುದಿನ ಬೆಳಗ್ಗೆ ನಿರ್ಮಲಾಕಾಶದಲ್ಲಿ ಗುಡುಗು ಕೇಳಿಸಿತು. ಅದೇನೆಂದು ಋಷಿಗಳು ವಿದ್ಯಾಧರನನ್ನು ಕೇಳಲು ಅವನು ‘ಇದು ವಿಮಾನದಲ್ಲಿರುವವರು ಮಾಡುತ್ತಿರುವ ದುಂದುಭಿಯ ಸದ್ದು; ವಿಮಾನದೊಳಗಿನಿಂದ ಬರುತ್ತಿರುವುದರಿಂದ ಗುಡುಗಿನಂತೆ ಕೇಳುತ್ತಿದೆ; ಈಗ ನಮ್ಮೊಡೆಯ ಬರುತ್ತಾನೆ ನೋಡಿ!’ ಎಂದನು. ಆಕಾಶವು ಕಾಮನ ಬಿಲ್ಲಿನಿಂದಲೂ ಮಿಂಚಿನಿಂದಲೂ ವ್ಯಾಪ್ತವಾದಂತೆ ಹೊಂಬಣ್ಣವಾಯಿತು. ಅನಂತರ ನಾನಾರತ್ನ ಪ್ರಭಾಜಾಲಗಳಿಂದ ಕೂಡಿದ ವಿಮಾನಗಳು ಕಂಡವು. ಚಕ್ರವರ್ತಿಯ ವಿಮಾನವು ಆಶ್ರಮದ ಬಾಗಿಲಲ್ಲಿ ಇಳಿಯಿತು. ಮಿಕ್ಕವು ಬೆಟ್ಟದ ಶಿಖರದ ಮೇಲೂ ತಪ್ಪಲಲ್ಲಿಯೂ ಕಣಿವೆಯಲ್ಲಿಯೂ ಇಳಿದವು. ಚಕ್ರವರ್ತಿಯೂ ಅವನ ಹೆಂಡಿರೂ ಕಾಶ್ಯಪನಿಗೂ ಪಾಲಕನಿಗೂ ನಮಸ್ಕರಿಸಿದರು. ಕಾಶ್ಯಪನು ಚಕ್ರವರ್ತಿಯನ್ನು ಕೂತುಕೊಳ್ಳಲು ಹೇಳಿ ಆನಂದಾಶ್ರುವನ್ನು ಸೂಸುತ್ತ, ‘ಆಶೀರ್ವಾದವೆಂಬುದು ತಮಗೆ ಇಲ್ಲದ ಅರ್ಥಸಂಪತ್ತನ್ನು ಪಡೆಯಲೆಂದು ಹಾರೈಸುವುದು; ಆಯುಷ್ಮಂತನಾದ ನೀನಾದರೆ ಆಶೀರ್ವಾದಗಳು ಕಾಣಲೇ ಆರದುದನ್ನು ಪಡೆದಿದ್ದೀಯೆ. ಮಾತನಾಡಿಸಿದರೆ ಪ್ರತಿಯಾಗಿ ಮಾತನಾಡಬೇಕಾದದ್ದು ಸದಾಚಾರ; ಆದ್ದರಿಂದ ನಾನು ಈ ಮಾತನ್ನು ಹೇಳುತ್ತೇನೆ:— ಈ ಶ್ಲಾಘ್ಯವಾದ ಐಶ್ವರ್ಯವನ್ನು ನೀನು ಹೆಂಡಿರೊಡನೆಯೂ ಮಿತ್ರರೊಡನೆಯೂ ಮಹಾಕಲ್ಪ ಕೊನೆಗೊಂಡಮೇಲೂ ಸ್ಥಿರವಾಗಿ ಅನುಭವಿಸುವವನಾಗು!’ ಎಂದನು. ಪಾಲಕನ ಅಪೇಕ್ಷೆಯಂತೆ ಗೋಮುಖನು ರಾಣಿಯರ ಕುಲಗೋತ್ರ ಹೆಸರುಗಳನ್ನು ತಿಳಿಸಿದನು. ಈ ಮಾತುಕಥೆಗಳು ಮುಗಿದಮೇಲೆ ಚಕ್ರವರ್ತಿಯು ತಪಸ್ವಿಗಳನ್ನು ಕುರಿತು ‘ಪೂಜ್ಯರೇ, ಜಾತ್ರೆಯಲ್ಲಿ ಮನಸ್ಸಿಟ್ಟಿದ್ದ ರಾಜನನ್ನೂ ಸುರತಮಂಜರಿಯನ್ನೂ ಈ ಇಪ್ಫಕನು ಯಾವ ತಪ್ಪಿಗಾಗಿ ಹೊತ್ತುಕೊಂಡು ಬಂದನೆಂದು ಕೇಳಿ’ ಎಂದನು. ಅವನು ‘ಉತ್ಪಲಹಸ್ತಕನು ತನ್ನ ಮಗಳನ್ನು ಮೊದಲು ನನಗೆ ಕೊಟ್ಟಿದ್ದು ಅನಂತರ ಇವನಿಗೆ ಕೊಟ್ಟಿದ್ದಾನೆ!’ ಎಂದನು. ಉತ್ಪಲಹಸ್ತಕನು “ಇವನು ಹೇಳಿದ್ದು ನಿಜ; ಆದರೆ ಅದರಲ್ಲಿ ಒಂದು ಹೆಚ್ಚಿನ ಸಂಗತಿ ಇದೆ; ಅದನ್ನು ಕೇಳಿ:— ಹಿಂದೆ ನಾರದರು ನನಗೆ ಶಾಪಕೊಟ್ಟಾಗ, ನಾನು ಇವನಿಗೆ ಎಷ್ಟೋಸಾರಿ ಮಾತುಕೊಟ್ಟ ಮಗಳನ್ನು ಕರೆದುಕೊಂಡು ಹೋಗಲು ಹೇಳಿದೆ; ಆದರೆ ಅವನು ‘ಶಾಪ ತಗುಲಿದ ಕುಲದಿಂದ ಬುದ್ಧಿ ಇರುವ ಯಾವನು ಹೆಣ್ಣನ್ನು ಕರೆದುಕೊಂಡು ಹೋಗುತ್ತಾನೆ?’ ಎಂದುಬಿಟ್ಟನು. ಅವನು ಬೇಡವೆಂದು ತಿರಸ್ಕರಿಸಿದ ಮೇಲೆ ಅವಳನ್ನು ಅವಂತಿರಾಜನಿಗೆ ಕೊಟ್ಟೆ! ಸಂದೇಹವಿದ್ದರೆ ಈ ವಿದ್ಯಾಧರರನ್ನೂ ಗಣೇಶ್ವರರನ್ನೂ ಕೇಳಬಹುದು!” ಎಂದನು. ಅವರು ಹೌದೆಂದರು. ಕಾಶ್ಯಪನು ‘ಅಯ್ಯಾ ಖೇಚರ! ನಿನ್ನ ಈ ದುರ್ನಡತೆಗಾಗಿ ಕಾಶಿಯಲ್ಲಿ ಶವಗಳನ್ನು ಗಂಗೆಗೆ ಹೊತ್ತುಹಾಕುತ್ತ, ಹೆಣದ ಬಟ್ಟೆಯುಟ್ಟು ಸ್ಮಶಾನದಲ್ಲಿದ್ದು ಭಿಕ್ಷೆಯಿಂದ ಜೀವಿಸಬೇಕು. ಹೀಗೆ ಒಂದು ವರ್ಷ ಮಾಡಿದರೆ ನಿನಗೆ ಪ್ರಾಯಶ್ಚಿತ್ತವಾಗಿ ಶಾಪದಿಂದ ಬಿಡುಗಡೆ ಹೊಂದುತ್ತೀಯೆ!’ ಎಂದನು.</p>
			<p>ನರವಾಹನದತ್ತನನ್ನು ನೋಡಬೇಕೆಂದು ಹುಟ್ಟುಕುರುಡರು, ಮುಪ್ಪುಕುರುಡರು, ಹೆಳವರು, ಮಕ್ಕಳು ಕೂಡ, ಉಜ್ಜಯಿನಿಯಿಂದ ಎಷ್ಟೋ ಕಷ್ಟಪಟ್ಟುಕೊಂಡು ಬಂದಿದ್ದರು. ಈಗ ಅವರೆಲ್ಲರೂ ತಪೋವನದ ತುಂಬ ತುಂಬಿಕೊಂಡರು. ॥ ೧೨೬ ॥</p>
			<p class="text-center"><strong>ಇಲ್ಲಿಗೆ ಬೃಹತ್ಕಥೆಯಲ್ಲಿ,<br /> ಶ್ಲೋಕಸಂಗ್ರಹದಲ್ಲಿ ,ಮೂರನೆಯ ಸರ್ಗ</strong></p>
			<p class="text-center"><strong>೪ನೆಯ ಸರ್ಗ</strong></p>
			<p>ಅನಂತರದಲ್ಲಿ ಆರ್ಯುಷನಾದ ಕಾಶ್ಯಪನು, ಋಷಿಗಳು ಋಷಿಪತ್ನಿಯರು ಪಾಲಕಮಿತ್ರರು ಎಲ್ಲರೊಡಗೂಡಿ, ವಿದ್ಯಾಧರ ಚಕ್ರವರ್ತಿಯನ್ನು ಕುರಿತು ‘ಆಯುಷ್ಮಂತನೇ! ಈ ತಪಸ್ವಿಗಳೂ ಪಾಲಕನೂ ನಾನೂ ನಿನ್ನ ಕಥೆಯನ್ನು ಕೇಳಬೇಕೆಂದು ನಿಶ್ಚಲಮನಸ್ಕರಾಗಿ ಕುಳಿತಿದ್ದೇವೆ. ದುರ್ಲಭವಾದ ಈ ಐಶ್ವರ್ಯವು ಆಯುಷ್ಮಂತನಾದ ನಿನಗೆ ಬಂದದ್ದು ಹೇಗೆ? ಈ ಹೆಂಡಿರನ್ನು ನೀನು ಪಡೆದದ್ದು ಹೇಗೆ? ಹೇಳಬೇಕು’ ಎಂದನು. ತಪಸ್ವಿಯ ಆ ಮಾತನ್ನು ಕೇಳಿ ವಿದ್ಯಾಧರೇಶ್ವರನ ಮುಖ ಮಂಕಾಯಿತು. “ನಾನು ಒಳ್ಳೆಯ ಆಪತ್ತಿಗೆ ಸಿಕ್ಕಿದೆನಲ್ಲಾ! ಬೆಂಕಿಗೆ ತುಂಬ ಹತ್ತಿರ ಬರುವವನಿಗೂ ಅತ್ಯಂತ ಚಪಲನಿಗೂ ಅದರ ಕಾವು ತಟ್ಟದೆ ಇರುತ್ತದೆಯೇ? ‘ಇವಳು ನನ್ನಲ್ಲಿ ತುಂಬ ಅನುರಕ್ತಳಾದಳು, ಇವಳು ನನ್ನನ್ನು ಪ್ರೀತಿಯಿಂದ ಹೊತ್ತುಕೊಂಡು ಹೋದಳು’ ಎಂದು ಗುರುಸನ್ನಿಧಿಯಲ್ಲಿ ಯಾವ ವಿವೇಕಿ ಹೇಳಿಯಾನು! ‘ಶೂರನಾದ ಶತ್ರುವನ್ನು ಕೊಂದೆ, ಶೂರ ನನ್ನ ಶರಣುಹೊಂದಿದ’ ಎಂದು ಶೂರ ಕಥೆಯನ್ನು ಯಾವ ಶೂರನು ಶೂರರ ಮುಂದೆ ಹೇಳಿಯಾನು! ಹೇಳದಿದ್ದರೆ ಮುನಿಯ ಶಾಪ! ಹೇಳಿದರೆ ಮಹಾಪಾಪ; ಸುಲಭದಲ್ಲಿ ಮುಗಿಯುವ ಶಾಪವೇ ವಾಸಿ; ದುಸ್ತರವಾದ ಪಾಪ ಬೇಡ! ‘ಸಂಕಟ ಒದಗಿದಾಗ ನನ್ನನ್ನು ನೆನೆ’ ಎಂದು ಗೌರಿ ನನಗೆ ಅನುಗ್ರಹ ಮಾಡಿದ್ದಳು, ಇಂಥ ಸಂದರ್ಭದಲ್ಲಿ ಅವಳನ್ನು ನೆನೆಯುವುದೂ ನ್ಯಾಯವಲ್ಲ” ಎಂದು ಚಿಂತಿಸುತ್ತಿರಲು, ಚಕ್ರವರ್ತಿಯ ಮುಂದೆ ಸೂರ್ಯನನ್ನು ಮೀರಿಸಿದ ಪ್ರಭೆಯುಳ್ಳವಳಾಗಿ ಗೌರೀದೇವಿಯು ‘ಋಷಿಗಳು, ನಿಮ್ಮ ಮಾವ, ಹೆಂಗಸರು, ಸ್ನೇಹಿತರು, ರಾಜರು, ಇವರಲ್ಲಿ ಯಾರುಯಾರು ಯಾವಯಾವುದನ್ನು ಕೇಳುವುದು ಉಚಿತವೋ ಆಯಾ ಭಾಗ ಅವರವರ ಕಿವಿಗೆ ಬೀಳುತ್ತದೆ; ಮಿಕ್ಕವರು ಅದನ್ನು ಕೇಳುವುದಿಲ್ಲ’ ಎಂದು ಹೇಳಿ ಅವನ ಬಾಯಲ್ಲಿ ಸರಸ್ವತಿಯಾಗಿ ಚಕ್ರವರ್ತಿಯ ಆಶ್ಚರ್ಯಕರವಾದ ಚರಿತ್ರೆಯನ್ನು ಹೇಳಿದಳು:— ಮುನಿಗಳೇ, ಮಾವಾ, ಮಿತ್ರರೇ, ರಾಜರೇ, ಮಹಿಳೆಯರೇ, ಸ್ಥಿರ ಮನಸ್ಕರಾಗಿ ಈಗ ಹೇಳುವ ಚರಿತ್ರೆಯನ್ನ ಕೇಳಿ! ವತ್ಸದೇಶದಲ್ಲಿ ಕಾಲಿಂದೀದಡದ ಮೇಲೆ ಭೂಮಿಯ ಹೃದಯದಂತಿರುವ ಕೌಶಾಂಬೀನಗರಿ ಇದೆ. ಅಲ್ಲಿ ಉದಯನನೆಂಬ ರಾಜನುಂಟು ॥ ೧೪ ॥—ಇತ್ಯಾದಿ.</p>
		</section>
		<section class="level2 unnumbered" id="id-019.03">
			<h2 class="level2-title" epub:type="title">ಅನುಬಂಧ ೩<br /> ಕಥಾಸರಿತ್ಸಾಗರದ ಸುಭಾಷಿತಗಳು</h2>
			<p class="text-center"><strong>ಲಂಬಕ <span class="en">II</span></strong></p>
			<p class="verse">ಜಲಾಹತೌ ವಿಶೇಷೇಣ ವೈದ್ಯುತಾಗ್ನೇರಿವ ದ್ಯುತಿಃ ।<br /> ಆಪದಿ ಸ್ಫುರತಿ ಪ್ರಜ್ಞಾ ಯಸ್ಯ ಧೀರಃ ಸ ಏವ ಹಿ ॥ <span class="verse–quote">ತರಂಗ ೪ ಶ್ಲೋಕ ೪೧ ॥</span></p>
			<p class="text–center"><strong>ಲಂಬಕ <span class="en">III</span></strong></p>
			<p class="verse">ಚಿತ್ರಂ ಧಾತೈವ ಧೀರಾಣಾಮಾರಬ್ಧೋದ್ದಾಮಕರ್ಮಣಾಂ ।<br /> ಪರಿತುಷ್ಯೇವ ಸಾಮಗ್ರೀಂ ಘಟಯತ್ಯುಪಯೋಗಿನೀಂ  <span class="verse–num">॥ ೪–೨೫೯ ॥</span><br /> ಭದ್ರಕೃತ್​ ಪ್ರಾಪ್ನುಯಾತ್​ ಭದ್ರಂ ಅಭದ್ರಂ ಚಾಪ್ಯಭದ್ರಕೃತ್ ​॥<br /> ಕಂದುಕೋ ಭಿತ್ತಿನಿಃಕ್ಷಿಪ್ತ ಇವ ಪ್ರತಿಫಲನ್ಮುಹುಃ ।<br /> ಆಪತತ್ಯಾತ್ಮನಿ ಪ್ರಾಯೋ ದೋಷೋನ್ಯಸ್ಯ ಚಿಕೀರ್ಷತಃ  <span class="verse–num">॥ ೬–೨೧೩ ॥</span></p>
			<p class="text–center"><strong>ಲಂಬಕ <span class="en">IV</span></strong></p>
			<p class="verse">ತಾಸ್ತು ಕಾಶ್ಚನ ಸದ್ವಂಶಜಾತಾ ಮುಕ್ತಾ ಇವಾಂಗನಾಃ ।<br /> ಯಾಃ ಸುವೃತ್ತಾಚ್ಛಹೃದಯಾಃ ಯಾಂತಿ ಭೂಷಣತಾಂ ಭುವಿ <span class="verse–num">॥ ೧–೧೮ ॥</span><br /> ಅಂಧಸ್ಯೇವಾಸ್ಯ ಲೋಕಸ್ಯ ಫಲಭೂಮಿಂ ಸ್ವಕರ್ಮಭಿಃ ।<br /> ಪುರೋಗೈರ್ನೀಯಮಾನಸ್ಯ ಹೇತುಮಾತ್ರಂ ಸ್ವಪೌರುಷಂ <span class="verse–num">॥ ೧–೧೩೨ ॥</span><br /> ಪುಮಾಂಸಮಾಕುಲಂ ಕ್ರೂರಾ ಪತಿತಂ ದುರ್ದಶಾವಟೇ ।<br /> ಜೀವಂತಮೇವ ಕುಷ್ಣಾತಿ ಕಾಕೀವ ಕುಕುಟುಂಬಿನೀ <span class="verse–num">॥ ೩–೨೭ ॥</span><br /> ಸ್ನಿಗ್ಧಾ ಕುಲೀನಾ ಮಹತೀ ಗೃಹಿಣೀ ತಾಪಹಾರಿಣೀ ।<br /> ತರುಚ್ಛಾಯೇವ ಮಾರ್ಗಸ್ಥಾ ಪುಣ್ಯೈಃ ಕಸ್ಯಾಪಿ ಜಾಯತೇ <span class="verse–num">॥ ೩–೨೮ ॥</span></p>
			<p class="text–center"><strong>ಲಂಬಕ <span class="en">V</span></strong></p>
			<p class="verse">ವಿದ್ಯೇವ ಕನ್ಯಕಾ ಮೋಹಾದಪಾತ್ರೇ ಪ್ರತಿಪಾದಿತಾ ।<br /> ಯಶಸೇ ನ ನ ಧರ್ಮಾಯ ಜಾಯೇತಾನುಶಯಾಯ ತು <span class="verse–num">॥ ೧–೨೬ ॥</span></p>
			<p class="text–center"><strong>ಲಂಬಕ <span class="en">VI</span></strong></p>
			<p class="verse">ಐಶ್ವರ್ಯಮೀರ್ಷ್ಯಾ ನೈರ್ಘೃಣ್ಯಂ ಕೀಬತ್ವಂ ನಿರ್ವಿವೇಕತಾ ।<br /> ಏಕೈಕಂ ಕಿಂ ನ ಯತ್ಕುರ್ಯಾತ್​ ಪಂಚಾಂಗಿತ್ವೇ ತು ಕಾ ಕಥಾ <span class="verse–num">॥ ೨–೩೨ ॥</span><br /> ಕಾಮಂ ಭರ್ತ್ರೇಕಭಕ್ತಾನಾಂ ಅವಿಸ್ಖಲಿತ ತೇಜಸಾಂ ।<br />  ದೇವತಾ ಏವ ಸಾಧ್ವೀನಾಂ ತ್ರಾಣಮಾಪದಿ ಕುರ್ವತೇ <span class="verse–num">॥ ೩–೧೨೨ ॥</span><br /> ನಾತುರಃ ಪ್ರತಿಕೂಲೋಕ್ತೈರ್ವಶೇ ವೈದ್ಯಸ್ಯ ವರ್ತತೇ ।<br /> ವರ್ತತೇತ್ವನುಕೂಲೋಕ್ತೈಃ ಸಾಮ್ನೈವಾಚರತಃ ಕ್ರಿಯಾಂ <span class="verse–num">॥ ೫–೮೬ ॥</span><br /> ಪ್ರತೀಪಂ ಕೃಷ್ಯಮಾಣೋ ಹಿ ನೋತ್ತರೇದುತ್ತರೇನ್ನರಃ ।<br /> ವಾಹ್ಯಮಾನೋನುಕೂಲಂ ತು ನೋದ್ಯೋಗಾದ್ವ್ಯಸನಾತ್ತಥಾ <span class="verse–num">॥ ೫–೮೭ ॥</span><br /> ಸಂಕಟೇ ಹಿ ಪರೀಕ್ಷ್ಯಂತೇ ಪ್ರಾಜ್ಞಾಃ ಶೂರಾಶ್ಚ ಸಂಗರೇ <span class="verse–num">॥ ೫–೯೩ ॥</span><br /> ಯಶ್ಚ ಧರ್ಮಮಬಾಧಿತ್ವಾ  ಸ್ವೇನ ಸಂಸರತೇ ಪಥಾ ।<br /> ತಸ್ಯೋಪಯಾತಿ ಸಾಹಾಯ್ಯಂ ಸ ಏವಾಭೀಷ್ಟಸಿದ್ಧಿಷು <span class="verse–num">॥ ೬–೩೪ ॥</span><br /> ಏಕೋ ಬಹೂನಾಂ ಮೂರ್ಖಾಣಾಂ ಮಧ್ಯೇ ನಿಪತಿತೋ ಬುಧಃ ।<br /> ಪದ್ಮಃ ಪಾಥಸ್ತರಂಗಾಣಾಮಿವ ವಿಪ್ಲವತೇ ಧ್ರುವಂ <span class="verse–num">॥ ೬–೫೫ ॥</span><br />	ಕಿಂ ವಾ ವ್ಯೋಮ ವಿನಾರ್ಕೇಣ ಕಿಂ ತೋಯೇನ ವಿನಾ ಸರಃ ।<br /> ಕಿಂ ಮಂತ್ರೇಣ ವಿನಾ ರಾಜ್ಯಂ ಕಿಂ ಸತ್ಯೇನ ವಿನಾ ವಚಃ <span class="verse–num">॥ ೭–೧೮೧ ॥</span><br />	ನೂನಂ ಸ್ತ್ರೀನಾಮಸೃಷ್ಟೇಯಮಮೃತೇನ ವಿಷೇಣ ಚ ।<br /> ಅನುರಕ್ತಾಮೃತಂ ಸಾ ಹಿ ವಿರಕ್ತಾ ವಿಷಮೇವ ಚ <span class="verse–num">॥ ೮–೧೭೮  ॥</span></p>
			<p class="text–center"><strong>ಲಂಬಕ <span class="en">VII</span></strong></p>
			<p class="verse">ತೀವ್ರಸತ್ತ್ವಸ್ಯ ನ ಚಿರಾತ್​ ಭವಂತ್ಯೇವ ಹಿ ಸಿದ್ಧಯಃ ।<br /> ಮಂದಸತ್ತ್ವಸ್ಯ ತು ಚಿರಾತ್​ ಬ್ರಹ್ಮನ್​ ಯುಷ್ಮಾದೃಶಸ್ಯ ತಾಃ <span class="verse–num">॥ ೧–೭೬ ॥</span><br /> ಕನ್ಯಾ ನಾಮ ಮಹದ್ದುಃಖಂ ಧಿಗಹೋ ಮಹತಾಮಪಿ ।<br /> ವಿನೀತಾಪ್ಯಾಪ್ತವಿದ್ಯಾಪಿ ರೂಪಯೌವನವತ್ಯಪಿ <span class="verse–num">॥ ೧–೧೨೬ ॥</span><br /> ಧಾತಾಪಿ ನ ಪ್ರಭುಃ ಪ್ರಾಯಃ ಚಪಲಾನಾಂ ತು ರಕ್ಷಣೇ ।<br /> ಮತ್ತಾ ನದೀ ಚ ನಾರೀ ಚ ನಿಯಂತುಂ ಕೇನ ಪಾರ್ಯತೇ <span class="verse–num">॥ ೨–೮ ॥</span><br /> ಸ್ತ್ರೀತ್ವಂ ಕ್ಷೀಬತ್ವಮೇಕಾಂತಃ ಪುಂಸೋ ಲಾಭೋಽನಿಯಂತ್ರಣಾ ।<br />> ಯತ್ರ ಪಂಚಾಗ್ನಯಸ್ತತ್ರ ವಾರ್ತಾ ಶೀಲತೃಣಸ್ಯ ಕಾ <span class="verse–num">॥ ೨–೮೭ ॥</span><br /> ನಿಯಂತುಂ ಚಪಲಾ ನಾರೀ ರಕ್ಷಯಾಪಿ ನ ಶಕ್ಯತೇ ।<br /> ಕಿಂ ನಾಮೋತ್ಪಾತವಾತಾಲೀ ಬಾಹುಭ್ಯಾಂ ಜಾತು ಬಧ್ಯತೇ <span class="verse–num">॥ ೨–೯೩ ॥</span><br /> ಯಸ್ಯ ಯದ್ವಿಹಿತಂ ಧಾತ್ರಾ ಕರ್ಮನಾಶಾಯ ತಸ್ಯ ತತ್​ ।<br /> ಪದವೀಂ ಯತ್ರ ತತ್ರಾಪಿ ಧಾವತೋಪ್ಯನುಧಾವತಿ <span class="verse–num">॥ ೨–೧೦೧ ॥</span><br /> ಸಂಧ್ಯಾವತ್​ ಕ್ಷಣರಾಗಿಣ್ಯೋ ನದೀವತ್​ ಕುಟಿಲಾಶಯಾಃ ।<br /> ಭುಜಗೀವದವಿಶ್ವಸ್ಯಾಃ ವಿದ್ಯುದ್ವಚ್ಚಪಲಾಃ ಸ್ತ್ರೀಯಃ <span class="verse–num">॥ ೩–೧೪೩ ॥</span><br /> ಅತ್ಯಂತಚಂಚಲಸ್ಯೇಹಪಾರದಸ್ಯ ನಿಬಂಧನೇ ।<br /> ಕಾಮಂ ವಿಜ್ಞಾಯತೇ ಯುಕ್ತಿಃ ನ ಸ್ತ್ರೀಚಿತ್ತಸ್ಯ ಕಾ ಚನ <span class="verse–num">॥ ೩–೨೩೨ ॥</span><br /> ವಿನಾ ಹಿ ಪ್ರಾಕ್ತನಂ ಕರ್ಮ ನ ದಾತಾ ಕೋಪಿ ಕಸ್ಯಚಿತ್​ ।<br /> ಆಗರ್ಭಾಜ್ಜಂತುರಶ್ನಾತಿ ಪೂರ್ವಕರ್ಮತರೋಃ ಫಲಂ <span class="verse–num">॥ ೬–೧೦೯  ॥</span></p>
			<p class="text–center"><strong>ಲಂಬಕ <span class="en">VIII</span></strong></p>
			<p class="verse">ಭರ್ತಾರಂ ಹಿ ವಿನಾ ನಾನ್ಯಃ ಸತೀನಾಮಸ್ತಿ ಬಾಂಧವಃ <span class="verse–num">॥ ೩–೧೮೬ ॥</span><br />  ಸ್ತ್ರೀಣಾಂ ನ ಸ ಕ್ಷಣೋ ಯತ್ರ ನ ಕಥಾ ಸ್ವಪರಾಶ್ರಯಾ <span class="verse–num">॥ ೪–೯೭ ॥</span><br /> ವರಂ ಯದ್ಧರ್ಮಪಾಶೇನ ಕ್ಷಮಮೇಕಂ ಹಿ ಜೀವಿತಂ ।<br />  ಪರಂ ನ ಯದಧರ್ಮೇಣ ಕಲ್ಪಕೋಟಿಶತಾನ್ಯಪಿ <span class="verse–num">॥ ೬–೫೮  ॥</span></p>
			<p class="text–center"><strong>ಲಂಬಕ <span class="en">IX</span></strong></p>
			<p class="verse">ಪರತ್ರ ಚ ಸಹಾಯಾಂತಿ ನ ಭೋಗಾ ನಾರ್ಥಸಂಚಯಾಃ ।<br />  ಏಕಸ್ತು ಬಾಂಧವೋ ಧರ್ಮೋ ನ ಜಹಾತಿ ಪದಾತ್ಪದಂ <span class="verse–num">॥ ೧–೨೮ ॥</span><br />  ತಾವದ್ಧತ್ತೇ ಪುಮಾನ್​ ಧೈರ್ಯಂ ವಿವೇಕಂ ಶೀಲಮೇವ ಚ ।<br />  ಯಾವತ್​ ಪತತಿ ಕಾಮಸ್ಯ ಸಾಯಕಾನಾಂ ನ ಗೋಚರೇ <span class="verse–num">॥ ೧–೨೦೪ ॥</span><br />  ಧನ್ಯಾಃ ಸರಸ್ವತೀ ಸ್ಕಂದೋ ಜಿನಶ್ಚ ಜಗತಿ ತ್ರಯಃ ।<br />  ಪಟಾಂತ ಲಗ್ನತೃಣವತ್​ ಕ್ಷಿಪ್ತೋ ವ್ಯಾಧೂಯ ಯೈಃ ಸ್ಮರಃ <span class="verse–num">॥ ೧–೨೦೫ ॥</span><br />  ಖಡ್ಗಶೂರಾಚ್ಚ ನೃಪತೇಃ ಧರ್ಮಶೂರಃ ಪ್ರಶಸ್ಯತೇ ।<br />  ಖಡ್ಗಶೂರಸಹಸ್ರಾಣಾಂ ಧರ್ಮಶೂರೋ ಭವೇತ್​ ಪತಿಃ <span class="verse–num">॥ ೨–೧೧೫ ॥</span><br />  ಪತಿತಂ ಮಜ್ಜಯಂತೀಷು ದರ್ಶಿತೋತ್ಕಲಿಕಾಸು ಚ ।<br />  ಪ್ರಾಜ್ಞಃ ಪತತ್ಯಗಾಧಾಸು ನ ಸ್ತ್ರೀಷು ಚ ನದೀಷು ಚ <span class="verse–num">॥ ೨–೨೮೮ ॥</span><br />  ವ್ಯಸನೇಷು ನಿರುದ್ವೇಗಾಃ ವಿಭವೇಷ್ವಪ್ಯಗರ್ವಿತಾಃ ।<br />  ಕಾರ್ಯೇಷ್ವಕಾತರಾ ಯೇ ಚ ತೇ ಧೀರಾಸ್ತೈರ್ಜಿತಂ ಜಗತ್​ <span class="verse–num">॥ ೨–೨೮೯ ॥</span><br />  ಕಾಲೇ ದತ್ತಂ ವರಂ ಹ್ಯಲ್ಪಂ ಅಕಾಲೇ ಬಹುನಾಪಿ ಕಿಂ <span class="verse–num">॥ ೩–೪ ॥</span><br />  ಕ್ಷಯೋ ಯಾವನ್ನವೃತ್ತೋ ಹಿ ಪಾಪಸ್ಯ ಪರಿಪಂಥಿನಃ ।<br />  ತಾವದ್ಧಾನಪ್ರವೃತ್ತೋಽಪಿ ದಾತುಂ ಶಕ್ನೋತಿ ನ ಪ್ರಭುಃ <span class="verse–num">॥ ೩–೬ ॥</span><br />  ಪರಿಕ್ಷೀಣೇ ಪುನಃ ಪಾಪೇ ವಾರ್ಯಮಾಣೋಽಪಿ ಯತ್ನತಃ ।<br />  ಈಶ್ವರಃ ಪ್ರದದಾತ್ಯೇವ ಕರ್ಮಾಯತ್ತಮಿದಂ ಕಿಲ <span class="verse–num">॥ ೩–೭ ॥</span><br />  ಸರ್ವಮಿಷ್ಟಂ ವ್ಯಯೀಕೃತ್ಯ ಭರಣೀಯಂ ಕುಟುಂಬಕಂ ।<br />  ಏಕಸ್ಯಾತ್ಮಂಭರಿತ್ವೇನ ನ ಚಕಾಸ್ತ್ಯೇವ ಜೀವಿತಂ <span class="verse–num">॥ ೩–೧೬೪ ॥</span></p>
			<p class="text–center"><strong>ಲಂಬಕ <span class="en">X</span></strong></p>
			<p class="verse">ತಾವದ್ವಿದಗ್ಧೋ ವೀರಶ್ಚ ನರೋ ಭಾಗೀ ಶುಭಸ್ಯ ಚ ।<br />  ಯಾವತ್ಪತತಿ ನೈವಾಸೌ ರಾಮಾವಿಭ್ರಮಭೂಮಿಷು <span class="verse–num">॥ ೧–೧೩೦ ॥</span><br />  ಮೈವಮಾತ್ಮಾನುರೂಪಂ ಹಿ ಫಲಂ ಸರ್ವೋಽಪಿ ವಾಂಛತಿ ।<br />  ಶ್ವಾ ತುಷ್ಯತ್ಯಸ್ಥಿಮಾತ್ರೇಣ ಕೇಸರೀ ಧಾವತಿ ದ್ವಿಪೇ <span class="verse–num">॥ ೪–೩೬ ॥</span><br />  ಅತೀವ ಕರ್ಕಶಾಃ ಸ್ತಬ್ಧಾಃ ಹಿಂಸ್ರೈರ್ಜಂತುಭಿರಾವೃತಾಃ ।<br />  ದುರಾಸದಾಶ್ಚ ವಿಷಮಾ ಈಶ್ವರಾಃ ಪರ್ವತಾ ಇವ <span class="verse–num">॥ ೪–೩೮ ॥</span><br />  ಅರ್ಥೋ ಹಿ ಯೌವನಂ ಪುಂಸಾಂ ತದಭಾವಶ್ಚ ವಾರ್ಧಕಂ ।<br />  ತೇನಾಸ್ಯೋಜೋ ಬಲಂ ರೂಪಮುತ್ಸಾಹಶ್ಚಾಪಿ ಹೀಯತೇ <span class="verse–num">॥ ೫–೧೧೬ ॥</span><br />  ಗುಣಿನೋ ನ ವಿದೇಶೋಽಸ್ತಿ ನ ಸಂತುಷ್ಟಸ್ಯ ಚಾಸುಖಂ ।<br /> ಧೀರಸ್ಯ ಚ ವಿಪನ್ನಾಸ್ತಿ ನಾಸಾಧ್ಯಂ ವ್ಯವಸಾಯಿನಃ <span class="verse–num">॥ ೫–೧೨೧ ॥</span><br />  ವಿದ್ಯುತಂ ಕಃ ಸ್ಥಿರೀಕುರ್ಯಾತ್​ ಕೋ ರಕ್ಷೇಚ್ಚಪಲಾಂ ಸ್ತ್ರಿಯಂ ।<br />  ಸಾಧ್ವೀ ಯದಿ ಪರಂ ಸ್ವೇನ ಶೀಲೇನೈಕೇನ ರಕ್ಷ್ಯತೇ <span class="verse–num">॥ ೭–೪೬ ॥</span><br /> ಭುಜ್ಯಂತೇ ಯತ್ರ ನಾನ್ಯೋನ್ಯಂ ಗೃಹಮೇತ್ಯ ನಿರರ್ಗಲಂ ।<br />  ಪ್ರದೃಶ್ಯಂತೇ ನ ದಾರಾಶ್ಚ ಕೈತವಂ ತನ್ನ ಸೌಹೃದಂ <span class="verse–num">॥ ೭–೧೧೨ ॥</span><br />  ಬ್ರಾಹ್ಮಂ ಶೀಲಂ ಕ್ಷಮಾ ನಾಮ ಕ್ಷಾತ್ರಮಾಪನ್ನರಕ್ಷಣಂ ।<br />  ಮುಮುಕ್ಷುಶೀಲಂ ಚ ಶಮಃ ಕಲಹೋ ರಕ್ಷಸಾಂ ಸ್ಮೃತಂ <span class="verse–num">॥ ೧೦–೧೬ ॥</span></p>
			<p class="text–center"><strong>ಲಂಬಕ <span class="en">XIII</span></strong></p>
			<p class="verse">ಅತಿಗರ್ಧೇನ ಯೇ ಹ್ಯರ್ಥಾಃ ವಂಚಯಿತ್ವಾ ಪರಂ ಚ ಯೇ ।<br /> ಅಪಹೃತ್ಯ ಪರೇಷಾಂ ವಾ ವಾಂಛ್ಯಂತೇ ನೈವ ತೇ ಸ್ಥಿರಾಃ <span class="verse–num">॥ ೧–೧೧೬ ॥</span><br /> ಪಾಪಮೂಲಾ ಯತಃ ಪಾಪಫಲಭಾರಂ ಪ್ರಸೂಯತೇ ।<br />  ತದ್ಭರೇಣೈವ ಭಜ್ಯಂತೇ ಶೀಘ್ರಂ ಧನವಿಷದ್ರುಮಾಃ <span class="verse–num">॥ ೧–೧೧೭ ॥</span></p>
			<p class="text–center"><strong>ಲಂಬಕ <span class="en">XIV</span></strong></p>
			<p class="verse">ಪರಾರ್ಥಫಲಜನ್ಮಾ ನೋ ನ ಸ್ಯುರ್ಮಾರ್ಗದ್ರುಮಾ ಇವ ।<br />  ತಾಪಚ್ಛಿದೋ ಮಹಾಂತಶ್ಚೇಜ್ಜೀರ್ಣಾರಣ್ಯಂ ಜಗದ್ಭವೇತ್​ <span class="verse–num">॥ ೨–೨ ॥</span><br /> ಸಾ ಸಭಾ ಯತ್ರ ಸಭ್ಯೋಽಸ್ತಿ ಸ ಸಭ್ಯೋ ಧರ್ಮಮಾಹ ಯಃ ।<br />  ಸ ಧರ್ಮೋ ಯತ್ರ ಸತ್ಯಂ ಸ್ಯಾತ್​ ತತ್ಸತ್ಯಂ ಯತ್ರ ನ ಚ್ಛಲಂ <span class="verse–num">॥ ೨–೧೬೮ ॥</span><br />  ಮನ್ಯೇ ಕಲ್ಯಾಣಮೇವ ಸ್ಯಾತ್​ ಪುರುಷಸ್ಯಾಸಮಂ ವಿಧಿಃ ।<br /> ಮುಹುಃ ಪರೀಕ್ಷತೇ ಗಾಢಂ ಧೀರತ್ವಂ ಸುಖದುಃಖಯೋಃ <span class="verse–num">॥ ೩–೧ ॥</span></p>
		</section>
	</section>
</body>
</html>
