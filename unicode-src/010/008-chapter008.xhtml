<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
 <title>ನಾಗಮಹಾಶಯ</title>
<link rel="stylesheet" type="text/css" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-008">
<h1 class="level1-title" epub:type="title">ಎಂಟನೆಯ ಅಧ್ಯಾಯ – ಮಹಾಸಮಾಧಿ</h1>
<p>೧೮೯೯ನೇ ಇಸವಿಯ ಶರತ್ಕಾಲದಲ್ಲಿ ಪದ್ಧತಿಯಂತೆ ನಾಗಮಹಾಶಯರು ಕಲ್ಕತ್ತೆಗೆ ಬರಲಾರದೆ ಹೋದರು. ಚಕ್ರವರ್ತಿಗಳಿಗೂ ಏನೇನೋ ಕೆಲಸಗಳಿಂದ ಆ ವರ್ಷ ದೇವಭೋಗಕ್ಕೆ ಹೋಗಲು ಆಗಲಿಲ್ಲ. ಆಶ್ವಯುಜ ಕಾರ್ತಿಕ ಎರಡು ತಿಂಗಳೂ ಕಳೆದುವು. ಮಾರ್ಗಶಿರ ಮಾಸದ ಕೊನೆಯಲ್ಲಿ ಅವರಿಗೆ ಠಾಕೂರಣಿಯವರಿಂದ ಕೂಡಲೆ ಬರಬೇಕೆಂದು ಒಂದು ತಂತೀ ವರ್ತಮಾನವು ಬಂತು. ಅವೊತ್ತು ಶನಿವಾರ; ತಂತಿಯು ಬಂದಾಗ ಸುಮಾರು ಎರಡು ಗಂಟೆ. ಮರುದಿವಸ ರಾಮಕೃಷ್ಣ ಪ್ರಸಾರಕ ಮಂಡಲಿಯವರು ಏರ್ಪಡಿಸಿದ ಸಭೆಯಲ್ಲಿ “ವೇದಧರ್ಮ” ದ ಮೇಲೆ ಅವರು ಒಂದು ಉಪನ್ಯಾಸವನ್ನು ಕೊಡಬೇಕಾಗಿತ್ತು. ಹತ್ತು ಜನರ ಕೆಲಸವನ್ನು ಬಿಟ್ಟು ಹೋಗುವುದು ಹೇಗೆ? ಆದ್ದರಿಂದ ಏನು ಮಾಡುವುದಕ್ಕೂ ತೋರದೆ ಯೋಚಿಸುತ್ತಿರಲು, ಅವರ ಸ್ನೇಹಿತರು ತಂತಿಯನ್ನು ನೋಡಿ “ವೇದದ ಮೇಲೆ ಉಪನ್ಯಾಸ ಕೊಡುವುದಕ್ಕೆ ಜೀವಮಾನದಲ್ಲಿ ಬೇಕಾದಷ್ಟು ಅವಕಾಶ ಸಿಕ್ಕುತ್ತದೆ; ಆದರೆ ನಾಗಮಹಾಶಯರ ದೇಹವು ಹೋಗಿಬಿಟ್ಟರೆ ನಿಮ್ಮ ಅದೃಷ್ಟದಲ್ಲಿ ಆ ದೇವದುರ್ಲಭರಾದ ಮಹಾಪುರುಷರ ದರ್ಶನವು ಪುನಃ ಲಭಿಸುವುದಿಲ್ಲ” ಎಂದರು. ಆಮೇಲೆ ಚಕ್ರವರ್ತಿಗಳು ಅಂದೇ ದೇವಭೋಗಕ್ಕೆ ಯಾತ್ರೆಮಾಡಬೇಕೆಂದು ನಿಶ್ಚಯಮಾಡಿದರು.</p>
<p>ರಾಮಕೃಷ್ಣ ಭಕ್ತರಾದ ಹರಮೋಹನ ಮಿತ್ರರು ಸ್ವಲ್ಪ ದುಡ್ಡು ತಂದುಕೊಟ್ಟರು. ಅದಕ್ಕೆ ನಾಗಮಹಾಶಯರಿಗೋಸ್ಕರ ಸ್ವಲ್ಪ ತಿಂಡಿ ಹಣ್ಣು ಹಂಪಲುಗಳನ್ನು ಕೊಂಡುಕೊಂಡು, ಚಕ್ರವರ್ತಿಗಳು ಅವೊತ್ತು ರಾತ್ರಿಯೇ ಹೊರಟು ಮರುದಿನ ಸಾಯಂಕಾಲದ ಹೊತ್ತಿಗೆ ದೇವಭೋಗವನ್ನು ತಲಪಿದರು.</p>
<p>ಮನೆಯೊಳಕ್ಕೆ ಹೋಗಿ ನೋಡಲು ನಾಗಮಹಾಶಯರು ಪೂರ್ವ ದಿಕ್ಕಿನ ಮನೆಯ ವರಾಂಡದಲ್ಲಿ ಒಂದು ಹರಕು ಚಿಂದಿಯ ಮೇಲೆ ಮಲಗಿದ್ದರು. ಅವರ ಮನೆಯಲ್ಲಿ ಲೇಪು ಮಂಚಗಳು ಇಲ್ಲದೇ ಇರಲಿಲ್ಲ. ಚಳಿಗಾಲದಲ್ಲಿ, ರಾತ್ರಿ ಹೊತ್ತು, ಬಯಲಿನಮೇಲಿಂದ ಕೊರೆತದ ಗಾಳಿಯು ಬಿರ್ರನೆ ಬೀಸುತ್ತಿರುವಾಗ, ಶತಚ್ಛಿದ್ರವಾದ ಒಂದೆರಡು ತಡಿಕೆಗಳನ್ನು ಕಟ್ಟಿದ ವರಾಂಡದಲ್ಲಿ ಈ ರೀತಿ ರಾತ್ರಿಯನ್ನು ಕಳೆಯುವುದೆಂದರೆ, ಕಾಯಿಲೆ ಬಿದ್ದವರ ಮಾತಿರಲಿ, ಸ್ವಸ್ಥವಾಗಿರುವವರಿಗೂ ಎಷ್ಟು ಕಷ್ಟವೆಂಬುದನ್ನು ಊಹಿಸುವುದಕ್ಕೆ ಆಗುವುದಿಲ್ಲ. ಅವರು ಈ ಅವಸ್ಥೆಯಲ್ಲಿರುವುದನ್ನು ಕಂಡು ಚಕ್ರವರ್ತಿಗಳು ಠಾಕೂರಣಿಯವರ ಮುಖವನ್ನು ನೋಡಲು, ಅವರು ಸುಮ್ಮನೆ “ಅಪ್ಪಾ, ಅವರು ಏಳುವುದಕ್ಕೆ ಕೈಲಾಗದೆ ಹಾಸಿಗೆ ಹಿಡಿದಂದಿನಿಂದ ಮನೆಯೊಳಕ್ಕೆ ಹೋಗಿಲ್ಲ; ಹೀಗೇ ವರಾಂಡದಲ್ಲಿ ಬಿದ್ದು ಬಿಟ್ಟಿದ್ದಾರೆ. ದುರ್ಗಾಪೂಜೆಗೆ ಮುಂಚೆಯೇ ಶೂಲೆ ಹೆಚ್ಚಾಯಿತು; ಆಮೇಲೆ ಅತಿಸಾರಕ್ಕೆ ಇಟ್ಟುಕೊಂಡಿತು. ರೋಗವು ಹೆಚ್ಚುತ್ತಿದ್ದದ್ದನ್ನು ಕಂಡು ಅವರ ಸಮ್ಮತಿಯಮೇಲೆ ನಿಮಗೆ ತಂತಿ ಕೊಡಿಸಿದೆ” ಎಂದರು.</p>
<p>ಠಾಕೂರಣಿಯವರಿಂದ ಚಕ್ರವರ್ತಿಗಳು ಬಂದ ಸಮಾಚಾರವನ್ನು ತಿಳಿದು ನಾಗಮಹಾಶಯರು “ನನ್ನ ಕೊನೆಯ ಅಭಿಲಾಷೆಯು ಗುರು ಮಹಾರಾಜರ ಕೃಪೆಯಿಂದ ಕೈಗೂಡಿತು” ಎಂದು ಅವರನ್ನು ನೋಡುತ್ತ ಎದ್ದು ಕುಳಿತರು. ಅವರು ಕಣ್ಣೀರು ಹಾಕುತ್ತಿದ್ದದ್ದನ್ನು ನೋಡಿ “ನೀವು ಯಾವಾಗ ಇಲ್ಲಿಗೆ ಬಂದಿರೋ, ಆವಾಗಲೇ ಎಲ್ಲಾ ಒಳ್ಳೆಯದಾಗುತ್ತದೆ!” ಎಂದು ಅವರನ್ನು ಸಮಾಧಾನಮಾಡಿದರು; ಆಮೇಲೆ “ಹಾ ಹಾ, ಈ ದೇಹದಿಂದ ಇನ್ನು ಮೇಲೆ ನಿಮ್ಮ ಸೇವೆಯಾಗುವುದಿಲ್ಲ; ನಾನು ಸೇವಾಪರಾಧಿಯಾದೆ” ಎಂದು ವ್ಯಥೆಪಟ್ಟುಕೊಂಡು ಠಾಕೂರಣಿಯವರಿಗೆ ಚಕ್ರವರ್ತಿಗಳಿಗೋಸ್ಕರ ಹಾಲು ಬೆಣ್ಣೆ ಮುಂತಾದ್ದನ್ನು ತೆಗೆದಿಡುವಂತೆ ಹೇಳಿದರು. ಚಕ್ರವರ್ತಿಗಳು ಅದನ್ನು ನೋಡಿ ಅಳುತ್ತ ಅಳುತ್ತ ಬೇರೆ ಕಡೆಗೆ ಹೊರಟುಹೋದರು.</p>
<p>ತಮ್ಮ ಕಾಯಿಲೆಯ ವಿಚಾರವನ್ನು ನಾಗಮಹಾಶಯರು ಎಂದೂ ಎತ್ತುತ್ತಿರಲಿಲ್ಲ. ಒಂದು ಸಾರಿ ಮಾತ್ರ ಠಾಕೂರಣಿಯವರಿಗೆ “ಪ್ರಾರಬ್ಧ ಕರ್ಮವು ಸಮೆಯುತ್ತ ಬಂತು, ಇನ್ನು ಸ್ವಲ್ಪ ಉಳಿದಿದೆ” ಎಂದು ಸೂಚಿಸಿದ್ದರು. ಭಾದ್ರಪದ ಮಾಸದ ತುದಿಯಿಂದ ಅವರ ದೇಹದಲ್ಲಿ ತುಂಬ ಆಯಾಸವಾಯಿತು. ಹಗಲುಹೊತ್ತು ಒಂದೆರಡು ತುತ್ತು ಅನ್ನ ತಿನ್ನುತ್ತಿದ್ದರು; ರಾತ್ರಿ ಉಪವಾಸ. ಕ್ರಮವಾಗಿ ದೇಹವು ಎಲುಬಿನ ಗೂಡಾಯಿತು. ಇಷ್ಟು ಬಡವಾದ ದೇಹವನ್ನು ನೋಡಿ ಠಾಕೂರಣಿಯವರು ಯಾವಾಗಲಾದರೂ ನಿಟ್ಟುಸಿರುಬಿಟ್ಟಿದ್ದನ್ನು ನೋಡಿದರೆ ನಾಗಮಹಾಶಯರು “ಈ ಹಾಳು ಅಸ್ಥಿಮಾಂಸಗಳ ಪಂಜರಕ್ಕಾಗಿ ಏಕೆ ಕೊರಗುತ್ತೀಯೆ?” ಎನ್ನುತ್ತಿದ್ದರು. ಎಷ್ಟೆಷ್ಟೇ ಉಪಾಯಗಳನ್ನು ಮಾಡಿದರೂ ಠಾಕೂರಣಿಯವರು ಅವರಿಗೆ ಯಾವ ವಿಧವಾದ ಔಷಧವನ್ನೂ ಕುಡಿಸಲಾರದವರಾಗಿದ್ದರು. ಔಷಧದ ಮಾತೆತ್ತಿದರೆಂದರೆ “ಗುರು ಮಹಾರಾಜರು ಹಿಂಚೇಸೊಪ್ಪು ತರ್ಕಾರಿಯಲ್ಲಿ ಸೇರಿದ್ದಲ್ಲ, ಆದ್ದರಿಂದ ಏನೂ ಬಾಧಕವಾಗುವುದಿಲ್ಲವೆಂದು ಹೇಳುತ್ತಿದ್ದರು” ಎನ್ನುತ್ತ ಸ್ವಲ್ಪ ಸ್ವಲ್ಪ ಅದರ ರಸವನ್ನೇ ಔಷಧಿಯ ಹಾಗೆ ಕುಡಿಯುತ್ತಿದ್ದರು.</p>
<p>ಅವರು ಕಾಲವಾಗುವುದು ಹದಿಮೂರು ದಿವಸವಿದೆ ಎನ್ನುವಾಗ ಚಕ್ರವರ್ತಿಗಳು ಅಲ್ಲಿಗೆ ಹೋದದ್ದು; ಏನೇನು ಮಾಡಿದರೂ ನಾಗಮಹಾಶಯರನ್ನು ಒಳಕ್ಕೆ ಕರೆದುಕೊಂಡು ಹೋಗಿ ಮಲಗಿಸುವುದಕ್ಕಾಗಲಿಲ್ಲ. ಆಗಾಗ್ಗೆ ಅವರು ಮರಣಯಾತನೆಯನ್ನನುಭವಿಸುತ್ತಿದ್ದರು; ಆದರೆ ಒಂದು ಗಳಿಗೆಯಾದರೂ ಕಳವಳಪಟ್ಟುಕೊಳ್ಳಲಿಲ್ಲ; ರಾಮಕೃಷ್ಣರ ವಿಚಾರ ಹೊರತು ಕಾಯಿಲೆಯ ಮಾತಾಗಲಿ ಮತ್ತಾವುದಾದರೊಂದು ಮಾತಾಗಲಿ, ಅವರ ಬಾಯಲ್ಲಿ ಬರುತ್ತಿರಲಿಲ್ಲ.</p>
<p>ಚಕ್ರವರ್ತಿಗಳು ಈ ಹದಿಮೂರು ದಿವಸವೂ ಒಂದೇ ಸಮನಾಗಿ ಅವರ ಹತ್ತಿರವೇ ಇರುತ್ತ ಸ್ತೋತ್ರ, ಗೀತಾ, ಭಾಗವತ, ಉಪನಿಷತ್ತು <span>–</span> ಮುಂತಾದವುಗಳನ್ನು ಓದಿ ಹೇಳುತ್ತಿದ್ದರು. ಮತ್ತೆ ಕೆಲವು ವೇಳೆ ಶ್ಯಾಮಾದೇವಿಯ ಮೇಲಿನ ಕೀರ್ತನೆಗಳನ್ನು ಹೇಳುತ್ತಲೂ ಇನ್ನು ಕೆಲವು ವೇಳೆ ಭಜನೆಮಾಡುತ್ತಲೂ ಇದ್ದರು. ಅದನ್ನು ಕೇಳುತ್ತ ಕೇಳುತ್ತ ಆಗಾಗ್ಗೆ ನಾಗಮಹಾಶಯರು ಸಮಾಧಿಯನ್ನು ಹೊಂದುತ್ತಿದ್ದರು. ಒಂದೊಂದು ವೇಳೆ ಸಮಾಧಿಯಲ್ಲಿಯೇ ಒಂದು ಗಂಟೆ ಎರಡು ಗಂಟೆ ಕೂಡ ಕಳೆದುಹೋಗುತ್ತಿತ್ತು. ಸಮಾಧಿ ಇಳಿದ ಮೇಲೆ ಅವರು ಕೆಲವು ಸಲ, ಮಲಗಿದ್ದು ಎದ್ದ ಮಗುವಿನ ಹಾಗೆ “ಅಮ್ಮಾ, ಅಮ್ಮಾ” ಎಂದು ಅಳುತ್ತ ಏಳುತ್ತಿದ್ದರು. ಆಗ ಅವರ ದೇಹದಲ್ಲಿ ಪ್ರೇಮದ ಅಷ್ಟ ಸಾತ್ವಿಕ ವಿಕಾರ ಲಕ್ಷಣಗಳು ಸ್ಫುಟವಾಗಿ ಕಾಣುತ್ತಿದ್ದುವು. ಮತ್ತೆ ಕೆಲವು ವೇಳೆ ಗಭೀರ ಸಮಾಧಿಯಿಂದ “ಸಚ್ಚಿದಾನಂದ ಅಖಂಡ ಚೈತನ್ಯ, ಅಖಂಡ ಚೈತನ್ಯ” ಎಂದು ಏಳುತ್ತಿದ್ದರು.</p>
<p>ನಾಗಮಹಾಶಯರ ಕಾಯಿಲೆಯು ಹೆಚ್ಚಾಗಲು ಅವರ ತಂಗಿ ಶಾರದಾಮಣಿ, ಅತ್ತೆ, ಶಾಲೀ, ಕೈಲಾಸಬಾಬು, ಕೈಲಾಸಬಾಬುವಿನ ಮಗಳು, ಅಳಿಯ ಮತ್ತು ಆದಿತ್ಯಬಾಬು ಇವರು ಅವರ ಸೇವೆಗೋಸ್ಕರ ದೇವಭೋಗಕ್ಕೆ ಬಂದರು. ಆದರೆ ನಾಗಮಹಾಶಯರು ಯಾರನ್ನೂ ಸೇವೆಮಾಡಗೊಡಿಸಲಿಲ್ಲ. ಠಾಕೂರಣಿಯವರೇ ಮನೋವಾಕ್ಕಾಯಗಳಿಂದ ಅವರಿಗೆ ಶುಶ್ರೂಷೆ ಮಾಡುತ್ತಿದ್ದರು.</p>
<p>ಚಕ್ರವರ್ತಿಗಳು ದೇವಭೋಗಕ್ಕೆ ಹೋದಮೇಲೆ ನಾಗಮಹಾಶಯರು ಅವರ ಕೈಯಿಂದ ಪಥ್ಯಕ್ಕೆ ತೆಗೆದುಕೊಳ್ಳುತ್ತಿದ್ದರು; ಕಲ್ಕತ್ತೆಯಿಂದ ಹಣ್ಣು ತಿಂಡಿಗಳನ್ನು ತರುವಾಗ ಅವರು ಅದನ್ನು ತೆಗೆದುಕೊಳ್ಳುತ್ತಾರೆಯೋ ಇಲ್ಲವೋ ಎಂದು ಸಂದೇಹವಿತ್ತು; ಆದರೆ ಚಕ್ರವರ್ತಿಗಳು ತಮ್ಮ ಕೈಯಿಂದಲೇ ಸಿದ್ಧಮಾಡಿ ತಿನ್ನಿಸಲು ಅವರು ಅಡ್ಡಿಮಾಡಲಿಲ್ಲ.</p>
<p>ನಟವರ, ಹರಪ್ರಸನ್ನ, ಪಾರ್ವತೀಚರಣ, ಅನ್ನದಾ ಮುಂತಾದವರು ಬಂದು ಅವರನ್ನು ಆಗಾಗ್ಗೆ ನೋಡಿಕೊಂಡು ಹೋಗುತ್ತಲೇ ಇದ್ದರು. ಕೆಲವು ದಿನ ಹಗಲೂ ರಾತ್ರಿ ಅಲ್ಲಿಯೇ ಉಳಿದುಕೊಳ್ಳುತ್ತಿದ್ದರು; ಇದಲ್ಲದೆ ನಾರಾಯಣಗಂಜಿನಿಂದ ಅನೇಕ ಗೃಹಸ್ಥರೂ ಸರ್ಕಾರದ ಅಧಿಕಾರಿಗಳೂ ಅವರ ಯೋಗಕ್ಷೇಮವನ್ನು ವಿಚಾರಿಸಿಕೊಂಡು ಹೋಗುವುದಕ್ಕೆ ಬರುತ್ತಿದ್ದರು. ಅವರು ಚಿಂತಿಸುತ್ತಿದ್ದದ್ದನ್ನು ನೋಡಿದರೆ ನಾಗಮಹಾಶಯರು “ಅಯ್ಯೋ, ವ್ಯರ್ಥವಾಗಿ ಇಷ್ಟೊಂದು ಕಷ್ಟಪಟ್ಟುಕೊಂಡು ಈ ಅಸ್ಥಿಮಾಂಸಗಳ ಪಂಜರವನ್ನು ನೋಡುವುದಕ್ಕೆ ಏಕೆ ಬಂದಿರಿ! ಈ ದೇಹ ಇನ್ನು ಹೆಚ್ಚು ದಿವಸ ನಿಲ್ಲುವುದಿಲ್ಲ” ಎನ್ನುವರು. ಅವರ ಈ ಮಾತನ್ನು ಕೇಳಿ ಠಾಕೂರಣಿಯವರು ಅಳುತ್ತ ಅಳುತ್ತ ಚಕ್ರವರ್ತಿಗಳನ್ನು ಕುರಿತು “ಅವರ ಜೀವಮಾನದೊಳಗಾಗಿ ಎಂದೂ ಅವರ ಬಾಯಿಂದ ಸುಳ್ಳು ಬಂದಿಲ್ಲ; ಆದ್ದರಿಂದ ದೇಹ ಇನ್ನು ಹೆಚ್ಚು ದಿವಸ ನಿಲ್ಲುವುದಿಲ್ಲವೆಂದು ಅವರು ಹೇಳಿಬಿಟ್ಟಮೇಲೆ, ನಿಜವಾಗಿಯೂ ಈಸಲ ಅವರು ಮಹಾಯಾತ್ರೆ ಮಾಡಿಬಿಡುವುದೇ ನಿಜ” ಎಂದು ಗೋಳಾಡುವರು.</p>
<p>ಇಂಥ ಯಾತನೆಯ ಸಮಯದಲ್ಲಿಯೂ ನಾಗಮಹಾಶಯರು ಮನೆಗೆ ಬಂದ ಅತಿಥಿಗಳ ಆಹಾರವಿಹಾರಗಳ ವಿಷಯವಾಗಿ ಒಂದಾದ ಮೇಲೆ ಒಂದರಂತೆ ವಿಚಾರಿಸಿಕೊಳ್ಳುತ್ತಲೇ ಇದ್ದರು. ಯಾರಿಗೋಸ್ಕರ ಯಾವ ತಿಂಡಿತೀರ್ಥಗಳನ್ನು ಒದಗಿಸಿಕೊಳ್ಳಬೇಕು, ಯಾರಿಗೆ ಎಲ್ಲಿ ಹಾಸಿಗೆ ಹಾಕಿಸಬೇಕು, ಅಂಗಡಿಯಿಂದ ಏನು ತರಿಸಬೇಕು <span>–</span> ಇವೆಲ್ಲವನ್ನೂ ನಾಗಮಹಾಶಯರು ಠಾಕೂರಣಿಯವರಿಗೆ ತಿಳಿಸುತ್ತಿದ್ದರು. ಕೈಲಾಸ ಬಾಬುಗಳು ಅಂಗಡಿಗೆ ಹೋಗಿಬರುತ್ತಿದ್ದರು; ಆದರೆ ಚಕ್ರವರ್ತಿಗಳನ್ನು ಮಾತ್ರ ಆಗಲೂ ಮನೆಯಲ್ಲಿಯೇ ಇಟ್ಟುಕೊಂಡು ನಾಗಮಹಾಶಯರು ಅವರ ಯೋಗಕ್ಷೇಮವನ್ನು ನೋಡಿಕೊಳ್ಳುತ್ತಿದ್ದರು. ಸಾಯುವುದು ಇನ್ನು ಐದು ದಿವಸವಿದೆ ಎನ್ನುವಾಗಲೂ ಅವರು ಕೈಲಾಸಬಾಬುಗಳನ್ನು ಗೌಳಿಗರ ಮನೆಗೆ ಕಳುಹಿಸಿ ಅವರಿಗೋಸ್ಕರ ಹಾಲು ಮೊಸರನ್ನು ತರಿಸಿದರು! ಕೊನೆಗೆ ಮೂರು ದಿನಕ್ಕೆ ಮುಂಚೆ ಅವರಿಗೆ ತುಂಬ ಇಷ್ಟವಾದ ತರ್ಕಾರಿಯನ್ನು ತರಿಸಿ, ಅಡಿಗೆ ಮಾಡಿಸಿ ಹಾಕಿದರು.</p>
<p>ಚಕ್ರವರ್ತಿಗಳು ಹೀಗೆ ನಿದ್ರೆಯ ಹೊತ್ತು ಬಿಟ್ಟು ಮಿಕ್ಕ ಹೊತ್ತಿನಲ್ಲೆಲ್ಲಾ ನಾಗಮಹಾಶಯರ ಹತ್ತಿರವೇ ಕುಳಿತುಕೊಂಡಿರುತ್ತಿದ್ದರು. ನಾಗಮಹಾಶಯರು ಎಡಬಿಡದೆ “ಭಗವಾನ್​ ದಯಾವಾನ್​! ಭಗವಾನ್​ ದಯಾವಾನ್​!!” ಎನ್ನುತ್ತಿದ್ದರು. ಆದರೆ ಅವರ ಸಂಕಟವನ್ನು ನೋಡಿದವರಿಗೆ ಭಗವಂತನು ನಿರ್ದಯನೆನ್ನಿಸುತ್ತಿತ್ತು. ಒಂದು ದಿನ ಚಕ್ರವರ್ತಿಗಳು ಅವರ ಹಾಸಿಗೆಯ ಹತ್ತಿರ ಕುಳಿತುಕೊಂಡು ಈ ರೀತಿ ಯೋಚಿಸುತ್ತಿರಲು, ಅದನ್ನು ತಿಳಿದುಕೊಂಡೋ ಏನೋ ಅವರು “ಭಗವಂತನ ಅಪಾರ ಕರುಣೆಯಲ್ಲಿ ಯಾವಾಗಲೂ ಅನುಮಾನವಿಟ್ಟುಕೊಳ್ಳಬೇಡಿ. ನನ್ನ ಈ ದೇಹದಿಂದ ಜಗತ್ತಿಗೆ ಇನ್ನೇನು ಉಪಕಾರವಾದೀತು? ಹೀಗೆ ಹಾಸಿಗೆಯಲ್ಲಿ ಬಿದ್ದುಕೊಂಡಿದ್ದೇನೆ; ನಿಮ್ಮಗಳ ಸೇವೆಯನ್ನು ಮಾಡುವುದಕ್ಕೆ ಕೈಲಾಗುವುದಿಲ್ಲ! ಆದ್ದರಿಂದಲೇ ಭಗವಾನ್​ ರಾಮಕೃಷ್ಣರು ದಯೆತೋರಿಸಿ ಈ ಜಘನ್ಯದೇಹವನ್ನು ಪಂಚಭೂತಗಳಲ್ಲಿ ಸೇರಿಸಿಬಿಡುತ್ತಿದ್ದಾರೆ!” ಎಂದರು. ಆಮೇಲೆ ಕ್ಷೀಣವಾದ ಸ್ವರದಿಂದ ಮೆಲ್ಲಮೆಲ್ಲಗೆ “ದೇಹದ ಪಾಡು ದೇಹಕ್ಕೆ, ದುಃಖದ ಪಾಡು ದುಃಖಕ್ಕೆ. ಮನಸ್ಸೇ ನೀನು ಆನಂದವಾಗಿದ್ದು ಬಿಡು!” ಎಂದು ಹೇಳಿಕೊಂಡರು. ಚಕ್ರವರ್ತಿಗಳು ಯಾವಾಗಲಾದರೂ ಕೊರಗುತ್ತಿದ್ದದ್ದನ್ನು ನೋಡಿದರೆ ಅವರು "ಏನು ಈ ಕೆಲಸಕ್ಕೆ ಬಾರದ್ದಕ್ಕೆ ಚಿಂತೆ! ಈ ಹಾಳು ಅಸ್ಥಿ ಮಾಂಸಗಳ ಪಂಜರದ ವಿಚಾರವನ್ನು ಯೋಚಿಸಬೇಡಿ. ಜಗನ್ಮಾತೆಯ ಸ್ತೋತ್ರವನ್ನು ಹೇಳಿ; ಪರಮಹಂಸರ ವೃತ್ತಾಂತವನ್ನು ಮಾತನಾಡಿ <span>–</span> ಅದೊಂದೇ ಈಗ ಭವರೋಗಕ್ಕೆ ಔಷಧಿ! “ಎನ್ನುತ್ತಿದ್ದರು. ಅದರಂತೆ ಅವರು ಒಂದುಸಲ” ಆಮಾಯ ದೇ ಮಾ ಪಾಗಲ ಕರೇ, ಆರ ಕಾಜನೇ ಈ ಮಾ ಜ್ಞಾನ ವಿಚಾರೇ “ಎಂಬ ಕೀರ್ತನೆಯನ್ನು ತುಂಬ ಭಕ್ತ್ಯುತ್ಸಾಹಗಳಿಂದ ಹಾಡಿದರು. ಬಾಹ್ಯಜ್ಞಾನವೇ ತಪ್ಪಿಹೋದ ಹಾಗಾಗಿತ್ತು. ಸ್ವಲ್ಪ ಹೊತ್ತಿನಮೇಲೆ ಠಾಕೂರಣಿಯವರು ಕರೆದದ್ದು ಕೇಳಿಬಂತು; ಅವರ ಕಡೆಗೆ ತಿರುಗಿನೋಡಲು ನಾಗಮಹಾಶಯರನ್ನು ತೋರಿಸಿದರು:- ಅವರು ಎದ್ದು ಕುಳಿತುಕೊಂಡುಬಿಟ್ಟಿದ್ದಾರೆ; ದೃಷ್ಟಿ ಸ್ಥಿರವಾಗಿದೆ, ಮೂಗಿನ ತುದಿಯನ್ನು ನೋಡುತ್ತಿದೆ; ಕಣ್ಣಿನಲ್ಲಿ ನೀರುಹರಿಯುತ್ತಿದೆ. ಕೀರ್ತನೆಯನ್ನು ಕೇಳುತ್ತ ಕೇಳುತ್ತ ಅವರು ಸಮಾಧಿಸ್ಥರಾಗಿದ್ದರು; ಯಾವಾಗ ಎದ್ದು ಕುಳಿತುಕೊಂಡರೋ ಯಾರೂ ನೋಡಲಿಲ್ಲ; ಕೂತುಕೊಳ್ಳಲಾರದಷ್ಟು ನಿಶ್ಶಕ್ತಿಯಾಗಿದ್ದದ್ದರಿಂದ ಅವರನ್ನು ಆ ಸ್ಥಿತಿಯಲ್ಲಿ ನೋಡಿ ಗಾಬರಿಯಾಯಿತು. ಸಮಾಧಿ ಬೇಗಲೇ ಇಳಿಯಿತು; ಆಮೇಲೆ ಅವರಿಂದ ಕೂತುಕೊಂಡಿರುವುದಕ್ಕಾಗಲಿಲ್ಲ. ಠಾಕೂರಣಿಯವರೂ ಚಕ್ರವರ್ತಿಗಳೂ ಅವರನ್ನು ಹಿಡಿದುಕೊಂಡು ಮಲಗಿಸಿದರು. ಆಗಲೂ ಅವರು” ಆಮಾಯ ದೇ ಮಾ ಪಾಗಲ ಕರೇ" ಎಂದು ಹೇಳುತ್ತಲೇ ಇದ್ದರು.</p>
<p>ಕಾಯಿಲೆಯು ದಿನ ದಿನಕ್ಕೆ ಹೆಚ್ಚುತ್ತ ಹೋಯಿತು. ಹೊಟ್ಟೆಗೆ ಆಹಾರ ಹೋಗುತ್ತಿರಲಿಲ್ಲ; ಆಗಾಗ್ಗೆ ಉದ್ಧರಣೆಯಲ್ಲಿ ಸ್ವಲ್ಪ ಸ್ವಲ್ಪ ಹಣ್ಣಿನ ರಸವನ್ನು ಮಾತ್ರ ಕೊಡುತ್ತಿತ್ತು. ಕ್ರಮೇಣ, ರಾತ್ರಿ ಹೊತ್ತು ಅವರ ಹತ್ತಿರ ಯಾರಾದರೂ ಒಬ್ಬರು ಕಾದಿರಲೇ ಬೇಕಾದ ಸ್ಥಿತಿ ಬಂತು. ಠಾಕೂರಣಿಯವರೂ ಚಕ್ರವರ್ತಿಗಳೂ ಆ ಕೆಲಸವನ್ನು ಸರದಿಯ ಮೇಲೆ ಮಾಡುತ್ತಿದ್ದರು. ಚಕ್ರವರ್ತಿಗಳು ಸಾಮಾನ್ಯವಾಗಿ ರಾತ್ರಿಯ ಕೊನೆಯ ಭಾಗದಲ್ಲಿ ಎಚ್ಚರವಾಗಿರುತ್ತ ಒಂದುಸಾರಿ ತುಂಬ ಕಾತರರಾಗಿ ನಾಗಮಹಾಶಯರನ್ನು ಕುರಿತು “ನನ್ನ ಮೇಲೆ ಕೃಪೆಮಾಡಬೇಕು; ಇನ್ನುಮೇಲೆ ಯಾರ ಮುಖವನ್ನು ನೋಡಿಕೊಂಡು ಸಂಸಾರದಲ್ಲಿರಲಿ!” ಎನ್ನಲು, ಅವರು ಅಭಯವನ್ನು ಕೊಟ್ಟು "ಭಯವೇನಯ್ಯ! ಯಾವಾಗ ಇಲ್ಲಿಗೆ ಬಂದು ಬಿದ್ದೆಯೋ ಆಗಲೇ ರಾಮಕೃಷ್ಣರು ಅತ್ಯವಶ್ಯವಾಗಿ ಕೃಪೆಮಾಡುತ್ತಾರೆ. ಮಂಗಳಾಕಾಂಕ್ಷಿಗೆ ಯಾವಾಗಲೂ ಅಮಂಗಳವಾಗುವುದಿಲ್ಲ ಎಂದು ಹೇಳಿದರು.</p>
<p>ಸ್ವಾಮಿ ಶಾರದಾನಂದರು ಆಗ ರಾಮಕೃಷ್ಣ ಪ್ರಚಾರ ಕಾರ್ಯ ಸಂಬಂಧವಾಗಿ ಡಾಕಾದಲ್ಲಿದ್ದದ್ದರಿಂದ ಪ್ರಾಯಶಃ ನಿತ್ಯವೂ ನಾಗಮಹಾಶಯರನ್ನು ನೋಡುವುದಕ್ಕೆ ಬರುತ್ತ ಅವರ ಸೇವೆ ಶುಶ್ರೂಷೆ ಚಿಕಿತ್ಸೆಗಳ ಸಂಬಂಧದಲ್ಲಿ ಅನೇಕ ಸಲಹೆಗಳನ್ನು ಕೊಡುತ್ತಿದ್ದರು. ರಾಮಕೃಷ್ಣರ ಹತ್ತಿರದಲ್ಲಿದ್ದವರೆಂದು ನಾಗಮಹಾಶಯರು ಅವರಿಂದ ಯಾವ ಸೇವೆಯನ್ನೂ ಮಾಡಗೊಡಿಸುತ್ತಿರಲಿಲ್ಲ. ಒಂದು ದಿನ ಅವರು ನಾಗಮಹಾಶಯರ ಮುಂದೆ “ಶಿವಸಂಗೇ ಸದಾಸಂಗೇ” “ಮಜಲೋ ಆಮಾರ ಮನ ಭ್ರಮರಾ” ಮತ್ತು “ಗಯಾ ಗಂಗಾ ಪ್ರಭಾಸಾದಿ ಕಾಶೀ ಕಾಂಚಿ ಕೇವಾ ಚಾಯ್​” ಎಂಬ ಈ ಮೂರು ಕೀರ್ತನೆಗಳನ್ನೂ ಹಾಡಿದರು. ಅವುಗಳನ್ನು ಕೇಳುತ್ತ ಕೇಳುತ್ತ ನಾಗಮಹಾಶಯರು ಸಮಾಧಿಯನ್ನು ಪಡೆದರು. ಶಾರದಾನಂದರ ಮಾತಿನಮೆಲೆ ಅವರ ಕಿವಿಯಲ್ಲಿ ಕಾಳೀ ನಾಮವನ್ನು ಉಚ್ಚರಿಸಲು ಸಮಾಧಿ ಇಳಿಯಿತು. ಶಾರದಾನಂದರೂ ಬೇಲೂರು ಮಠದಿಂದ ಕೆಲವು ಹೋಮಿಯೋಪತಿಕ್​ ಔಷಧಗಳನ್ನು ತಂದುಕೊಟ್ಟರು; ಆದರೆ ಯಾವುದರಿಂದಲೂ ಏನೂ ಆಗಲಿಲ್ಲ; ಕಾಯಿಲೆಯು ಹೆಚ್ಚುತ್ತಲೇ ಹೋಯಿತು.</p>
<p>ಮಹಾಸಮಾಧಿಗೆ ಸ್ವಲ್ಪ ಮುಂಚೆ ನಾಗಮಹಾಶಯರಿಗೆ ಕಾಳೀ ಪೂಜೆಮಾಡಬೇಕೆಂದು ಆಶೆಯಾಯಿತು. ಪುಷ್ಯ ಶುದ್ಧ ನವಮೀ ರಾತ್ರಿ ಪೂಜೆ ನಡೆಯಬೇಕೆಂದು ಗೊತ್ತಾಗಲು ಠಾಕೂರಣಿಯವರು ಎಷ್ಟೋ ಅನನುಕೂಲಗಳಿದ್ದರೂ, ಬೇಕಾದ ಸಾಮಗ್ರಿಗಳನ್ನು ಸಿದ್ಧಪಡಿಸತೊಡಗಿದರು. ಪ್ರತಿಮೆಯನ್ನು ನೋಡಿ ಒಪ್ಪಿಕೊಂಡು ಬಂದಾಯಿತು; ವಾಲಗ ಡೋಲಿನವರಿಗೆ ಹೇಳಿ ಸಂಚಕಾರ ಕೊಟ್ಟಾಯಿತು; ಯಾವುದಕ್ಕೂ ಏನೂ ಕೊರತೆ ಇರಲಿಲ್ಲ.</p>
<p>ಪೂಜೆಯ ದಿನ ರಾತ್ರಿ ನಟವರರೂ ಚಕ್ರವರ್ತಿಗಳೂ ನಾಗಮಹಾಶಯರ ಹತ್ತಿರ ಕುಳಿತುಕೊಂಡಿದ್ದರು. ಆಗ ಪ್ರತಿಮೆಯನ್ನು ತರಲು ಶಾರದಾನಂದರು “ನಾಗಮಹಾಶಯರು ಎದ್ದು ಪ್ರತಿಮೆಯನ್ನು ನೋಡಲಾರರು; ಆದ್ದರಿಂದ ಪ್ರತಿಮೆಯನ್ನೇ ಎತ್ತಿ ಹಿಡಿದು ಒಂದುಸಾರಿ ಅವರಿಗೆ ತೋರಿಸಿ ಆಮೇಲೆ ಮಂಟಪದಲ್ಲಿರಿಸಿಬಿಡಿ” ಎಂದರು. ಅದರಂತೆ ಆ ರಕ್ಷಾಕಾಳೀ ಪ್ರತಿಮೆಯನ್ನು ಅವರ ತಲೆದಿಂಬಿನ ಹತ್ತಿರ ಇಟ್ಟು “ತಾವು ಕಾಳೀ ಪೂಜೆ ಮಾಡಬೇಕೆಂದಿರಲ್ಲಾ, ಇಗೋ ಅಮ್ಮನವರ ಪ್ರತಿಮೆಯನ್ನು ತಂದಿದೆ; ತಮ್ಮ ತಲೆದಿಂಬಿನ ಹತ್ತಿರ ಇಟ್ಟಿದೆ” ಎಂದು ಹೇಳಲು, ನಾಗಮಹಾಶಯರು ಕಣ್ಣುಮುಚ್ಚಿಕೊಂಡು ಮಲಗಿದ್ದವರು ಕಣ್ಣುಬಿಟ್ಟು ಅದನ್ನು ನೋಡಿದರೋ ಇಲ್ಲವೋ “ಅಮ್ಮಾ! ಅಮ್ಮಾ!” ಎನ್ನುತ್ತ ಗಭೀರ ಸಮಾಧಿಯನ್ನು ಪಡೆದರು. ಹಿಂದೆ ಶಾರದಾನಂದರು ಹೇಳಿದ್ದಂತೆ ಈಗಲೂ ಕಿವಿಯಲ್ಲಿ ಕಾಳೀ ನಾಮವನ್ನು ಉಚ್ಚಾರಣೆ ಮಾಡಿ ಆಯಿತು; ಆದರೆ ಸಮಾಧಿ ಇಳಿಯಲಿಲ್ಲ; ನಾಡಿಯೂ ಎದೆಯೋ ಚಲಿಸುವುದು ನಿಂತುಹೋಗಿತ್ತು. ಅದನ್ನು ನೋಡಿ ಠಾಕೂರಣಿಯವರು ಅಳುತ್ತ, “ಅವರು ಕಾಳೀ ಪೂಜೆಯ ನೆವಮಾಡಿಕೊಂಡು ನಮ್ಮನ್ನು ಬಿಟ್ಟುಹೋದರು” ಎಂದರು. ಎಲ್ಲರಿಗೂ ಅಳು ಬಂತು. ಆದರೆ ಸ್ವಾಮಿ ಶಾರದಾನಂದರು ಮಾತ್ರ “ಭಯಪಡಬೇಡಿ, ಸುಮ್ಮನಿರಿ; ಅವರು ತಿರುಗಿ ಈ ವ್ಯವಹಾರ ಪ್ರಪಂಚಕ್ಕೆ ಹಿಂತಿರುಗಿ ಬರುತ್ತಾರೆ” ಎಂದು ಧೈರ್ಯ ಹೇಳಿದರು. ಸುಮಾರು ಎರಡು ಗಂಟೆಯಮೇಲೆ ಸಮಾಧಿ ಇಳಿಯಿತು. ನಾಗಮಹಾಶಯರು “ಮಾತಾ ಆನಂದಮಯೀ, ಮಾತಾ ಆನಂದಮಯೀ” ಎನ್ನುತ್ತ ಎನ್ನುತ್ತ ಹುಡುಗರ ಹಾಗೆ ಅಳುತ್ತಿದ್ದು ಸ್ವಲ್ಪ ಹೊತ್ತಿನಮೇಲೆ “ಕಾಳೀಪೂಜೆಯಾಯಿತೆ?” ಎಂದು ಕೇಳಿದರು. ಚಕ್ರವರ್ತಿಗಳು “ಅಮ್ಮನವರ ಪ್ರತಿಮೆಯನ್ನು ಸಾಯಂಕಾಲದಿಂದ ತಮ್ಮ ತಲೆದಿಂಬಿನ ಹತ್ತಿರ ಇಟ್ಟಿದೆ; ತಾವು ಅಪ್ಪಣೆ ಕೊಟ್ಟರೆ ತೆಗೆದುಕೊಂಡು ಹೋಗಿ ಮಂಟಪದಲ್ಲಿಡುತ್ತೇವೆ” ಎಂದರು. ಅವರು ಸಮ್ಮತಿಕೊಡಲು ಪ್ರತಿಮೆಯನ್ನು ಕೂರಿಸಿ ರಾತ್ರಿ ಸುಮಾರು ಹತ್ತು ಗಂಟೆಯ ಹೊತ್ತಿಗೆ ಪೂಜೆಗೆ ಮೊದಲುಮಾಡಿದ್ದಾಯಿತು. ಬಲಿಗೆ ಬದಲಾಗಿ ಸಕ್ಕರೆಯನ್ನೂ ಮದ್ಯಕ್ಕೆ ಬದಲಾಗಿ ಸಿದ್ಧಿಯನ್ನೂ ಸಮರ್ಪಿಸಿ, ಷೋಡಶೋಪಚಾರ ಪೂಜೆಮಾಡಿ ಪುರೋಹಿತರು ಪ್ರಸಾದವನ್ನು ತಂದು ನಾಗಮಹಾಶಯರ ತಲೆಯಮೇಲೆ ಇಟ್ಟರು. ಸ್ವಲ್ಪ ಹೊತ್ತು ಭಾವಾವೇಶವಾಗಿ ಜಾಗ್ರತೆಯಾಗಿಯೇ ಸಹಜ ಸ್ಥಿತಿ ಬಂತು. ಸ್ವಾಮಿ ಶಾರದಾನಂದರು ಪೂಜೆಗೆ ಮುಂಚೆಯೇ ಡಾಕಾಕ್ಕೆ ಹೊರಟು ಹೋಗಿಬಿಟ್ಟರು.</p>
<p>ಬೆಳಗಿನ ಜಾವದಲ್ಲಿ ಚಕ್ರವರ್ತಿಗಳು ನಾಗಮಹಾಶಯರ ಹಾಸಿಗೆಯ ಹತ್ತಿರ ಕುಳಿತುಕೊಂಡು “ಇವೊತ್ತು ತಮ್ಮ ಸ್ಥಿತಿಯನ್ನು ನೋಡಿ, ತಾವು ಈ ದೇಹಕ್ಕೆ ಮರಳಿ ಬರುವುದಿಲ್ಲವೆನ್ನಿಸಿತು” ಎಂದರು; ಅದಕ್ಕೆ ಅವರು ಕ್ಷೀಣವಾದ ದನಿಯಿಂದ “ಪ್ರಾರಬ್ಧ ಕರ್ಮವು ಪೂರ್ತಿಯಾಗಿ ಮುಗಿದ ಹೊರತು ದೇಹ ಹೋಗುವುದಿಲ್ಲ” ಎಂದು ಉತ್ತರಕೊಟ್ಟರು.</p>
<p>ರಕ್ಷಾಕಾಳಿಯ ಪೂಜೆಮಾಡಿಸಿದ್ದರಿಂದ ಭಕ್ತಾದಿಗಳಿಗೆ ಸ್ವಲ್ಪ ಧೈರ್ಯವುಂಟಾಯಿತು. <span>–</span> ಈ ಸಾರಿಗೆ ಅವರನ್ನು ಉಳಿಸಬಹುದೆಂದು ಅವರ ಯೋಚನೆ. ಆದರೆ ನಾಗಮಹಾಶಯರು “ಅಮ್ಮನವರು ಇವೊತ್ತು ರಕ್ಷಾ ಕಾಳಿಯ ಮೂರ್ತಿಯಲ್ಲಿ ದಯ ಮಾಡಿದ್ದು ಈ ಅಸ್ಥಿಮಾಂಸ ಪಂಜರವನ್ನು ರಕ್ಷಿಸುವುದಕ್ಕಲ್ಲ; ಮಂಗಳಾಭಿಲಾಷಿಗಳಾಗಿ ಇಲ್ಲಿಗೆ ಬಂದಿದ್ದವರ ಮೇಲೆ ಕೃಪೆಮಾಡಿ ಅವರಿಗೆ ತಮ್ಮ ಪಾದಧೂಳಿಯನ್ನು ಅನುಗ್ರಹಿಸಿ, ಅವರ ಕಷ್ಟಗಳನ್ನು ನಿವಾರಣೆಮಾಡುವುದಕ್ಕೆ. ಮಂಗಳ ಮಯೀ ಮಾತೆಯು ನಿಮಗೆ ಮಂಗಳವನ್ನು ಮಾಡಲಿ!” ಎಂದರು. ಅವರು ರಕ್ಷಾಕಾಳಿಯ ಪೂಜೆಮಾಡಿದ್ದರ ಅಭಿಪ್ರಾಯವು ಆಗ ತಿಳಿಯಿತು. ಮರುದಿವಸ ರಾಮಕೃಷ್ಣರ ವಿಚಾರವಾಗಿ ಮಾತನಾಡುತ್ತ ಆಡುತ್ತ ಅವರು ಚಕ್ರವರ್ತಿಗಳನ್ನು ಕುರಿತು “ದಯಾಮಯರಾದ ಶ್ರೀರಾಮಕೃಷ್ಣರ ಚರಣದಲ್ಲಿ ನಿಮಗೆ ಭಕ್ತಿ ವಿಶ್ವಾಸಗಳಿರಲಿ. ನಾನೊಬ್ಬ ದಡ್ಡ, ಕೆಲಸಕ್ಕೆ ಬಾರದವನು ಎಂದು ತಿಳಿದೂ ಅವರು ಕೇವಲ ಕೃಪೆಯಿಂದ ನನ್ನನ್ನು ಉದ್ಧಾರಮಾಡಿದರು” ಎಂದು ಹೇಳುತ್ತಾ “ಜಯ ರಾಮಕೃಷ್ಣ! ಜಯ ರಾಮಕೃಷ್ಣ!” ಎಂದು ಪರಮಹಂಸರನ್ನು ವಂದಿಸಲು ಮೊದಲುಮಾಡಿದರು.</p>
<p>ಇದಾದ ಬೆಳಗ್ಗೆ, ನಾಗಮಹಾಶಯರ ತಂದೆಯ ಉತ್ತರ ಕ್ರಿಯಾದಿಗಳಿಗೋಸ್ಕರ ಮನೆಯ ಆಧಾರದಮೇಲೆ ಅವರಿಗೆ ಸಾಲಕೊಟ್ಟಿದ್ದಾತನು ಅವರನ್ನು ನೋಡುವುದಕ್ಕೆ ಬಂದನು. ನಾಗಮಹಾಶಯರು ಆತನಿಗೆ ಕೈಮುಗಿದು “ತಮ್ಮ ಸಾಲವನ್ನು ತೀರಿಸಲಾರದೆ ಹೋದೆ; ಈ ದೇಹ ಇನ್ನು ಹೆಚ್ಚುಕಾಲ ನಿಲ್ಲುವುದಿಲ್ಲ; ತಮ್ಮ ದಯೆಯಿಂದ ಪಿತೃಶ್ರಾದ್ಧವು ನೆರವೇರಿತು. ಆದರೆ ತಾವು ಯೋಚಿಸಬೇಡಿ; ಈ ಮನೆ ತಮ್ಮದಾಗಿಯೇ ನಿಲ್ಲುತ್ತದೆ. ತಾವು ಸಕಾಲದಲ್ಲಿ ಸ್ವತ್ತನ್ನು ಸುಫರ್ದಿಗೆ ತೆಗೆದುಕೊಂಡು ಅನುಭವಿಸಿಕೊಂಡು ಬನ್ನಿ” ಎಂದು, ಮತ್ತೆ ಠಾಕೂರಣಿಯವರ ವಿಚಾರವನ್ನು ತೆಗೆದುಕೊಂಡು “ಅವಳು ಇರುವತನಕ ತವರುಮನೆಯಲ್ಲಿರುತ್ತಾಳೆ” ಎಂದರು. ಸಾಹುಕಾರನು ನಾಗಮಹಾಶಯರ ಈ ಮಾತನ್ನು ಕೇಳಿ ವ್ಯಥೆಪಟ್ಟುಕೊಂಡು “ತಾವು ಈ ಅಲ್ಪ ಸಾಲದ ವಿಚಾರವಾಗಿ ಸ್ವಲ್ಪವೂ ಚಿಂತಿಸಬೇಡಿ; ನಾನು ದುಡ್ಡಿಗೋಸ್ಕರ ಬರಲಿಲ್ಲ; ತಮ್ಮ ದರ್ಶನಮಾಡಿಕೊಂಡು ಹೋಗೋಣವೆಂದು ಬಂದೆ” ಎಂದನು. "ಎಲ್ಲಾ ಗುರುಮಹಾರಾಜರ ದಯೆ <span>–</span> ದಯೆ!" ಎನ್ನುತ್ತ ಎನ್ನುತ್ತ ನಾಗಮಹಾಶಯರು ಕಣ್ಣು ಮುಚ್ಚಿದರು.</p>
<p>ಸಾಹುಕಾರನು ಹೊರಟುಹೋದ ಸುಮಾರು ಎರಡು ಗಂಟೆಯ ಹೊತ್ತಿನಮೇಲೆ ಇದ್ದಕ್ಕಿದ್ದ ಹಾಗೆ ನಾಗಮಹಾಶಯರ ಸ್ಥಿತಿಯು ಬದಲಾಯಿಸಿತು. ಹಾಸಿಗೆಯಲ್ಲಿ ಹೊರಳುತ್ತ ಹುಚ್ಚು ಹುಚ್ಚು ಮಾತನಾಡುವುದಕ್ಕೆ ಆರಂಭಮಾಡಿದರು. ಹೊರಗೆ ವಿಪರೀತ ಚಳಿ; ಅಂಥ ಚಳಿಯಲ್ಲಿ ಎರಡು ಬೀಸಣಿಗೆ ತೆಗೆದುಕೊಂಡು ಬೀಸುತ್ತಿದ್ದರೂ ಅವರ ತಾಪವು ಕಡಮೆಯಾಗಲಿಲ್ಲ; ತಟ್ಟನೆ ಎದ್ದೆದ್ದು ಕುಳಿತುಕೊಳ್ಳುತ್ತಿದ್ದರು; ಒಂದು ಸಾರಿ ನಟವರ ಬಾಬುಗಳು ಎಬ್ಬಿಸಿ ಕೂರಿಸಿದರು; ತಿರುಗಿ ಮಲಗಿಸಿದ್ದಾಯಿತು. ಸ್ವಲ್ಪ ಹೊತ್ತು ಸುಮ್ಮನಿದ್ದರು; ತಿರುಗಿ ಪಿಟಪಿಟನೆ ಏನೋ ಮಾತನಾಡುವುದಕ್ಕೆ ಹಿಡಿದರು; ಅಷ್ಟು ಹೊತ್ತಿಗೆ ನಟವರರು ಹೊರಟುಹೋಗಿದ್ದರು. ಠಾಕೂರಣಿಯವರೂ ಚಕ್ರವರ್ತಿಗಳೂ ಕುಳಿತುಕೊಂಡಿದ್ದರು. ಇದ್ದಕ್ಕಿದ್ದಹಾಗೆ ನಾಗಮಹಾಶಯರು “ಬದುಕಿಸಿ ಬದುಕಿಸಿ!” ಎಂದು ಕೂಗಿಕೊಂಡರು. ಠಾಕೂರಣಿಯವರು ಅದನ್ನು ನೋಡಿ ಅಳುತ್ತ ಅಳುತ್ತ “ನೀವೇ ಹೇಳಿದ್ದಿರಲ್ಲ, ಅಂತ್ಯಕಾಲದಲ್ಲಿ ಒಂದಿಷ್ಟು ಮೋಹವೂ ತಮ್ಮನ್ನು ಮುಚ್ಚಿಕೊಂಡಿರುವುದಿಲ್ಲ ಎಂತ! ಹಾಗಿದ್ದರೆ ಏಕೆ ಹೀಗಾಡುತೀರಿ?” ಎಂದು ಕೇಳಿದರು. ಚಕ್ರವರ್ತಿಗಳು ಏನು ಮಾಡುವುದಕ್ಕೂ ತೋರದೆ ಸುಮ್ಮನೆ ಕುಳಿತಿದ್ದರು. ಸುಮಾರು ಅರ್ಧ ಗಂಟೆಯ ಮೇಲೆ ಜೋಂಪು ಹತ್ತಿ ನಾಗಮಹಾಶಯರು ಸ್ವಲ್ಪ ಸುಮ್ಮನಾದರು; ಎಚ್ಚರವಾದ ಮೇಲೆ ಚಕ್ರವರ್ತಿಗಳು ಉದ್ಧರಣೆಯಿಂದ ಸ್ವಲ್ಪ ಹಾಲು ಕುಡಿಸಿದರು.</p>
<p>ನಾಗಮಹಾಶಯರು ಒಂದು ಕ್ಷಣ ಹೀಗೆ ಸಂಕಟಪಟ್ಟ ಸಂಬಂಧದಲ್ಲಿ ಸ್ವಾಮಿ ವಿವೇಕಾನಂದರು ಹೀಗೆ ಹೇಳಿದ್ದರು :- "ನೀವು ಆಗ ಅವರ ಹೊರಭಾಗವನ್ನು ಮಾತ್ರ ನೋಡುತ್ತಿದ್ದಿರಿ; ಒಳಗೆ ನಡೆಯುತ್ತಿದ್ದದ್ದನ್ನು ಸ್ವಲ್ಪವೂ ಅರಿಯಲಾರದವರಾಗಿದ್ದಿರಿ. ಒಳಗೆ ಅವರು ಪೂರ್ಣ ಪ್ರಜ್ಞರಾಗಿಯೇ ಇದ್ದರು. ಶರೀರವನ್ನು ಧರಿಸಿದ ಮೇಲೆ, ಒಂದಷ್ಟು ಇಷ್ಟು ಪ್ರಾಣಿಧರ್ಮವಿಲ್ಲದೆ ಇದ್ದರೆ, ಅವರನ್ನು ಶರೀರಿಗಳೆಂದು ಹೇಳುವುದಕ್ಕಾಗುವುದಿಲ್ಲ. ಇಂಥ ಅವಸ್ಥೆಯು ಎಲ್ಲಾ ಮಹಾಪುರುಷರಲ್ಲಿಯೂ ಕಂಡು ಬಂದಿದೆ; ಇದರಿಂದ ಜೀವನ್ಮುಕ್ತರಾಗಿದ್ದ ನಾಗಮಹಾಶಯರಲ್ಲಿ ಯಾವ ಲೋಪವನ್ನೂ ಎಣಿಸುವಂತಿಲ್ಲ. ಇದರ ಮೇಲೆ ಅವರು ‘ಬದುಕಿಸಿ’ ಎಂದದ್ದಕ್ಕೆ ಅರ್ಥವೇನೋ ಅದನ್ನು ಖಂಡಿತವಾಗಿ ಹೀಗೇ ಎಂದು ಹೇಳುವುದಕ್ಕಾಗುವುದಿಲ್ಲ <span>–</span> ಅನಿತ್ಯ ದೇಹವನ್ನು ಬಿಟ್ಟು ಸ್ವಸ್ವರೂಪವನ್ನು ಪಡೆಯುವುದಕ್ಕೇ ಹೀಗೆ ಕಳವಳಪಟ್ಟುಕೊಂಡು ಮಾತನಾಡಿರಬಹುದು".</p>
<p>ಶ್ರೀಯುಕ್ತ ಗಿರಿಶಚಂದ್ರರು ಹೇಳಿದ್ದೇನೆಂದರೆ :- “ಶ್ರೀರಾಮಕೃಷ್ಣರ ಪರಿವಾರವರ್ಗದವರು ಯಾರೂ ಕೈವಲ್ಯ ಮುಕ್ತಿಯನ್ನು ಅಪೇಕ್ಷಿಸುವುದಿಲ್ಲ. ಅಪೇಕ್ಷಿಸಿದರೂ ಅವರಿಗೆ ನಿರ್ವಾಣಮುಕ್ತಿಯಾಗುವುದಿಲ್ಲ. ಏಕೆಂದರೆ, ಭಗವಂತನು ಮತ್ತೊಂದು ಸಾರಿ ದೇಹವನ್ನು ಧರಿಸಿ ಅವತಾರ ಮಾಡಿದಾಗ ಅವನ ಜೊತೆಯಲ್ಲಿಯೇ ಅವನ ಪರಿವಾರದವರೂ ದೇಹವೆತ್ತಿ ಬರಬೇಕು. ನಾಗಮಹಾಶಯರಿಗೆ ಸಂಸಾರದಲ್ಲಿ ಒಂದಿಷ್ಟೂ ಅನುರಕ್ತಿ ಇರಲಿಲ್ಲ. ಇಂಥ ಮಾಯಾ ಮುಕ್ತ ಮಹಾಪುರುಷರಾದ ನಾಗಮಹಾಶಯರು ಅಲ್ಪ ಸ್ವಲ್ಪ ಚಾಪಲ್ಯವನ್ನು ಇಟ್ಟುಕೊಳ್ಳದೆ ಹೋದರೆ ಅವರು ತಿರುಗಿ ಹೇಗೆ, ಯಾವ ಆಧಾರವನ್ನು ಹಿಡಿದುಕೊಂಡು, ಮನುಷ್ಯ ದೇಹದಲ್ಲಿ ಬರುವುದು? ಇದಕ್ಕೋಸ್ಕರವೇ ನಾಗಮಹಾಶಯರು ಪುನಃ ಮನುಷ್ಯ ಶರೀರವನ್ನು ಪಡೆಯಬೇಕೆಂಬ ಸಣ್ಣ ಆಸೆಯನ್ನಿಟ್ಟುಕೊಂಡು ದೇಹವನ್ನು ಬಿಟ್ಟಿದ್ದಾರೆ. ಆ ಆಸೆಯು ಭಗವಂತನ ಪುನರ್ಲೀಲೆಗೆ ಸಹಾಯವಾಗುವ ಪ್ರಯತ್ನ ಮಾತ್ರ”. ಏನೇ ಆಗಿರಲಿ, ಸಾವಿಗೆ ಮುಂಚೆ ಮತ್ತೆ ಯಾವಾಗಲೂ ಅವರನ್ನು ಮೋಹವು ಸ್ಪರ್ಶಮಾಡಲಿಲ್ಲ.</p>
<p>ಮಹಾಸಮಾಧಿಯನ್ನು ಪಡೆಯುವುದಕ್ಕೆ ಮೂರು ದಿವಸ ಮುಂಚೆ, ನಾಗಮಹಾಶಯರು ಚಕ್ರವರ್ತಿಗಳಿಗೆ ಪಂಚಾಂಗ ನೋಡಿ ಹೊರಡುವುದಕ್ಕೆ ಒಂದು ಒಳ್ಳೆಯ ದಿನವನ್ನು ಗೊತ್ತುಮಾಡುವಂತೆ ಹೇಳಿದರು. ಅವರು ‘ಮಹಾಯಾತ್ರೆ’ ಗೆ ದಿನವನ್ನು ಗೊತ್ತುಮಾಡುವಂತೆ ಹೇಳುತ್ತಾರೆಂದು ತಿಳಿಯದೆ ಚಕ್ರವರ್ತಿಗಳು ಪಂಚಾಂಗವನ್ನು ನೋಡಿ “ಪುಷ್ಯ ಶುದ್ಧ ತ್ರಯೋದಶೀ ದಿವಸ ಹತ್ತು ಗಂಟೆಯ ಮೇಲೆ ಹೊರಡುವುದಕ್ಕೆ ಚೆನ್ನಾಗಿದೆ” ಎಂದರು. ಆದರೆ ಅದಕ್ಕೆ ಬಂದ ಉತ್ತರವು ಅವರನ್ನು ಸ್ತಂಭಿತರನ್ನಾಗಿ ಮಾಡಿತು. ನಾಗಮಹಾಶಯರು “ನೀವು ಒಪ್ಪಿದರೆ ಅವೊತ್ತೇ ಮಹಾಯಾತ್ರೆ ಮಾಡುತ್ತೇನೆ” ಎಂದರು. ಈ ಮಾತನ್ನು ಕೇಳಿ ಚಕ್ರವರ್ತಿಗಳಿಗೆ ಅನುತಾಪದಿಂದ ಪ್ರಾಣವು ತುಡಿದುಕೊಳ್ಳಲಾರಂಭಿಸಿತು; ಅವರು ಅಳುತ್ತ ಹೋಗಿ ಠಾಕೂರಣಿಯವರಿಗೆ ಈ ವೃತ್ತಾಂತವನ್ನೆಲ್ಲಾ ಹೇಳಿದರು. ಠಾಕೂರಣಿಯವರು “ಇನ್ನು ಯಾಕೆ ಅಳುತ್ತೀಯಪ್ಪಾ, ಅವರು ಏನು ಮಾಡಿದರೂ ಇನ್ನು ಶರೀರವನ್ನು ಇಟ್ಟುಕೊಂಡಿರುವುದಿಲ್ಲ; ಅವರ ಇಷ್ಟವೇ ನೆರವೇರಲಿ; ರಾಮಕೃಷ್ಣರ ಇಷ್ಟವೇ ನೆರವೇರಲಿ! ಜ್ಞಾನವಾಗಿದ್ದು ಪ್ರಾಣಬಿಟ್ಟರೆ ಅಷ್ಟಕ್ಕೇ ಸಂತೋಷಪಟ್ಟುಕೊಳ್ಳೋಣ!” ಎಂದರು.</p>
<p>ಒಳ್ಳೆಯ ದಿವಸವನ್ನು ಗೊತ್ತು ಮಾಡಿಕೊಂಡು ನಾಗಮಹಾಶಯರು ನಿಶ್ಚಿಂತರಾದರು. ಸಾಯುವುದಕ್ಕೆ ಎರಡು ದಿವಸ ಹಿಂದೆ ರಾತ್ರಿ ಎರಡು ಗಂಟೆಯ ಹೊತ್ತಿಗೆ ಠಾಕೂರಣಿಯವರೂ ಹರಪ್ರಸನ್ನರೂ ಚಕ್ರವರ್ತಿಗಳೂ ಹಾಸಿಗೆಯ ಪಕ್ಕದಲ್ಲಿ ಕುಳಿತಿದ್ದರು. ನಾಗಮಹಾಶಯರು ಕಣ್ಣು ಮುಚ್ಚಿಕೊಂಡು ಮಲಗಿದ್ದವರು ತಟ್ಟನೆ ಕಣ್ಣುಬಿಟ್ಟು ಸಂಭ್ರಮದಿಂದ ಚಕ್ರವರ್ತಿಗಳನ್ನು ಕುರಿತು “ಗುರುಮಹಾರಾಜರು ಬಂದಿದ್ದಾರೆ; ಇವೊತ್ತು ನನಗೆ ಅವರು ತೀರ್ಥಕ್ಷೇತ್ರಗಳ ದರ್ಶನಮಾಡಿಸುತ್ತಾರೆ” ಎಂದರು. ಅವರು ಯಾವ ಮಾತನ್ನೂ ಆಡದೆ ಸುಮ್ಮನೇ ನೋಡುತ್ತಿರಲು, ಮತ್ತೆ “ನೀವು ಎಲ್ಲಾ ತೀರ್ಥಕ್ಷೇತ್ರಗಳನ್ನೂ ನೋಡಿದ್ದೀರಲ್ಲ, ಒಂದೊಂದಾಗಿ ಹೇಳಿ, ನಾನು ನೋಡುತ್ತ ಹೋಗುತ್ತೇನೆ” ಎಂದರು. ಚಕ್ರವರ್ತಿಗಳು ಆಗತಾನೇ ಹರಿದ್ವಾರಕ್ಕೆ ಹೋಗಿಬಂದಿದ್ದರಾದ್ದರಿಂದ ಅದರ ಹೆಸರನ್ನು ಹೇಳಿದರು. ಕೂಡಲೆ ನಾಗಮಹಾಶಯರು ತುಂಬ ಉತ್ತೇಜಿತರಾಗಿ “ಹರಿದ್ವಾರ, ಹರಿದ್ವಾರ! ಇಗೋ ಮಾತಾ ಭಾಗೀರಥಿಯು ಕಲಕಲ ಧ್ವನಿಮಾಡುತ್ತ ಪರ್ವತದಿಂದ ಇಳಿದು ಬರುತ್ತಿದ್ದಾಳೆ! ಅದರ ಅಲೆಗಳೂ ತೀರದಲ್ಲಿ ಬೆಳೆದಿರುವ ತರುರಾಜಗಳೂ ನರ್ತಿಸುತ್ತಿವೆ! ಅಗೋ ಆ ಕಡೆ ಚಂಡೀಪರ್ವತ! ಓಹೋ ಹೊಳೆಗೆ ಇಳಿಯುವುದಕ್ಕೆ ಎಂಥ ಸ್ನಾನಘಟ್ಟ! ಸ್ವಲ್ಪ ತಾಳಿ; ನಾನು ಈಗ ಇಪ್ಪತ್ತು ವರ್ಷದಿಂದ ಸ್ನಾನ ಮಾಡಿಲ್ಲ, ಒಂದು ಸಲ ಭಾಗೀರಥಿಯಲ್ಲಿ ಸ್ನಾನಮಾಡಿ ಮನುಷ್ಯಜನ್ಮವನ್ನು ಸಫಲಗೊಳಿಸಿಕೊಳ್ಳುತ್ತೇನೆ; ಗಂಗೆ, ಗಂಗೆ, ಮಾತಾ ಪತಿತಪಾವನೀ, ಮಾತಾ ಅಧಮತಾರಿಣೀ” ಎನ್ನುತ್ತ ಗಭೀರ ಸಮಾಧಿಯಲ್ಲಿ ಮಗ್ನರಾದರು. ಸಮಾಧಿ ಭಂಗವಾದ ಮೇಲೆ ನೋಡಲು, ಅವರು ನಿಜವಾಗಿಯೂ ಸ್ನಾನ ಮಾಡಿ ಎದ್ದಿದ್ದಂತೆ ತೋರಿತು.</p>
<p>ನಾಗಮಹಾಶಯರು ಇನ್ನೊಂದು ಕ್ಷೇತ್ರದ ಹೆಸರನ್ನು ಹೇಳಬೇಕೆಂದರು. ಚಕ್ರವರ್ತಿಗಳು ಯಂತ್ರದಂತೆ “ಪ್ರಯಾಗ” ವೆಂದರು. ಅವರು ಆಗ “ಜಯ ಯಮುನಾ, ಜಯ ಗಂಗೆ!” ಎಂದು ಕೈಮುಗಿಯುತ್ತಾ “ಇಲ್ಲೇ ಅಲ್ಲವೇ, ಭರದ್ವಾಜರ ಆಶ್ರಮ? ಎಲ್ಲಿ ಅದು ಕಾಣುವುದಿಲ್ಲವಲ್ಲ! ಇಗೋ ಇದೇ ಗಂಗಾ ಯಮುನೆಗಳು ಸೇರಿದ ಮಿಶ್ರ ಪ್ರವಾಹ! ಅಗೋ ಆ ಕಡೆ ಪರ್ವತಗಳು! ಅಯ್ಯೋ, ಗುರುಮಹಾರಾಜರು ಭರದ್ವಾಜರ ಆಶ್ರಮವನ್ನು ತೋರಿಸಲಿಲ್ಲ!” ಎಂದರು. ಸ್ವಲ್ಪ ಜೋಂಪು ಹಿಡಿದಂತಾಯಿತು; ಆಮೇಲೆ ಎರಡು ಮೂರು ನಿಮಿಷಬಿಟ್ಟು “ಆಹಾ! ಇಗೋ ಋಷಿಗಳ ಆಶ್ರಮ ಕಾಣುತ್ತಿದೆ!” ಎಂದರು. ಮತ್ತೊಂದು ಕ್ಷಣ ಸುಮ್ಮನಿದ್ದು “ಮಾತೆ, ನೀನು ರಾಜರಾಜೇಶ್ವರೀ ಮಹಾಶಕ್ತಿಯ ಅವತಾರವಾಗಿದ್ದು, ಯಾಕೆ ಕಾಡು ಕಾಡಿನಲ್ಲಿ ಸುತ್ತುತ್ತಿದ್ದೀಯೆ? ಜಯ ರಾಮ, ಜಯರಾಮ!” ಎನ್ನುತ್ತ ಗಭೀರಸಮಾಧಿಯಲ್ಲಿ ನಿಮಗ್ನರಾದರು. ಸಮಾಧಿ ಭಂಗವಾದ ಮೇಲೆ ಸಾಗರತೀರ್ಥದ ಹೆಸರನ್ನು ಹೇಳಲು ಅವರು ಸಗರವಂಶದ ಉದ್ಧಾರವನ್ನು ಕಣ್ಣಾರ ನೋಡುತ್ತಿದ್ದಂತೆ ತೋರಿತು. ಸಮುದ್ರ ದರ್ಶನಮಾಡಿ ಪುನಃ ಪುನಃ ಕೈಮುಗಿದರು. ಆಮೇಲೆ ಕಾಶಿಯ ಹೆಸರು ಹೇಳಲು ಅವರು “ಜಯ ಶಿವ, ಜಯ ಶಿವ, ವಿಶ್ವೇಶ್ವರ! ಹರ ಹರ ಭೊಂ! ಭೊಂ!” ಎನ್ನುತ್ತ “ಇನ್ನು ನಾನು ಮಹಾಶಿವನಲ್ಲಿ ಲಯವಾಗಿಬಿಡುತ್ತೇನೆ” ಎಂದರು. ಆಮೇಲೆ ಶ್ರೀ ಜಗನ್ನಾಥ ಕ್ಷೇತ್ರ! ಅದನ್ನು ಕೇಳಿ ನಾಗಮಹಾಶಯರು “ಅಗೋ ಎತ್ತರವಾದ ದೇವಸ್ಥಾನ! ಅಗೋ ಆನಂದಬಾಜಾರಿನಲ್ಲಿ ಮಹಾಪ್ರಸಾದವನ್ನು ಮಾರುತ್ತಲೂ ಕೊಂಡುಕೊಳ್ಳುತ್ತಲೂ ಇದ್ದಾರೆ!” ಎಂದರು. ಒಂದೆರಡು ಸಲ ಶ್ರೀ ಚೈತನ್ಯರ ಹೆಸರನ್ನು ಹೇಳಿದಂತಾಯಿತು. ಹೀಗೆ ಕ್ರಮವಾಗಿ ರಾತ್ರಿ ನಾಲ್ಕು ಗಂಟೆ ಹೊಡೆಯಿತು. ಆಮೇಲೆ ಸ್ವಲ್ಪ ಜೋಂಪು ಹತ್ತಿತು. ಮರುದಿನ ಬೆಳಗಾದರೂ ಎಚ್ಚರವಾಗಲಿಲ್ಲ. ಊರಿನಲ್ಲಿದ್ದ ಒಬ್ಬ ಡಾಕ್ಟರನ್ನು ಕರೆದುಕೊಂಡು ಬರಲು ಆತನು ಏನೋ ಒಂದು ಹೋಮಿಯೋಪತಿ ಔಷಧದ ಪುಡಿಯನ್ನು ಕೊಟ್ಟನು; ಚಕ್ರವರ್ತಿಗಳು ಆ ಔಷಧವನ್ನು ತಿನ್ನಿಸಿ ಉದ್ಧರಣೆಯಲ್ಲಿ ಸ್ವಲ್ಪ ಹಾಲುಕುಡಿಸಿದರು. ಇದೇ, ನಾಗಮಹಾಶಯರು ಅವರ ಜೀವಮಾನದಲ್ಲಿ ತೆಗೆದುಕೊಂಡ ಕಡೆಯ ಆಹಾರ. ಇವೊತ್ತೇ ಅವರ ಕೊನೆಯ ದಿವಸ!</p>
<p>ತ್ರಯೋದಶಿಯ ದಿವಸ ಬೆಳಗ್ಗೆ ಎಂಟು ಗಂಟೆಯ ಮೇಲೆ ಅವರಿಗೆ ಮೇಲಿಂದ ಮೇಲೆ ಭಾವಸಮಾಧಿಯಾಗುತ್ತಿತ್ತು. ಚಕ್ರವರ್ತಿಗಳು ಅವರ ಹತ್ತಿರ ಕುಳಿತಿದ್ದು, ಕಿವಿಯಲ್ಲಿ ಸಂತತವಾಗಿ ರಾಮಕೃಷ್ಣರ ಹೆಸರನ್ನು ಉಚ್ಚರಿಸುತ್ತಿದ್ದರು: ಭಗವಾನ್​ ರಾಮಕೃಷ್ಣರ ಪಠವನ್ನು ಅವರ ಎದುರಿಗೆ ಹಿಡಿದುಕೊಂಡು “ಇಗೋ, ನೀವು ಯಾರ ಹೆಸರಿನಲ್ಲಿ ಎಲ್ಲವನ್ನೂ ತ್ಯಾಗಮಾಡಿದರೋ ಅವರ ಮೂರ್ತಿ!” ಎನ್ನಲು ಅವರು ಅದನ್ನು ದರ್ಶನಮಾಡಿ ಕೈಮುಗಿದು ಪ್ರಣಾಮಮಾಡಿದರು. ಆಮೇಲೆ ಅತಿ ಕ್ಷೀಣಸ್ವರದಿಂದ “ಕೃಪಾ! ಕೃಪಾ! ನಿಮ್ಮ ಕೃಪಾ!” ಎಂದರು. ಇದೇ ಅವರ ಜೀವನದ ಕೊನೆಯ ಮಾತು!</p>
<p>ಸುಮಾರು ಒಂಬತ್ತು ಗಂಟೆಯ ಹೊತ್ತಿಗೆ ನಾಗಮಹಾಶಯರಿಗೆ ಶ್ವಾಸ ಹುಟ್ಟಿತು; ಕಣ್ಣು ಸ್ವಲ್ಪ ಕೆಂಪೇರಿತು. ಏನೋ ಹೇಳುತ್ತಿರುವಂತೆ ತುಟಿಗಳು ಅದಿರುತ್ತಿದ್ದುವು; ಇದಾದ ಸುಮಾರು ಅರ್ಧಗಂಟೆಗೆ ಅವರ ದೃಷ್ಟಿಯು ತಟ್ಟನೆ ಮೂಗಿನ ತುದಿಯಲ್ಲಿ ನೆಟ್ಟಿತು. ಮೈಯೆಲ್ಲಾ ರೋಮಾಂಚಿತವಾಗಿ, ಕಣ್ಣಿನಿಂದ ಅಶ್ರುಧಾರೆ ಇಳಿಯುತ್ತಿತ್ತು. ಪ್ರಾಣ ವಾಯುವು ಮೆಲ್ಲಮೆಲ್ಲಗೆ ಮೂಲಾಧಾರವನ್ನು ಬಿಟ್ಟು ಪದ್ಮದಿಂದ ಪದ್ಮಕ್ಕೆ ಹತ್ತುತ್ತ, ನಾಭಿಯಿಂದ ಹೃತ್ಪದ್ಮಕ್ಕೆ ಬಂದಕೂಡಲೆ ಶ್ವಾಸವು ಜೋರಾಯಿತು’ ; ಆಮೇಲೆ, ಹತ್ತು ಗಂಟೆ ಐದು ನಿಮಿಷಕ್ಕೆ ನಾಗಮಹಾಶಯರು ಮಹಾಸಮಾಧಿಯಲ್ಲಿ ನಿಶ್ಚಲರಾಗಿ ನಿಂತರು. ಎಲ್ಲರಿಗೂ ಜಾಗ್ರತೆಯಾಗಿ ಗೊತ್ತಾಗಿಹೋಯಿತು. ಠಾಕೂರಣಿಯವರು ಚಕ್ರವರ್ತಿಗಳನ್ನು ಕುರಿತು “ಅವರು ಗೃಹಸ್ಥರಾಗಿದ್ದರು; ಅವರ ಅಂತ್ಯಕಾಲದಲ್ಲಿಯೂ ಆ ಗೃಹಸ್ಥ ಧರ್ಮವನ್ನೇ ನೀವು ನಡೆಸತಕ್ಕದ್ದು ನ್ಯಾಯವಾಗಿದೆ” ಎಂದು ಹೇಳಿದರು. ಅವರ ಅಪ್ಪಣೆಯಂತೆ ಕೈಲಾಸ ಬಾಬುಗಳು ಪಾರ್ವತೀಬಾಬುಗಳು ಆದಿತ್ಯಬಾಬುಗಳು ಮತ್ತು ಚಕ್ರವರ್ತಿಗಳು ಜಾಗ್ರತೆಯಾಗಿ ನಾಗಮಹಾಶಯರನ್ನು ಹೊರಕ್ಕೆ ತಂದು ಒಂದು ಮಂಚದಮೇಲೆ ಹಾಸಿ ಮಲಗಿಸಿದರು. ಈಗಲೂ ಅವರ ಪ್ರಾಣ ವಾಯುವು ಡವಡವನೆ ಬಡಿದುಕೊಳ್ಳುತ್ತಿದ್ದು ಹೊರಕ್ಕೆ ತಂದ ಐದಾರು ನಿಮಿಷಕ್ಕೆ ಅದೂ ನಿಂತುಹೋಯಿತು; ಎಲ್ಲಾ ಮುಗಿಯಿತು; ನಾಗಮಹಾಶಯರು ಇಹಲೋಕದಿಂದ ಅಂತರ್ಧಾನವಾಗಿಹೋದರು! ಆದರೆ ಇನ್ನೂ ಅವರ ಮುಖಮಂಡಲವು ಜ್ಯೋತಿರ್ಮಯವಾಗಿತ್ತು. ನಯನಪ್ರದೇಶದಿಂದ ಬಂದಿದ್ದ ಪ್ರೇಮಾಶ್ರುಬಿಂದುವು ಹಾಗೆಯೇ ಇತ್ತು.</p>
<p>ಅಳುವಿಗೆ ಮೊದಲಾಯಿತು. ಚಕ್ರವರ್ತಿಗಳು ಠಾಕೂರಣಿಯವರಿಗೆ “ಅಮ್ಮಾ, ಸುಮ್ಮನಿರಿ, ನಿಮಗೇಕೆ ಯೋಚನೆ? ನಿಮ್ಮ ಭಾರವನ್ನು ಅವರು ನಮಗೆ ವಹಿಸಿಹೋಗಿದ್ದಾರೆ. ನಿಮಗೆ ಇಷ್ಟೊಂದು ಜನ ಮಕ್ಕಳಿದ್ದಾರಲ್ಲ, ಅವರನ್ನು ನೋಡಿ ನಿಮ್ಮ ದುಃಖವನ್ನು ತಡೆದುಕೊಳ್ಳಿ” ಎಂದು ಸಮಾಧಾನ ಹೇಳಿದರು. ಶೋಕದ ಮೊದಲ ವೇಗವು ಪ್ರಶಾಂತವಾಗಲು ಠಾಕೂರಣಿಯವರ ಅಪ್ಪಣೆಯಂತೆ ಕೈಲಾಸಬಾಬುಗಳು ತುಪ್ಪ ಗಂಧದ ಕಟ್ಟಿಗೆ ಮುಂತಾದವುಗಳನ್ನು ತರಲು ನಾರಾಯಣಗಂಜಿಗೆ ಹೊರಟುಹೋದರು. ಮಹಾಯಜ್ಞದಲ್ಲಿ ಪೂರ್ಣಾಹುತಿಯನ್ನು ಕೊಡಲು ಬೇಕಾದ ಎಲ್ಲ ಏರ್ಪಾಡುಗಳೂ ಆಗುತ್ತಿದ್ದುವು.</p>
<p>ಚಕ್ರವರ್ತಿಗಳು ಮಿಕ್ಕ ಕೆಲವು ಭಕ್ತರ ಸಹಾಯದಿಂದ ನಾಗಮಹಾಶಯರ ಮೇಲೆ ಒಂದು ಮೇಲುಕಟ್ಟನ್ನು ಕಟ್ಟಿದರು. ಆ ಗ್ರಾಮದಲ್ಲಿ ಅವರ ನೆರೆಹೊರೆಯಲ್ಲಿದ್ದ ಅನುಭವಶಾಲಿಗಳು ಬಂದು ಶವವನ್ನು ಪರೀಕ್ಷೆ ಮಾಡಿ ನೋಡಿದರು; ದೇಹವು ಆಗಲೂ ಇನ್ನೂ ಬೆಚ್ಚಗೇ ಇತ್ತು; ಆದ್ದರಿಂದ ಅದನ್ನು ದಹನಮಾಡಬಹುದೋ ಇಲ್ಲವೋ ಎಂದು ಅವರು ವಿಚಾರಮಾಡುತ್ತಿರಲು, ಚಕ್ರವರ್ತಿಗಳು “ನಾಗಮಹಾಶಯರಂಥ ಮಹಾಪುರುಷರ ಶರೀರವನ್ನು ಕೊನೆಯಪಕ್ಷ ಹನ್ನೆರಡು ಗಂಟೆಯ ಹೊತ್ತಾದರೂ ಇಟ್ಟಿದ್ದು ನೋಡಿ ಆಮೇಲೆ ಸಂಸ್ಕಾರ ಮಾಡಬೇಕಾದದ್ದು ನ್ಯಾಯ” ಎಂದು ಸೂಚಿಸಿದರು. ಆ ಗ್ರಾಮದಲ್ಲಿ ಎಲ್ಲರಿಗಿಂತ ವೃದ್ಧರಾದ ಶ್ರೀ ಕಾಶೀಕಾಂತ ಗಾಂಗುಳಿಯವರು ಅದನ್ನು ಅನುಮೋದಿಸಿ ಎಲ್ಲರನ್ನೂ ಒಪ್ಪಿಸಲು, ರಾತ್ರಿ ಹತ್ತು ಗಂಟೆಯ ಮೇಲೆ ದಹನವು ನಡೆಯಬೇಕೆಂದು ಗೊತ್ತಾಯಿತು. ಅಲ್ಲಿಯವರೆಗೆ ದೇಹವು ಅಂಗಳದಲ್ಲಿಯೇ ಇತ್ತು. ಆಗ, ಇನ್ನು ಸ್ವಲ್ಪಹೊತ್ತಿಗೆಲ್ಲಾ ಈ ಪವಿತ್ರ ದೇಹವು ಬೂದಿಯಾಗಿ ಹೋಗುತ್ತದೆಯಾದ್ದರಿಂದ, ಅದರ ಫೋಟೋವನ್ನು ತೆಗೆಸಿಡುವುದು ಕರ್ತವ್ಯವೆಂದು ಯೋಚಿಸಿ ಚಕ್ರವರ್ತಿಗಳು ನಾರಾಯಣಗಂಜಿಗೆ ಜನಗಳನ್ನು ಕಳುಹಿಸಿದರು. ಫೋಟೋ ತೆಗೆಯುವವನು ಆಗ ಅಲ್ಲಿ ಇಲ್ಲದ್ದರಿಂದ ಅವನನ್ನು ಕಾದು ಕರೆದುಕೊಂಡು ಬರುವುದಕ್ಕೆ ಸುಮಾರು ಮೂರು ಗಂಟೆ ಹೊಡೆಯಿತು. ನಾಗಮಹಾಶಯರು ಬದುಕಿದ್ದಾಗ, ಬೇಕಾದಷ್ಟು ಪ್ರಯತ್ನ ಮಾಡಿದರೂ ಅವರ ಚಿತ್ರವನ್ನು ತೆಗೆಸುವುದಕ್ಕಾಗಲಿಲ್ಲ. ಅವರು “ಈ ಹಾಳು ಅಸ್ಥಿಮಾಂಸಗಳ ಪಂಜರದ ಚಿತ್ರವನ್ನು ಯಾಕೆ ಇಟ್ಟು ಕೊಳ್ಳಬೇಕು?” ಎನ್ನುತ್ತಿದ್ದರು. ಹಿಂದೆ ಹಾಗೆ ಅಡ್ಡಿಮಾಡುತ್ತಿದ್ದ ನಾಲಗೆಯು ಈಗ ಎಂದೆಂದಿಗೂ ಸುಮ್ಮನಾಗಿಬಿಟ್ಟಿದೆ! ಗಂಧಮಾಲ್ಯಾದಿಗಳಿಂದ ದೇಹಕ್ಕೆ ಅಲಂಕಾರಮಾಡಿ, ಯಾವ ಅಡ್ಡಿಯೂ ಇಲ್ಲದೆ, ಅದರ ಎರಡು ಫೋಟೋವನ್ನು ತೆಗೆದುಕೊಂಡಾಯಿತು. ಈ ಚಿತ್ರದ ಆಧಾರದ ಮೇಲೆ ಬಾಬು ಪ್ರಿಯನಾಥಸಿಂಹರು ಒಂದು ತೈಲಚಿತ್ರವನ್ನು ಬರೆದರು. ಈಗಲೂ ಅದು ನಾಗಮಹಾಶಯರ ಮನೆಯಲ್ಲಿದೆ. ಈ ಗ್ರಂಥದ ಆದಿಯಲ್ಲಿ ಕೊಟ್ಟಿರುವ ಚಿತ್ರವು ಆ ತೈಲಚಿತ್ರದ ಪ್ರತಿ. ಸೂರ್ಯಾಸ್ತಕ್ಕೆ ಮುಂಚೆ ಹುವ್ವು ಪತ್ರೆ ಧೂಪ ದೀಪ ನೈವೇದ್ಯಾದಿಗಳನ್ನು ಅರ್ಪಿಸಿ, ಠಾಕೂರಣಿಯವರು ನಾಗಮಹಾಶಯರ ಪಾದಪದ್ಮಗಳನ್ನು ಪೂಜಿಸಿದರು. ಏಳು ಸಾರಿ ಅವರಿಗೆ ಪ್ರದಕ್ಷಿಣೆಮಾಡಿ ತಮ್ಮ ಉದ್ದವಾದ ತಲೆಯ ಕೂದಲಿನಿಂದ ಅವರ ಪಾದಗಳನ್ನು ಒರೆಸಿದರು. ಅನಂತರ ಭಕ್ತರು ಸಾವಿರಾರು ಬಿಲ್ವಪತ್ರೆಯಿಂದಲೂ ತರತರವಾದ ಹೂಗಳಿಂದಲೂ ನಾಗಮಹಾಶಯರ ದೇಹವನ್ನು ಅಲಂಕರಿಸಿದರು. ಅಷ್ಟು ಹೊತ್ತಿಗೆ ಈ ಮರಣವಾರ್ತೆಯು ಗ್ರಾಮದಲ್ಲೆಲ್ಲಾ ಹರಡಿ, ನಾಲ್ಕು ಕಡೆಗಳಿಂದಲೂ ಹೆಂಗಸರು, ಗಂಡಸರು, ಮುದುಕರು, ಹುಡುಗರು <span>–</span> ಎಲ್ಲರೂ ಹಾಹಾಕಾರಮಾಡುತ್ತ ಓಡಿಬರುತ್ತಿದ್ದರು. ಊರಿನ ಪ್ರತಿಯೊಂದು ಮನೆಯೂ ಹಾಹಾ ಕಾರದಿಂದ ತುಂಬಿತ್ತು.</p>
<p>ರಾತ್ರಿ ಹತ್ತು ಗಂಟೆಯಮೇಲೆ ಗಂಧದ ಕಟ್ಟಿಗೆಯಿಂದ ಚಿತಿಯನ್ನೇರ್ಪಡಿಸಿ, ಶಾಸ್ತ್ರಕಾರ್ಯಗಳನ್ನೆಲ್ಲಾ ನಡೆಸಿದಮೇಲೆ, ದೇಹವನ್ನು ಅಗ್ನಿಗೆ ಆಹುತಿಮಾಡಿದರು. ಆಮೇಲೆ ಚಕ್ರವರ್ತಿಗಳು ಉರಿಯುತ್ತಿರುವ ಚಿತಿಯಲ್ಲಿ ಬಿಲ್ವಪತ್ರೆಯಿಂದ ವ್ಯಾಹೃತಿಹೋಮವನ್ನು ಮಾಡಿದರು. ಈ ಮಧ್ಯೆ ಸ್ವಾಮಿ ಶಾರದಾನಂದರು ಬಂದಿದ್ದು ಚಿತಿಯ ಎದುರಿಗೆ ನೆಲಮುಟ್ಟಿ ನಮಸ್ಕಾರಮಾಡಿದರು. ಮೂರು ಗಂಟೆಯ ಒಳಗಾಗಿ ನಾಗಮಹಾಶಯರ ಮರ್ತ್ಯದೇಹವು ಪಂಚಭೂತಗಳಲ್ಲಿ ಸೇರಿಹೋಯಿತು. ಠಾಕೂರಣಿಯವರು ಆಮೇಲೆ ಚಿತಿಯನ್ನು ಆರಿಸಿದರು. ಅವರ ಹೊರತು ಮಿಕ್ಕವರಾರೂ ಸ್ನಾನಮಾಡಲಿಲ್ಲ; ಆ ಪುಣ್ಯದೇಹದ ಪವಿತ್ರ ಭಸ್ಮರಾಶಿಯನ್ನು ಮುಟ್ಟಿ ಎಲ್ಲರೂ ಪರಿಶುದ್ಧರಾದರು.</p>
<p>ಹೀಗೆ, ತಮ್ಮ ತಂದೆಗೆ ಪರಲೋಕಪ್ರಾಪ್ತಿಯಾದ ಮೂರು ವರ್ಷಕ್ಕೆ, ತಮ್ಮ ೫೪ನೆಯ ವರ್ಷದಲ್ಲಿ, ತಮ್ಮ ಜನ್ಮಭೂಮಿಯಾದ ದೇವಭೋಗದಲ್ಲಿ, ನಾಗಮಹಾಶಯರ ಮೃಣ್ಮಯದೇಹವು ಅದೃಶ್ಯವಾಯಿತು. ಅವರ ಗುರುತಿಗೆ ಈಗ ಇದ್ದದ್ದು ಒಂದು ಹಿಡಿ ಬೂದಿ ಮಾತ್ರ!</p>
<p>ಮರುದಿನ ಬೆಳಿಗ್ಗೆ, ಸ್ವಾಮಿ ಶಾರರದಾನಂದರ ಅಪ್ಪಣೆಯಂತೆ, ಆ ಭಸ್ಮರಾಶಿಯನ್ನು ಒಂದು ಹಿತ್ತಾಳೆಯ ಕಳಶದಲ್ಲಿ ತುಂಬಿ, ನಾಗಮಹಾಶಯರು ರಚಿಸಿದ್ದ ಒಂದು ಕೀರ್ತನೆಯನ್ನು ಅದರಲ್ಲಿ ಬರೆದಿಟ್ಟು, ಅದನ್ನು ಹೂಳಿ ಸಮಾಧಿಮಾಡಿ, ಸಾಯುವುದಕ್ಕೆ ಮುಂಚೆ ಅವರು ಪೂಜೆಮಾಡಿದ್ದ ಕಾಳೀ ಪ್ರತಿಮೆಯನ್ನು ಅದರಮೇಲೆ ಇಟ್ಟು, ಎಲ್ಲಕ್ಕೂ ಮೇಲೆ ಒಂದು ಸುಂದರವಾದ ಚಪ್ಪರವನ್ನು ಕಟ್ಟಿಸಿದರು.</p>
<p>ನಾಗಮಹಾಶಯರ ಸಾಲದ ವಿಚಾರವಾಗಿ ತಮ್ಮ ಆಲೋಚನೆಯನ್ನು ಹೇಳಿ, ಮಾಡಬೇಕಾದದ್ದನ್ನು ತಿಳಿಸಿ, ಶಾರದಾನಂದರು ಡಾಕಾಕ್ಕೆ ಹೊರಟರು. ಚಕ್ರವರ್ತಿಗಳೂ ನಾಲ್ಕನೆಯ ದಿವಸ ಚಿರಶಾಂತಿಮಯವಾದ ಆ ಸ್ಥಾನದಿಂದ ಹೊರಟು ಕಲ್ಕತ್ತೆಗೆ ಬಂದುಬಿಟ್ಟರು.</p>
</section>
</body>
</html>
