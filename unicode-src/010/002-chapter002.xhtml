<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ನಾಗಮಹಾಶಯ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-002">
		<h1 class="level1-title" epub:type="title">ಎರಡನೆಯ ಅಧ್ಯಾಯ <br />ಕಲ್ಕತ್ತೆಗೆ ಬಂದದ್ದು</h1>
		<p>ನಾಗಮಹಾಶಯರಿಗೆ ಕ್ರಮವಾಗಿ ಬಾಲ್ಯ ಕಳೆದು ಯೌವನವು ಬರುವಂತಾಯಿತು. ಆಗ ಅವರ ಅತ್ತೆಯು ತಾಯಿ ಇಲ್ಲದ ಹುಡುಗನನ್ನು ಸಂಸಾರದಲ್ಲಿ ನಿಲ್ಲಿಸುವ ಉದ್ದೇಶದಿಂದ ಅವರ ಮದುವೆಗೆ ಪ್ರಯತ್ನಮಾಡಿದಳು. ಹೆಣ್ಣು ಹುಡುಕಿಸಿ ಕಲ್ಕತ್ತೆಯಲ್ಲಿದ್ದ ದೀನದಯಾಳುವಿಗೆ ವರ್ತಮಾನ ಕೊಟ್ಟಳು. ವಿಕ್ರಮಪುರಕ್ಕೆ ಸೇರಿದ ರೈಜದಿಯಾ ಗ್ರಾಮದ ಜಗನ್ನಾಥದಾಸರ ಮಗಳು ಪ್ರಸನ್ನಕುಮಾರಿ ಎಂಬ ಹನ್ನೊಂದು ವರ್ಷದ ಹುಡುಗಿಯೊಡನೆ ನಾಗಮಹಾಶಯರಿಗೆ ಮದುವೆಯಾಯಿತು. ಪ್ರಸನ್ನಕುಮಾರಿಗೆ ಮಹೇಶ, ಹರೇಂದ್ರ, ಭಗವಾನ್​ಚಂದ್ರ ಎಂದು ಮೂರು ಜನ ಅಣ್ಣಂದಿರು. ಜಗನ್ನಾಥನು ಒಳ್ಳೆಯ ಸ್ಥಿತಿಯಲ್ಲಿದ್ದ ದೊಡ್ಡ ಮನುಷ್ಯನಾಗಿದ್ದನು.</p>
		<p>ನಾಗಮಹಾಶಯರಿಗೆ ಮದುವೆಯಾದ ದಿನವೇ ಅವರ ತಂಗಿ ಶಾರದೆಗೂ ಲಗ್ನವಾಯಿತು. ಗೋಧೂಳಿ ಲಗ್ನದಲ್ಲಿ ಅಣ್ಣನಿಗೂ ಬೆಳಗಿನ ಜಾವದಲ್ಲಿ ತಂಗಿಗೂ ಧಾರೆಗಳಾದುವು. ಮದುವೆಯಾದ ಐದು ತಿಂಗಳಿಗೆ ನಾಗಮಹಾಶಯರು ಕಲ್ಕತ್ತೆಗೆ ಬಂದರು.</p>
		<p>ಕಲ್ಕತ್ತೆಯಲ್ಲಿ ತಂದೆಯ ಜೊತೆಯಲ್ಲಿರುತ್ತ ಅವರು ಕೇಂಬಲ್​ ಮೆಡಿಕಲ್​ ಸ್ಕೂಲಿನಲ್ಲಿ ವೈದ್ಯವನ್ನು ಕಲಿಯಲು ಮೊದಲುಮಾಡಿದರು. ಆದರೆ ಅವರಿಗೆ ವ್ಯಾಸಂಗದಮೇಲೆ ಅಭಿಲಾಷೆಯು ಎಷ್ಟು ಬಲವತ್ತಾಗಿತ್ತೋ ಅಷ್ಟು ಫಲವತ್ತು ಮಾತ್ರ ಆಗಲಿಲ್ಲ. ಇಲ್ಲಿಯೂ ಒಂದೂವರೆ ವರ್ಷದ ಮೇಲೆ ಅವರ ಓದು ಸಾಗಲಿಲ್ಲ. ಅವರು ಏಕೆ ಕೇಂಬಲ್​ ಸ್ಕೂಲನ್ನು ಬಿಟ್ಟುಬಿಟ್ಟರೆಂಬ ಸಂಗತಿಯು ಅವರ ಜೀವನದ ಅನೇಕ ಸಂಗತಿಗಳಂತೆ ಅಂಧಕಾರದಲ್ಲಿ ಮುಚ್ಚಿಹೋಗಿದೆ. ಕೇಂಬಲ್​ ಸ್ಕೂಲನ್ನು ಬಿಟ್ಟ ಮೇಲೆ ನಾಗಮಹಾಶಯರು ವಿಖ್ಯಾತ ಡಾಕ್ಟರಾದ ವಿಹಾರೀಲಾಲ ಬಹದುರಿಯವರ ಹತ್ತಿರ ಹೋಮಿಯೋಪತಿ (ವೈದ್ಯವನ್ನು) ಕಲಿಯಲು ಮೊದಲುಮಾಡಿದರು. ಡಾಕ್ಟರ್​ ಬಹದುರಿಯವರು ನಾಗಮಹಾಶಯರ ಸಾತ್ವಿಕ ಚರಿತ್ರದಿಂದ ದಿವಸ ದಿವಸಕ್ಕೆ ಅವರನ್ನು ಹೆಚ್ಚು ಹೆಚ್ಚಾಗಿ ಮೆಚ್ಚುತ್ತ ವ್ಯಾಸಂಗದಲ್ಲಿ ಅವರಿಗಿದ್ದ ಆಸಕ್ತಿಯನ್ನು ನೋಡಿ ಪ್ರಯತ್ನ ಪುರಸ್ಸರವಾಗಿ ಶಿಕ್ಷಣ ಕೊಡುತ್ತಿದ್ದರು. ಕೆಲಸದಲ್ಲಿ ಅನುಭವ ಬರಲು ತಮ್ಮ ಜೊತೆಯಲ್ಲಿ ಅವರನ್ನು ರೋಗಿಗಳ ಮನೆಗೆ ಹೋಗುವಾಗ ಕರೆದುಕೊಂಡು ಹೋಗುತ್ತಿದ್ದರು. ನಾಗಮಹಾಶಯರೂ ಬೆಳಗ್ಗೆ ಸಾಯಂಕಾಲ ಎರಡೆರಡು ಹೊತ್ತೂ ಬಹದುರಿಯವರ ಹತ್ತಿರ ಓದಿಕೊಂಡು ಬರುತ್ತಿದ್ದರು; ಮನೆಗೆ ಬಂದು ಓದಿದ್ದನ್ನು ವ್ಯಾಸಂಗಮಾಡುತ್ತಿದ್ದರು. ಹೀಗೆ ಸುಮಾರು ಎರಡು ವರ್ಷ ಕಳೆದುಹೋಯಿತು.</p>
		<p>ವೈದ್ಯ ಶಿಕ್ಷಣಕ್ಕೋಸ್ಕರ ನಾಗಮಹಾಶಯರು ಈಗ ಬಹುಕಾಲ ಕಲ್ಕತ್ತೆಯಲ್ಲಿ ಇರಬೇಕಾಗಿತ್ತು. ಅವರ ಹೆಂಡತಿಯು ಪ್ರಾಯಿಕವಾಗಿ ತವರುಮನೆಯಲ್ಲಿಯೇ ಇರುತ್ತಿದ್ದರು. ಆದ್ದರಿಂದ ಮದುವೆಯಾದ ಮೇಲೆ ಅವರಿಗೆ ತಮ್ಮ ಕುಟುಂಬದ ಸಂಗಡ ಸಲ್ಲಾಪ ಪರಿಚಯಗಳಾಗುವುದಕ್ಕೆ ಹೆಚ್ಚು ಅನುಕೂಲವಿರಲಿಲ್ಲ. ಅನುಕೂಲವಿದ್ದರೂ ನಾಗಮಹಾಶಯರು ಹೆಂಡತಿಯ ಹತ್ತಿರ ಸೇರುವುದಕ್ಕೇ ಸಂಕೋಚಪಟ್ಟುಕೊಳ್ಳುತ್ತಿದ್ದರು. ಊರಿಗೆ ಬಂದಾಗ ತಮ್ಮ ಹೆಂಡತಿಯು ಅಲ್ಲಿದ್ದರೆ ರಾತ್ರಿ ಅವರ ಜೊತೆಯಲ್ಲಿರಬೇಕಾದೀತೆಂದು ಸಾಯಂಕಾಲವಾಗುತ್ತಲೂ ಒಂದು ಮರವನ್ನು ಹತ್ತಿ ಅದರಮೇಲೆ ಕುಳಿತುಕೊಂಡುಬಿಡುತ್ತಿದ್ದರಂತೆ. ತಮ್ಮ ಸೋದರತ್ತೆಯು ತಮ್ಮ ಮನೆಯಲ್ಲಿ ಮಲಗುವುದಕ್ಕೆ ಜಾಗಕೊಡುತ್ತೇನೆಂದು ಒಪ್ಪಿಕೊಂಡ ಹೊರತು ಕೆಳಕ್ಕೆ ಇಳಿದು ಬರುತ್ತಲೇ ಇರಲಿಲ್ಲ. ದೀನದಯಾಳುವಿನ ಮನೆಯಲ್ಲಿ ಯೋಗಮಾಯೆಯೆಂಬ ಒಬ್ಬ ಪರಿಚಾರಿಕೆ ಇದ್ದಳು. ದೀನದಯಾಳುವು ಆಕೆಯನ್ನು ತನ್ನ ಮಗಳಂತೆ ಕಂಡುಕೊಂಡಿದ್ದನು. ನಾಗಮಹಾಶಯರೂ ಆಕೆಯನ್ನು “ಬೋನಕ್ಕ” ಎಂದು ಕರೆಯುತ್ತಿದ್ದರು. ಆಕೆಯು ಆಗಾಗ್ಗೆ ದೀನದಯಾಳುವಿನ ಜೊತೆಯಲ್ಲಿ ದೇವಭೋಗಕ್ಕೆ ಹೋಗುತ್ತಿದ್ದಳು. ನಾಗಮಹಾಶಯರು ತಮ್ಮ ಹೆಂಡತಿಯೊಡನೆ ಇದ್ದ ಪರಿಯನ್ನು ಆಕೆಯು ಕಣ್ಣಾರ ಕಂಡು ಅದನ್ನು ಸುರೇಶ ಬಾಬುವಿಗೆ ಹೇಳಿಬಿಟ್ಟಳು.</p>
		<p>ಅತ್ತೆಯು ತನ್ನ ಸೋದರಳಿಯನ ಈ ವಿಚಿತ್ರ ನಡತೆಯನ್ನು ನೋಡಿ ಇವೊತ್ತಲ್ಲದಿದ್ದರೆ ಮುಂದಕ್ಕಾದರೂ ಹೆಂಡತಿಯೊಡನೆ ಸರಿಯಾಗಿರುತ್ತಾನೆ ಎಂದು ಸಮಾಧಾನ ಮಾಡಿಕೊಳ್ಳುತ್ತಿದ್ದರು. ಆದರೆ ಆಕೆಯ ದುರದೃಷ್ಟದಿಂದ ಆಶೆ ನಿರಾಶೆಯಾಗಿ ಹುಡುಗಿಗೆ ಅಕಾಲಮರಣ ಪ್ರಾಪ್ತವಾಯಿತು. ಆಕೆಯು ಆಮಶಂಕೆಯಿಂದ ಮೃತಳಾದಳೆಂದು ಕಲ್ಕತ್ತೆಗೆ ವರ್ತಮಾನ ಬಂತು. ಹೆಂಡತಿಯ ಅಕಾಲಮೃತ್ಯುವು ನಾಗಮಹಾಶಯರ ಹೃದಯವನ್ನು ನೋಯಿಸಿತು; ಆದರೆ ಒಂದು ವಿಧದಲ್ಲಿ ಮನಸ್ಸಿಗೆ ಶಾಂತಿಯೂ ಉಂಟಾಯಿತು. ಭಗವಂತನು ಸಂಸಾರಬಂಧನದಿಂದ ಬಿಡುಗಡೆ ಮಾಡಿಕೊಟ್ಟನೆಂದು ಭಾವಿಸಿಕೊಂಡು ಅವರು ನಿಶ್ಚಿಂತರಾದರು. ದೀನದಯಾಳುವಿಗೆ ಮಾತ್ರ ಬಲವಾದ ವ್ಯಸನ ಪ್ರಾಪ್ತವಾಯಿತು. ತಾನು ಸಂಸಾರ ತಪ್ಪಿದವನಾಗಿ ತಿರುಗಿ ಮದುವೆ ಮಾಡಿಕೊಳ್ಳಲಿಲ್ಲ; ಮಗನ ಮದುವೆ ಮಾಡಿಯಾದರೂ ಮುರಿದ ಮನೆಯನ್ನು ಕಟ್ಟೋಣವೆಂದಿದ್ದರು. ವಿಧಾತನ ವಿಡಂಬನೆಯನ್ನು ಏನೆಂದು ಹೇಳೋಣ! ಏನು ಮಾಡುವುದು? ತಿರುಗಿ ಮದುವೆ ಮಾಡಬೇಕೆಂದು ನಿಶ್ಚಯಿಸಿ ಮಗನನ್ನು ಊರಿಗೆ ಕರೆದುಕೊಂಡು ಬಂದನು. ಆದರೆ ಮನಸ್ಸಿಗೆ ಒಪ್ಪುವಂಥ ಹೆಣ್ಣು ಸಿಕ್ಕಲಿಲ್ಲ. ಎರಡು ದಿನ ಹೆಚ್ಚಾಗಿ ನಿಲ್ಲುವಂತಿಲ್ಲ; ತನಗೆ ನೌಕರಿ ನಿರ್ಬಂಧ; ಮಗನಿಗೂ ಓದುವುದಕ್ಕೆ ಅಡ್ಡಿ; ಆದ್ದರಿಂದ ಹೆಣ್ಣು ಗೊತ್ತು ಮಾಡುವ ಕೆಲಸವನ್ನು ತನ್ನ ಅಳಿಯನಿಗೆ ಒಪ್ಪಿಸಿಬಿಟ್ಟು ಮಗನೊಡನೆ ಹಿಂತಿರುಗಿ ಕಲ್ಕತ್ತೆಗೆ ಬಂದುಬಿಟ್ಟನು.</p>
		<p>ಪುನಃ ಹೋಮಿಯೋಪತಿ ಕಲಿಯಲು ಮೊದಲಾಯಿತು. ನಾಗಮಹಾಶಯರು ಒಂದು ಸಣ್ಣ ಔಷಧದ ಪೆಟ್ಟಿಗೆಯನ್ನು ಕೊಂಡುಕೊಂಡು ‘ ‘ಇನ್ನೂ ವಿದ್ಯಾರ್ಥಿದೆಶೆಯಲ್ಲಿಯೇ “ಬಡಬಗ್ಗರಿಗೆ ಉಚಿತವಾಗಿ ಔಷಧ ಕೊಡುವುದಕ್ಕೆ ಆರಂಭಮಾಡಿದರು. ಅನೇಕ ಉತ್ಕಟವಾದ ಮೊಂಡು ವ್ಯಾಧಿಗಳೆಲ್ಲಾ ನಾಗಮಹಾಶಯರು ವಿಧಿಸಿದ ಔಷಧದಿಂದ ಗುಣವಾದುವೆಂದು ಡಾಕ್ಟರ್​ ಬಹದುರಿಯವರು ಹೇಳುತ್ತಿದ್ದರು. ಔಷಧಗಳನ್ನು ಗೊತ್ತು ಮಾಡುವುದರಲ್ಲಿ ನಾಗಮಹಾಶಯರಿಗೆ ಆಶ್ಚರ್ಯಕರವಾದ ನೈಪುಣ್ಯವಿತ್ತು. ಅವರ ಅತ್ತೆಯು ಒಂದು ಸಾರಿ ಕಲ್ಕತ್ತೆಗೆ ಬಂದಿದ್ದರು; ಆಗ ಅಳಿಯನ ಅದ್ಭುತ ಚಿಕಿತ್ಸೆಯನ್ನು ನೋಡಿ ‘ ‘ನಮ್ಮ ಅಳಿಯಂದಿರು ಸಾಕ್ಷಾತ್​ ಮಹಾದೇವನೇ! ಯಾರಿಗೆ ಯಾವ ಔಷಧಕೊಡಲಿ ಅದರಿಂದಲೇ ಗುಣವಾಗಿಬಿಡುತ್ತದೆ!” ಎಂದರು. ಕ್ರಮೇಣ ನಾಗಮಹಾಶಯರ ಕೀರ್ತಿಯು ನಾಲ್ಕು ಕಡೆಯೂ ಹಬ್ಬಿತು. ಇನ್ನೂ ಓದುತ್ತಿರುವ ಹುಡುಗನಾದ ಈ ಹೊಸ ವೈದ್ಯನು ಬಡಬಗ್ಗರ ನಂಬಿಕೆಗೆ ಪಾತ್ರನಾಗಿ ಅವರ ಅವಲಂಬನವಾಗಿ ನಿಂತುಕೊಂಡನು. ಆದ್ದರಿಂದ ಮನೆಯಲ್ಲಿ ಔಷಧಿಗೆ ಬರುವ ರೋಗಿಗಳ ಗುಂಪು ಹೆಚ್ಚಿತು. ಮನಸ್ಸು ಮಾಡಿದ್ದರೆ ನಾಗಮಹಾಶಯರು ಈಗಿನಿಂದಲೇ ಸಂಪಾದನೆಗೆ ಹೊರಡಬಹುದಾಗಿತ್ತು. ಆದರೆ ಅವರು ಹಾಗೆ ಮಾಡಲಿಲ್ಲ. ಈಗ ಅವರು ಮಾಡಿದ ಚಿಕಿತ್ಸೆ ಸಂಪಾದನೆಗಲ್ಲ, ಪರೋಪಕಾರಕ್ಕೆ.</p>
		<p>ಪರೋಪಕಾರ ಮಾಡುವುದಕ್ಕೆ ಅವಕಾಶ ಸಿಕ್ಕಿದಾಗ ನಾಗಮಹಾಶಯರು ಬಿಡುತ್ತಿರಲಿಲ್ಲ. ಮತ್ತೊಬ್ಬರಿಗೋಸ್ಕರ ಎಂಥ ಹೀನ ಕಾರ್ಯಮಾಡುವುದಕ್ಕೂ ಅವರು ಹಿಂತೆಗೆಯುತ್ತಿರಲಿಲ್ಲ. ಅವರ ತಂದೆಯ ಕಡೆಯ ನೆಂಟರು ಅವರನ್ನು ಆಗಾಗ್ಗೆ ಅಂಗಡಿ ಮುಂಗಟ್ಟುಗಳಿಗೆ ಕಳುಹಿಸುತ್ತಿದ್ದರು. ನಾಗಮಹಾಶಯರು ಅಕ್ಕಿಯ ಮೂಟೆ ಸೌದೆ ಹೊರೆಗಳನ್ನಾದರೂ ಹೊತ್ತಕೊಂಡು ಬರುತ್ತಿದ್ದರು.</p>
		<p>ಕಷ್ಟಕ್ಕೆ ಸಿಕ್ಕಿದವರಿಗೆ ಸಹಾಯಮಾಡಲು ನಾಗಮಹಾಶಯರು ಯಾವಾಗಲೂ ಸೊಂಟ ಕಟ್ಟಿಕೊಂಡು ಸಿದ್ಧವಾಗಿರುತ್ತಿದ್ದರು. ಹಾಟಖೊಲಾದಲ್ಲಿ ಪ್ರೇಮಚಂದ್ರ ಮುನಷಿ ಎಂಬ ಒಬ್ಬ ಐಶ್ವರ್ಯವಂತನಿದ್ದನು ಆತನಿಗೆ ಬೇಕಾದಷ್ಟು ಹಣವಿದ್ದರೂ ಮನೆಯಲ್ಲಿ ಒಬ್ಬ ಆಳನ್ನು ಇಟ್ಟುಕೊಂಡಿರಲಿಲ್ಲ. ದೂರ ಸಂಬಂಧದ ತಮ್ಮನೊಬ್ಬನು ಇದ್ದನು. ಆತನೇ ಮನೆಯಲ್ಲಿ ಅಡಿಗೆ ಮಾಡುವುದರಿಂದ ಹಿಡಿದು ನೀರು ಹೊರುವುದರ ತನಕ ಎಲ್ಲಾ ಕೆಲಸಗಳನ್ನೂ ಮಾಡುತ್ತಿದ್ದನು. ಮುನಷಿಯು ಪ್ರತಿದಿನವೂ ಗಂಗಾಸ್ನಾನ ಮಾಡುತ್ತಿದ್ದನು. ಸ್ನಾನಕ್ಕೆ ಮೊದಲು ನಾಗಮಹಾಶಯರ ಮನೆಗೆ ಬರುವುದು, ಅಲ್ಲಿ ಅವರಿಂದ ತಂಬಾಕನ್ನು ಮಾಡಿಸಿಕೊಳ್ಳುವುದು ಆಮೇಲೆ ತೈಲವನ್ನು ಕೇಳಿ ತೆಗೆದುಕೊಂಡು ತಲೆಗೆ ತಿಕ್ಕಿಕೊಂಡು ಸ್ನಾನ ಮಾಡಿ ಮನೆಗೆ ಹೋಗುವುದು <span>–</span> ಇದೇ ಆತನ ಪದ್ಧತಿಯಾಗಿತ್ತು. ಹೀಗಿರುತ್ತಿರಲು ಒಂದು ದಿನ ಆತನ ಆ ತಮ್ಮನು ಸತ್ತುಹೋದನು. ಪ್ರೇಮಚಂದ್ರನು ಬಹು ಜಿಪುಣ; ಹೆಚ್ಚು ಖರ್ಚಾದೀತೆಂಬ ಹೆದರಿಕೆಯಿಂದ ಆತನು ಆ ಗ್ರಾಮದ ಜನರಲ್ಲಿ ಸೇರುತ್ತಿರಲಿಲ್ಲ. ಆದ್ದರಿಂದ ಈಗ ಕಷ್ಟ ಬಂದಾಗ ಶವಸಂಸ್ಕಾರ ಮಾಡುವುದಕ್ಕೆ ಒಬ್ಬನೂ ಸಹಾಯಕ್ಕೆ ಬರಲಿಲ್ಲ. ಲಕ್ಷಾಧಿಕಾರಿಯಾಗಿದ್ದವನು ನೆರೆಹೊರೆಯವರ ಬಾಗಿಲು ಬಾಗಿಲಿಗೂ ಅಲೆದನು. ಆದರೆ ಒಂದು ಪ್ರಾಣಿಯೂ ಬರಲಿಲ್ಲ. ಆಗ ವಿಧಿಯಿಲ್ಲದೆ ಮುನಷಿಮಹಾಶಯನು ನಾಗಮಹಾಶಯರ ಆಶ್ರಯನ್ನು ಕೋರಬೇಕಾಯಿತು. ತಂದೆಯೂ ಮಕ್ಕಳೂ ಹೋಗಿ ಹೆಣವನ್ನು ಒಪ್ಪಮಾಡಿ ಆತನನ್ನು ಈ ತೊಂದರೆಯಿಂದ ಪಾರುಮಾಡಿದರು.</p>
		<p>ನಾಗಮಹಾಶಯರು ಡಾಕ್ಟರ್​ ಬಹುದುರಿಯವರ ಹತ್ತಿರ ಸುಮಾರು ಒಂದು ವರ್ಷ ಓದಿದಮೇಲೆ ಸುರೇಶಬಾಬುಗಳೊಡನೆ ಪರಿಚಯವಾಯಿತು. ಸುರೇಶಬಾಬುವು ಅವರನ್ನು “ಮಾವ” ಎಂದು ಕರೆಯುತ್ತಿದ್ದರು (ಏಕೆಂಬುದು ಈಗ ಜ್ಞಾಪಕವಿಲ್ಲ). ಅವರು ಹುಟ್ಟಿದ್ದು ಹಾಟಖೊಲದ ಪ್ರಸಿದ್ಧವಾದ ದತ್ತವಂಶದಲ್ಲಿ; ಶ್ರೀರಾಮಕೃಷ್ಣರ ಕೃಪಾಲಾಭವಾಗುವುದಕ್ಕೆ ಮುಂಚೆ ಅವರು ಬ್ರಹ್ಮ ಪಂಗಡಕ್ಕೆ ಸೇರಿದ್ದರು. ಒಂದು ಕಡೆ, ಸುರೇಶಚಂದ್ರರು ನಿರಾಕಾರ ಬ್ರಹ್ಮವಾದಿಗಳು; ದೇವರು ದಿಂಡರು ಒಂದನ್ನೂ ಒಪ್ಪುತ್ತಿರಲಿಲ್ಲ. ಮತ್ತೊಂದು ಕಡೆ, ಮಹಾಶಯರು ಆಚಾರಶೀಲರಾದ ಹಿಂದೂ; ದೇವಬ್ರಾಹ್ಮಣರಲ್ಲಿ ಅಚಲವಾದ ಭಕ್ತಿ ಶ್ರದ್ಧೆಯುಳ್ಳವರು. ಆದ್ದರಿಂದ ಆಗಾಗ್ಗೆ ಇವರಿಬ್ಬರಿಗೂ ಘೋರಕಲಹಗಳಾಗುತ್ತಿದ್ದುವು. ನಾಗಮಹಾಶಯರು <span>–</span> <span>“ಹಿಂದೂಗಳ ದೇವ ದೇವಿಯರೂ ಸತ್ಯ; ಬ್ರಹ್ಮವಾದವೂ ಸತ್ಯ. ಆದರೆ ಜೀವನಿಗೆ ಅನೇಕ ಸಾಧನ ಭಜನಗಳ ಅನಂತರ ಎಷ್ಟೋ ಜನ್ಮಗಳು ಕಳೆದಮೇಲೆ ಬ್ರಹ್ಮಜ್ಞಾನವಾಗುವುದು ಸಾಧ್ಯ. ಆದರೆ ಅದು ಲಕ್ಷದಲ್ಲಿ ಒಬ್ಬರಿಬ್ಬರಿಗೆ ಆಗುತ್ತದೆಯೋ ಇಲ್ಲವೋ ಸಂದೇಹ. ವೇದ ಪುರಾಣ ತಂತ್ರ ಮಂತ್ರ ಇವುಗಳನ್ನೆಲ್ಲಾ ಸುಳ್ಳೆಂದು ಬಿಡುತ್ತೀರಾ? ಹಾಗಾದರೆ ಬ್ರಹ್ಮಜ್ಞಾನವು ಚರಮ ಲಕ್ಷ್ಯವೇನೋ ನಿಜ, ಆದರೆ ಇವೆಲ್ಲವನ್ನೂ ದಾಟಿಕೊಂಡುಹೋದ ಹೊರತು ಅದು ದೊರಕುವುದಿಲ್ಲ. ಮಹಾಮಾಯೆಯು ದಯವಿಟ್ಟು ದಾರಿ ಬಿಟ್ಟುಕೊಡದಿದ್ದರೆ ಬ್ರಹ್ಮಜ್ಞಾನ ಸಂಪಾದನೆಯು ಯಾರಿಗೆ ಸಾಧ್ಯ?”</span> <span>–</span> <span>ಎನ್ನುವರು. ಸುರೇಶರು</span> <span>–</span> “ನಿನ್ನ ಶಾಸ್ತ್ರಗೀಸ್ತ್ರಗಳನ್ನೆಲ್ಲಾ ಕಟ್ಟಿಡುಮಾವಾ! ನಾನು ಅದನ್ನೆಲ್ಲಾ ನಂಬುವುದಿಲ್ಲ!” ಎಂದು ಗದರಿಸುವರು. ಆದರೆ ನಾಗ ಮಹಾಶಯರು ಪ್ರತಿಯೊಂದು ದೇವ ದೇವಿಯ ಮೂರ್ತಿಯ ಮುಂದೂ ಸಾಷ್ಟಾಂಗ ನಮಸ್ಕಾರ ಮಾಡುವುದನ್ನೂ ಬ್ರಾಹ್ಮಣರಲ್ಲಿ ಅವರಿಗೆ ಇದ್ದ ನಿಶ್ಚಲವಾದ ಭಕ್ತಿಯನ್ನೂ ನೋಡಿ, “ಇಷ್ಟು ನಂಬಿಕೆಯಿದ್ದರೆ ಜಾಗ್ರತೆಯಾಗಿ ಬ್ರಹ್ಮಜ್ಞಾನವುಂಟಾಗುವುದರಲ್ಲಿ ಸಂದೇಹವೇನು!” ಎಂದು ಮನಸ್ಸಿನಲ್ಲಿಯೇ ಅಂದುಕೊಳ್ಳುತ್ತಿದ್ದರು.</p>
		<p>ಪ್ರತಿದಿನವೂ ಸಾಯಂಕಾಲ ಸುರೇಶಬಾಬುಗಳು ನಾಗಮಹಾಶಯರ ಮನೆಗೆ ಬರುತ್ತಿದ್ದರು. ಪ್ರಾಯಶಃ ಪ್ರತಿನಿತ್ಯವೂ ಈ ರೂಪವಾದ ವಾದಾನುವಾದವು ನಡೆಯುತ್ತಿತ್ತು. ಆದರೆ ಯಾರೊಬ್ಬರೂ ಮತ್ತೊಬ್ಬರನ್ನು ತಮ್ಮ ಮತಕ್ಕೆ ತಿರುಗಿಸಿಕೊಳ್ಳಲಿಲ್ಲ. ಇಂಥ ಪರಸ್ಪರ ವಿರುದ್ಧ ಪ್ರಕೃತಿಯವರು ಹೇಗೆ ಗಂಟುಬಿದ್ದರೋ ತಿಳಿಯದು; ಆದರೆ ಮೊದಲು ಗುರುತಾದಮೇಲೆ ಆಜೀವನ ಸ್ನೇಹವುಂಟಾಯಿತು. ಅವರು ಸೇರಿದಾಗಲೆಲ್ಲಾ ದೇವರ ವಿಚಾರ ಹೊರತು ಮತ್ತೊಂದು ಪ್ರಸ್ತಾಪವನ್ನೆತ್ತುತ್ತಿರಲಿಲ್ಲ.</p>
		<p>ಸುರೇಶರು ನಾಗಮಹಾಶಯರನ್ನು ಆಗಾಗ್ಗೆ ಕೇಶವಬಾಬುಗಳ ಸಮಾಜಕ್ಕೆ ಕರೆದುಕೊಂಡು ಹೋಗುತ್ತಿದ್ದರು. ಕೇಶವಬಾಬುಗಳ ವಾಗ್ಮಿತೆಯನ್ನು ನೋಡಿ ನಾಗಮಹಾಶಯರು ಬೆರಗಾಗಿ ಹೋಗಿದ್ದರು; ಆದರೆ ಸಮಾಜದ ಆಚಾರ ವ್ಯವಹಾರಗಳು ಅವರಿಗೆ ಒಪ್ಪಲಿಲ್ಲ. ಬ್ರಹ್ಮ ಸಮಾಜದಿಂದ ಪ್ರಕಾಶಿತವಾದ “ಚೈತನ್ಯಚರಿತ” “ರೂಪಸನಾತನ” “ಮುಸಲ್ಮಾನ್​ ಸಾಧುಗಳ ಜೀವನ (ಚರಿತ್ರೆ)” ಮುಂತಾದ ಗ್ರಂಥಗಳನ್ನೆಲ್ಲಾ ಅವರು ಅತ್ಯಾಸಕ್ತಿಯಿಂದ ಓದುತ್ತಿದ್ದರು. ನವ ವಿಧಾನ ಸಮಾಜದ “ಆಮಾಯ್​ ದೇಖಾ ಪಾಗಲ ಕರೇ” ಎಂಬ ಕೀರ್ತನೆಯನ್ನು ಉನ್ಮತ್ತಭಾವದಲ್ಲಿ ಹಾಡುತ್ತಿದ್ದರು; ಆದರೆ ಶಾರೀರವು ಚೆನ್ನಾಗಿರಲಿಲ್ಲ.</p>
		<p>ಮೊದಲು ದಿನ ಆಡಿದ ಮಾತಿನಿಂದಲೇ ನಾಗಮಹಾಶಯರ ನಡತೆಯು ನಿಷ್ಕಳಂಕವಾದದ್ದೆಂದು ಕಂಡುಕೊಂಡರೆಂಬುದಾಗಿ ಸುರೇಶರು ಹೇಳುತ್ತಿದ್ದರು. ಅವರು ಬಾಲ್ಯಕಾಲದಿಂದಲೂ ಸದಾಚಾರಿಗಳಾಗಿಯೂ ಧರ್ಮನಿಷ್ಠರಾಗಿಯೂ ಇದ್ದವರು; ಬದುಕಿದ್ದವರೆಗೂ ಪ್ರತಿಯೊಂದು ವಿಧವಾದ ಲೋಕಾಚಾರ ದೇಶಾಚಾರ ಮತ್ತು ಗೃಹಸ್ಥಾಚಾರವನ್ನೂ ನಡೆಸಿದವರು; ಯಾವಾಗಲೂ ಅವುಗಳಿಗೆ ವಿರುದ್ಧವಾಗಿ ಹೋದವರಲ್ಲ. ಬಾಲ್ಯದಲ್ಲಿ ಅವರಿಗೆ “ಹಾತಮತೈ” ಎಂಬ ಗ್ರಂಥದ ಮೇಲೆ ತುಂಬ ಮನಸ್ಸು ಇತ್ತಂತೆ. ಆದರೆ ಆಸ್ತಿಕ್ಯ ದೇವಭಕ್ತಿಗಳು ಅವರಿಗೆ ಉಚ್ಛ್ವಾಸ ನಿಶ್ವಾಸಗಳಂತೆ ಅವರ ಜೊತೆಯಲ್ಲಿಯೇ ಹುಟ್ಟಿ ಬಂದಿದ್ದುವು. ಒಂದು ಸಾರಿ ಅವರ ಸ್ನೇಹಿತರು ಕೆಲವರು ನಾಸ್ತಿಕವಾದದ ಪುಸ್ತಕಗಳನ್ನು ಓದಿ ನಾನಾ ರೂಪದಲ್ಲಿ ನಾಸ್ತಿಕ ಮತವನ್ನು ಪ್ರಚಾರಪಡಿಸುತ್ತಿದ್ದರು. ನಾಗಮಹಾಶಯರೊಡನೆಯೂ ಅವರು ಆಗಾಗ್ಗೆ ವಿತಂಡವಾದವನ್ನು ನಡೆಸುತ್ತಿದ್ದರು. ಆದರೆ ವಾದದಲ್ಲಿ ಸೋತರೂ ನಾಗಮಹಾಶಯರು ದೃಢ ಸ್ವರದಲ್ಲಿ “ಈಶ್ವರ ಇದ್ದಾನೆ ಎಂಬ ಅಂಶದಲ್ಲಿ ನನಗೆ ಎಳ್ಳಷ್ಟೂ ಸಂಶಯವಿಲ್ಲ” ಎಂದು ಹೇಳುತ್ತಿದ್ದರು. ಇದು ಅವರ ಪೂರ್ವ ವಯಸ್ಸಿನ ಮಾತು. ಮುಂದೆ ಅವರು ಮೇಲಿಂದ ಮೇಲೆ ಹೇಳುತ್ತಿದ್ದರೇನೆಂದರೆ “ಇರುವ ವಸ್ತುವನ್ನು ಕುರಿತು ವಿಚಾರ ಯಾಕೆ ಮಾಡಬೇಕು? ಭಗವಂತನು ಸೂರ್ಯನಂತೆ ಸ್ವಯಂ ಪ್ರಕಾಶನಾಗಿದ್ದಾನೆ”.</p>
		<p>ಈ ಸಮಯದಲ್ಲಿ ನಾಗಮಹಾಶಯರಿಗೆ ವೈದ್ಯ ಶಿಕ್ಷಣದಲ್ಲಿ ಅಷ್ಟೊಂದು ಅನುರಾಗವಿರಲಿಲ್ಲ. ಅದಕ್ಕೆ ಬದಲಾಗಿ ಶಾಸ್ತ್ರ ಚರ್ಚೆ ಮಾಡುವುದಕ್ಕೆ ಆರಂಭಿಸಿದರು. ಆದರೆ ತಂದೆಯ ನಿರ್ಬಂಧದಿಂದ ಡಾಕ್ಟರ್​ ಬಹದುರಿಯವರ ಆಶ್ರಯವನ್ನು ಕೂಡಲೆ ಬಿಡುವುದು ಸಾಧ್ಯವಿರಲಿಲ್ಲ. ನಾಗಮಹಾಶಯರಿಗೆ ಸಂಸ್ಕೃತ ಗೊತ್ತಿರಲಿಲ್ಲ. ಆದ್ದರಿಂದ ಪುರಾಣ, ತಂತ್ರ ಮುಂತಾದವುಗಳ ಬಂಗಾಳಿ ಭಾಷಾಂತರಗಳೇನೇನು ಇದ್ದುವೋ ಅವುಗಳನ್ನು ಕಷ್ಟಪಟ್ಟು ಓದಿದರು. ಪಂಡಿತರು ಸಿಕ್ಕಿದರೆ ಶಾಸ್ತ್ರ ಮರ್ಮವನ್ನು ತಿಳಿಸಿಕೊಡಬೇಕೆಂದು ಅವರನ್ನು ಹಿಡಿದು ಪ್ರಾರ್ಥಿಸಿಕೊಳ್ಳುತ್ತಿದ್ದರು; ನಿತ್ಯವೂ ಗಂಗಾಸ್ನಾನ ಮಾಡುತ್ತಿದ್ದರು; ಕ್ರಮವಾಗಿ ಏಕಾದಶೀ ವ್ರತವನ್ನು ಆಚರಿಸುತ್ತಿದ್ದರು; ಪ್ರತಿದಿನವೂ ಸಾಯಂಕಾಲ ಕುಮಾರಟುಲಿಯ ಹತ್ತಿರದಲ್ಲಿದ್ದ ಕಾಶೀಮಿತ್ರರ ಶ್ಮಶಾನಘಟ್ಟದಕಡೆ ಸಂಚಾರಮಾಡಿಕೊಂಡು ಬರುತ್ತಿದ್ದರು. ಎಷ್ಟೋ ದಿವಸ ಅಲ್ಲಿ ಕತ್ತಲೆಯಾಗುವವರೆಗೂ ಚಿಂತಾಕುಲ ಹೃದಯರಾಗಿ ಕೂತುಕೊಂಡಿರುತ್ತಿದ್ದರು. ಗಭೀರ ರಾತ್ರಿ! ಚಿತಿಯು ತನ್ನ ಉದ್ದಕ್ಕೂ ಶವವನ್ನು ಹೊತ್ತು ಧಗಧಗನೆ ಉರಿಯುತ್ತಿದೆ! ಶ್ಮಶಾನವಾಸಿಯಾದ ಅಶ್ವತ್ಥ ವೃಕ್ಷದೊಡನೆ ಶ್ಮಶಾನ ವಾಹಿನಿಯಾದ ಜಾಹ್ನವಿಯು ಸ್ವರವನ್ನು ಸೇರಿಸಿ ಜೀವನಮರಣದ ಕರುಣಗಾನವನ್ನು ಹಾಡುತ್ತಿದೆ! <span>–</span> ಆ ಗಾನಕ್ಕೆ ಸಾಹಿತ್ಯವಿಲ್ಲ; ಆದರೂ ಅದು ಮರ್ಮಸ್ಪರ್ಶಿಯಾಗಿದೆ! ನಾಗಮಹಾಶಯರು (ಇಂಥ ಸ್ಥಳದಲ್ಲಿ) ಕುಳಿತು ಕುಳಿತು ಹೀಗೆಂದು ಯೋಚಿಸುತ್ತಿದ್ದರು: “ಅನಿತ್ಯ, ಅನಿತ್ಯ, ಎಲ್ಲಾ ಅನಿತ್ಯ! ದೇವರು ಒಬ್ಬನೇ ಸತ್ಯ! ಅವನನ್ನು ಪಡೆಯುವುದಕ್ಕೆ ಸಾಧ್ಯವಾಗದಿದ್ದರೆ ಈ ಜೀವನವು ಬರಿಯ ವಿಡಂಬನ; ಹೇಗೆ ಅವನನ್ನು ಪಡೆಯುವುದು? ಯಾರು ನನಗೆ ದಾರಿತೋರಿಸಿಕೊಡುತ್ತಾರೆ?”</p>
		<p>ಕಾಶೀಮಿತ್ರರ ಶ್ಮಶಾನಘಟ್ಟಕ್ಕೆ ಆಗಾಗ್ಗೆ ಸಾಧು ಸಂನ್ಯಾಸಿ ಸಾಧಕರು ಬರುತ್ತಿದ್ದರು. ನಾಗಮಹಾಶಯರು ವ್ಯಾಕುಲರಾಗಿ ಅವರೊಡನೆ ಜಿಜ್ಞಾಸೆಮಾಡುತ್ತಿದ್ದರು. ಆದರೆ ಯಾರೂ ಅವರಿಗೆ ಸರಿಯಾದ ಉತ್ತರವನ್ನು ಕೊಡುತ್ತಿರಲಿಲ್ಲ. ಸಾಧಕರಲ್ಲಿ ಬಹುಜನ “ಸಿದ್ಧಿ ಸಿದ್ಧಿ” ಎಂದುಕೊಂಡು ಸಿದ್ಧಿಗಾಗಿ ಅಲೆಯುತ್ತಿದ್ದರೇ ಹೊರತು ಪರಾಭಕ್ತಿಯನ್ನು ಸಂಪಾದನೆ ಮಾಡುವುದು ಅವರ ಉದ್ದೇಶವಾಗಿರಲಿಲ್ಲ. ಒಂದು ದಿನ ಆ ಶ್ಮಶಾನದಲ್ಲಿ ಒಬ್ಬ ತಾಂತ್ರಿಕನನ್ನು ಕಂಡು ‘ವಾಮಾಚಾರ ಸಾಧನೆ’ ಎಂಬುದು ಹೇಗೆಂದು ಕೇಳಲು ಆತನು ಕೆಲವು ತುಂಬ ಅಸಹ್ಯಕರಗಳಾದ ಕಾರ್ಯಗಳನ್ನು ವರ್ಣಿಸಲು ಮೊದಲುಮಾಡಿದನು. ಆತನ ವ್ಯಾಖ್ಯಾನವನ್ನು ಕೇಳಿ ನಾಗಮಹಾಶಯರು “ತಾವು ಇನ್ನೂ ಎಷ್ಟೋ ಕೆರೆಯನೀರು ಕುಡಿಯಬೇಕು; ತಾವು ತಂತ್ರದ ಮರ್ಮವನ್ನು ಸ್ವಲ್ಪವೂ ಅರಿಯರಿ” ಎಂದುಬಿಟ್ಟರು. ಇಂಥ ಸಂನ್ಯಾಸಿ ಸಾಧಕರನ್ನು ನೋಡುತ್ತ ನೋಡುತ್ತ ಧರ್ಮದಲ್ಲಿ ಆಸ್ಥೆಯುಂಟಾಗುವುದರಲಿ, ನಾಗಮಹಾಶಯರಿಗೆ ಆಗಾಗ್ಗೆ ಸಂದೇಹವೇ ಹುಟ್ಟುತ್ತಿತ್ತು. ಅವರೊಳಗೆ ಒಬ್ಬ ವೃದ್ಧ ಬ್ರಾಹ್ಮಣನಲ್ಲಿ ಮಾತ್ರ ತುಂಬ ಶ್ರದ್ಧೆಯುಂಟಾಯಿತು. ಈ ಬ್ರಾಹ್ಮಣ ತಾಂತ್ರಿಕನು ಸಂನ್ಯಾಸ ತೆಗೆದುಕೊಂಡು ಶ್ಮಶಾನದಲ್ಲಿ ಸಾಧನೆಮಾಡುತ್ತಿದ್ದನು. ಆತನಿಗೆ ಭೇದ ಬುದ್ಧಿಯಿರಲಿಲ್ಲ; ಉದಾರವಾದ ವ್ಯವಹಾರವೂ ಅಂತರ್ದೃಷ್ಟಿಯೂ ಉಳ್ಳವನಾಗಿದ್ದನು. ನಿಯಮಕ್ಕೆ ಅನುಸಾರವಾಗಿ ಪಾನಾದಿ ವ್ಯವಹಾರಗಳನ್ನು ಇಟ್ಟುಕೊಂಡಿದ್ದನು. ತಾಂತ್ರಿಕ ಸಾಧನೆಯ ಗೂಢ ಮರ್ಮವನ್ನೂ ಮತ್ತು ಷಟ್ಚಕ್ರಗಳ ರಹಸ್ಯವನ್ನೂ ಅತಿ ವಿಸ್ತಾರವಾಗಿಯೂ ಸುಲಭವಾಗಿಯೂ ನಾಗಮಹಾಶಯರಿಗೆ ತಿಳಿಸಿಕೊಟ್ಟನು. ತಾವೂ ತಂತ್ರ ಸಾಧನೆ ಮಾಡಬೇಕೆಂಬ ಅಭಿಪ್ರಾಯವನ್ನು ತೋರಿಸಲು ಅವರಿಗೆ ಆಶೀರ್ವಾದ ಮಾಡಿ ಜಗನ್ಮಾತೆಯು ಜಾಗ್ರತೆಯಾಗಿಯೇ ಅವರ ಇಷ್ಟವನ್ನು ಈಡೇರಿಸುವಳೆಂದು ಭರವಸೆಯನ್ನು ಕೊಟ್ಟರು. ಈ ಸಾಧಕರ ಸಂಬಂಧದಲ್ಲಿ ನಾಗಮಹಾಶಯರು “ಆ ಬ್ರಾಹ್ಮಣನು ಸಾಧನ ಮಾರ್ಗದಲ್ಲಿ ತುಂಬ ದೂರ ಹೋಗಿದ್ದನು; ಕೊನೆಯವರೆಗೂ ಆತನು ಜ್ಞಾನವಾಗಿದ್ದು ಗಂಗಾತೀರದಲ್ಲಿ ದೇಹತ್ಯಾಗಮಾಡಿದನು” ಎಂದು ಹೇಳುತ್ತಿದ್ದರು. ಈ ವೃದ್ಧಬ್ರಾಹ್ಮಣರ ಉಪದೇಶದಿಂದ ನಾಗಮಹಾಶಯರು ಆಗಾಗ್ಗೆ ಅರ್ಧರಾತ್ರಿಯಲ್ಲಿ ಶ್ಮಶಾನದಲ್ಲಿ ಕುಳಿತುಕೊಂಡು ಜಪಧ್ಯಾನಗಳನ್ನು ಮಾಡುತ್ತಿದ್ದರು. ಒಂದು ದಿನ ಧ್ಯಾನ ಮಾಡುತ್ತ ಮಾಡುತ್ತ ಅವರಿಗೆ ಶುಭ್ರ ಜ್ಯೋತಿಯ ದರ್ಶನವಾಯಿತು. ಅಲ್ಲಿಂದ ಅವರು ಶ್ಮಶಾನಕ್ಕೆ ಗೊತ್ತಾಗಿ ಹೋಗುತ್ತ ಜಪಧ್ಯಾನಗಳನ್ನು ಮಾಡುವುದಕ್ಕೆ ಮೊದಲು ಮಾಡಿದರು.</p>
		<p>ಈ ವರ್ತಮಾನವು ಕ್ರಮಕ್ರಮವಾಗಿ ದೀನದಯಾಳುವಿನ ಕಿವಿಗೆ ಬೀಳಲು ಆತನು ತುಂಬ ಕಳವಳಗೊಂಡು ಜಾಗ್ರತೆಯಾಗಿ ಹೆಣ್ಣು ಗೊತ್ತುಮಾಡಬೇಕೆಂದು ಅಳಿಯನಿಗೆ ಕಾಗದ ಬರೆದನು. ದೀನದಯಾಳುವು “ಮಗನಿಗೆ ಇನ್ನೂ ಚಿಕ್ಕವಯಸ್ಸು, ಸಂಸಾರದಲ್ಲಿ ಯಾವ ಬಂಧನವೂ ಇಲ್ಲ; ಆದ್ದರಿಂದ ಶ್ಮಶಾನದಲ್ಲಿ ಸಾಧು ಸಂನ್ಯಾಸಿಗಳ ಜೊತೆಯಲ್ಲಿ ಅಲೆಯುತ್ತಾನೆ. ಮದುವೆಮಾಡಿಬಿಟ್ಟರೆ ಈ ದುರ್ಬುದ್ಧಿಯೆಲ್ಲಾ ದೂರವಾಗಿಬಿಡುತ್ತದೆ” ಎಂದು ಭಾವಿಸಿಕೊಂಡನು. ಅಳಿಯನೂ ಜಾಗ್ರತೆಯಾಗಿ ದೇವಭೋಗದಲ್ಲಿಯೇ ಇದ್ದ ರಾಮದಯಾಲಭೂನಿಯ ಮಹಾಶಯನ ಹಿರಿಯಮಗಳು ಶ್ರೀಮತಿ ಶರತ್ಕಾಮಿನೀ ಎಂಬ ಹುಡುಗಿಯನ್ನು ಗೊತ್ತು ಮಾಡಿದನು. ಕಲ್ಕತ್ತೆಗೆ ಈ ವರ್ತಮಾನ ಬಂತು. ಆದರೆ ದೀನದಯಾಳುವು ಮಗನ ಹತ್ತಿರ ಮದುವೆಯ ಪ್ರಸ್ತಾಪಮಾಡಲು ನಾಗಮಹಾಶಯರು “ನಾನು ತಿರುಗಿ ಮದುವೆ ಮಾಡಿಕೊಳ್ಳುವುದಿಲ್ಲ” ಎಂದು ಬಿಟ್ಟರು. ದೀನದಯಾಳುವು ಎಷ್ಟೋ ಹೇಳಿದನು <span>–</span> ಆದರೆ ಯಾತರಿಂದಲೂ ಮಗನನ್ನು ಒಪ್ಪಿಸಲು ಸಾಧ್ಯವಾಗಲಿಲ್ಲ. ಒಂದೊಂದು ದಿನ ಮಾತಿಗೆ ಮಾತು ಬಂದು ತಂದೆಯು ಸಿಟ್ಟುಗೊಂಡು ಉಪವಾಸ ಮಾಡುತ್ತಿದ್ದನು; ಜೊತೆಯಲ್ಲಿಯೇ ಮಗನಿಗೂ ಉಪವಾಸ. ಯಾವಾಗಲೂ ಮನಸ್ಸಿಗೆ ಅಶಾಂತಿ. ದೀನದಯಾಳು ಮಗನನ್ನು ಕುರಿತು “ದೊಡ್ಡ ಮನುಷ್ಯನಿಗೆ ಮಾತುಕೊಟ್ಟು ನಿನ್ನಿಂದ ಈ ಮುಪ್ಪಿನಲ್ಲಿ ಮಾತಿಗೆ ತಪ್ಪಿದ ಹಾಗಾಯಿತು” ಎಂದು ಕೊರಗಿದನು.</p>
		<p>ನಾಗಮಹಾಶಯ <span>–</span> “ಒಂದು ಸಲವಂತೂ ಮದುವೆಮಾಡಿಕೊಂಡಾಯಿತಲ್ಲ; ಅದರಿಂದ ಅವಳಿಗೆ ಮೃತ್ಯು ಒದಗಿತು. ಈಗ ಯಾರ ಮನೆಯ ಹೆಣ್ಣನ್ನು ತಂದು ಮೃತ್ಯುವಿನ ಬಾಯಿಗೆ ಒಡ್ಡಬೇಕೆಂದು ಮಾಡಿಕೊಂಡಿದ್ದೀರಿ?”</p>
		<p>ದೀನದಯಾಳು <span>–</span> “ಯಾರ ಅದೃಷ್ಟ ಏನಿದೆಯೋ ಅದು ಭಗವತ್ಸಂಕಲ್ಪದಿಂದ ನಡೆದುಹೋಗುತ್ತದೆ. ನಾನು ನಿನ್ನ ತಂದೆ; ನನ್ನ ಮಾತನ್ನು ನೀನು ನಡೆಸದೆ ಇದ್ದರೆ, ನಿನಗೆ ಯಾವ ಮಾರ್ಗದಲ್ಲಿಯೂ ಏನೂ ಆಗುವುದಿಲ್ಲ. ನಾನು ನಿನಗೆ ಶಾಪ ಕೊಟ್ಟುಬಿಡುತ್ತೇನೆ; ಅದರಿಂದ ನಿನಗೆ ಧರ್ಮದಲ್ಲಿಯೂ ಉನ್ನತಿಯುಂಟಾಗುವುದಿಲ್ಲ”.</p>
		<p>ವಿಷಮ ಸಂಕಟ! ಒಂದು ಕಡೆ ತಂದೆಯ ಶಾಪ, ಮತ್ತೊಂದು ಕಡೆ ಧರ್ಮಮಾರ್ಗಕ್ಕೆ ಅಡ್ಡಿ!..... ಏನು ಮಾಡುವುದು ದೇವರೆ! ಎಂದುಕೊಂಡು ಒಂದು ದಿನ ನಾಗಮಹಾಶಯರು ತುಂಬ ಕಳವಳದಿಂದ ತಂದೆಯನ್ನು ಕುರಿತು “ನೋಡಿ! ಈ ಮದುವೆಯಿಂದಲೇ ಜೀವನಿಗೆ ಇಷ್ಟು ಕ್ಲೇಶ ಬಂದೊದಗಿದೆ. ಆದ್ದರಿಂದ ತಾವು ದಯೆಯಿಟ್ಟು ಈ ಯೋಚನೆಯನ್ನು ಬಿಟ್ಟುಬಿಡಿ; ನನ್ನನ್ನು ಬಂಧನದಲ್ಲಿ ಹಾಕಬೇಡಿ, ತಮ್ಮ ದೇಹವಿರುವವರೆಗೂ ನಾನು ಮನೋವಾಕ್ಕಾಯಗಳಿಂದ ತಮ್ಮ ಸೇವೆಯನ್ನು ಮಾಡುತ್ತೇನೆ. ಮನೆಗೆ ಸೊಸೆ ಬಂದರೆ ಏನೇನು ಮಾಡುತ್ತಾಳೋ ಅದಕ್ಕೆ ನೂರರಷ್ಟು ಹೆಚ್ಚಾಗಿ ತಮ್ಮ ಸೇವೆಯನ್ನು ಮಾಡುತ್ತೇನೆ. ನನ್ನನ್ನು ಬಿಟ್ಟುಕೊಡಿ” ಎಂದು ಕೇಳಿದರು.</p>
		<p>ಮಗನ ಕಂದಿದ ಮುಖವನ್ನೂ ಕಾತರ ವಾಕ್ಯವನ್ನೂ ಕೇಳಿ ಮುದುಕನಿಗೆ ತುಂಬ ದುಃಖವಾಯಿತು. “ಯಾರ ಸುಖಕ್ಕೋಸ್ಕರ ಈ ಮದುವೆಮಾಡಬೇಕೆಂದಿದ್ದೇನೋ ಅವನೇ ಇದರಿಂದ ಅಸುಖಿಯಾಗುವುದಾದರೆ ಮಾಡುವುದೇನು? ಈ ಯೋಚನೆಯನ್ನು ಬಿಟ್ಟುಬಿಡುತ್ತೇನೆ” ಎಂದುಕೊಂಡನು. ಆದರೆ ಜೊತೆಯಲ್ಲಿಯೇ, “ದುರ್ಗಾಚರಣನು ಮದುವೆಮಾಡಿಕೊಳ್ಳದಿದ್ದರೆ, ವಂಶ ನಿರ್ವಂಶವಾಗುತ್ತದೆ. ಪಿತೃಗಳಿಗೆ ಪಿಂಡೋದಕಗಳು ನಿಂತು ಹೋಗುತ್ತವೆ!” ಎಂದು ಅನ್ನಿಸಿತು. ಮನಸ್ಸು ಕಲಕಿಹೋಯಿತು; ಆದರೆ ಮಾಡುವುದೇನು? ತರ್ಕ, ಯುಕ್ತಿ, ನಿಂದೆ, ಎಲ್ಲವೂ ಮುಗಿಯಿತು. ಆದ್ದರಿಂದ ಮುದುಕನು ಮನನೊಂದು ಮರೆಯಲ್ಲಿ ಕುಳಿತು ಅಳುವುದಕ್ಕೆ ಮೊದಲು ಮಾಡಿದನು. ಆಗ ನಾಗಮಹಾಶಯರು ಮನೆಯಲ್ಲಿರಲಿಲ್ಲ. ಬಂದು, ಕೋಣೆಯಲ್ಲಿ ನೋಡಲು, ಮುಪ್ಪಿನ ತಂದೆಯು ಅಳುತ್ತಿದ್ದಾನೆ! ಆದ್ದರಿಂದ ಮನಸ್ಸಿಗೆ ತುಂಬ ವ್ಯಥೆಯಾಗಿ “ತಂದೆಯನ್ನು ಬಿಟ್ಟು ಈ ಸಂಸಾರದಲ್ಲಿ ನನ್ನನ್ನು ನೀನೇ ಎನ್ನುವವರು ಮತ್ತೊಬ್ಬರಿಲ್ಲ! ಆತನಿಗೆ ನನ್ನಿಂದ ಇಷ್ಟು ದುಃಖವುಂಟಾಗಿದೆ. ಧರ್ಮ ಕರ್ಮಗಳೆಲ್ಲಾ ಹೋಗಲಿ, ಇವೊತ್ತಿನಿಂದ ತಂದೆಯ ಮಾತನ್ನೇ ಕೇಳುತ್ತೇನೆ; ನಾನು ಮದುವೆಮಾಡಿಕೊಳ್ಳುವುದರಿಂದ ತಂದೆಯ ಮನಸ್ಸಿಗೆ ಶಾಂತಿಯುಂಟಾಗುವುದಾದರೆ ಹಾಗೇ ಮಾಡುತ್ತೇನೆ” ಎಂದು ಯೋಚಿಸಿಕೊಂಡು ತಡಮಾಡದೆ “ಅಪ್ಪ, ನಾನು ಮದುವೆ ಮಾಡಿಕೊಳ್ಳುತ್ತೇನೆ” ಎಂದು ಹೇಳಿಬಿಟ್ಟರು.</p>
		<p>ಈ ಮಾತು ತಟ್ಟನೆ ಮುದುಕನ ಮನಸ್ಸಿಗೆ ಹಿಡಿಯಲಿಲ್ಲ; ಕಣ್ಣಿನಲ್ಲಿ ನೀರುಸುರಿಸುತ್ತ ಮಗನ ಮುಖವನ್ನು ನೋಡುತ್ತ ಇದ್ದನು. ಆದ್ದರಿಂದ ನಾಗಮಹಾಶಯರು ಪುನಃ “ಮದುವೆಯ ದಿನವನ್ನು ನಿಷ್ಕರ್ಷೆಮಾಡಿ ಜಾಗ್ರತೆಯಾಗಿ ಲಗ್ನಪತ್ರಿಕೆಗಳನ್ನು ಬರೆದು ಕಳುಹಿಸಿಕೊಡಿ” ಎಂದರು.</p>
		<p>ಈ ಮಾತನ್ನು ಕೇಳಿ ದೀನದಯಾಳುವು ಗದ್ಗದ ಕಂಠದಿಂದ “ನೀನು ನನ್ನ ಮಾನರಕ್ಷಣೆಮಾಡಿ ನನ್ನ ಧರ್ಮವನ್ನು ಕಾಪಾಡಿದೆ. ಮದುವೆ ಮಾಡಿಕೊಂಡು ಆಮೇಲೆ ನಿನಗೆ ಹೇಗೆ ಇಷ್ಟವೋ ಹಾಗೆ ಮಾಡು; ನಾನು ಯಾವ ಮಾತಿಗೂ ಬರುವುದಿಲ್ಲ. ಭಗವಂತನು ನಿನ್ನ ಮನೋಭೀಷ್ಟವನ್ನು ನೆರವೇರಿಸಲೆಂದು ನನ್ನ ಮನೋವಾಕ್ಕಾಯಗಳಿಂದ ಆಶೀರ್ವಾದಮಾಡುತ್ತೇನೆ” ಎಂದು ಹೇಳಿ ಪಾಲ್​ ಬಾಬುಗಳ ಮನೆಗೆ ಹೋಗಿ ಈ ಸಂತೋಷ ಸಮಾಚಾರವನ್ನು ತಿಳಿಸಿದನು. ಅದನ್ನು ಕೇಳಿ ಸಂತೋಷಪಟ್ಟು ಪಾಲ್​ ಬಾಬುಗಳು ಮದುವೆಯ ವೆಚ್ಚದಲ್ಲಿ ತಾವು ಸ್ವಲ್ಪ ಭಾಗವನ್ನು ವಹಿಸಿಕೊಳ್ಳುವುದಾಗಿ ಮಾತುಕೊಟ್ಟರು.</p>
		<p>ಎಲ್ಲರಿಗೂ ಸಂತೋಷ; ಆದರೆ ಯಾರಿಗೆ ಮದುವೆಯೋ ಅವರ ಮನಸ್ಸಿನಲ್ಲಿ ದಾರುಣವಾದ ಜ್ವಾಲೆ. ತಂದೆಯ ಹತ್ತಿರ ಮದುವೆಗೆ ಒಪ್ಪಿಗೆಯನ್ನು ಕೊಟ್ಟು ನಾಗಮಹಾಶಯರು ಮನೆಬಿಟ್ಟು ಹೊರಗೆ ಹೊರಟು ಹೋದರು. ಹಗಲೆಲ್ಲಾ ಬೀದಿಬೀದಿ ಅಲೆದು ರಾತ್ರಿ ಗಂಗೆಯ ತೀರದಲ್ಲಿ ವ್ಯಾಕುಲ ಹೃದಯರಾಗಿ ಅಳುತ್ತ ಕುಳಿತಿದ್ದರು. ತಮ್ಮ ವ್ಯಥೆಯನ್ನು ತಿಳಿದುಕೊಂಡು ಅದರಲ್ಲಿ ತಮ್ಮಂತೆ ವ್ಯಥೆ ಪಡತಕ್ಕವರು ಯಾರೂ ಇರಲಿಲ್ಲ; ಆದ್ದರಿಂದ ಮನಸ್ಸಿನ ಸಂಕಟವನ್ನು ಯಾರಿಗೆ ಹೇಳಿಕೊಳ್ಳುವುದು? ಹಗಲೂ ರಾತ್ರಿ ಅನ್ನಾಹಾರಗಳಿಲ್ಲದೆ ಕಳೆಯಿತು. ದೀನದಯಾಳುವಿಗೆ ಅದರ ವಿಚಾರವೊಂದೂ ತಿಳಿದುಬರಲಿಲ್ಲ; ಮುದುಕನು ಲಗ್ನ ನಿಷ್ಕರ್ಷೆ ಮಾಡುವುದು, ಲಗ್ನಪತ್ರಿಕೆಗಳನ್ನು ಬರೆಸುವುದು, ಬೇಕಾದ ಸಾಮಾನುಗಳನ್ನು ಕೊಳ್ಳುವುದು, ಈ ಓಡಾಟದಲ್ಲಿ ಇದ್ದುಬಿಟ್ಟನು.</p>
		<p>ಸಾಮಾನುಗಳನ್ನೆಲ್ಲಾ ಕೊಂಡಾಯಿತು; ಮದುವಣಿಗನಿಗೆ ಬೇಕಾದ ಪೋಷಾಕು ಒಂದು ಉಳಿದಿತ್ತು. ತನ್ನ ಮನಸ್ಸಿಗೆ ಬೇಕಾದ ಪೋಷಾಕನ್ನು ಮದುವಣಿಗನೇ ಹೊಲಿಸಿಕೊಳ್ಳಲಿ ಎಂದು ದೀನದಯಾಳುವು ಹೇಳಿದನು. ಆದರೆ ನಾಗಮಹಾಶಯರು ಎಷ್ಟು ಹೇಳಿದರೂ ಒಪ್ಪಲಿಲ್ಲ. ಆದ್ದರಿಂದ ದೀನದಯಾಳುವು ಕೊನೆಗೆ ತಾನೇ ಅದನ್ನೆಲ್ಲಾ ಕೊಂಡುತಂದನು.</p>
		<p>ಇವೊತ್ತು ಊರಿಗೆ ಹೊರಡುವ ದಿನ. ದೀನದಯಾಳುವು ಸಾಮಾನುಗಳನ್ನು ಕಟ್ಟುತ್ತಿದ್ದನು. ನಾಗಮಹಾಶಯರು ಎಂದಿನಂತೆ ಸಾಯಂಕಾಲ ಗಂಗಾತೀರದಲ್ಲಿ ಸಂಚಾರಕ್ಕೆ ಹೋಗಿದ್ದರು. ಮನೆಗೆ ಹಿಂದಿರುಗುವುದಕ್ಕೆ ಮುಂಚೆ ಗಂಗೆಗೆ ನಮಸ್ಕಾರ ಮಾಡಿ “ತಾಯಿ, ನೀನು ಪತಿತಪಾವನೆಯೆಂದು ಕೇಳಿದ್ದೇನೆ. ಗೃಹಸ್ಥಾಶ್ರಮದಲ್ಲಿ ಪ್ರವೇಶಮಾಡಿ ನನ್ನ ಶರೀರಕ್ಕೆ ಕೊಳಕು ಅಂಟಿಕೊಂಡರೆ ಅದನ್ನೆಲ್ಲಾ ತೊಳೆದುಬಿಡು. ಸಂಪತ್ತಿನಲ್ಲಿಯೂ ವಿಪತ್ತಿನಲ್ಲಿಯೂ ನಿನ್ನ ಶ್ರೀಪಾದದಲ್ಲಿ ನನಗೆ ಸ್ಥಾನವನ್ನು ಕೊಡು” ಎಂದು ಪ್ರಾರ್ಥಿಸಿಕೊಂಡರು. ಅನಂತರ ಮನೆಗೆ ಹಿಂದಿರುಗಿ ಹೋಗಲು ತಂದೆ ಮಕ್ಕಳಿಬ್ಬರೂ ಊರಿಗೆ ಪ್ರಯಾಣಮಾಡಿದರು.</p>
	</section>
</body>
</html>
