<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
 <title>ನಾಗಮಹಾಶಯ</title>
<link rel="stylesheet" type="text/css" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-005">
<h1 class="level1-title" epub:type="title">ಐದನೆಯ ಅಧ್ಯಾಯ – ಊರಿನಲ್ಲಿ ವಾಸ</h1>
<p>ನಾಗಮಹಾಶಯರು ಊರಿನಲ್ಲಿದ್ದುಕೊಂಡು ಸರ್ವ ಪ್ರಯತ್ನದಿಂದಲೂ ಪಿತೃಸೇವೆ ಮಾಡುವುದಕ್ಕೆ ಮೊದಲುಮಾಡಿದರು. ದೀನದಯಾಳುವಿಗೆ ಈಗ ಕೈಯಲ್ಲಿ ಸಾಗದು. ನಾಗಮಹಾಶಯರು ಎಷ್ಟೋ ವೇಳೆ ಆತನನ್ನು ಕೈಹಿಡಿದುಕೊಂಡು ಕರೆದುಕೊಂಡುಹೋಗಿ ಸ್ನಾನ ಶೌಚಾದಿಗಳನ್ನು ಮಾಡಿಸಿ ಕರೆದುದಕೊಂಡು ಬರುವರು; ಪರಿಷ್ಕಾರವಾಗಿ ಹಾಸಿಗೆ ಹಾಸಿಕೊಡುವರು; ಎಂದು ಯಾವುದನ್ನು ತಿನ್ನಬೇಕೆಂದು ಆಸೆಯಾದರೆ ಅಂದು ಅದನ್ನು ಕಷ್ಟಪಟ್ಟಾದರೂ ತಂದುಕೊಡುವರು. ದೀನದಯಾಳುವು ಒಂದುಸಲ ಆಕ್ಷೇಪಣೆಮಾಡುತ್ತ, “ದುರ್ಗಾಚರಣನು ಸಂಪಾದಿಸಲಿಲ್ಲ; ಎಷ್ಟೋ ಜನರು (ನವರಾತ್ರಿಯಲ್ಲಿ) ದುರ್ಗಾಪೂಜೆ ಮಾಡುತ್ತಾರೆ; ನಮಗೆ ಶಕ್ತಿ ಇದ್ದಿದ್ದರೆ ನಾವೂ ಮಾಡಬಹುದಾಗಿತ್ತು; ಆದರೆ ಆ ಅದೃಷ್ಟವಿಲ್ಲ” ಎಂದನಂತೆ. ನಾಗಮಹಾಶಯರು ಅದನ್ನು ತಿಳಿದು ಆ ವರ್ಷದಿಂದ ಮುಂದೆ ಪ್ರತಿವರ್ಷವೂ ತಂದೆಯ ಸಂತೋಷಕ್ಕೋಸ್ಕರ ದುರ್ಗಾಪೂಜೆ, ಕಾಳೀಪೂಜೆ, ಜಗದ್ಧಾತ್ರೀಪೂಜೆ, ಸರಸ್ವತೀಪೂಜೆ ಮುಂತಾದ ಪೂಜೆಗಳಿಗೆ ಏರ್ಪಾಡು ಮಾಡಿಸಿದರು. ದೀನದಯಾಳುವಿಗೆ ಒಂದು ಕ್ಷಣವಾದರೂ ಸಂಸಾರದ ಚಿಂತೆಯನ್ನು ಹತ್ತಿಸಿಕೊಳ್ಳುವುದಕ್ಕೆ ಅವಕಾಶ ಕೊಡುತ್ತಿರಲಿಲ್ಲ. ಯಾವಾಗಲೂ ಆತನ ಹತ್ತಿರ ಕುಳಿತುಕೊಂಡು ಪುರಾಣ ಶಾಸ್ತ್ರ ಮುಂತಾದವುಗಳನ್ನು ಓದುತ್ತಿದ್ದರು. ಹೀಗೆ ಮಗನ ಸಂತತವಾದ ಪ್ರಯತ್ನದಿಂದ ತಂದೆಯ ಮನಸ್ಸು ಕ್ರಮವಾಗಿ ಬದಲಾಯಿಸಿ ಹೋಯಿತು. ನಾಗಮಹಾಶಯರು ಈ ಸಾರಿ ಶಾರದಾ ಉತ್ಸವಕ್ಕೆ ಬೇಕಾದ ಸಾಮಾನುಗಳನ್ನು ಕೊಂಡುಕೊಳ್ಳುವುದಕ್ಕೆ ಕಲ್ಕತ್ತೆಗೆ ಬಂದವರು ಸುರೇಶನನ್ನು ಕುರಿತು “ಅವನ (ದೀನದಯಾಳುವಿನ) ಮನಸ್ಸು ಕ್ರಮವಾಗಿ ಬದಲಾಯಿಸಿದೆ. ವಿಷಯಚಿಂತೆಯು ಇನ್ನು ಅವನನ್ನು ಪೀಡಿಸುವುದಿಲ್ಲ. ಹಗಲೂ ರಾತ್ರಿ ಕೇವಲ ಭಗವಚ್ಚಿಂತೆಯಲ್ಲಿಯೂ ಈಶ್ವರ ಪ್ರಸಂಗದಲ್ಲಿಯೂ ಕಳೆಯುತ್ತಾನೆ” ಎಂದು ಹೇಳಿದರು.</p>
<p>ಪೂರ್ವಬಂಗಾಳಾ ದೇಶವು ತಂತ್ರಪ್ರಧಾನವಾದ ದೇಶ; ಅಲ್ಲಿ ಶುದ್ಧ ಭಕ್ತಿಗಿಂತಲೂ ಸಿದ್ಧಿಗಳಮೇಲೆ ಆದರ ಬಹಳ. ಸ್ವಾಮಿ ವಿವೇಕಾನಂದರು ಒಂದು ದಿನ ಸುರೇಶಚಂದ್ರ ಚಕ್ರವರ್ತಿಗಳನ್ನು ಕುರಿತು “ಅಯ್ಯಾ ನಿಮ್ಮ ಬಂಗಾಳಾ ದೇಶದಲ್ಲಿ ಕೇವಲ ವೈಷ್ಣವ ಮತ್ತು ತಾಂತ್ರಿಕರ ಪ್ರಭುತ್ವವೇ ಕಂಡುಬರುತ್ತಿದೆ. ಇಷ್ಟು ವಾಮಾಚಾರ ಮತ್ತು ಸಿದ್ಧಿಗಳ ದೇಶವು ಕಣ್ಣಿಗೆ ಹೆಚ್ಚಾಗಿ ಬಿದ್ದಿಲ್ಲ” ಎಂದರಂತೆ. ಶ್ರೀರಾಮಕೃಷ್ಣ ಪರಮಹಂಸರು ಒಂದು ದಿನ ನಾಗಮಹಾಶಯರನ್ನು ಕುರಿತು “ನಿಮ್ಮ ದೇಶದಲ್ಲಿ ಒಳ್ಳೆಯ ಸಾಧುಗಳಿದ್ದಾರೆಯೇನಯ್ಯ?” ಎಂದು ಕೇಳಿದರಂತೆ. ಅವರು “ಗಂಗೆಯಿಲ್ಲದ ದೇಶದಲ್ಲಿ ಭಕ್ತರು ಇರುವುದಕ್ಕೆ ಇಷ್ಟಪಡುವುದಿಲ್ಲ. ಇತರ ಕಡೆಯಲ್ಲಿ ತಾರ್ಕಿಕನಾಗಬಹುದು, ಪಂಡಿತನಾಗಬಹುದು; ಗಂಗಾಮಾತೆಯ ತೀರದಲ್ಲಿ ಜನ್ಮವೆತ್ತದಿದ್ದರೆ ಶುದ್ಧ ಭಕ್ತಿ ಬರುವುದಿಲ್ಲ” ಎನ್ನುತ್ತಿದ್ದರು. ನಾಗಮಹಾಶಯರು ಊರಿಗೆ ಬಂದು ವಾಸಮಾಡುವುದಕ್ಕಿಂತ ಸ್ವಲ್ಪ ಮುಂಚೆಯಿಂದ ಶ್ರೀ ನಟವರಗೋಸ್ವಾಮಿಗಳೂ ಶ್ರೀ ವಿಜಯಕೃಷ್ಣಗೋಸ್ವಾಮಿಗಳೂ ಪೂರ್ವಬಂಗಾಳಾದಲ್ಲಿ ಶುದ್ಧ ಭಕ್ತಿಯಮೇಲೆ ಉಪನ್ಯಾಸಮಾಡುತ್ತಿದ್ದರು.</p>
<p>ವಿಜಯಕೃಷ್ಣರು ರಾಮಕೃಷ್ಣರ ಭಕ್ತರೆಂಬುದು ನಾಗಮಹಾಶಯರಿಗೆ ಗೊತ್ತು. ಊರಿಗೆ ಬಂದಮೇಲೆ ಒಂದುಸಾರಿ ನಾಗಮಹಾಶಯರು ಡಾಕಾಕ್ಕೆ ಹೋಗಬೇಕಾಗಿ ಬಂತು; ಈ ಸುಯೋಗವು ದೊರೆತಾಗ ಅವರು ವಿಜಯಕೃಷ್ಣರನ್ನು ಹೋಗಿ ನೋಡಿದರು. ವಿಜಯರು ನಾಗಮಹಾಶಯರನ್ನು ಗುರುತಿಸಲಿಲ್ಲ; ಆದರೆ ಸಾಧನಾಜನ್ಯವಾದ ಸೂಕ್ಷ್ಮ ಅಂತರ್ದೃಷ್ಟಿಯ ಬಲದಿಂದ ಯಾರೋ ಒಬ್ಬ ಮಹಾಪುರುಷನು ದೀನ ಹೀನ ಹುಚ್ಚನಂತೆ ತನಗೆ ದರ್ಶನಕೊಡಲು ಬಂದಿದ್ದಾನೆಂದು ತಿಳಿದುಕೊಂಡರು. ಮಾತು ಮಾತಿನಮೇಲೆ ಅವರು ರಾಮಕೃಷ್ಣರ ಭಕ್ತರೆಂದು ಗೊತ್ತಾದಮೇಲೆ ವಿಜಯರಿಗೆ ಪರಮಾನಂದವಾಯಿತು. ನಾಗಮಹಾಶಯರನ್ನು ತಮ್ಮ ಪರಮ ಆತ್ಮೀಯರಂತೆ ಭಾವಿಸಿ ಆಲಿಂಗನೆ ಮಾಡಿಕೊಂಡು ಪೂರ್ಣಶ್ರದ್ಧಾಭಕ್ತಿಯನ್ನು ತೋರಿಸಲು ಮೊದಲುಮಾಡಿದರು. ವಿಜಯರನ್ನು ನೋಡಿ ನಾಗಮಹಾಶಯರಿಗೂ ಸಂತೋಷವಾಯಿತು; ಆದರೆ “ಪರಮಹಂಸರನ್ನು ನೋಡಿದಮೇಲೂ ಅವರಿಗೆ (ವಿಜಯ) ಇತರ ಸಾಧುಗಳ ಮೇಲೆ ಮನಸ್ಸು ಹೋಗುತ್ತಿತ್ತಲ್ಲ ಇದೊಂದು ಆಶ್ಚರ್ಯದ ಸಂಗತಿ” ಎನ್ನುತ್ತಿದ್ದರು; (ವಿಜಯರು ವಿಖ್ಯಾತ ಬಾರದಿಯ ಬ್ರಹ್ಮಚಾರಿಯ ಹತ್ತಿರ ಹೋಗಿ ಬರುತ್ತಿದ್ದರು) ಮತ್ತು “ಗೋಸ್ವಾಮಿ ಮಹಾಶಯರಂಥ ಮಹಾತ್ಮರಿಗೂ ಮತಿಭ್ರಮಣೆಯುಂಟಾದಮೇಲೆ ಮಿಕ್ಕವರ ಮಾತೇನು?” ಎನ್ನುವರು. ವಿಜಯರು ರಾಮಕೃಷ್ಣರ ಹತ್ತಿರ ಕುಳಿತುಕೊಂಡು ಕಣ್ಣುಮುಚ್ಚಿಕೊಂಡು ಧ್ಯಾನಮಾಡುತ್ತಾರೆಂದು ಕೇಳಿ ಗಿರಿಶಬಾಬುಗಳು “ಯಾರನ್ನು ರೆಪ್ಪೆ ಹೊಡೆಯದೆ ನೋಡಬೇಕೋ ಅಂಥವರ ಮುಂದೆ ಕಣ್ಣು ಮುಚ್ಚಿಕೊಂಡು ಕೂತುಕೊಳ್ಳುವವನು ಎಂಥ ಮನುಷ್ಯ!” ಎಂದರಂತೆ. ಈ ಮಾತನ್ನು ಹೇಳಿ ನಾಗಮಹಾಶಯರು ಗಿರಿಶಬಾಬುಗಳ ವಿದ್ಯಾವಿವೇಕಗಳನ್ನು ವಿಶೇಷವಾಗಿ ಹೊಗಳುತ್ತಿದ್ದರು ಮತ್ತು “ಜಯ ರಾಮಕೃಷ್ಣ, ಜಯ ರಾಮಕೃಷ್ಣ” ಎನ್ನುತ್ತ ಗಿರಿಶರನ್ನು ಉದ್ದೇಶಿಸಿ ಕೈಮುಗಿಯುತ್ತಿದ್ದರು.</p>
<p>ಪೂರ್ವಬಂಗಾಳಾದಲ್ಲಿ ಬಾರದಿಯ ಬ್ರಹ್ಮಚಾರಿಗೆ ತುಂಬ ಹೆಸರುವಾಸಿಯಿತ್ತು. ಆ ಬ್ರಹ್ಮಚಾರಿಯ ಶಿಷ್ಯನಾದ ಬ್ರಹ್ಮಾನಂದ ಭಾರತಿಯ ನಿರ್ಬಂಧದಿಂದ ನಾಗಮಹಾಶಯರು ಒಂದು ಸಾರಿ ಬಾರದಿಗೆ ಹೋದರು. ಬ್ರಹ್ಮಾನಂದನ ಮೊದಲ ಹೆಸರು ತಾರಾಕಾಂತ ಗಂಗೋಪಾಧ್ಯಾಯ. ತಾರಾಕಾಂತನು ವಕೀಲಿ ಕೆಲಸವನ್ನು ಮಾಡುತ್ತ ತಿಂಗಳಿಗೆ ಸುಮಾರು ೨೦೦-೨೫೦ ರೂಪಾಯಿ ಸಂಪಾದಿಸುತ್ತಿದ್ದನು. ಸಂಕೀರ್ತನ ಸಾಧು ಸೇವೆ ಸಾಧನಭಜನಗಳು ಇವುಗಳಲ್ಲಿ ತಾರಾಕಾಂತನಿಗೆ ತುಂಬ ಉತ್ಸಾಹವಿತ್ತು. ಆದ್ದರಿಂದ ತನ್ನ ಕಸಬನ್ನು ಬಿಟ್ಟು ಆತನು ಸಾಧನಭಜನಗಳಿಗೆ ಮನಸ್ಸು ಕೊಟ್ಟನು. ತಾರಾಕಾಂತನು ನಾಗಮಹಾಶಯರ ಹತ್ತಿರಕ್ಕೆ ಯಾವಾಗಲೂ ಬರುತ್ತಿದ್ದನು; ಒಂದೊಂದು ಸಾರಿ ಹತ್ತು ಹನ್ನೆರಡು ದಿನದವರೆಗೆ ದೇವಭೋಗದಲ್ಲಿ ಇದ್ದುಬಿಡುತ್ತಿದ್ದನು. ಸ್ವಲ್ಪದಿನದ ಮೇಲೆ ಆತನು ಮೇಲೆ ಹೇಳಿದ ಬ್ರಹ್ಮಚಾರಿಯ ಹತ್ತಿರ ಹೋಗಿಬರುವುದಕ್ಕೆ ಮೊದಲು ಮಾಡಿದನು. ಕೆಲವು ವೇಳೆ ತಾನು ಬ್ರಹ್ಮಚಾರಿಯ ಶಿಷ್ಯನೆಂದು ಹೇಳಿಕೊಳ್ಳುವನು; ಮತ್ತೆ ಕೆಲವು ವೇಳೆ ಬ್ರಹ್ಮಚಾರಿಗೆ ಪೂರ್ವಜನ್ಮದಲ್ಲಿ ಗುರುವಾಗಿದ್ದನೆಂದು ಹೇಳಿಕೊಳ್ಳುವನು. ಒಂದು ದಿನ ದೇವಭೋಗಕ್ಕೆ ಬಂದು ನಾಗಮಹಾಶಯರ ಹತ್ತಿರ ತನಗೆ ಪೂರ್ವಜನ್ಮ ಸ್ಮರಣಶಕ್ತಿ ಇದೆಯೆಂದೂ, ತಾನು ಚಂದ್ರಲೋಕ, ಸೂರ್ಯಲೋಕ, ಬ್ರಹ್ಮಲೋಕ ಮುಂತಾದವುಗಳಿಗೆ ಹೋಗಿಬರಬಲ್ಲನೆಂದೂ, ಧರ್ಮಕರ್ಮಗಳೆಲ್ಲವೂ ಮಿಥ್ಯೆಯೆಂದೂ ಜ್ಞಾನವೊಂದೇ ಸತ್ಯವೆಂದೂ ಹೇಳುವುದಕ್ಕೆ ಮೊದಲು ಮಾಡಿದನು. ತಾರಾಕಾಂತನ ಈ ಭಾವಾಂತರವನ್ನು ನೋಡಿ ನಾಗಮಹಾಶಯರು “ನಿಜವಾದ ಗುರುವಿನ ಮತ್ತು ಉಪದೇಶಕನ ಆಶ್ರಯವಿಲ್ಲದಿದ್ದರೆ ಉಚ್ಚ ಉಚ್ಚ ಸಾಧಕರೂ ಅಡ್ಡದಾರಿಗೆ ಹೋಗುತ್ತಾರೆ” ಎಂದರು. ಬ್ರಹ್ಮಚಾರಿಯನ್ನು ನೋಡುವುದಕ್ಕೆ ಹೋಗಬೇಕೆಂದು ಆತನು ನಾಗಮಹಾಶಯರಿಗೆ ಮಧ್ಯೆ ಮಧ್ಯೆ ಹೇಳುತ್ತಿದ್ದನು. ಒಂದು ಸಾರಿ ಆತನ ಹಿಂಸೆಗೆ ಸಿಕ್ಕಿ ನಾಗಮಹಾಶಯರು ಒಪ್ಪಿಕೊಂಡರು. ಸಾಧುಗಳ ದರ್ಶನಕ್ಕೆ ಹೋಗುತ್ತಿದ್ದದ್ದರಿಂದ (ಬರಿಯ ಕೈಯಲ್ಲಿ ಹೋಗಬಾರದೆಂದು) ನಾರಾಯಣಗಂಜಿನಿಂದ ಸ್ವಲ್ಪ ಹಣ್ಣು ಹಂಪಲು ಮಿಠಾಯಿಗಳನ್ನು ಕೊಂಡುಕೊಂಡು ಹೊರಟರು. ಬ್ರಹ್ಮಚಾರಿಯ ಹತ್ತಿರ ಹೋಗಿ ಅವುಗಳನ್ನು ಉಪಾಹಾರವಾಗಿ ಸಮರ್ಪಿಸಿದರು. ಆದರೆ ಬಾರದೀ ಬ್ರಹ್ಮಚಾರಿಯು ಅವುಗಳಲ್ಲಿ ಒಂದು ಕಣವನ್ನೂ ಮುಟ್ಟದೆ ಹತ್ತಿರ ನಿಂತಿದ್ದ ಒಂದು ಗೂಳಿಗೆ ಅವುಗಳೆಲ್ಲವನ್ನೂ ಕೊಟ್ಟುಬಿಟ್ಟನು. ಆಮೇಲೆ ನಾಗಮಹಾಶಯರ ಒಣಗಿದ ದೇಹ, ಜಡೆಕಟ್ಟಿದ ಕೂದಲು, ದೀನ ಹೀನ ವೇಷಗಳನ್ನು ನೋಡಿ ಅವರನ್ನು ಹಾಸ್ಯಮಾಡುವುದಕ್ಕೆ ಮೊದಲು ಮಾಡಿದನು. ನಾಗಮಹಾಶಯರು ತಲೆ ಬಗ್ಗಿಸಿಕೊಂಡು ಕುಳಿತಿದ್ದರು. ಹೀಗೆ ಅವರು ಯಾವ ಉತ್ತರವನ್ನೂ ಕೊಡದೆ ಇದ್ದದ್ದನ್ನು ನೋಡಿ, ಬ್ರಹ್ಮಚಾರಿಯು ತುಂಬ ಉತ್ತೇಜಿತನಾಗಿ ಶ್ರೀರಾಮಕೃಷ್ಣರಿಗೆ ವಿರೋಧವಾದ ನಾನಾ ಮಾತುಗಳನ್ನು ಆಡತೊಡಗಿದನು. ನಾಗಮಹಾಶಯರಿಗೆ ಇನ್ನು ಸಹಿಸಲಾಗಲಿಲ್ಲ. ಕೋಪದಿಂದ ಅವರ ಮೈಯಲ್ಲಿ ಬೆಂಕಿ ಹೊರಡುವ ಹಾಗಾಯಿತು. ತಟ್ಟನೆ ನೋಡಲು ಅವರ ಎದುರಿಗೆ ಕೃಷ್ಣಪಿಂಗಳ ವರ್ಣದ ಒಂದು ಭಯಂಕರ ಭೈರವ ಮೂರ್ತಿಯು ಬ್ರಹ್ಮಚಾರಿಯನ್ನು ಕಿತ್ತೆಸೆಯುವುದಕ್ಕೆ ಅಪ್ಪಣೆಯನ್ನು ಕೇಳುತ್ತಿತ್ತು. ಆದರೆ ನಾಗಮಹಾಶಯರು ಕೋಪವನ್ನು ಬಿಟ್ಟು “ಹಾ ಠಾಕೂರ್​! ತಮ್ಮ ಆಜ್ಞೆಯನ್ನು ಮೀರಿ ನಾನು ಸಾಧು ದರ್ಶನಕ್ಕೆಂದು ಏಕೆ ಬಂದೆ? ನನಗೆ ಇಂಥ ಬುದ್ಧಿ ಭ್ರಮಣೆ ಏಕೆ ಉಂಟಾಯಿತು?” ಎನ್ನುತ್ತ ತಲೆಯನ್ನು ಚಚ್ಚಿಕೊಳ್ಳಲು ಮೊದಲುಮಾಡಿದರು. ಆಮೇಲೆ “ಹಾ ರಾಮಕೃಷ್ಣ, ಹಾ ರಾಮಕೃಷ್ಣ” ಎನ್ನುತ್ತ ಎನ್ನುತ್ತ ಅಲ್ಲಿಂದ ಓಡಿ, ಬ್ರಹ್ಮಚಾರಿಯ ದೃಷ್ಟಿಯಿಂದ ಹೊರಗಾದಮೇಲೆ, ನಿಧಾನವಾಗಿ ನಡೆಯುತ್ತ ಹೋದರು. ಮನೆಗೆ ಹೋಗಿ, ಇನ್ನು ಮುಂದೆ ಸಾಧು ದರ್ಶನಕ್ಕೆ ಹೋಗುವುದಿಲ್ಲವೆಂದು ಪ್ರತಿಜ್ಞೆಮಾಡಿದರು. ಯಾರಾದರೂ ಸಾಧುದರ್ಶನದ ವಿಚಾರವನ್ನು ಹೇಳಿದರೆ ಅವರು “ಆಪನಾತೇ ಆಪನಿಥೇಕೋ, ಜೇವೊನಾ ಮನ ಕಾರು ಘರೇ” * ಎನ್ನುತ್ತಿದ್ದರು.</p>
<p>* ಎಂದರೆ “ನಿನ್ನಲ್ಲಿ ನೀನು ಇರು; ಮನಸ್ಸೇ, ಯಾರ ಮನೆಗೂ ಹೋಗಬೇಡ!” ಎಂದರ್ಥ. ಇದು ಒಂದು ಹಾಡಿನ ಪಲ್ಲವಿ.</p>
<p>ನಾಗಮಹಾಶಯರಿಗೆ ಯಾವ ಸಾಂಸಾರಿಕ ಘಟನೆಯಿಂದಲೂ ಮನಸ್ಸು ಕದಲುತ್ತಿರಲಿಲ್ಲ; ಆದರೆ ಗುರುನಿಂದೆಯನ್ನು ಕೇಳಿದರೆ ಈ “ಅಕ್ರೋಧಪರಮಾನಂದ” ಸಾಧಕರ ಸ್ಥೈರ್ಯವು ಕಳಚಿಹೋಗುತ್ತಿತ್ತು. ನಾರಾಯಣಗಂಜಿನ ಒಬ್ಬಾತನು ಒಂದು ದಿನ ನಾಗಮಹಾಶಯರ ಮಾವನ ಮನೆಯಿಂದ ಬಂದು, ರಾಮಕೃಷ್ಣರ ಪ್ರಸ್ತಾಪವೆತ್ತಿ ಕೆಲವು ಸಲ್ಲದ ದೋಷಾರೋಪಣೆಗಳನ್ನು ಮಾಡಿದನು. ನಾಗಮಹಾಶಯರು ಬಹಳ ವಿನೀತಭಾವದಿಂದ ಆತನನ್ನು ಸುಮ್ಮನಿರೆಂದು ಹೇಳಿದರು: ಆದರೆ ಅವರು ಎಷ್ಟೆಷ್ಟು ವಿನಯವನ್ನು ತೋರಿಸುತ್ತ ಹೋದರೋ ಅಷ್ಟೂ ಅಷ್ಟು ಆತನು ಮೀರಿಹೋಗುತ್ತಿದ್ದನು. ಆಮೇಲೆ ನಾಗಮಹಾಶಯರು “ಈ ಮನೆಯಲ್ಲಿ ಕುಳಿತು ಪರಮಹಂಸರಮೇಲೆ ಸುಳ್ಳು ದೋಷಾರೋಪಣೆಗಳನ್ನು ಮಾಡಕೂಡದು” ಎಂದರು. ಆವಾಗಲೂ ಆತನು ಸುಮ್ಮನಾಗಲಿಲ್ಲ. ಕೊನೆಗೆ “ನೀವು ಈ ಕ್ಷಣ ಇಲ್ಲಿಂದ ಹೊರಟುಹೋಗಿ; ಇಲ್ಲದಿದ್ದರೆ ಇವೊತ್ತು ತುಂಬ ಅನರ್ಥವಾಗುತ್ತದೆ” ಎಂದು ಎಚ್ಚರಿಸಿದರು. ಅದರಿಂದಲೂ ಆತನಿಗೆ ಪ್ರಜ್ಞೆ ಬರಲಿಲ್ಲ. ನಾಲಗೆಯಿಂದ ಸ್ವರವು ಮೇಲೆ ಏರುತ್ತಿದ್ದು ಮತ್ತೂ ಒಂದು ಗ್ರಾಮ ಹೆಚ್ಚಿತು. “ನಾಗಮಹಾಶಯರಿಗೆ ಕಣ್ಣಿನಿಂದ ಕೆಂಡ ಉದುರುವ ಹಾಗಾಯಿತು; ಕೋಪದಿಂದ ಜ್ಞಾನಶೂನ್ಯರಾಗಿ ಆ ಮನುಷ್ಯನ ಬೆನ್ನ ಮೇಲೆ ಜೋಡಿನಿಂದ ಹೊಡೆಯುತ್ತ” ಎದ್ದು ಹೋಗು ಇಲ್ಲಿಂದ ಲೌಡೀ ಮಗನೆ! ಇಲ್ಲಿ ಕೂತುಕೊಂಡು ಪರಮಹಂಸರನ್ನು ಬೈಯುತ್ತೀಯಾ? “ಎಂದು ಅಟ್ಟಿದರು. ಆತನು ದೇವಭೋಗ ಗ್ರಾಮದ ಒಬ್ಬ ಗಣ್ಯ ಮನುಷ್ಯ. ಆದ್ದರಿಂದ ಏಟುತಿಂದುಕೊಂಡು ಹೋಗುತ್ತ,” ಒಳ್ಳೇದು ಇರಲಿ, ನೀವೆಂಥ ಸಾಧುಗಳೆಂಬುದು ಗೊತ್ತಾಗುತ್ತದೆ; ಇದಕ್ಕೆ ಜಾಗ್ರತೆಯೇ ಶಿಕ್ಷೆಯಾದೀತು! “ಎಂದು ಹೋದನು. ಆ ಮಾತಿಗೆ ನಾಗಮಹಾಶಯರು ಹುಬ್ಬನ್ನು ಕೂಡ ಕದಲಿಸದೆ” ಗುರುವೇ! ನಿಮ್ಮನ್ನು ನಿಂದಿಸುವ ಇಂಥ ಜನರನ್ನು ಇಲ್ಲಿಗೆ ಏಕೆ ತಂದುಬಿಡುತ್ತೀರಿ! ಈ ಗೃಹಸ್ಥಾಶ್ರಮ ಹಾಳಾಯಿತು! “ಎನ್ನುವುದಕ್ಕೆ ಮೊದಲು ಮಾಡಿದರು. ಅವರು ಶಾಂತರಾದಮೇಲೆ ಆ ಮನುಷ್ಯನೇ ಕೆಲವು ದಿನಗಳ ನಂತರ ತಿರುಗಿ ಬಂದು ನಾಗಮಹಾಶಯರ ಕ್ಷಮೆಯನ್ನು ಬೇಡಿಕೊಂಡನು. ಅವರು ಹರಿಯುವ ನೀರಿನ ಹಾಗೆ! ಆತನಿಗೆ ಅಭಯಕೊಟ್ಟು ಹತ್ತಿರ ಕೂರಿಸಿಕೊಂಡು ತಂಬಾಕನ್ನು ಮಾಡಿಕೊಟ್ಟು ಅದನ್ನು ಸೇವಿಸುವಂತೆ ಮಾಡಿದರು. ಆತನು ಮನೆಗೆ ಹೋಗುವಾಗ ಜೊತೆಯಲ್ಲಿ ದೀಪವನ್ನು ತೆಗೆದುಕೊಂಡು ಸ್ವಲ್ಪದೂರ ಹೋಗಿ ಬಿಟ್ಟುಬಂದರು. ಸಾಧುಕೊಟ್ಟ ಜೋಡಿನ ಏಟಿನಿಂದ ಆತನಿಗೆ ವಿವೇಕೋದಯವಾಯಿತು. ಗಿರಿಶಬಾಬುಗಳು ಈ ಸಂಗತಿಯನ್ನು ತಿಳಿದು, ನಾಗಮಹಾಶಯರು ಕಲ್ಕತ್ತೆಗೆ ಬಂದಾಗ, ಅವರನ್ನು ಕುರಿತು “ನೀವು ಜೋಡುಹಾಕಿಕೊಳ್ಳುವುದಿಲ್ಲವಲ್ಲ, ಹೊಡೆಯುವುದಕ್ಕೆ ನಿಮಗೆ ಜೋಡು ಎಲ್ಲಿ ಇತ್ತು?” ಎಂದು ಕೇಳಿದರು. ನಾಗಮಹಾಶಯರು “ಆತನ ಜೋಡು ತಗೊಂಡೇ ಆತನನ್ನು ಹೊಡೆದೆ” ಎಂದು ಉತ್ತರಕೊಟ್ಟು “ಜಯರಾಮಕೃಷ್ಣ, ಜಯರಾಮಕೃಷ್ಣ!” ಎನ್ನುತ್ತ ನಮಸ್ಕಾರ ಮಾಡಲಾರಂಭಿಸಿದರು. ಗಿರಿಶರು “ನಾಗಮಹಾಶಯರು ನಿಜವಾಗಿಯೂ ಹೆಡೆ ಇರುವ ನಾಗಪ್ಪನೇ!” ಎನ್ನುತ್ತಿದ್ದರು.</p>
<p>ಒಂದು ದಿನ ಶರಚ್ಚಂದ್ರ ಚಕ್ರವರ್ತಿಗಳು ನಾಗಮಹಾಶಯರ ಜೊತೆಯಲ್ಲಿ ಬೇಲೂರ ಮಠಕ್ಕೆ ಹೋಗಿದ್ದರು. ಹೊಳೆ ಹಾಯುವುದಕ್ಕೋಸ್ಕರ ದೋಣಿಯಲ್ಲಿ ಕುಳಿತುಕೊಂಡರು. ಅದರಲ್ಲಿ ನಾನಾ ಪ್ರಕೃತಿಯ ಯಾತ್ರಿಕ ಜನಗಳಿದ್ದರು. ದೋಣಿಯು ಲಾಲಬಾಬುಗಳ ಘಟ್ಟದ ಹತ್ತಿರಕ್ಕೆ ಬಂದಕೂಡಲೆ ಮಠವು ಕಣ್ಣಿಗೆ ಬಿತ್ತು. ನಾಗಮಹಾಶಯರು ಅದನ್ನು ತೋರಿಸುತ್ತ ನಮಸ್ಕಾರಮಾಡಿದರು. ಅವರು ಹಾಗೆ ಮಾಡುವುದನ್ನು ನೋಡಿ ಆ ದೋಣಿಯಲ್ಲಿದ್ದ ಒಬ್ಬಾತನು ಮಠವನ್ನು ನಾನಾ ತರವಾಗಿ ಬೈಯುವುದಕ್ಕೆ ಮೊದಲು ಮಾಡಿದನು. ಇನ್ನಿಬ್ಬರು ಮೂವರು ಆತನನ್ನು ಉತ್ಸಾಹದಿಂದ ಅನುಮೋದಿಸಿ ತಾವೂ ಆ ಮಾತಿನಲ್ಲಿ ಸೇರಿದರು. ನಾಗಮಹಾಶಯರಿಗೆ ಇನ್ನು ಸುಮ್ಮನೆ ಇರುವುದಕ್ಕಾಗಲಿಲ್ಲ. ಮೊದಲು ಬೈದವನ ಮುಖವನ್ನು ತಿವಿಯುತ್ತ “ನೀವು ಕಂಡಿರುವುದೇನು - ಹೆಂಗಸು, ರೂಪಾಯಿ! ನಿಮಗೆ ಮಠದ ವಿಚಾರವೇನು ಗೊತ್ತು? ಸುಮ್ಮನೆ ಕಣ್ಣು ಮುಚ್ಚಿಕೊಂಡು ಕುಳಿತುಕೊಳ್ಳಿ! ಅನ್ಯಾಯವಾಗಿ ಸಾಧುಗಳನ್ನು ಬೈಯುವ ನಿಮ್ಮ ನಾಲಗೆ ಹಾಳಾಯಿತು!” ಎಂದು ಗದರಿಸಿದರು. ಬೈದವನು ನಾಗಮಹಾಶಯರ ಉನ್ನತ ಮೂರ್ತಿಯನ್ನು ನೋಡಿ ಅಂಬಿಗನಿಗೆ “ನಿಲ್ಲಿಸಯ್ಯಾ, ನಿಲ್ಲಿಸಯ್ಯಾ! ದೋಣಿ ನಿಲ್ಲಿಸು; ನಾನು ಇಲ್ಲಿಯೇ ಇಳಿದುಹೋಗುತ್ತೇನೆ” ಎಂದು ಹೇಳಿದನು. ಪೂಜ್ಯಪಾದ ವಿವೇಕಾನಂದ ಸ್ವಾಮಿಗಳು ಶರಚ್ಚಂದ್ರ ಚಕ್ರವರ್ತಿಗಳಿಂದ ಈ ವೃತ್ತಾಂತವನ್ನು ಅರಿತು “ಅಂಥ ಸ್ಥಳಗಳಲ್ಲಿ ನಾಗಮಹಾಶಯರಂಥ ಸಿಂಹವಿರುವುದು ಅತ್ಯಾವಶ್ಯಕ” ಎಂದರು. ಮತ್ತೊಂದು ಸಾರಿ “ಅವರೇನು ಇಮಿಟೇಷನ್​ ಚಿನ್ನವೇನಯ್ಯ? ಚೊಕ್ಕ ಬಂಗಾರ!” ಎಂದು ಹೇಳಿದ್ದರು.</p>
<p>ಬಾರದೀ ಬ್ರಹ್ಮಚಾರಿಯ ಒಬ್ಬ ಶಿಷ್ಯನು ಆಗಾಗ್ಯೆ ನಾಗಮಹಾಶಯರ ಹತ್ತಿರ ಬರುತ್ತಿದ್ದನು. ಈ ಸಂಗತಿ (ಪು. ೭೩-೭೪) ನಡೆದಮೇಲೆ ಒಂದು ದಿನ ಆತನು ಬಂದು “ಒಂದು ವರ್ಷದೊಳಗಾಗಿ ನೀವು ರಕ್ತಕಾರಿ ಸಾಯಬೇಕೆಂದು ಬ್ರಹ್ಮಚಾರಿಗಳು ಶಾಪಕೊಟ್ಟಿದ್ದಾರೆ” ಎಂದು ಹೇಳಿದನು. ನಾಗಮಹಾಶಯರು “ನಕ್ಕು ಬಿಟ್ಟು ಅದರಿಂದ ನನ್ನ ಒಂದು ರೋಮವೂ ಅಲ್ಲಾಡುವುದಿಲ್ಲ” ಎಂದರು. ವರ್ಷವಾಯಿತು. ಆಗ ಶಾಪವು ನಿಷ್ಫಲವಾದದ್ದನ್ನು ನೋಡಿ, ಆತನು ಬ್ರಹ್ಮಚಾರಿಯ ಸಹವಾಸವನ್ನು ಬಿಟ್ಟು ನಾಗಮಹಾಶಯರ ಶಿಷ್ಯನಾದನು. ಮತ್ತು ಜ್ಞಾನಮಾರ್ಗವನ್ನು ಬಿಟ್ಟು ಭಕ್ತಿಮಾರ್ಗದಲ್ಲಿ ಬಹುಬೇಗ ಉನ್ನತಿಯನ್ನು ಪಡೆದನು. “ಬಾರದೀ ಬ್ರಹ್ಮಚಾರಿಯು ಗೃಹಸ್ಥ ಜನರಿಗೆ ವೇದಾಂತ ಜ್ಞಾನದ ಮಾತನ್ನು ಹೇಳಿ ಅನೇಕರ ಮೆದುಳನ್ನು ಕೆಡಿಸಿಬಿಟ್ಟಿದ್ದಾನೆ. ಗೃಹಸ್ಥರಿಗೆ ಜ್ಞಾನ ವಿಚಾರವನ್ನು ತಿಳಿಸುವುದು ಬೊಗಳುಸನ್ನಿಯಿಂದ ನರಳುವ ರೋಗಿಯ ಕೂಗಾಟದ ಹಾಗೆ” ಎನ್ನುತ್ತಿದ್ದರು.</p>
<p>ನಾಗಮಹಾಶಯರ ಮನೆಗೆ ಒಂದು ದಿನ ಒಬ್ಬ ಸಂನ್ಯಾಸಿಯು ಬಂದಿದ್ದನು. ಆತನು ತ್ಯಾಗಿ <span>–</span> ಮೈ ಮೇಲಿನ ಬಟ್ಟೆಯ ವಿಚಾರದಲ್ಲಿ; ವಿರಕ್ತ - ನಿರೀಹ ಸದ್ಗೃಹಸ್ಥರ ವಿಚಾರದಲ್ಲಿ. ಈಶ್ವರಾನುಗ್ರಹವೆಷ್ಟಾದರೂ ಇರಲಿ, ಇಲ್ಲದಿರಲಿ, ಗಾಂಜಾದಮೇಲೆ ಬೇಕಾದಷ್ಟು ಅನುರಾಗವಿತ್ತು. ಗಾಂಜಾ ಹೊಡೆಯುವುದರಲ್ಲಿ ಅಷ್ಟು ಗಟ್ಟಿಗನಾದವನು ಮತ್ತೊಬ್ಬನಿರಲಿಲ್ಲ. ಆತನು ಬೆತ್ತಲೆ ಬರುತ್ತಿದ್ದನು; ಆದರೆ ದೂರದಿಂದಲೇ ನಾಗಮಹಾಶಯರನ್ನು ಕಂಡು ಸ್ವಲ್ಪ ಸಂಕೋಚವಾಗಿ ಬಟ್ಟೆಯನ್ನು ಸುತ್ತಿಕೊಂಡನು. ಆಮೇಲೆ ನಾಗಮಹಾಶಯರ ಹತ್ತಿರಕ್ಕೆ ಹೋಗಿ ಸಿದ್ಧಿಗಳ ಪ್ರಸ್ತಾಪವನ್ನು ತೆಗೆದನು. ನಾಗಮಹಾಶಯರು “ಇವೆಲ್ಲಾ ಹೇಯವಾದವು ಮತ್ತು ಶುದ್ಧ ಭಕ್ತಿಯನ್ನು ಪಡೆಯುವುದಕ್ಕೆ ಅಡ್ಡಿಯಾಗತಕ್ಕವು” ಎಂದರು. ಸಂನ್ಯಾಸಿಯು ಈ ಮಾತನ್ನು ಲಕ್ಷ್ಯವೇ ಮಾಡದೆ “ನಾನು ಬೇಕಾದರೆ ಗೊಬ್ಬರವನ್ನು ತಿಂದುಕೊಂಡು ಏಳು ದಿನ ಇರಬಲ್ಲೆ” ಎಂದನು.</p>
<p>ನಾಗಮಹಾಶಯ <span>–</span> ಅದರಲ್ಲೇನು ದೊಡ್ಡಸ್ತಿಕೆ? ನಾಯಿ ತನ್ನ ಜೀವಮಾನದಲ್ಲೆಲ್ಲಾ ಅದನ್ನು ತಿಂದುಕೊಂಡಿರಬಲ್ಲುದು.</p>
<p>ಸಂನ್ಯಾಸಿ-ನಾನು ನನ್ನ ಜೀವಮಾನದಲ್ಲೆಲ್ಲಾ ಬೆತ್ತಲೆ ಇದ್ದೇನೆ.</p>
<p>ನಾಗಮಹಾಶಯ- ಹುಚ್ಚರು, ಪಶುಪಕ್ಷಿಗಳು ಇತರ ಪ್ರಾಣಿಗಳೆಷ್ಟೋ ಬೆತ್ತಲೆ ಇರುತ್ತವೆ. ಅದರಲ್ಲಿ ತಾನೇ ಏನು ದೊಡ್ಡಸ್ತಿಕೆ?</p>
<p>ಸಂನ್ಯಾಸಿ-ನಾನು ಮರದ ಕೆಳಗೆ ಕಾಲ ಕಳೆಯುತ್ತೇನೆ.</p>
<p>ನಾಗಮಹಾಶಯ <span>–</span> ಇತರ ಎಷ್ಟೋ ಜೀವಜಂತುಗಳು ಗಿಡಮರಗಳನ್ನಾಶ್ರಯಿಸಿಕೊಂಡು ಇವೆ. ಇದರಲ್ಲಿ ತಾನೇ ಹೊಗಳಿಕೊಳ್ಳುವಂಥ ವಿಷಯವೇನಿದೆ?</p>
<p>ಸಂನ್ಯಾಸಿಯು ಹೀಗೆ ಮತ್ತೆ ಮತ್ತೆ ಸಿದ್ಧಿಗಳ ಪ್ರಸ್ತಾಪವನ್ನೆತ್ತಿದನು. ನಾಗಮಹಾಶಯರ ಭಕ್ತರಾದ ನಟವರರು ಇನ್ನು ಮುಂದೆ ಅವಕಾಶಕೊಡಲಿಲ್ಲ; ಸುಮ್ಮನಾಗಬೇಕೆಂದು ಸಂನ್ಯಾಸಿಗೆ ಸಂಜ್ಞೆ ಮಾಡಿದರು. ಸಿದ್ಧಿಸಂಬಂಧದಲ್ಲಿ ನಾಗಮಹಾಶಯರು “ಅದೇನು ಐದು ನಿಮಿಷದ ಕೆಲಸ; ಐದು ನಿಮಿಷ ಕೂತುಕೊಂಡುಬಿಟ್ಟರೆ ಯಾವ ಸಿದ್ಧಿಯನ್ನು ಬೇಕಾದರೂ ಪಡೆಯಬಹುದು” ಎನ್ನುತ್ತಿದ್ದರು.</p>
<p>ಸಾಧಾರಣವಾಗಿ ಇಂಥ ಸಂನ್ಯಾಸಿಗಳೇ ಆಗ ಪೂರ್ವಬಂಗಾಳಾದಲ್ಲಿ ಕಂಡುಬರುತ್ತಿದ್ದರು. ಗೌರವವಿದ್ದದ್ದೂ ಅಂಥವರಿಗೇಯೆ. ನಾಗಮಹಾಶಯರ ದೀನ ಹೀನಭಾಗ, ಮಲಿನವೇಷ, ಅದರಲ್ಲಿಯೂ ಇತರ ಸಾಮಾನ್ಯ ಜನರ ಹಾಗೆ ಸಂಸಾರದ ಸಮಸ್ತ ಕಾರ್ಯಕರ್ಮಗಳನ್ನೂ ಮಾಡುವುದು ಇವುಗಳನ್ನೆಲ್ಲಾ ನೋಡಿ ಮೊದಲು ಮೊದಲು ಯಾರೂ ಅವರನ್ನು ಸಾಧುಮಹಾಪುರುಷರೆಂದು ತಿಳಿಯಲಾಗುತ್ತಿರಲಿಲ್ಲ. ಆದರೆ ಒಂದು ಸಾರಿ ಅವರೊಡನೆ ಮಾತನಾಡಿದವರಿಗೆ “ಇವರು ದೀನ ಹೀನ ಗೃಹಸ್ಥ; ಮನುಷ್ಯದೇಹದಲ್ಲಿರುವ ದೇವತೆ” ಎಂದು ಗೊತ್ತಾಗುತ್ತಿತ್ತು. ಶರಚ್ಚಂದ್ರ ಚಕ್ರವರ್ತಿಗಳ ನೆಂಟರಾದ ದೀನಬಂಧು ಮುಖ್ಯೋಪಾಧ್ಯಾಯರೆಂಬವರು ಒಂದು ದಿನ ಅವರ ಜೊತೆಯಲ್ಲಿ ದೇವಭೋಗಕ್ಕೆ ಹೋದರು. ದೀನಬಂಧುಗಳು ಸಂಗೀತಗಾರರು; ನಾಗಮಹಾಶಯರು ಅವರ “ಪ್ರಸಾದ ಪದಾವಳಿ” ಯನ್ನು ಕೇಳಿ ಪರಮ ಸಂತೋಷವನ್ನು ಪಡೆದರು. “ಇಂಥ ಮಹಾಪುರುಷರನ್ನು ನನ್ನ ಜೀವಮಾನದಲ್ಲಿ ಮತ್ತೊಬ್ಬರನ್ನು ದರ್ಶನಮಾಡಿಲ್ಲ. ಶಾಸ್ತ್ರದಲ್ಲಿ ವಿದುರ ಮುಂತಾದ ಮಹಾತ್ಮರ ವೃತ್ತಾಂತವನ್ನು ಕೇಳಿದ್ದೆ; ನಾಗಮಹಾಶಯರನ್ನು ನೋಡಿದ ಮೇಲೆ, ಇವರು ಅವರಿಗಿಂತ ಏತರಲ್ಲೂ ಕಡಮೆ ಅಲ್ಲವೆಂದೆನಿಸುತ್ತದೆ. ವಿದುರನು ನಾಗಮಹಾಶಯರ ದೇಹದಲ್ಲಿ ಪುನಃ ಜನ್ಮವೆತ್ತಿದ್ದಾನೆಂದು ನನಗೆ ತೋರುತ್ತದೆ” ಎಂದು ಈ ದೀನಬಂಧುಗಳು ಹೇಳುತ್ತಿದ್ದರು.</p>
<p>ಚಕ್ರವರ್ತಿಗಳ ಮಾವನಾದ ಮದನಮೋಹನ ಬಾರುಡೀ ಮಹಾಶಯರಿಗೆ ತಮ್ಮ ಅಳಿಯನು ನಾಗಮಹಾಶಯರ ಹತ್ತಿರ ಸೇರಿ ಓದುಬರಹ ಮತ್ತು ಸಾಮಾನ್ಯವಾದ ಸಂಸಾರ ಧರ್ಮಗಳಲ್ಲಿ ಉದಾಸೀನನಾಗಿಬಿಟ್ಟಿದ್ದಾನೆಂದು ಜನರಿಂದ ಕರ್ಣಾಕರ್ಣಿತವಾಗಿ ತಿಳಿಯಬಂತು. ಸದ್ಯದ ಅವಸ್ಥೆ ಏನು ಎಂದು ತಿಳಿದುಕೊಳ್ಳುವುದಕ್ಕೋಸ್ಕರ ಮದನಬಾಬುವು ಒಂದು ದಿನ ದೇವಭೋಗಕ್ಕೆ ಬಂದರು. ನಾಗಮಹಾಶಯರನ್ನು ಕಂಡಮೇಲೆ ಅವರ ಚಿಂತೆಯು ದೂರವಾಯಿತು. ನಾಗಮಹಾಶಯರ ಆದರ, ಅಕಪಟವೂ ಸರಳವೂ ಆದ ನಡತೆ, ಮತ್ತು ಅತಿಥಿಸತ್ಕಾರ ಇವುಗಳಿಂದ ಮದನ ಬಾಬುಗಳು ಪರಮ ಪ್ರೀತರಾಗಿ “ನಮ್ಮ ಅಳಿಯಂದಿರು ಇಂಥ ಮಹಾಪುರುಷರ ಹತ್ತಿರ ಹೋಗಿಬರಲು ಮೊದಲುಮಾಡಿದರೆ, ಭಯಕ್ಕಾಗಲಿ ಚಿಂತೆಗಾಗಲಿ ಯಾವ ಕಾರಣವೂ ಇರುವುದಿಲ್ಲ” ಎಂದರು.</p>
<p>ಶ್ರೀರಾಮಕೃಷ್ಣ ಪರಮಹಂಸರು “ಹೂವು ಅರಳಿದರೆ ಭ್ರಮರಗಳಿಗೆ ಹೇಳಿಕಳುಹಿಸಬೇಕಾದ್ದಿಲ್ಲ” ಎನ್ನುತ್ತಿದ್ದರು. ಯಾರು ನಿಜವಾಗಿ ಸಾಧು ಸಂಗವನ್ನು ಅಪೇಕ್ಷಿಸುವವರೋ ಯಾರು ಧರ್ಮದಲ್ಲಿ ಅನುರಕ್ತರಾದವರೋ ಅಂಥವರು ಒಬ್ಬೊಬ್ಬರಾಗಿ ನಾಗಮಹಾಶಯರನ್ನು ನೋಡುವುದಕ್ಕೆ ಬರಲು ಮೊದಲು ಮಾಡಿದರು. ಕ್ರಮೇಣ ದೂರ ದೂರಾಂತರಗಳಿಂದಲೂ ಜನಗಳು ಬರಲಾರಂಭಿಸಿದರು. ಕೆಲವುವೇಳೆ ಮುನಸಿಫ್​ ಡೆಪ್ಯುಟಿ ಮುಂತಾದ ದೊಡ್ಡ ಸರ್ಕಾರಿ ಅಧಿಕಾರಿಗಳೂ ಬರುತ್ತಿದ್ದರು. ಅವರು ಠಾಕೂರಣಿಗೆ “ಪರಮಹಂಸರ ದಯೆಯೂ ಕೊನೆಯ ಆಶೀರ್ವಾದವೂ ಈಗ ಪೂರ್ಣವಾಗಿವೆ. ಯಾರು ಇಲ್ಲಿಗೆ ಬರುತ್ತಾರೋ ಅವರೆಲ್ಲರೂ ನಿಜವಾದ ಧರ್ಮಾನುರಾಗಿಗಳು; ಪರಮಹಂಸರು ನನಗೆ ಹಾಗೆ ಹೇಳಿದ್ದಾರೆ. ಅವರನ್ನೆಲ್ಲಾ ತುಂಬ ಆದರಮಾಡು; ನಿನಗೆ ಮಂಗಳವಾಗುತ್ತದೆ” ಎಂದು ಹೇಳಿದ್ದರು.</p>
<p>ಸರ್ಕಾರದ ನೌಕರರು ಬಂದರೆ ನಾಗಮಹಾಶಯರು ಅವರಿಗೆ ಗೌರವದಿಂದ ಅಭಿವಾದನಮಾಡುತ್ತಿದ್ದರು. “ಮಹಾಶಕ್ತಿಯ ಇಚ್ಛೆಯಿಂದ ಇಂಗ್ಲಿಷರು ಈ ದೇಶಕ್ಕೆ ರಾಜರಾಗಿದ್ದಾರೆ; ಇವರನ್ನು ಅಗೌರವ ಮಾಡಿದರೆ ಭಗವತಿಗೆ ಅಸಮಾಧಾನವಾಗುತ್ತದೆ” ಎನ್ನುವರು. ಅವರಿಗೆ ಇಂಗ್ಲಿಷರ ಪ್ರಭುತ್ವದಲ್ಲಿ ತುಂಬ ಪಕ್ಷಪಾತ. “ಮಹಾರಾಣಿಯು ಶಕ್ತಿಯ ಅಂಶದಿಂದ ಜನಿಸಿದ್ದಾಳೆ; ಆಕೆಯ ಪುಣ್ಯದಿಂದಲೇ ಇಂಗ್ಲಿಷಿನವರಿಗೆ ಅಭ್ಯುದಯವುಂಟಾಗಿದೆ. ಇವರ ಆಳಿಕೆಯಲ್ಲಿ ಪ್ರಜೆಗಳು ಸುಖವಾಗಿರುತ್ತಾರೆ” ಎನ್ನುವರು. ಯುದ್ಧ ಕದನಗಳ ವಿಚಾರವಾಗಿ “ಜಗತ್ತಿನಲ್ಲಿ ರಜೋಗುಣದ ಪ್ರಭಾವದಿಂದ ಮಾರಾಮಾರಿ ನಡೆಯುತ್ತಿದೆ. ಸಾತ್ವಿಕವೃತ್ತಿಯಲ್ಲಿಲ್ಲದಿದ್ದರೆ ಹಿಂಸಾವೃತ್ತಿಯು ನಿಲ್ಲುವುದಿಲ್ಲ” ಎನ್ನುವರು.</p>
<p>ನಾಗಮಹಾಶಯರನ್ನು ನೋಡುವುದಕ್ಕೆ ಬಂದವರಿಗೆ ಅವರು ಏನಾದರೂ ತಿಂಡಿ ಕೊಡದೆ ಬಿಡುತ್ತಿರಲಿಲ್ಲ. ಎರಡು ಮೂರು ದಿನ ಪ್ರಯಾಣಮಾಡಿಕೊಂಡು ಬಂದವರಿಗೆ ಮಲಗಲು ಸ್ಥಳ ಹಾಸಿಗೆಗಳನ್ನು ಕೊಡುತ್ತಿದ್ದರು. ಯಾರಿಗೆ ಎಷ್ಟು ದಿನ ಇಷ್ಟ ಬಂದರೆ ಅವರು ಅಷ್ಟು ದಿನ ಇರಬಹುದಾಗಿತ್ತು. ಪೂಜಾ ಮಂಟಪದ ಎದುರಿಗಿದ್ದ ದಕ್ಷಿಣ ದಿಕ್ಕಿನ ಮನೆಯು ಅತಿಥಿಗಳಿಗೆಂದು ಗೊತ್ತಾಗಿತ್ತು. ಅತಿಥಿಸತ್ಕಾರದ ವಿಚಾರದಲ್ಲಿ ಈ ಸಾಮಾನ್ಯ ಗೃಹಸ್ಥ ಕುಟುಂಬದ ಪ್ರತಿಯೊಬ್ಬರಿಗೂ ಅಸಾಮಾನ್ಯವಾದ ಆದರವಿತ್ತು. ದೀನದಯಾಳುವು “ಬಲದಿಂದಲೋ ಛಲದೊಂದಲೋ ಅತಿಥಿಗಳು ತಿಂದರೆ ಅದರ ಫಲದಿಂದ ಸ್ವರ್ಗಪ್ರಾಪ್ತಿಯಾಗುತ್ತದೆ. ಏನಾದರೂ ಆಗಲಿ, ಅತಿಥಿಗಳು ಈ ದೀನ ದರಿದ್ರನ ಗುಡಿಸಲಿಗೆ ಬಂದು ಎರಡು ಹಿಡಿ ಅನ್ನವನ್ನು ಪಡೆಯುತ್ತಾರಲ್ಲ ಇದೇ ನನ್ನ ಪರಮ ಸೌಭಾಗ್ಯ!” ಎನ್ನುತ್ತಿದ್ದನು. ನಾಗಮಹಾಶಯರು “ಇದೆಲ್ಲಾ ಪರಮಹಂಸರ ಲೀಲೆ! ಅವರು ಲೀಲಾಶರೀರದಲ್ಲಿ ಒಬ್ಬರೇ ಆಗಿದ್ದರು. ಈಗ ಅವರೇ ನಾನಾ ರೂಪದಲ್ಲಿ ನನ್ನ ಮೇಲೆ ಕೃಪೆಮಾಡಲು ಬರುತ್ತಿದ್ದಾರೆ” ಎನ್ನುತ್ತಿದ್ದರು. ಅವರು ಅತಿಥಿಗಳನ್ನು ನಿಜವಾಗಿಯೂ ನಾರಾಯಣ ಬುದ್ಧಿಯಿಂದ ಸೇವೆ ಮಾಡುತ್ತಿದ್ದರು.</p>
<p>ಒಂದು ದಿನ ನಾಗಮಹಾಶಯರಿಗೆ ಹೊಟ್ಟೆ ಶೂಲೆ ಬಂದು ಅದರ ಯಾತನೆಯಿಂದ ಮಧ್ಯೆ ಮಧ್ಯೆ ಜ್ಞಾನ ತಪ್ಪಿಹೋಗುತ್ತಿತ್ತು. ಮನೆಯಲ್ಲಿ ಅಕ್ಕಿ ಇರಲಿಲ್ಲ. ಈ ಸ್ಥಿತಿಯಲ್ಲಿ ಇದ್ದಕ್ಕಿದ್ದ ಹಾಗೆ ಎಂಟು ಹತ್ತು ಜನ ಮನೆಗೆ ಬಂದರು. ಆಗ ಅವರು ಆ ಬಾಧೆಯಲ್ಲಿಯೇ ಅಂಗಡಿಗೆ ಹೊರಟರು. ಅವರು ಯಾವಾಗಲೂ ಮೂಟೆಗಳನ್ನು ಕೂಲಿಯವರ ಕೈಯಲ್ಲಿ ಹೊರಿಸುತ್ತಿರಲಿಲ್ಲ. ಕೊಂಡುಕೊಂಡ ಸಾಮಾನುಗಳನ್ನು ತಾವೇ ತಲೆಯಮೇಲೆ ಹೊತ್ತುಕೊಂಡು ಬರುತ್ತಿದ್ದರು. ಆ ದಿವಸ ಅಕ್ಕಿಯ ಗಂಟನ್ನು ತಲೆಯ ಮೇಲೆ ಹೊತ್ತುಕೊಂಡು ಬರುತ್ತಿರುವಾಗ ಅವರಿಗೆ ಶೂಲೆಯ ಬಾಧೆಯು ಹೆಚ್ಚಾಯಿತು. ಹೋಗುತ್ತ ಹೋಗುತ್ತ ದಾರಿಯಲ್ಲಿ ಬಿದ್ದು “ಹಾ ಹಾ! ರಾಮಕೃಷ್ಣದೇವನು ಈ ದಿನ ಏನು ಮಾಡಿಬಿಟ್ಟ! ಈ ಹಾಳು ಮೂಳೆ ಮಾಂಸಗಳ ಪಂಜರವು ಈ ದಿವಸ ಭಗವಂತನ ಸೇವೆ ಮಾಡಲಾರದೆ ಹೋಯಿತಲ್ಲ!” ಎನ್ನುತ್ತ ಕುಳಿತರು. ವೇದನೆಯು ಸ್ವಲ್ಪ ಕಡಮೆಯಾದ ಮೇಲೆ ಮೂಟೆಯನ್ನು ಹೊತ್ತುಕೊಂಡು ಮನೆಗೆ ಹೋದರು. ಬಂದಿದ್ದ ಅತಿಥಿಗಳಿಗೆ ನಮಸ್ಕರಿಸಿ “ಅಯ್ಯೋ ತಮ್ಮಲ್ಲಿ ನಾನು ತಪ್ಪು ಮಾಡಿದ್ದೇನೆ. ತಮ್ಮ ಸೇವೆಗೆ ತಡವಾಯಿತು” ಎಂದು ಹೇಳಿಕೊಂಡರು.</p>
<p>ಒಂದು ದಿನ ರಾತ್ರಿ ಐದಾರು ಜನ ಫಲಾಹಾರದ ಅತಿಥಿಗಳು ಬಂದರು. ಆದರೆ ನಾಗಮಹಾಶಯರ ಮನೆಯಲ್ಲಿ ಅರಳು ಅವಲಕ್ಕಿ ಯಾವುದೂ ಇರಲಿಲ್ಲ. ಅಂಗಡಿಗಳು ಮುಚ್ಚಿದ್ದುವು. ಆದ್ದರಿಂದ ಠಾಕೂರಣಿಯು ಅಕ್ಕಿ ತೆಗೆದುಕೊಂಡು ಅದಕ್ಕೆ ಬದಲಾಗಿ ಅರಳು ಅವಲಕ್ಕಿ ಏನನ್ನಾದರೂ ತರುವುದಕ್ಕೆ ಹೊರಟರು. ಚಕ್ರವರ್ತಿಗಳಿಗೆ ಅದನ್ನು ನೋಡಿ ಸಿಟ್ಟು ಬಂತು. ನಾಗಮಹಾಶಯರು ಮಾತ್ರ “ಇದೆಲ್ಲಾ ಭಗವಂತನ ಇಚ್ಛೆ ಭಗವಂತನ ದಯೆ; ನನ್ನ ಪರೀಕ್ಷೆ ಮಾತ್ರ” ಎಂದು ಹೇಳಿದರು.</p>
<p>ಒಂದು ದಿನ ಮಳೆಗಾಲದಲ್ಲಿ ಇಬ್ಬರು ಅತಿಥಿಗಳು ಅವರ ಮನೆಗೆ ಬಂದರು. ಆ ದಿನ ಪ್ರಬಲವಾದ ಮಳೆ ಬಿಡದೆ ಸುರಿಯುತ್ತಿತ್ತು. ನಾಗಮಹಾಶಯರ ಮನೆಯಲ್ಲಿ ನಾಲ್ಕು ಕೋಣೆಗಳಿದ್ದುವು; ಅವುಗಳಲ್ಲಿ ಮೂರರಲ್ಲಿಯೂ ಛಾವಣಿಯು ಸೋರಿ ನೀರು ಸುರಿಯುತ್ತಿತ್ತು. ಒಂದು ಮಾತ್ರ ಸರಿಯಾಗಿತ್ತು. ಅದರಲ್ಲಿಯೇ ನಾಗಮಹಾಶಯರು ಮಲಗುತ್ತಿದ್ದರು. ಬಂದ ಅತಿಥಿಗಳಿಗಿಬ್ಬರಿಗೂ ಊಟ ಉಪಚಾರಗಳಾದುವು. ಆದರೆ ಮಲಗುವುದೆಲ್ಲಿ? ನಾಗಮಹಾಶಯರು ಠಾಕೂರಣಿಯವರನ್ನು ಕುರಿತು “ಇವೊತ್ತು ನಮ್ಮ ಪರಮಭಾಗ್ಯ! ಈ ಸಾಕ್ಷಾತ್​ ನಾರಾಯಣರಿಗೋಸ್ಕರ ಒಂದು ಸ್ವಲ್ಪ ಕಷ್ಟವನ್ನು ಸಹಿಸಲಾರೆಯಾ? ಬಾ ನಾವು ಆ ಮೂಲೆಯಲ್ಲಿ ಕುಳಿತುಕೊಂಡು ಭಗವದ್ಧ್ಯಾನ ಮಾಡುತ್ತ ರಾತ್ರಿಯನ್ನು ಕಳೆಯೋಣ!” ಎಂದು ಹೇಳಿ ಅತಿಥಿಗಳಿಗೆ ಒಳ್ಳೆಯ ಕೊಠಡಿಯನ್ನು ಬಿಟ್ಟುಕೊಟ್ಟು ತಾವಿಬ್ಬರೂ ಮನೆಯ ಒಂದು ಮೂಲೆಯಲ್ಲಿ ಕುಳಿತುಕೊಂಡು ರಾಮಕೃಷ್ಣ ನಾಮಸ್ಮರಣೆಯನ್ನು ಮಾಡುತ್ತ ರಾತ್ರಿಯನ್ನು ಕಳೆದರು.</p>
<p>ಸಾಮಾನ್ಯ ಗೃಹಸ್ಥರ ಮನೆಯ ಖರ್ಚುವೆಚ್ಚಗಳಂತೆ ನಾಗಮಹಾಶಯರ ಮನೆಯ ಖರ್ಚುವೆಚ್ಚಗಳು ತಿಂಗಳಿಗಿಷ್ಟೆಂದು ನಿಯತವಾಗಿರಲಿಲ್ಲ. ಕಂಟ್ರಾಕ್ಟು ಕೆಲಸದಲ್ಲಿ ವರ್ಷದ ಉದ್ದಕ್ಕೂ ಒಂದೇ ಸಮನಾಗಿ ಲಾಭ ಬರುತ್ತಿರಲಿಲ್ಲ; ಹಾಗೇ ಮನೆಗೆ ಬರುವ ಅತಿಥಿಗಳ ಸಂಖ್ಯೆಯೂ ಗೊತ್ತಿರುತ್ತಿರಲಿಲ್ಲ. ಆದ್ದರಿಂದ ಆಗಾಗ್ಗೆ ಮನೆಯಲ್ಲಿ ಸಾಮಾನುಗಳು ಇಲ್ಲದೆ ಹೋಗುತ್ತಿದ್ದುವು. ಕೈಯಲ್ಲಿ ಕಾಸು ಇರುತ್ತಿರಲಿಲ್ಲ. ನಾಗಮಹಾಶಯರು ಆಗ ನಾರಾಯಣಗಂಜು ಮುಂತಾದ ಸ್ಥಳಗಳಲ್ಲಿ ಗುರುತಾದ ಅಂಗಡಿಗಳಿಂದ ಸಾಲ ತಂದು ವರ್ಷದ ಕೊನೆಯಲ್ಲಿ ರಣಜಿತನು ಕಳುಹಿಸುವ ಹಣದಿಂದ ಸಾಧ್ಯವಾದಷ್ಟು ಮಟ್ಟಿಗೆ ಆ ಸಾಲಗಳನ್ನು ತೀರಿಸಿಬಿಡುತ್ತಿದ್ದರು. ಅಂಗಡಿಗಳಲ್ಲಿ ನಾಗಮಹಾಶಯರಿಗೆ ಇದ್ದ ಗೌರವವು, ಎಷ್ಟೋ ಸಾಹುಕಾರರಿಗೂ ಇರಲಿಲ್ಲ. ಒಂದು ಅಂಗಡಿಯಿಂದ ವರ್ತನೆಯಾಗಿ ಸಾಮಾನು ತರುವುದು ಅವರ ಪದ್ಧತಿಯಾಗಿತ್ತು. “ಸತ್ಯವನ್ನು ಅನುಸರಿಸುತ್ತಿದ್ದರೆ, ಆ ಸತ್ಯವೇ ಸರ್ವದಾ ಕಾಪಾಡುತ್ತದೆ; ಭಗವಂತನು ಅವರಿಗೆ ಅಗತ್ಯವಾಗಿ ಕೃಪೆ ತೋರಿಸುವರು” ಎನ್ನುತ್ತಿದ್ದರು. ಯಾರಲ್ಲಿ ಅವರು ಸಾಮಾನು ತೆಗೆದುಕೊಳ್ಳುತ್ತಿದ್ದರೋ ಅವರಿಗೆ ಇವರಲ್ಲಿ ವಿಶೇಷ ಭಕ್ತಿ. ಅವರಿಗೆಂದರೆ ಮಿಕ್ಕವರಿಗೆ ಕೊಡುವ ದರದಲ್ಲಿ ದಳ್ಳಾಳಿಯನ್ನು ಬಿಟ್ಟುಕೊಡುತ್ತಿದ್ದರು. ನಾಗಮಹಾಶಯರಿಗೆ ಅದು ಗೊತ್ತಾದರೆ “ಮಿಕ್ಕವರಿಗೆ ಕೊಟ್ಟ ಹಾಗೇ ನನಗೂ ಕೊಡಿ; ದಳ್ಳಾಳಿ ವಜಾಮಾಡಬೇಡಿ” ಎನ್ನುವರು. ನಾಗಮಹಾಶಯರು ಒಳ್ಳೆಯ ಕ್ರಿಯಾವಂತರೆಂದೂ ಅವರ ಕೈಯಿಂದ ಬೋಣಿಯಾದ ದಿವಸ ವ್ಯಾಪಾರವು ಚೆನ್ನಾಗಿ ಆಗುವುದೆಂದೂ ಅಂಗಡಿಯವರಲ್ಲಿ ಒಂದು ನಂಬಿಕೆಯಿತ್ತು. ಆದ್ದರಿಂದ ಕೊನೆಗೆ, ಬೆಸ್ತರವಳು ತನ್ನ ಮೀನನ್ನು ಕೊಂಡುಕೊಳ್ಳಬೇಕೆಂದೂ ಕವಾಡಿಗಳು ತನ್ನ ಹಾಲನ್ನು ಕೊಂಡುಕೊಳ್ಳಬೇಕೆಂದೂ ಅವರನ್ನು ಕೇಳಿಕೊಳ್ಳುತ್ತಿದ್ದರು. ಒಂದು ದಿನ ಹಾಲು ಹೆಚ್ಚಾಗಿ ಬೇಕಾಗಿದ್ದದ್ದರಿಂದ ಅದನ್ನು ಒಬ್ಬ ಕವಾಡಿಗನಿಂದ ಕೊಂಡುಕೊಂಡು, ಚಿಲ್ಲರೆ ಇಲ್ಲದ್ದರಿಂದ ಅವನ ಕೈಗೆ ಒಂದು ರೂಪಾಯಿ ಕೊಟ್ಟರು. ಅವರು ಬಾಕಿಯನ್ನು ಹಿಂದಕ್ಕೆ ಯಾವಾಗಲೂ ಕೇಳುತ್ತಿರಲಿಲ್ಲ. ಅದರಂತೆ ಈಗಲೂ ಅವರು ಕೇಳಲಿಲ್ಲ; ಕವಾಡಿಗನೂ ಹಿಂದಕ್ಕೆ ಕೊಡಲಿಲ್ಲ. ಮತ್ತೊಂದು ದಿನ ಅವನ ಹತ್ತಿರವೇ ಹಾಲು ಕೊಂಡುಕೊಂಡು ನಾಗಮಹಾಶಯರು ಅವೊತ್ತಿನ ದುಡ್ಡನ್ನು ಲೆಕ್ಕಾಚಾರಮಾಡಿ ಕೊಟ್ಟುಬಿಟ್ಟರು; ಹಿಂದಿನ ಬಾಕಿಯ ಪ್ರಸ್ತಾಪವನ್ನೆತ್ತಲೇ ಇಲ್ಲ; ಹಾಲಿನವನು <span>–</span> ಈ ಹುಚ್ಚ ಎಲ್ಲೋ ಮರೆತುಬಿಟ್ಟಿದ್ದಾನೆ, ಎಂದುಕೊಂಡು ತಾನೂ ಬಾಕಿಯ ಪ್ರಸ್ತಾಪವನ್ನೆತ್ತದೆಯೇ ಅವೊತ್ತಿನ ದುಡ್ಡನ್ನು ತೆಗೆದುಕೊಂಡು ಹೊರಟುಹೋದನು. ನಾನು ಆಗಾಗ್ಯೆ ಅವರ ಜೊತೆಯಲ್ಲಿ ಅಂಗಡಿಗೆ ಹೋಗಿ ನೋಡಿದ್ದೇನೆ <span>–</span> ಅವರು ಯಾವಾಗಲೂ ಚೌಕಶಿ ಮಾಡುತ್ತಿರಲಿಲ್ಲ. ಅಂಗಡಿಯವನು ಯಾವ ಬೆಲೆಯನ್ನು ಹೇಳಿದರೆ ಆ ಬೆಲೆಯನ್ನು ಕೊಡುತ್ತಿದ್ದರು. ಒಂದು ದಿನ ನಾಗಮಹಾಶಯರನ್ನು ನೋಡುವುದಕ್ಕೆಂದು ಬಂದು ಒಬ್ಬಾತನು ಅವರ ಮನೆಯಲ್ಲಿಯೇ ಖಾಯಿಲೆ ಮಲಗಿದನು. ಅವರು ಎಷ್ಟೋ ಆದರದಿಂದ ರೋಗಿಗೆ ಶುಶ್ರೂಷೆ ಮಾಡಿದರು. ವಾಸಿಯಾದ ಮೇಲೆ ಆತನನ್ನು ಅವರ ಮನೆಗೆ ಕಳುಹಿಸುವುದಕ್ಕೋಸ್ಕರ ನಾವಿಬ್ಬರೂ ಒಂದು ದೋಣಿಯನ್ನು ಬಾಡಿಗೆಗೆ ಗೊತ್ತುಮಾಡಿಕೊಂಡು ಬರುವುದಕ್ಕೆಂದು ಹೋದೆವು. ಅಂಬಿಗನು ಯದ್ವಾತದ್ವಾ ಬಾಡಿಗೆ ಕೇಳಿದ್ದರಿಂದ ನಾನು ಚೌಕಶಿ ಮಾಡುವುದಕ್ಕೆ ಹೋದೆ; ನಾಗಮಹಾಶಯರು ನನ್ನನ್ನು ಗದರಿಸಿ “ಯಾಕೆ ಸುಮ್ಮನೆ ಜಗಳ ಆಡುತ್ತೀಯೆ, ಇವರು ಯಾವಾಗಲೂ ಸುಳ್ಳು ಹೇಳುವುದಿಲ್ಲ” ಎಂದರು. ಅಂಬಿಗನು ಕೇಳಿದ ಬಾಡಿಗೆಯೇ ನಿಷ್ಕರ್ಷೆಯಾಯಿತು. ಬಂದು ರೋಗಿಯನ್ನು ಅದರಲ್ಲಿ ಕೂರಿಸಿದೆವು. ಆತನ ಹತ್ತಿರ ದುಡ್ಡು ಕಾಸು ಏನೂ ಇರಲಿಲ್ಲ. ಆದ್ದರಿಂದ ನಾಗಮಹಾಶಯರೇ ಬಾಡಿಗೆಯನ್ನು ಕೊಟ್ಟರು. ಹೀಗೆ ಅವರು ಅನೇಕರಿಗೆ ದಾರಿಯ ಖರ್ಚನ್ನೂ ಕೊಡಬೇಕಾಗುತ್ತಿತ್ತು.</p>
<p>ಈ ರೀತಿ ಅಪರಿಮಿತವಾದ ಖರ್ಚಿನಿಂದ ನಾಗಮಹಾಶಯರು ಸ್ವಲ್ಪ ಸಾಲಕ್ಕೆ ಸಿಕ್ಕಿಕೊಳ್ಳಬೇಕಾಯಿತು. ಆ ಸಾಲವನ್ನು ತೀರಿಸಿಬಿಡುತ್ತೇವೆಂದು ಯಾರಾದರೂ ಹೇಳಿದರೆ ಅವರು ಒಪ್ಪುತ್ತಿರಲಿಲ್ಲ. ಪೂಜ್ಯಪಾದ ವಿವೇಕಾನಂದ ಸ್ವಾಮಿಗಳು ಅಮೇರಿಕಾದಿಂದ ಹಿಂದಿರುಗಿ ಬಂದು ನಾಗಮಹಾಶಯರ ಸಾಲದ ವಿಚಾರವನ್ನು ಕೇಳಿ ತಾವು ಸಹಾಯ ಮಾಡುವುದಾಗಿ ಪ್ರಸ್ತಾಪ ಮಾಡಿದರು. ನಾಗಮಹಾಶಯರು “ಸಂನ್ಯಾಸಿಗಳು ನನ್ನ ವಿಚಾರದಲ್ಲಿ ಇಷ್ಟೊಂದು ಕೃಪೆಮಾಡಿದ್ದೇ ನನಗೆ ಯಥೇಚ್ಛವಾಯಿತು. ಪಾಲ್​ ಬಾಬುಗಳು ಕೊಡುವ ಹಣದಿಂದಲೇ ಹೇಗೋ, ಕಷ್ಟದಲ್ಲಿಯೋ ಸುಖದಲ್ಲಿಯೋ, ನನ್ನ ಸಂಸಾರವು ನಡೆದುಕೊಂಡು ಹೋಗುತ್ತಿದೆ” ಎಂದುಬಿಟ್ಟರು. ಸಾಲಕ್ಕೋಸ್ಕರ ನಾನು ಚಿಂತಿಸುತ್ತಿದ್ದದ್ದನ್ನು ಕಂಡಾಗ “ಸಂಪಾದನೆಯಾಗದಿದ್ದರೆ ಉಪವಾಸವಾದರೂ ಇರಬಹುದು, ಗೃಹಸ್ಥ ಧರ್ಮವನ್ನು ಬಿಡಲಾರೆ; ನೀವು ಈ ಅಲ್ಪ ವಿಚಾರಗಳನ್ನು ಮನಸ್ಸಿಗೆ ಹತ್ತಿಸಿಕೊಳ್ಳಬೇಡಿ. ಭಗವಾನ್​ ರಾಮಕೃಷ್ಣನು ಏನಾಗಬೇಕೋ ಅದನ್ನು ಮಾಡಿಸುತ್ತಾನೆ” ಎನ್ನುತ್ತಿದ್ದರು.</p>
<p>ನಾಗಮಹಾಶಯರು ಯಾವಾಗಲೂ ಆಳನ್ನು ಇಟ್ಟುಕೊಂಡಿರಲಿಲ್ಲ. ಅವರು ಊರಿನಲ್ಲಿದ್ದಾಗ ಜನರನ್ನು ನೇಮಿಸಿ ಮನೆಯನ್ನು ರಿಪೇರಿ ಮಾಡಿಸುವ ಪದ್ಧತಿ ಇರಲಿಲ್ಲ. ಅವರು ಬೇರೆ ಊರಿಗೆ ಹೋಗಿದ್ದಾಗ ಠಾಕೂರಣಿಯವರು ಗಿಡಗೆಂಟೆಗಳನ್ನು ಕೀಳಿಸಿ, ಛಾವಣಿಯನ್ನು ಸರಿಪಡಿಸಿ ಮನೆ ರಿಪೇರಿ ಮಾಡಿಸುತ್ತಿದ್ದರು. ಒಂದುಸಾರಿ ನಾಗಮಹಾಶಯರು ಬಹುಕಾಲ ಊರಿನಲ್ಲಿಯೇ ನಿಂತುಬಿಟ್ಟಿದ್ದರಿಂದ ಮನೆಯೆಲ್ಲಾ ಶಿಥಿಲವಾಗಿ ಛಾವಣಿಯಿಂದ ನೀರು ಇಳಿಯುವ ಹಾಗಯಿತು. ಆಗ ಠಾಕೂರಣಿಯವರು ಮನೆಗೆ ಹೊಸದಾಗಿ ಛಾವಣಿ ಹೊದಿಸುವುದಕ್ಕೆ ಒಬ್ಬ ಕೆಲಸಗಾರನನ್ನು ನೇಮಿಸಿದರು. ಅವನು ಮನೆಯೊಳಕ್ಕೆ ಕಾಲಿಟ್ಟ ಕೂಡಲೆ ನಾಗಮಹಾಶಯರು ವ್ಯಥೆಪಟ್ಟುಕೊಳ್ಳುವುದಕ್ಕೆ ಮೊದಲಾಯಿತು. ಅವನನ್ನು ಕೂರಿಸಿ ತಂಬಾಕನ್ನು ಸಿದ್ಧಮಾಡಿಕೊಟ್ಟರು. ಸ್ವಲ್ಪ ಹೊತ್ತಿನ ಮೇಲೆ ಆತನು ಛಾವಣಿಯ ಮೇಲೆ ಕೆಲಸಕ್ಕೆ ಮೊದಲುಮಾಡಿದನು. ನಾಗಮಹಾಶಯರು ಒದ್ದಾಡಿಕೊಳ್ಳುತ್ತ ಅವನನ್ನು ಇಳಿದು ಬರಬೇಕೆಂದರು. ಎಷ್ಟೋ ವಿನಯದಿಂದ ಬೇಡಿಕೊಂಡರು. ಆದರೆ ಏನು ಮಾಡಿದರೂ ಅವನು ಇಳಿಯಲಿಲ್ಲ. ಆಗ ನಾಗಮಹಾಶಯರಿಗೆ ಸುಮ್ಮನಿರಲಾಗಲಿಲ್ಲ. ತಲೆತಲೆ ಬಡಿದುಕೊಳ್ಳುತ್ತ “ಅಯ್ಯೋ ಗುರುದೇವ! ಈ ಗೃಹಸ್ಥಾಶ್ರಮದಲ್ಲಿರಬೇಕೆಂದು ನನಗೆ ಏಕೆ ಅಪ್ಪಣೆ ಮಾಡಿಹೋದಿರಿ? ನನ್ನ ಸುಖಕ್ಕೋಸ್ಕರ ಜನರು ಕಷ್ಟಪಡುತ್ತಿರುವುದನ್ನು ನೋಡಬೇಕಾಯಿತು! ಈ ಗೃಹಸ್ಥಾಶ್ರಮ ಹಾಳಾಗಲಿ!” ಎನ್ನುವುದಕ್ಕೆ ಮೊದಲು ಮಾಡಿದರು. ಅವರ ಗೋಳಾಟವನ್ನು ನೋಡಿ ಕೆಲಸಗಾರನು ಕೆಳಕ್ಕೆ ಇಳಿದುಬಂದನು. ಇನ್ನೂ ಇಳಿದುಬರುತ್ತಿದ್ದ ಹಾಗೆಯೇ ನಾಗಮಹಾಶಯರು ಅವನಿಗೆ ತಂಬಾಕು ಸಿದ್ಧಮಾಡಿಕೊಟ್ಟು, ಗಾಳಿ ಹಾಕುವುದಕ್ಕೆ ಮೊದಲುಮಾಡಿದರು. ಅವನ ಆಯಾಸ ಪರಿಹಾರವಾದಮೇಲೆ, ಒಂದು ದಿನದ ಪೂರ್ತಿ ಕೂಲಿಯನ್ನು ಕೊಟ್ಟು ಅವನನ್ನು ಕಳುಹಿಸಿದರು.</p>
<p>ದೋಣಿಯಲ್ಲಿ ಕುಳಿತರೆ ನಾಗಮಹಾಶಯರು ಅಂಬಿಗನನ್ನು ದೋಣಿ ನಡೆಸಗೊಡುತ್ತಿರಲಿಲ್ಲ; ತಾವೇ ಹುಟ್ಟುಹಾಕುತ್ತಿದ್ದರು. ಮಿಕ್ಕ ಪ್ರಯಾಣಿಕರು ಅವರು ದೋಣಿ ನಡೆಸುವುದನ್ನು ತಪ್ಪಿಸಬೇಕೆಂದು ಬೇಕಾದಷ್ಟು ಪ್ರಯತ್ನಮಾಡುತ್ತಿದ್ದರು. ಆದರೆ ಅವರು ಯಾರ ಮಾತನ್ನೂ ಕೇಳುತ್ತಿರಲಿಲ್ಲ. ಆದ್ದರಿಂದ ಕೈಲಾದಮಟ್ಟಿಗೂ ಯಾರೂ ಅವರನ್ನು ತಮ್ಮ ದೋಣಿಯನ್ನು ಹತ್ತಗೊಡಿಸುತ್ತಿರಲಿಲ್ಲ. ಮಳೆಗಾಲದಲ್ಲಿ ದೇವಭೋಗ ಗ್ರಾಮದಲ್ಲೆಲ್ಲಾ ನೀರುತುಂಬಿಕೊಳ್ಳುವುದರಿಂದ ದೋಣಿಯಿಲ್ಲದೆ ಮನೆಯಿಂದ ಮನೆಗೆ ಹೋಗುವುದಕ್ಕಾಗುವುದಿಲ್ಲ. ನಾಗಮಹಾಶಯರಿಗೆ ಸ್ವಂತ ದೋಣಿಯಿರಲಿಲ್ಲ. ಠಾಕೂರಣಿಯವರು ನೆರೆ ಹೊರೆಯವರ ಸಹಾಯದಿಂದ, ಮುಂಚೆಯೇ ಸೌದೆ ಮುಂತಾದ ಸಾಮಾನುಗಳನ್ನು ಶೇಖರಿಸಿಟ್ಟುಕೊಳ್ಳುತ್ತಿದ್ದರು.</p>
<p>ಪ್ರತಿನಿತ್ಯವೂ ಸಾಯಂಕಾಲದ ಹೊತ್ತು ನಾಗಮಹಾಶಯರು ಧೂಪದೀಪಾದಿಗಳಿಂದ ರಾಮಕೃಷ್ಣ ಪರಮಹಂಸರ ಪಠಕ್ಕೆ ಪೂಜೆ ಮಾಡುತ್ತಿದ್ದರು. ಭಕ್ತರು ಸೇರಿದರೆ ಭಜನೆಯಾಗುತ್ತಿತ್ತು. ಆದರೆ ಅವರು ಭಜನೆ ಮಾಡುವವರ ಜೊತೆಯಲ್ಲಿ ಸಾಮಾನ್ಯವಾಗಿ ಸೇರುತ್ತಿರಲಿಲ್ಲ; ನಡುವೆಯ ಒಂದು ಪಕ್ಕದಲ್ಲಿ ಕುಳಿತು ಎಲ್ಲರಿಗೂ ತಂಬಾಕು ಮಾಡಿಕೊಡುತ್ತಿದ್ದರು. ಅವರಿದ್ದರೆ ಕೀರ್ತನ ಭಜನೆಗಳಲ್ಲಿ ತುಂಬ ಕಳೆ ಇರುತ್ತಿತ್ತು. ಕೀರ್ತನೆಯ ಕೊನೆಯಲ್ಲಿ ಮಾತ್ರ ಅವರು ರಾಮಕೃಷ್ಣರ ಹೆಸರಿನಲ್ಲಿ ಜಯಧ್ವನಿಮಾಡುತ್ತಿದ್ದರು. ಕೇವಲ ಭಜನೆಯೊಂದರಲ್ಲೇ ಏಕೆ, ನಾಗಮಹಾಶಯರ ಮನೆಯ ಪ್ರತಿಯೊಂದು ಕ್ರಿಯಾಕಲಾಪಗಳಲ್ಲಿಯೂ ಪೂರ್ಣ ಭಕ್ತ್ಯುತ್ಸಾಹಗಳು ಕಂಡುಬರುತ್ತಿದ್ದುವು. ಒಂದು ವರ್ಷ ಶರಚ್ಚಂದ್ರ ಚಕ್ರವರ್ತಿಗಳು ಸರಸ್ವತಿ ಪೂಜೆಯ ದಿನ ಅವರ ಮನೆಗೆ ಹೋಗಿದ್ದರು. ಅವರು ಮಧ್ಯೆ ಮಧ್ಯೆ ಚಕ್ರವರ್ತಿಗಳಿಂದ ಶಾಸ್ತ್ರ ವ್ಯಾಖ್ಯಾನವನ್ನು ಕೇಳುತ್ತಿದ್ದರು. ಒಂದೇ ಶ್ಲೋಕಕ್ಕೆ ಬೇರೆ ಬೇರೆ ವ್ಯಾಖ್ಯಾನವನ್ನು ಕೇಳಿ ಅವರು <span>–</span> “ಇದೂ ನಿಜ ಅದೂ ನಿಜ! ಯಾರು ಎಂಥ ಅಧಿಕಾರಿಗಳೋ ನೋಡಿಕೊಂಡು ಅವರಿಗೆ ತಕ್ಕಹಾಗೆ ವ್ಯಾಖ್ಯಾನಮಾಡಿದೆ. ಇದರಲ್ಲಿ ವ್ಯಾಖ್ಯಾನಕಾರರ ದೋಷವೇನೂ ಇಲ್ಲ” ಎಂದರು. ಅವರು ಬಹುರೂಪಿಯಾಗಿರುವ ಕಥೆಯನ್ನು ಹೇಳಿ “ಈಶ್ವರನಿಗೆ ಅನಂತರೂಪಗಳು; ಯಾರು ಯಾರು ಅವನನ್ನು ಯಾವ ಯಾವ ರೀತಿಯಲ್ಲಿ ತಿಳಿದುಕೊಂಡಿದ್ದಾರೋ ಅವರವರು ಆಯಾ ರೀತಿಯಲ್ಲಿ ವರ್ಣಿಸಿರುತ್ತಾರೆ. ಅವರ ಸ್ವರೂಪವೆಂಥದೆಂಬುದನ್ನು ಯಾರಿಗೂ ಹೇಳುವುದು ಸಾಧ್ಯವಲ್ಲ” ಎಂದರು. ಆಮೇಲೆ ಮಂಟಪದಲ್ಲಿಟ್ಟಿದ್ದ ದೇವೀ ಮೂರ್ತಿಯನ್ನು ತೋರಿಸಿ, “ಇದೆಲ್ಲಾ ನಿಜ; ಈ ದೇವ ದೇವಿಯರ ಸಾಧನವನ್ನು ಮಾಡಿ ಎಷ್ಟು ಜನ ಮುಕ್ತರಾಗಿ ಹೋಗಿದ್ದಾರೆ!” ಎನ್ನುತ್ತ ಮೇಲಿಂದಮೇಲೆ ದೇವಿಗೆ ನಮಸ್ಕಾರಮಾಡಲು ಮೊದಲು ಮಾಡಿದರು. ಪುರೋಹಿತರು ಬೇಕಾದಷ್ಟು ಪೂಜಾ ಸಾಮಗ್ರಿಗಳನ್ನಿಟ್ಟುಕೊಂಡು ಮಂಟಪದ ತುಂಬ ಪೂಜೆಮಾಡುತ್ತಿದ್ದರು. ನಾಗಮಹಾಶಯರು ಮತ್ತೆ ದೇವೀ ಮೂರ್ತಿಯನ್ನು ನೋಡಿ, “ಮಾತೆಯು ಸಾಕ್ಷಾತ್​ ವಿದ್ಯಾರೂಪಿಣಿ! ಅವಳ ಕೃಪೆಯುಂಟಾಗದಿದ್ದರೆ ಯಾರಿಗಾದರೂ ಅವಿದ್ಯೆಯಿಂದ ಪಾರಾಗುವುದಕ್ಕಾಗುತ್ತದೆಯೆ? ಮಾತೆಯು ನನ್ನನ್ನು ಮೂರ್ಖನನ್ನಾಗಿ ಮಾಡಿ ಶೂದ್ರರ ಮನೆಯಲ್ಲಿ ಹಾಕಿದ್ದಾಳೆ; ನನಗೆ ಶಾಸ್ತ್ರಾಧಿಕಾರವಿಲ್ಲ; ಆದ್ದರಿಂದ ತಾವು ಶಾಸ್ತ್ರ ವಿಷಯವನ್ನು ವಿವರಿಸಿ ನನ್ನ ಮೇಲೆ ಕೃಪೆಮಾಡಿ!” ಎಂದು ಕೇಳಿಕೊಂಡರು. ಅವರಿಗೆ ದೇವರಲ್ಲಿ ಅಂಥ ದೃಢವಾದ ಭಕ್ತಿಯನ್ನು ನೋಡಿ ನನಗೆ, ನಾಗಮಹಾಶಯರು ದೇವತಾಸಿದ್ಧರು, ಬ್ರಹ್ಮಜ್ಞರಲ್ಲ, ಎನ್ನಿಸಿತು. ನಾನು ಇತ್ತ ಕಡೆ ಹೀಗೇ ಯೋಚಿಸುತ್ತಿದ್ದೆ, ಅವರು ಆ ಮಧ್ಯೆ ಎಲ್ಲಿಗೋ ಅಲ್ಲಿಂದ ಎದ್ದು ಹೋಗಿ ಬಿಟ್ಟಿದ್ದರು. ಹುಡುಕಿಕೊಂಡುಹೋಗಿ ನೋಡಲು, ಅಡಿಗೆ ಮನೆಯ ಹಿಂದೆ ಒಂದು ಮಾವಿನ ಮರದ ಕೆಳಗೆ ನಿಂತುಕೊಂಡಿದ್ದಾರೆ. ಆಗ ಅವರಿಗೆ ಪೂರ್ಣ ಭಾವಾವೇಶ <span>–</span> “ಮಾತೆಯು ನಮ್ಮ ಆ ಹುಲ್ಲು ಮಣ್ಣುಗಳ ಮೂರ್ತಿಯಲ್ಲಿ ಬದ್ಧಳಾಗಿದ್ದಾಳೇನು? ಅವಳು ಅನಂತ ಸಚ್ಚಿದಾನಂದಮಯಿ; ಮಹಾ ವಿದ್ಯಾಸ್ವರೂಪಣಿ” ಎನ್ನುತ್ತಿದ್ದರು. ಹೀಗೆನ್ನುತ್ತ ಎನ್ನುತ್ತ ಗಭೀರ ಸಮಾಧಿಯಲ್ಲಿ ಮಗ್ನರಾದರು. ಸುಮಾರು ಅರ್ಧಘಂಟೆಯ ಮೇಲೆ ಆ ಸಮಾಧಿಯು ಇಳಿಯಿತು. ಆಮೇಲೆ ಈ ವಿಷಯವನ್ನು (ಚಕ್ರವರ್ತಿಗಳು) ಠಾಕೂರಣಿಗೆ ತಿಳಿಸಲು ಅವರು “ಅಯ್ಯಾ, ನೀನೇನೋ ಅವರ ಈ ಅವಸ್ಥೆಯನ್ನು ಇವೊತ್ತು ಹೊಸದಾಗಿ ನೋಡುತ್ತೀಯೆ. ಒಂದೊಂದು ದಿವಸ ಎರಡು ಮೂರು ಗಂಟೆಯಾದರೂ ಅವರಿಗೆ ಪ್ರಜ್ಞೆ ಬರುವುದಿಲ್ಲ; ಒಂದೊಂದು ದಿವಸವಂತೂ, ಅವರು ದೇಹಬಿಟ್ಟು ಹೊರಟೇ ಹೋಗಿಬಿಟ್ಟರೇನೋ ಎನ್ನಿಸಿಬಿಡುತ್ತದೆ” ಎಂದು ಹೇಳಿದರು.</p>
<p>ಆಗಾಗ್ಯೆ, ತುಂಬ ಜನಗಳು ಬಂದು ಸೇರಿದರೆ, ಅವರು “ತಾಯಿ! ಇದೇನಮ್ಮಾ!” ಎನ್ನುತ್ತ ವೇಷ ಮರೆಸಿಕೊಂಡು ಕಲ್ಕತ್ತೆಗೆ ಓಡಿಹೋಗಿ ಬಿಡುತ್ತಿದ್ದರು. ಅಲ್ಲದೆ, ರಾಮಕೃಷ್ಣ ಭಕ್ತರನ್ನು ನೋಡಬೇಕೆಂದು ಯಾವಾಗಲಾದರೂ ಮನಸ್ಸಿಗೆ ಆತುರ ಹತ್ತಿದರೆ ಆ ಕೂಡಲೆ ಕಲ್ಕತ್ತೆಗೆ ಹೋಗಿಬಿಡುತ್ತಿದ್ದರು. ಮತ್ತು ಪ್ರತಿ ವರ್ಷವೂ ದುರ್ಗಾಪೂಜೆಗೆ ಮುಂಚೆ ಪೂಜೆಯ ಸಾಮಾನುಗಳನ್ನು ಕೊಂಡುಕೊಳ್ಳುವುದಕ್ಕಾಗಿಯೂ ಕಲ್ಕತ್ತೆಗೆ ಹೋಗುತ್ತಿದ್ದರು.</p>
<p>ಒಂದುಸಾರಿ ನವದ್ವೀಪದಿಂದ ಇಬ್ಬರು ಸಾಧುಗಳು ನಾಗಮಹಾಶಯರನ್ನು ದರ್ಶನಮಾಡಬೇಕೆಂದು ದೇವಭೋಗಕ್ಕೆ ಬಂದರು, ಆದರೆ ಆಗ ಅವರು ಊರಲ್ಲಿಲ್ಲದ್ದರಿಂದ ಮೂರು ದಿನ ಅಲ್ಲಿದ್ದು ಆಮೇಲೆ ನವದ್ವೀಪಕ್ಕೆ ಹಿಂತಿರುಗಿ ಹೊರಟುಹೋದರು. ಈ ವೃತ್ತಾಂತವು ಠಾಕೂರಣಿಯವರಿಂದ ತಿಳಿದುಕೊಂಡದ್ದಾಗಿದೆ.</p>
<p>ತುರೀಯಾನಂದ ಸ್ವಾಮಿಗಳು ಜ್ಞಾನಾನಂದರನ್ನು ಕರೆದುಕೊಂಡು ನಾಗಮಹಾಶಯರನ್ನು ದರ್ಶನಮಾಡುವುದಕ್ಕೆಂದು ಒಂದುಸಾರಿ ದೇವ ಭೋಗಕ್ಕೆ ಬಂದರು. ಆಗ ಮಳೆಗಾಲ; ದಾರಿಯೆಲ್ಲಾ ಮುಚ್ಚಿಹೋಗಿ ದೇವಭೋಗ ಗ್ರಾಮವು ಒಂದು ಅಖಂಡ ಜಲರಾಶಿಯಾಗಿತ್ತು. ಆದ್ದರಿಂದ ಇಬ್ಬರು ಸ್ವಾಮಿಗಳೂ ದೋಣಿಮಾಡಿಕೊಂಡು ನೆಟ್ಟಗೆ ನಾಗಮಹಾಶಯರ ಮನೆಯೊಳಕ್ಕೇ ಬಂದಿಳಿದರು. ನಾಗಮಹಾಶಯರು ಅವರನ್ನು ನೋಡಿದ ಕೂಡಲೆ “ಜಯ ರಾಮಕೃಷ್ಣ! ಜಯ ರಾಮಕೃಷ್ಣ!” ಎನ್ನುತ್ತ ನೀರಿನೊಳಕ್ಕೆ ಹಾರಿದರು <span>–</span> ಮೈ ಮೇಲೆ ಜ್ಞಾನವಿಲ್ಲ! ಸಂನ್ಯಾಸಿಗಳಿಬ್ಬರೂ ಕಷ್ಟಪಟ್ಟು ಅವರನ್ನು ನೀರಿನಿಂದ ಎತ್ತಬೇಕಾಯಿತು.</p>
<p>ಅಮೇರಿಕಾದಿಂದ ಹಿಂತಿರುಗಿ ಬಂದಮೇಲೆ, ಸ್ವಾಮಿ ವಿವೇಕಾನಂದರಿಗೆ ದೇವಭೋಗಕ್ಕೆ ಹೋಗಿ ಹಳ್ಳಿಯ ಸುಖ ಸ್ವಾತಂತ್ರ್ಯಗಳನ್ನು ಅನುಭವಿಸಬೇಕೆಂದೂ ಅಲ್ಲಿಯ ಜನಗಳಂತೆಯೇ ಸ್ನಾನ ಶೌಚಾದಿಗಳನ್ನು ಆಚರಿಸಿಕೊಂಡು ಇರಬೇಕೆಂದೂ ಅಪೇಕ್ಷೆಯಾಯಿತು. ಆಗ ನಾಗಮಹಾಶಯರು ಸ್ವಾಮಿಗಳಿಗೋಸ್ಕರ ಶೌಚ ಸ್ನಾನ ಮೊದಲುಗೊಂಡು ಎಲ್ಲಕ್ಕೂ ಆದರದಿಂದ ಏರ್ಪಾಡು ಮಾಡಿದರು; ಆದರೆ ಅವರು ಬದುಕಿರುವಾಗ ಸ್ವಾಮಿಗಳು ದೇವಭೋಗಕ್ಕೆ ಪ್ರಯಾಣಮಾಡಲಾಗಲಿಲ್ಲ.</p>
</section>
</body>
</html>
