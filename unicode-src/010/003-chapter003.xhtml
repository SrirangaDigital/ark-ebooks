<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
 <title>ನಾಗಮಹಾಶಯ</title>
<link rel="stylesheet" type="text/css" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-003">
<h1 class="level1-title" epub:type="title">ಮೂರನೆಯ ಅಧ್ಯಾಯ<br /> ಎರಡನೆಯ ಮದುವೆ ಮತ್ತು ವೈದ್ಯ ವ್ಯವಸಾಯ</h1>
<p>ಮದುವೆಯ ಪ್ರಸ್ತಾಪದಲ್ಲಿ ನಾಗಮಹಾಶಯರು “ಕೇವಲ ಸಂತಾನವಾಗಬೇಕೆಂಬ ಅಪೇಕ್ಷೆಯಿಂದಲೇ ಮದುವೆ ಮಾಡಿಕೊಂಡರೆ, ಅದರಿಂದ ಯಾವ ದೋಷವೂ ಬರುವುದಿಲ್ಲ. ಆದರೆ ಇಂಥ ಮದುವೆಗಳನ್ನು ಹಿಂದಿನ ಕಾಲದ ಋಷಿಗಳು ಮಾತ್ರ ಮಾಡಿಕೊಳ್ಳಬಲ್ಲವರಾಗಿದ್ದರು. ಆಜೀವನವೂ ಬ್ರಹ್ಮಚರ್ಯವನ್ನು ನಡೆಸಿ ಅವರು ಸಂತಾನಕ್ಕೋಸ್ಕರ ಮದುವೆಮಾಡಿಕೊಂಡು ವ್ಯಾಸ, ಶುಕ, ಸನಕ ಸನತ್ಕುಮಾರರಂಥ ಮಕ್ಕಳನ್ನು ಪಡೆದು ಕೊನೆಗೆ ವಾನಪ್ರಸ್ಥರಾಗಿ ಹೊರಟುಹೋಗುತ್ತಿದ್ದರೆಂದು ತೋರುತ್ತದೆ. ಆದರೆ ಈ ಕಲಿಗಾಲದಲ್ಲಿ ಹಾಗಿರಲು ಸಾಧ್ಯವಿಲ್ಲ. ಈಗ ಅಂಥ ತಪಸ್ಸಿಲ್ಲವಾದ್ದರಿಂದ ಕಾಮಜನ್ಯರಾದ ಮಕ್ಕಳು ಹುಟ್ಟಿ ನಾನಾ ವ್ಯಭಿಚಾರ ದೋಷಗಳಿಂದ ದುಷ್ಟರಾಗುತ್ತಾರೆ” ಎಂದು ಹೇಳುತ್ತಿದ್ದರು. ಆಮೇಲೆ ತಮ್ಮ ಈ ಎರಡನೆಯ ಮದುವೆಯ ವಿಚಾರವನ್ನು ಕುರಿತು “ಏನುಮಾಡಲಿ! ತಂದೆಯ ಅಪ್ಪಣೆ! ವಿಷದಂತೆ ತೋರುತ್ತಿದ್ದರೂ ನಾನು ಅದನ್ನು ಮಾಡಿಕೊಳ್ಳಬೇಕಾಯಿತು” ಎನ್ನುತ್ತಿದ್ದರು.</p>
<p>ತಂದೆ ಮಕ್ಕಳಿಬ್ಬರೂ ಮದುವೆಗೆ ಐದಾರು ದಿನ ಮುಂಚೆ ಊರಿಗೆ ಬಂದು ಸೇರಿದರು. ನೋಡುತ್ತ ನೋಡುತ್ತ ಇದ್ದ ಹಾಗೆಯೇ ಶುಭ ದಿನವು ಬಂದುಬಿಟ್ಟಿತು. ಹೆಣ್ಣಿನ ಮನೆಯು ದೂರದೇಶವಲ್ಲ, ಅದೇ ಗ್ರಾಮವೇ. ವಾದ್ಯವಾಲಗಗಳನ್ನು ಮಾಡಿಸಿಕೊಂಡು ದೀನದಯಾಳುವು ಮಹಾ ಸಂತೋಷದಿಂದ ವರನನ್ನು ಕರೆದುಕೊಂಡು ಬಂದನು. ಶುಭಕಾರ್ಯವು ನಿರ್ವಿಘ್ನವಾಗಿ ನೆರವೇರಿತು. ಸಂಸಾರ ಧರ್ಮವನ್ನು ಕೈಕೊಳ್ಳದೆ ಈಶ್ವರ ಸಾಕ್ಷಾತ್ಕಾರಕ್ಕೆ ಪ್ರಯತ್ನಮಾಡಬೇಕೆಂದು ನಾಗಮಹಾಶಯರು ಇಷ್ಟು ದಿನವೂ ಮನಸ್ಸಿನಲ್ಲಿ ಪೋಷಿಸಿಕೊಂಡು ಬಂದ ಆಶೆಯು ಹಾರಿಹೋಯಿತು. ವಿಧಾತನ ವಿಡಂಬನೆಯಿಂದ ಸಂಸಾರದೊಳಗೆ ಕಾಲಿಟ್ಟಮೇಲೆ, ದುಡ್ಡು ಆವಶ್ಯಕ. ಆದರೆ ಚಾಕರಿಯ ಮೇಲೆ ಹುಟ್ಟು ದ್ವೇಷ. ಆದ್ದರಿಂದ ಸ್ವತಂತ್ರ ಕಸಬಾದ ವೈದ್ಯವನ್ನು ಅಭ್ಯಾಸ ಮಾಡಬೇಕೆಂದು ನಿಶ್ಚಯಿಸಿ ತಂದೆ ಮಕ್ಕಳಿಬ್ಬರೂ ಕಲ್ಕತ್ತೆಗೆ ಬಂದರು. ಈ ಕಾಲದಿಂದ ನಾಗಮಹಾಶಯರು ಫೀಜನ್ನು ತೆಗೆದುಕೊಂಡು ಚಿಕಿತ್ಸೆ ಮಾಡಲು ಆರಂಭಿಸಿದರೆಂದು ಸುರೇಶಬಾಬುಗಳು ಹೇಳುತ್ತಿದ್ದರು.</p>
<p>ವ್ಯಾಸಂಗಸುಖದಲ್ಲಿಯೂ, ರೋಗಿಗಳ ಉಪಚಾರದಲ್ಲಿಯೂ, ಸಹೃದಯರಾದ ಸ್ನೇಹಿತರೊಡನೆ ಸದಾಲಾಪಗಳಲ್ಲಿಯೂ ಭಗವತ್ಪ್ರಸಂಗಗಳಲ್ಲಿಯೂ ನಾಗಮಹಾಶಯರ ಜೀವನವು ನಿಶ್ಚಿಂತವಾಗಿಯೂ ನಿದಾನವಾಗಿಯೂ ಪ್ರವಹಿಸುತ್ತಿತ್ತು. ಆದರೆ ಇದ್ದಕ್ಕಿದ್ದ ಹಾಗೆ ನಿರ್ಮಲವಾಗಿದ್ದ ಆಕಾಶದಲ್ಲಿ ಒಂದು ಮೇಘವು ಕಾಣಿಸಿಕೊಂಡಿತು <span>–</span> ಅವರ ಸೋದರತ್ತೆಗೆ ಖಾಯಿಲೆ ಎಂದು ಕಾಗದ ಬಂತು. ಮೊದಲೇ ಮುಪ್ಪು, ಅದರ ಮೇಲೆ ಆಮಶಂಕೆ. ಆದ್ದರಿಂದ ನಾಗಮಹಾಶಯರು ಕಳವಳಗೊಂಡು ಊರಿಗೆ ಹೋದರು. ಅವರು ಹತ್ತಿರಕ್ಕೆ ಬಂದ ತಕ್ಷಣವೇ ಆಕೆಯು ಸಂತೋಷದಿಂದ “ನಿನ್ನ ಮುಖವನ್ನು ನೋಡಿ ಸಾಯುವಂತಾಯಿತಲ್ಲಪ್ಪ, ಇದು ನನ್ನ ಪರಮ ಭಾಗ್ಯ” ಎಂದು ಎದ್ದು ಕುಳಿತಳು. ತಾಯಿಯಂತಿದ್ದ ಅತ್ತೆಯನ್ನು ಬದುಕಿಸಿಕೊಳ್ಳಬೇಕೆಂದು ನಾಗಮಹಾಶಯರು ಪರಮಪ್ರಯತ್ನಮಾಡಿದರು; ಆದರೆ ಅದು ಸಾಧ್ಯವಿಲ್ಲದೆ ಹೋಯಿತು. ಪ್ರಾಣ ಹೋಗುವುದಕ್ಕೆ ಮುಂಚೆ ಆಕೆಯು ನಾಗಮಹಾಶಯರನ್ನು ಕರೆದು ಎಲ್ಲರಿಗೂ ಊಟವಾಗಿದೆಯೇ ಇಲ್ಲವೇ ಎಂದು ಕೇಳಿದಳು. ಅಂತ್ಯಕಾಲಕ್ಕೆ ಹದಿನೈದು ನಿಮಿಷದವರೆಗೂ ವರಾಂಡದ ಜಗಲಿಯ ಮೇಲೆ ಕುಳಿತುಕೊಂಡು ಜಪಮಾಡುತ್ತ “ಇನ್ನು ತಡವಿಲ್ಲ” ಎಂದುಕೊಂಡು ನಾಗಮಹಾಶಯರ ತಲೆಯಮೇಲೆ ಕೈಯಿಟ್ಟು “ನಿನಗೆ ರಾಮನಲ್ಲಿ ಮನಸ್ಸು ನೆಲಸಿರಲಿ!” ಎಂದು ಆಶೀರ್ವದಿಸಿದಳು. ನಾಗಮಹಾಶಯರೊಡನೆ ಸ್ನೇಹಮಯಿಯಾದ ಅವರ ಅತ್ತೆಗೆ ಇದೇ ಕೊನೆಯ ಮಾತು. ಆಕೆಯು ರಾಮಮಂತ್ರವನ್ನು ಉಪದೇಶ ತೆಗೆದುಕೊಂಡಿದ್ದಳು. “ರಾ” ಎನ್ನುತ್ತಿದ್ದ ಹಾಗೆ ಆಕೆಯ ಪ್ರಾಣವಾಯುವು ಹೊರಟು ಹೋಯಿತು. ಅದನ್ನು ನಾಗಮಹಾಶಯರು ತಮ್ಮ ಕಿವಿಯಿಂದಲೇ ಕೇಳಿದರು. ಹೀಗೆ ಇವರ ಎರಡನೆಯ ಮದುವೆಯಾದ ಏಳು ವರ್ಷಕ್ಕೆ ಅವರ ಸೋದರತ್ತೆಯು ಸ್ವರ್ಗಸ್ಥಳಾದಳು.</p>
<p>ದುಃಖವೆಂಬುದೇನೆಂದು ಇದಕ್ಕೆ ಮುಂಚೆ ನಾಗಮಹಾಶಯರು ಅರಿಯರು. ಹೆಂಡತಿಯಮೇಲೆ ಮಮತೆ ಇರಲಿಲ್ಲವಾದ್ದರಿಂದ ಮೊದಲನೆಯ ಹೆಂಡತಿ ಹೋದಾಗ ಅವರಿಗೆ ದುಃಖವಾಗಲಿಲ್ಲ. ತಾವಿನ್ನೂ ಚಿಕ್ಕ ಮಗುವಾಗಿದ್ದಾಗಲೇ ತಾಯಿಯು ಹೋಗಿಬಿಟ್ಟಿದ್ದಳು. ಒಬ್ಬ ತಾಯಿಗೆ ಬದಲಾಗಿ ಮತ್ತೊಬ್ಬ ತಾಯಿಯಾಯಿತು; ಅತ್ತೆಯ ಅಂತಃಕರಣವು ಮಾತೃಶೋಕವನ್ನು ಮರೆಸಿತ್ತು; ಇವೊತ್ತು ಆ ಅತ್ತೆಯೇ ಅವರನ್ನು ಬಿಟ್ಟು ಹೋಗಿಬಿಟ್ಟಿದ್ದರಿಂದ ವಿಪರೀತ ದುಃಖವಾಯಿತು. ಮನೆಯಲ್ಲಿರುವುದೇ ಅಸಾಧ್ಯವಾಯಿತು. ತಮ್ಮ ಅತ್ತೆಯನ್ನು ಸುಟ್ಟ ಸ್ಥಳಕ್ಕೆ ಓಡಿ ಓಡಿಹೋಗಿ ಅಲ್ಲಿಯೇ ಬಿದ್ದುಕೊಂಡು ರಾತ್ರಿಯೆಲ್ಲಾ ಕಳೆದುಬಿಡುತ್ತಿದ್ದರು. ಒಂದೊಂದು ವೇಳೆ ರಾತ್ರಿಯೆಲ್ಲಾ ಕಾಡಿನಲ್ಲಿದ್ದು ಬಿಡುತ್ತಿದ್ದರು. ಅವರ ತಂಗಿ ಶಾರದೆಯು “ನಮ್ಮ (ಮನೆಯಲ್ಲಿ ನಡೆದ) ಈ ಸಂಗತಿಯಿಂದ ಅಣ್ಣನು ಹುಚ್ಚನ ಹಾಗಾಗಿಬಿಟ್ಟ; ಕರೆದು ಕರೆದು ಸ್ನಾನ ಊಟಗಳನ್ನು ಮಾಡಿಸಬೇಕಾಗಿತ್ತು; ಆಗಾಗ್ಗೆ ಹಿತ್ತಿಲುಕಡೆ ಅಂಚಿನಲ್ಲಿ ಗಿಡಗಳ ಹತ್ತಿರ ಮುಖಮಡೆಯಾಗಿ ಬಿದ್ದಿರುತ್ತಿದ್ದನು; ಆದ್ದರಿಂದ ಅಪ್ಪನಿಗೆ ಕಾಗದ ಬರೆದು ಕಲ್ಕತ್ತೆಯಿಂದ ಕರೆಸಬೇಕಾಯಿತು” ಎಂದು ಹೇಳುತ್ತಿದ್ದಳು.</p>
<p>ಸೋದರತ್ತೆಗೆ ಶ್ರಾದ್ಧಾದಿಗಳನ್ನು ಮಾಡಿ ನಾಗಮಹಾಶಯರು ತಂದೆಯ ಜೊತೆಯಲ್ಲಿ ಕಲ್ಕತ್ತೆಗೆ ಹಿಂದಿರುಗಿ ಬಂದರು. ಈ ಶೋಕದ ವೇಗವು ಕ್ರಮವಾಗಿ ಸ್ವಲ್ಪ ಕಡಮೆಯಾದದ್ದೇನೋ ನಿಜ; ಆದರೆ ಮತ್ತೊಂದು ಚಿಂತೆ ಬಂದು ಅದರ ಸ್ಥಳದಲ್ಲಿ ಅಧಿಕಾರಮಾಡುತ್ತ ಕುಳಿತುಕೊಂಡಿತು. “ಮನುಷ್ಯನು ಹುಟ್ಟುವುದೇಕೆ? ಸಾಯುವುದೇಕೆ? ಸತ್ತ ಮೇಲೆ ಅವನ ಗತಿ ಏನು? ಅತ್ತೆಗೆ ಏನು ಗತಿಯಾಯಿತು? ಅವಳು ಯಾವ ಲೋಕಕ್ಕೆ ಹೋದಳು? ಯಾವ ಅತ್ತೆಯು ನನ್ನ ಮೈ ಸ್ವಲ್ಪ ತರೆದರೂ ಕಳವಳಪಡುತ್ತಿದ್ದಳೋ ಅವಳು ಇಷ್ಟು ಅತ್ತರೂ ಕರೆದರೂ ತಿರುಗಿ ಸಹ ನೋಡಲಿಲ್ಲ! ಸತ್ತಮೇಲೆ ಸಂಬಂಧಗಳೆಲ್ಲಾ ಹರಿದುಹೋಗಿ, ಒಂದು ಹಿಡಿ ಬೂದಿ ಉಳಿಯುವುದಾದರೆ ‘ನಾನು ನನ್ನದು’ ಎಂದು ಒದ್ದಾಡಿಕೊಳ್ಳುವುದು ಏತರಿಂದ? ಈ ಜನ್ಮಜರಾಮೃತ್ಯುಪೂರ್ಣವಾದ ಸಂಸಾರಕ್ಕೆ ಬಂದದ್ದು ಏಕೆ? ಮನುಷ್ಯಜೀವನದ ಕರ್ತವ್ಯವೇನು?” - ಹೀಗೆಂದು ನಾಗಮಹಾಶಯರು ಚಿಂತಿಸುವುದಕ್ಕೆ ಮೊದಲುಮಾಡಿ ಹಗಲೂ ರಾತ್ರಿ ಆ ಚಿಂತೆಯಲ್ಲಿಯೇ ಮುಳುಗಿರುತ್ತಿದ್ದರು.</p>
<p>ನಾಗಮಹಾಶಯರು ದುಡ್ಡು ತೆಗೆದುಕೊಂಡು ಚಿಕಿತ್ಸೆ ಮಾಡುತ್ತಿದ್ದದ್ದು ನಿಜ; ಆದರೆ ಯಾರನ್ನೂ ತಾವಾಗಿ ಏನೂ ಕೇಳುತ್ತಿರಲಿಲ್ಲ. ವಿಶ್ವಾಸದಿಂದ ಯಾರು ಏನನ್ನು ಕೊಟ್ಟರೆ ಅದನ್ನೇ ಸಂತೊಷದಿಂದ ತೆಗೆದುಕೊಳ್ಳುತ್ತಿದ್ದರು. ಆದ್ದರಿಂದ ಅವರ ಕೆಲಸವು ದಿನ ದಿನಕ್ಕೆ ಬೆಳೆಯಿತು. ನಾಗಮಹಾಶಯರಿಗೆ ತಮ್ಮ ವೃತ್ತಿಯಲ್ಲಿ ಯಾವ ತರದ ಹೊರಗಿನ ಆಡಂಬರವೂ ಇರಲಿಲ್ಲ. ಗಾಡಿ ಇಲ್ಲ; ಕುದುರೆ ಇಲ್ಲ; ಔಷಧದ ಅಂಗಡಿಯನ್ನೂ ಇಟ್ಟುಕೊಂಡಿರಲಿಲ್ಲ. ಎಷ್ಟೋ ದೂರದಿಂದ ಅವರಿಗೆ ಹೇಳಿಕಳುಹಿಸಿಕೊಡುತ್ತಿದ್ದರೂ ಅವರು ನಡೆದುಕೊಂಡೇ ಹೋಗುತ್ತಿದ್ದರು. ಯಾರಾದರೂ ಗಾಡಿಯಲ್ಲಿ ಕರೆದುಕೊಂಡುಹೋಗಬೇಕೆಂದು ಇಷ್ಟಪಟ್ಟರೂ ತಾವು ಒಪ್ಪುತ್ತಿರಲಿಲ್ಲ. ಒಂದು ಸಾಮಾನ್ಯವಾದ ಕವಚ, ಉತ್ತರೀಯ, ಪಂಚೆ, ಜೋಡು- ಇಷ್ಟನ್ನು ಹಾಕಿಕೊಂಡು ಔಷಧಿ ಕೊಡುವುದಕ್ಕೆ ಹೋಗುತ್ತಿದ್ದರು. ಪೋಷಾಕು ಇದ್ದರೆ ವೃತ್ತಿಯು ಇನ್ನೂ ಬೆಳೆಯಬಹುದೆಂದು ತಿಳಿದುಕೊಂಡು ದೀನದಯಾಳುವು ಒಂದು ದಿನ ತನ್ನ ಮನಸ್ಸಿಗೆ ಒಪ್ಪುವಂಥ ಬಟ್ಟೆಯಲ್ಲಿ ಪೋಷಾಕು ಹೊಲಿಸಿ ತಂದುಕೊಟ್ಟನು. ಆದರೆ ಮಗನು “ನನಗೆ ಪೋಷಾಕೇನೂ ಬೇಕಾಗಿರಲಿಲ್ಲ; ಅದೇ ದುಡ್ಡು ಕೊಟ್ಟು ಯಾರಾದರೂ ದೀನದರಿದ್ರರ ಸೇವೆ ಮಾಡಿದರೆ ಸತ್ಕಾರ್ಯ ಮಾಡಿದ ಹಾಗಾಗುತ್ತಿತ್ತು” ಎಂದುಬಿಟ್ಟನು. ದೀನದಯಾಳು ದೊಡ್ಡದಾಗಿ ನಿಟ್ಟುಸಿರುಬಿಟ್ಟು “ನಿನ್ನಲ್ಲಿ ನಾನು ಎಷ್ಟೋ ಆಶೆ ಇಟ್ಟುಕೊಂಡಿದ್ದೆ; ಈಗ ಗೊತ್ತಾಯಿತು ನನ್ನನ್ನು ನಾನು ಮೋಸಪಡಿಸಿಕೊಂಡೆನೆಂದು; ನೀನು ದರವೇಸಿಯಾಗುತ್ತಿದ್ದೀಯೆ!” ಎಂದುಬಿಟ್ಟನು. ಅಷ್ಟೇಯೆ? ಮಗನು ಪ್ರಪಂಚವನ್ನೇ ಅರಿಯದವನಾಗಿದ್ದನು. ಅವನ ನಡತೆಯೆಲ್ಲಾ ವಿಚಿತ್ರವಾಗಿತ್ತು! ತಮ್ಮ ಮೊಹಲ್ಲಾದಲ್ಲಿ ಯಾರು ಎಲ್ಲಿ ಖಾಯಿಲೆಯಿಂದ ನರಳುತ್ತಿದ್ದಾರೆ, ಯಾರು ಎಲ್ಲಿ ಹೊಟ್ಟೆಗಿಲ್ಲದೆ ಉಪವಾಸವಿದ್ದಾರೆ, ಅವರನ್ನು ಹುಡುಕಿ ಅವರಿಗೆ ಉಪಚಾರ ಮಾಡಿದಹೊರತು ಮಗನು ಊಟಮಾಡುತ್ತಿರಲಿಲ್ಲ. ದುಡ್ಡು ಕೊಡಲು ಕೈಲಾಗದವರ ಹತ್ತಿರ, ಅವರನ್ನು ಬಂದು ನೋಡಿದ್ದಕ್ಕೆ ದುಡ್ಡು ತೆಗೆದುಕೊಳ್ಳುತ್ತಿರಲಿಲ್ಲ; ಔಷಧದ ಖರ್ಚಿಗೂ ತೆಗೆದುಕೊಳ್ಳುತ್ತಿರಲಿಲ್ಲ. ಅದಕ್ಕಿಂತ ಹೆಚ್ಚಾಗಿ ಅವರ ಪಥ್ಯಪಾನಗಳಿಗೋಸ್ಕರ ತಮ್ಮ ಕೈಯಿಂದ ಖರ್ಚಿಗೆ ಕೊಟ್ಟು ಬರುತ್ತಿದ್ದರು; ದಾರಿಯಲ್ಲಿ ದಿಕ್ಕಿಲ್ಲದೆ ಬಿದ್ದಿದ್ದ ರೋಗಿಗಳನ್ನು ಮನೆಗೆ ಕರೆದುಕೊಂಡು ಬಂದು ಅವರನ್ನು ಉಪಚರಿಸುತ್ತಿದ್ದರು. ತಾವು ಹಸಿದುಕೊಂಡಿದ್ದು ಭಿಕಾರಿಗಳಿಗೆ ಅನ್ನ ಹಾಕಿಬಿಡುತ್ತಿದ್ದರು. ಎಲ್ಲಾ ಹೀಗೇ ವಿಚಿತ್ರವಾದ ನಡತೆ!</p>
<p>ಒಂದು ದಿನ ನಾಗಮಹಾಶಯರು ಒಬ್ಬ ಬಡವನ ಮನೆಗೆ ಚಿಕಿತ್ಸೆ ಮಾಡುವುದಕ್ಕೆ ಹೋಗಿದ್ದರು. ಹೋಗಿ ನೋಡುತ್ತಾರೆ! <span>–</span> ರೋಗಿಯ ಅವಸ್ಥೆ ತುಂಬ ದುಃಖಕರವಾಗಿತ್ತು. ಆಗ ಅಲ್ಲಿ ಮೂರು ನಾಲ್ಕು ಗಂಟೆ ಹೊತ್ತು ಕುಳಿತುಕೊಂಡು ಆತನ ಶುಶ್ರೂಷೆಮಾಡಿ ಔಷಧಿ ಕೊಟ್ಟು ಬಂದರು. ರಾತ್ರಿ ಪುನಃ ಆತನನ್ನು ನೋಡಿಕೊಂಡು ಬರುವುದಕ್ಕೆ ಹೋದರು. ಚಳಿಗಾಲ; ಛಾವಣಿಯಲ್ಲಿ ನೂರಾರು ತೂತುಗಳಿರುವ ಒಂದು ಮನೆ; ಸಾಲದ್ದಕ್ಕೆ ರೋಗಿಗೆ ಹೊದ್ದುಕೊಳ್ಳುವುದಕ್ಕೆ ಏನೂ ಇಲ್ಲ; ರೋಗ ಪ್ರಬಲವಾಗಿದೆ; ಅಂಥ ಶೀತದಲ್ಲಿ ನರಳುತ್ತ ಬರಿಯ ಮೈಯಲ್ಲಿ ಹೀಗೆ ಬಿದ್ದಿದ್ದರೆ ಅವರನ್ನು ಏನು ಮಾಡಿದರೂ ಬದುಕಿಸುವುದು ಸಾಧ್ಯವಿಲ್ಲವೆಂದು ತಿಳಿದು ನಾಗಮಹಾಶಯರು ತಮ್ಮ ಮೈಮೇಲೆ ಹೊದ್ದುಕೊಂಡಿದ್ದ ಒಂದು ಭಾಗಲಪುರೀ ಶಾಲನ್ನು ಆತನಮೇಲೆ ಹೊದ್ದಿಸಿ ಅಲ್ಲಿಂದ ಹೊರಟುಹೋದರು. ರೋಗಿಯು ಎಷ್ಟೋ ಸಲ ಕೂಗಿದನು, ಆದರೆ ಅವರು ಹಿಂತಿರುಗಿ ಬರಲಿಲ್ಲ. ಬಾಗಿಲ ಹೊರಗಿನಿಂದಲೇ “ಏನೂ ಭಯವಿಲ್ಲ; ನಾಳೆ ಬೆಳಗ್ಗೆ ತಿರುಗಿ ಬಂದು ನೋಡಿಕೊಂಡುಹೋಗುತ್ತೇನೆ” ಎಂದುಬಿಟ್ಟರು. ಮರುದಿನ ಬೆಳಗ್ಗೆ ರೋಗಿಯು ತನ್ನ ಕೃತಜ್ಞತೆಯನ್ನು ತೋರಿಸಲು ಮೊದಲುಮಾಡಿದನು. ಅದಕ್ಕೆ ನಾಗಮಹಾಶಯರು “ನನಗಿಂತಲೂ ನಿನಗೆ ಬೆಚ್ಚನೆಯ ಹೊದಿಕೆಯು ಅಗತ್ಯವಾಗಿತ್ತೆಂದು ತಿಳಿದುಕೊಂಡೇ ನಿನಗೆ ಅದನ್ನು ಕೊಟ್ಟುಹೋದೆ” ಎಂದರು. ದೀನದಯಾಳುವು ಮಗನ ಮೈಮೇಲೆ ಶಾಲನ್ನು ಕಾಣದೆ ಅದೇನಾಯಿತೆಂದು ಕೇಳಿದನು. ನಡೆದ ಸಂಗತಿಯನ್ನು ತಿಳಿಯುತ್ತಲೇ ಬಹುವಾಗಿ ಕೂಗಾಡಿ ಅವಾಂತರ ಮಾಡಿಬಿಟ್ಟನು. ಇದರ ಫಲವಾಗಿ ಆವೊತ್ತು ತಂದೆ ಮಕ್ಕಳಿಬ್ಬರಿಗೂ ಊಟವಿಲ್ಲ. ಮರುದಿನ ದೀನದಯಾಳುವು ಮಗನಿಗೆ ಮತ್ತೊಂದು ಶಾಲನ್ನು ಕೊಂಡುಕೊಟ್ಟನು. ರೋಗಿಗಳು ವಾಸಿಯಾದ ಮೇಲೆ ನಿತ್ಯವೂ ಬಂದು ನಾಗಮಹಾಶಯರಿಗೆ ನಮಸ್ಕಾರಮಾಡಿ ಹೋಗುತ್ತಿದ್ದರು. ಮತ್ತು ತಮ್ಮ ಪರಿಚಯಸ್ಥರು ಯಾರಾದರೂ ಖಾಯಿಲೆಬಿದ್ದರೆ ಅವರನ್ನೂ ಇಲ್ಲಿಗೇ ಕರೆತರುತ್ತಿದ್ದರು.</p>
<p>ಮತ್ತೊಂದು ದಿನ ಅವರು ಒಬ್ಬ ಬಡವನಿಗೆ ಔಷಧಿ ಕೊಡುವುದಕ್ಕೆ ಹೋಗಿ ನೋಡಲು, ಅವನು ನೆಲದಮೇಲೆ ಮಲಗಿದ್ದನು. ಅದನ್ನು ಕಂಡು ಆ ಕ್ಷಣವೇ ತಮ್ಮ ಮನೆಯಲ್ಲಿದ್ದ ಒಂದು ಹೆಚ್ಚು ಲೇಪನ್ನು ತಂದು ಹಾಸಿ ಅದರಮೇಲೆ ಆತನನ್ನು ಮಲಗಿಸಿ ಆಮೇಲೆ ಚಿಕಿತ್ಸೆ ಮಾಡಲು ಮೊದಲು ಮಾಡಿದರು. ದೀನದಯಾಳುವಿಗೆ ಇದೆಲ್ಲಾ ಅಷ್ಟೇನೂ ಒಪ್ಪುತ್ತಿರಲಿಲ್ಲ.</p>
<p>ಮತ್ತೊಂದು ಸಾರಿ ಒಂದು ಸಣ್ಣ ಮಗುವಿಗೆ ವಾಂತಿಭೇದಿ ಉಪದ್ರವವಾಗಿತ್ತು. ನಾಗಮಹಾಶಯರು ಒಂದು ದಿನವೆಲ್ಲಾ ಅದಕ್ಕೆ ಚಿಕಿತ್ಸೆಮಾಡಿದರು. ಆದರೆ ಮಗುವು ಏನುಮಾಡಿದರೂ ಬದುಕಲಿಲ್ಲ. "ಆ ದಿನ ಬೇಕಾದಷ್ಟು ರೂಪಾಯಿ ಫೀಜನ್ನು ಸಂಪಾದನೆಮಾಡಿಕೊಂಡು ಬರುತ್ತಾರೆಂದು ಮಾಡಿದ್ದೆ. ಆದರೆ ಸಾಯಂಕಾಲ ನೋಡುತ್ತೇನೆ <span>–</span> ಅವರು ‘ಅಯ್ಯೋ, ಆ ಗೃಹಸ್ಥನಿಗೆ ಇದ್ದದ್ದು ಅದು ಒಂದೇ ಮಗು, ಏನು ಮಾಡಿದರೂ ಅದು ಬದುಕಲಿಲ್ಲವಲ್ಲ! ಅವರ ಮನೆಯು ಬರಿದಾಯಿತು’ ಎಂದು ಅಳುತ್ತ ಬರಿಯ ಕೈಯಲ್ಲಿ ಮನೆಗೆ ಬಂದರು" <span>–</span> ಎಂದು ಸುರೇಶಬಾಬುಗಳು ಹೇಳುತ್ತಿದ್ದರು. ಆ ರಾತ್ರಿ ಅವರು ಒಂದು ತೊಟ್ಟು ನೀರು ಸಹ ಕುಡಿಯಲಿಲ್ಲ.</p>
<p>ನಾಗಮಹಾಶಯರ ವೈದ್ಯವೃತ್ತಿಯು ದಿನದಿನಕ್ಕೆ ಹಬ್ಬುತ್ತ ಹೋಯಿತು. ಪಾಲ್​ ಬಾಬುಗಳು ಅವರನ್ನು ತಮ್ಮ ಮನೆವೈದ್ಯರನ್ನಾಗಿ ಗೊತ್ತುಮಾಡಿಕೊಂಡರು. ಆದ್ದರಿಂದ ಪಾಲ್​ ಬಾಬುಗಳು ಈಗಲೂ ಅವರನ್ನು “ಡಾಕ್ಟರ್​” ಎಂದು ನಿರ್ದೇಶಿಸುತ್ತಾರೆ. ಬಾಬುಹರಲಾಲಪಾಲರು “ನಾಗಮಹಾಶಯರು ಎಷ್ಟು ದಿನ ನಮ್ಮ ಮನೆಗೆ ವೈದ್ಯರಾಗಿದ್ದರೋ ಅಷ್ಟು ದಿನವೂ ನಮ್ಮ ಮನೆಯಲ್ಲಿ ಒಂದು ಅಕಾಲ ಮರಣವೂ ಸಂಭವಿಸಲಿಲ್ಲ” ಎಂದು ಹೇಳಿದರು. ಒಂದುಸಾರಿ ಅವರ ಕುಟುಂಬಕ್ಕೆ ಸೇರಿದ ಒಬ್ಬ ಹೆಂಗಸಿಗೆ ಕಾಲರಾ ರೋಗ ಬಂತು. ಆದರೆ ರೋಗವು ಯಾವ ಔಷಧಕ್ಕೂ ಜಗ್ಗದೆ ಇನ್ನೂ ಹೆಚ್ಚುತ್ತಲೇ ಹೋಯಿತು. ಆಗ ನಾಗಮಹಾಶಯರು ಹೆದರಿ ಡಾಕ್ಟರ್​ ಬಹದುರಿಯವರಿಗೆ ಹೇಳಿಕಳುಹಿಸಬೇಕೆಂದರು. ಡಾಕ್ಟರ್​ ಬಹದುರಿಯವರು ಬಂದು ಏನೇನು ಔಷಧಕೊಟ್ಟಿದೆ ಎಂದು ವಿಚಾರಿಸಿ ತಿಳಿದುಕೊಂಡು “ಎಲ್ಲಾ ಏರ್ಪಾಡೂ ಸರಿಯಾಗಿದೆ ನಾನು ಇನ್ನೇನೂ ಹೊಸದಾಗಿ ಮಾಡಬೇಕಾದದ್ದಿಲ್ಲ” ಎಂದರು. ಪಾಲ್​ ಬಾಬುಗಳು ಬಲವಂತಮಾಡಿದರು; ಆದರೆ ಡಾಕ್ಟರ್​ ಬಹದುರಿಯವರು ಯಾವ ಔಷಧವನ್ನೂ ಕೊಡಲಿಲ್ಲ; ಅಷ್ಟೇ ಅಲ್ಲ ರೋಗಿಯನ್ನು ಮತ್ತಾವ ವೈದ್ಯರ ಕೈಗೂ ಕೊಡಬೇಡಿರೆಂದು ಹೇಳಿ ಹೊರಟುಹೋದರು. ನಾಗಮಹಾಶಯರ ಕೈಯಿಂದಲೇ ರೋಗಿಗೆ ವಾಸಿಯಾಯಿತು. ಆದ್ದರಿಂದ ಪಾಲ್​ ಬಾಬುಗಳಿಗೆ ಅವರ ಮೇಲೆ ಇದ್ದ ನಂಬಿಕೆಯು ಇನ್ನೂ ಹೆಚ್ಚಾಯಿತು. ಅವರು ಮತ್ತೊಬ್ಬ ವೈದ್ಯನನ್ನು ಕರೆಯುತ್ತಿರಲಿಲ್ಲ. ಎಂಥ ದೊಡ್ಡ ಖಾಯಿಲೆಯಾದರೂ ನಾಗಮಹಾಶಯರ ಮೇಲೆ ಭಾರಹಾಕಿ ಇದ್ದುಬಿಡುತ್ತಿದ್ದರು. ಮೇಲೆ ಹೇಳಿದ ಹೆಂಗಸಿಗೆ ಪೂರ್ತಿ ಗುಣವಾಗಿ ಎಂದಿನಂತೆ ಊಟಮಾಡುವ ಹಾಗಾದ ಮೇಲೆ ಪಾಲ್​ ಬಾಬುಗಳು ಒಂದು ದಿನ ಒಂದು ಬೆಳ್ಳಿಯ ಕೈ ಪೆಟ್ಟಿಗೆಯಲ್ಲಿ ರೂಪಾಯಿ ತುಂಬಿ ನಾಗಮಹಾಶಯರಿಗೆ ಅದನ್ನು ಕೊಟ್ಟು ಮರ್ಯಾದೆ ಮಾಡಿದರು. ತಮ್ಮ ಪೋಷಕರೆಂದು ಪಾಲ್​ ಬಾಬುಗಳಿಂದ ನಾಗಮಹಾಶಯರು ಯಾವಾಗಲೂ ತಮ್ಮ ಕೈಯಾರ ಫೀಜನ್ನು ತೆಗೆದುಕೊಂಡಿರಲಿಲ್ಲ. ಆದ್ದರಿಂದ, “ಏನಿದ್ದರೂ ಅದನ್ನು ನಮ್ಮ ತಂದೆಗೆ ಕೊಟ್ಟು ಬಿಡಿ” ಎಂದರು; ಪೆಟ್ಟಿಗೆಯನ್ನೇ ಆಗಲಿ ರೂಪಾಯಿಯನ್ನೇ ಆಗಲಿ ತೆಗೆದುಕೊಳ್ಳಲಿಲ್ಲ. ಪುರಸ್ಕಾರವು ತಮ್ಮ ಮನಸ್ಸಿನಲ್ಲಿದ್ದಷ್ಟು ಬರಲಿಲ್ಲವಾಗಿ ಅದನ್ನು ಸ್ವೀಕರಿಸಲು ನಾಗಮಹಾಶಯರು ಒಪ್ಪದಿರಬಹುದೆಂದು ಭಾವಿಸಿಕೊಂಡು ಪಾಲ್​ ಬಾಬುಗಳು ತಾವು ಮೊದಲು ಕೊಟ್ಟಿದ್ದಕ್ಕಿಂತ ಇನ್ನೂ ಐವತ್ತು ರೂಪಾಯಿ ಹೆಚ್ಚಾಗಿ ಇಟ್ಟು ಅದನ್ನು ತೆಗೆದುಕೊಳ್ಳಬೇಕೆಂದು ಪೀಡಿಸಿದರು. ನಾಗಮಹಾಶಯರು “ಔಷಧದ ಬೆಲೆಯೂ ನನ್ನ ಫೀಜೂ, ಹೇಗೆ ಹೇಗೆ ನೋಡಿದರೂ, ಇಪ್ಪತ್ತು ರೂಪಾಯಿಗೆ ಹೆಚ್ಚಾಗುವಂತಿಲ್ಲ” ಎಂದರು. ತುಂಬ ಬಲವಂತ ಮಾಡಿದ್ದರಮೇಲೆ, ಆ ಇಪ್ಪತ್ತು ರೂಪಾಯಿಗಳನ್ನೇ ತೆಗೆದುಕೊಂಡುಹೋದರು. ಆದ್ದರಿಂದ ವಿಧಿಯಿಲ್ಲದೆ ಪಾಲ್​ ಬಾಬುಗಳು ಉಳಿದ ಹಣವನ್ನು ಶಾರದಾ ಪೂಜೆಯ ಸಹಾಯಕ್ಕೆಂದು ದೀನದಯಾಳುವಿನ ಹೆಸರಿನಲ್ಲಿ ಜಮಾ ಕಟ್ಟಿಸಿದರು.</p>
<p>ಬಾಬುಗಳ ಬಾಯಲ್ಲಿ ಈ ಸಂಗತಿಯನ್ನು ಕೇಳಿ ದೀನದಯಾಳುವು ಧೃತಿಗೆಟ್ಟನು. ತಾನು ಈ ಮುಪ್ಪಿನ ವಯಸ್ಸಿನಲ್ಲಿ ಅಲ್ಪ ಸಂಬಳಕ್ಕೆ ಚಾಕರಿ ಮಾಡುತ್ತಿದ್ದಾನೆ; ತನ್ನ ಈ ಅವಿವೇಕ ಪುತ್ರನಾದರೋ ತನಗೆ ನ್ಯಾಯವಾಗಿ ಬರಬೇಕಾಗಿದ್ದದ್ದನ್ನೂ ಅಲಕ್ಷ್ಯಮಾಡಿ ಬಿಟ್ಟು ಬಿಟ್ಟನಲ್ಲ! ಬೈದು ಹೇಳಿಯಾಯಿತು, ಒಳ್ಳೆಯಮಾತಿನಲ್ಲಿ ಬುದ್ಧಿಹೇಳಿಯಾಯಿತು, ಯಾವುದೂ ಉಪಯೋಗಕ್ಕೆ ಬರಲಿಲ್ಲ. ಮಗನು “ಯಾವಾಗಲೂ ಧರ್ಮ ಮಾರ್ಗಲದಲ್ಲಿರು ಎಂದು ತಾವೇ ಉಪದೇಶಮಾಡುತ್ತಿದ್ದಿರಿ. ಅದನ್ನು ನಾನು ತಿಳಿದೂ ಕೇಳಿಯೂ ಹೇಗೆ ಹೆಚ್ಚು ರೂಪಾಯಿಗಳನ್ನು ತೆಗೆದುಕೊಳ್ಳಲಿ? ಈಗ ಕೆಲವುದಿನಗಳಿಂದ ನಾನು ಕೊಟ್ಟ ಔಷಧಿಗಳೆಲ್ಲಾ ನನಗೆ ಚೆನ್ನಾಗಿ ಜ್ಞಾಪಕದಲ್ಲಿವೆ; ಅದರ ಬೆಲೆ ಹೆಚ್ಚು ಹೆಚ್ಚೆಂದರೂ ಆರು ರೂಪಾಯಿ; ಆಮೇಲೆ ಈ ಏಳು ದಿನ ನಾನು ಪಟ್ಟ ಶ್ರಮಕ್ಕೆ ಹದಿನಾಲ್ಕು ರೂಪಾಯಿಗಿಂತ ಹೆಚ್ಚಾಗಿ ಆಗಲಾರದು. ಆದ್ದರಿಂದಲೇ ಇಪ್ಪತ್ತು ರೂಪಾಯಿಯನ್ನು ತಂದೆ; ಇನ್ನೂ ಹೆಚ್ಚಾಗಿ ತೆಗೆದುಕೊಂಡಿದ್ದರೆ ಅಧರ್ಮವಾಗುತ್ತಿತ್ತು. ತಾವೂ ಮಿಕ್ಕ ರೂಪಾಯನ್ನು ಯಾವಾಗಲಾದರೂ ತೆಗೆದುಕೊಂಡೀರಿ!” <span>–</span> ಎಂದುಬಿಟ್ಟನು.</p>
<p>ದೀನದಯಾಳು <span>–</span> “ಬಾಬುಗಳು ನಿನ್ನ ಮೇಲಿನ ಸಂತೋಷದಿಂದ ಮಿಕ್ಕ ರೂಪಾಯನ್ನು ಬಹುಮಾನವಾಗಿ ಕೊಟ್ಟಿದ್ದರಲ್ಲ, ಅದನ್ನು ಯಾಕೆ ನೀನು ತೆಗೆದುಕೊಳ್ಳಲಿಲ್ಲ? ಹೀಗಾದರೆ ನಿನ್ನ ವೈದ್ಯ ವೃತ್ತಿಯು ನಡೆಯುವುದಿಲ್ಲ”.</p>
<p>ನಾಗಮಹಾಶಯ <span>–</span> “ನಡೆಯದಿದ್ದರೆ ಇಲ್ಲ! ನಾನು ಯಾವುದನ್ನು ಅನ್ಯಾಯವೆಂದು ತಿಳಿದುಕೊಂಡಿದ್ದೇನೆಯೋ ಅದನ್ನು ಪ್ರಾಣಹೋದರೂ ಮಾಡಲಾರೆ. ಭಗವಂತನು ಸತ್ಯಸ್ವರೂಪ; ಸುಳ್ಳು ನಡೆವಳಿಕೆಯಿಂದ ಇಹಪರಗಳೆರಡೂ ನಷ್ಟವಾಗುತ್ತವೆ”.</p>
<p>ಈ ಉತ್ತರವನ್ನು ಕೇಳಿ ದೀನದಯಾಳುವು “ಈ ಮಗನು ಎಂದಿಗೂ ಸಂಸಾರದಲ್ಲಿ ಮುಂದಕ್ಕೆ ಬರಲಾರ!” ಎಂದುಕೊಂಡನು.</p>
<p>ಇತ್ತ ಕಡೆ ಮಗನೂ ಚಿಂತಿಸತೊಡಗಿದನು <span>–</span> “ಆಹಾ, ಇದರ ಹೆಸರೇ ಅಲ್ಲವೇ ಸಂಸಾರ! ಇದೇ ನಿಜವಾದ ಭವಾಟವಿ! ಬಲದಿಂದಲೊ ಛಲದಿಂದಲೊ ದುಡ್ಡು ಸಂಪಾದಿಸಬಲ್ಲನಾದರೇಯೇ ಹೆಸರು ಕೀರ್ತಿ ಗೌರವ ಎಲ್ಲವೂ ಬರುತ್ತದೆ. ಇಂಥಾ ಸಂಸಾರ ನನಗೆ ಬೇಕಿಲ್ಲ. ಸನ್ಮಾರ್ಗದಲ್ಲಿದ್ದುಕೊಂಡು ಭಿಕ್ಷೆ ಎತ್ತಿ ಜೀವನಮಾಡುವುದು ಶ್ರೇಯಸ್ಸು; ಯಾವುದು ಅನ್ಯಾಯವೆಂದು ಗೊತ್ತಿದೆಯೋ ಅದರಿಂದ ದುಡ್ಡು ಸಂಪಾದಿಸಿ ಈ ಅಸಾರ ದೇಹವನ್ನು ಬೆಳೆಸುವುದು ಯೋಗ್ಯವಲ್ಲ”.</p>
<p>ನಾಗಮಹಾಶಯರ ವೃತ್ತಿಯು ಬೆಳೆಯುತ್ತ ಹೋಯಿತು. ಆಶಾಪರರಾಗಿದ್ದರೆ ಅವರು ಎಷ್ಟೋ ಹಣವನ್ನು ಸಂಪಾದಿಸಿ ಕೂಡಿಹಾಕಬಹುದಾಗಿತ್ತು. ಆದರೆ ವಸ್ತುತಃ ತಿಂಗಳಿಗೆ ಮುನ್ನೂರು ನಾನೂರು ರೂಪಾಯಿ ನ್ಯಾಯವಾಗಿ ಬರಬೇಕಾಗಿದ್ದ ಕಡೆ, ಮುವ್ವತ್ತು ನಲವತ್ತು ರೂಪಾಯಿ ಮಾತ್ರ ಬರುತ್ತಿತ್ತು. ರೋಗಿಯನ್ನು ನೋಡಿದ್ದಕ್ಕೆ (ವಿಸಿಟ್​) ಫೀಜು ಎಂದು ಯಾರಿಂದಲೂ ಏನನ್ನೂ ಅಪೇಕ್ಷಿಸುತ್ತಿರಲಿಲ್ಲ. ಯಾರು ಏನು ಕೊಟ್ಟರೆ ಅದನ್ನೇ ಪರಮಾದರದಿಂದ ತೆಗೆದುಕೊಳ್ಳುತ್ತಿದ್ದರು. ಚತುರರಾದವರು ಅವರನ್ನು ಎಷ್ಟು ಮೋಸಮಾಡಬಹುದೋ ಅಷ್ಟೂ ಮಾಡದೇ ಬಿಡುತ್ತಿರಲಿಲ್ಲ. ಕೆಲವರು ಚಿಕಿತ್ಸೆ ಮಾಡಿಸಿಕೊಂಡು ಫೀಜನ್ನು ಕೊಡುತ್ತಿರಲಿಲ್ಲ. ಮತ್ತೆ ಕೆಲವರು ಸಾಲ ತೆಗೆದುಕೊಂಡು ಹಿಂತಿರುಗಿ ಕೊಡುತ್ತಿರಲಿಲ್ಲ. ಸುರೇಶಬಾಬುಗಳು ಹೀಗೆಂದು ಹೇಳುತ್ತಿದ್ದರು <span>–</span> “ಮಾವ ಚಿಕಿತ್ಸೆ ಮುಗಿಸಿಕೊಂಡು ಮನೆಗೆ ಬರುವ ಹೊತ್ತಿಗೆ ನಾಲ್ಕೈದು ಜನರು ಅವರಿಂದ ಸಾಲ ಕೇಳಿ ತೆಗೆದುಕೊಳ್ಳುವುದಕ್ಕೆಂದು ಮನೆಯಲ್ಲಿ ಕಾದು ಕುಳಿತಿರುತ್ತಿದ್ದರು. ಯಾರು ಏನನ್ನು ಕೇಳಿದರೂ ನಾಗಮಹಾಶಯರು ‘ಇಲ್ಲ’ ವೆಂದು ಹೇಳುತ್ತಿರಲಿಲ್ಲ; ಆದ್ದರಿಂದ ಅನೇಕವೇಳೆ ತಾವು ಸಂಪಾದನೆಮಾಡಿ ತಂದದ್ದೆಲ್ಲಾ ಸಾಲವೋ ದಾನವೋ ಕೊಟ್ಟೇ ಮುಗಿದು ಹೋಗುತ್ತಿತ್ತು. ಒಂದೊಂದು ದಿನ ತಮ್ಮ ಊಟದ ಖರ್ಚಿಗೇ ಏನೂ ಇರುತ್ತಿರಲಿಲ್ಲ. ಹೀಗಾದ ದಿನ ಅವರು ಒಂದೆರಡು ದುಡ್ಡಿಗೆ ಪುರಿ ತಂದು ತಿಂದು ಕಾಲಹಾಕಿಬಿಡುತ್ತಿದ್ದರು. ಆದರೂ ಆ ದಿವಸವೇ ಅವರಿಗೆ ಏಳೆಂಟು ರೂಪಾಯಿಗಳ ಸಂಪಾದನೆಯಾಗಿದ್ದಿರಬಹುದು. ಅವರ ಹತ್ತಿರ ಸಾಲ ತೆಗೆದುಕೊಂಡವರಾರೂ ಅದನ್ನು ಹಿಂದಿರುಗಿ ಕೊಡುತ್ತಿರಲಿಲ್ಲ. ಅಷ್ಟೇ ಅಲ್ಲ, ಅವರಲ್ಲಿ ಕೆಲವರು” ತಮಗೆ ಏನು ಕೊರತೆ? ತಮಗೆ ದೇವರು ಕೊಡುತಾನೆ" ಎಂದು ಕೂಡ ಹೇಳಿಬಿಡುತ್ತಿದ್ದರು. ನಾಗಮಹಾಶಯರು ತಮಗೋಸ್ಕರ ಯಾವಾಗಲೂ ಒಂದು ಕವಡೆಯನ್ನೂ ಕೂಡಿಹಾಕಿದವರಲ್ಲ; ಕೈಯಲ್ಲಿ ಏನಾದರೂ ದುಡ್ಡು ಉಳಿದರೆ ಅದನ್ನು ದೀನದಯಾಳುವಿಗೆ ಕೊಟ್ಟುಬಿಡುತ್ತಿದ್ದರು. ತಮ್ಮ ಬಟ್ಟೆ ಬರಿ ಕೊಂಡುಕೊಳ್ಳುವುದಕ್ಕೆ ಏನಾದರೂ ಬೇಕಾದರೆ ತಂದೆಯಿಂದಲೇ ಕೇಳಿ ತೆಗೆದು ಕೊಳ್ಳುತ್ತಿದ್ದರು. ಹಣ ಕೂಡಿಡುವ ಸಂಬಂಧವಾಗಿ ಅವರು ಹೀಗೆ ಹೇಳುತ್ತಿದ್ದರು <span>–</span> “ಯಾರಿಗೆ ಯಾವಾಗ ಏನು ಬೇಕಾಗಿದೆಯೋ ಅದನ್ನು ದೇವರು ಅವಶ್ಯವಾಗಿ ಕೊಡುತ್ತಾನೆ. ನಮ್ಮ ಚಿಂತೆ ಕೊರಗುಗಳಿಂದ ಸ್ವಲ್ಪವೂ ಫಲವಿಲ್ಲ. ದೇವರಮೇಲೆ ಭಾರಹಾಕಿದ್ದು ಬಿಟ್ಟರೆ ಇಹ ಪರಗಳೆರಡೂ ಉಂಟು. ನಾವು ಅಹಂಬುದ್ಧಿಯಿಂದ ಯಾವ ಯಾವುದನ್ನು ಮಾಡುವುದಕ್ಕೆ ಹೋಗುತ್ತೇವೆಯೋ ಅದರಲ್ಲಿಯೇ ಕೊನೆಗೆ ಮೋಸವಾಗುತ್ತದೆ. ಇದು ನಾನು ಪ್ರತ್ಯಕ್ಷವಾಗಿ ಕಂಡದ್ದಾಗಿದೆ”.</p>
<p>ನಾಗಮಹಾಶಯರು ಅಧರ್ಮ ಕಪಟಾಚಾರಗಳನ್ನು ಕಂಡರೆ ಅದಕ್ಕೆ ಅವಕಾಶ ಕೊಡುತ್ತಿರಲಿಲ್ಲ. ಒಂದು ದಿನ ನವಯೌವನ ಸಂಪನ್ನಳಾದ ಒಬ್ಬ ವೈಷ್ಣವಿಯು ಜೊತೆಯಲ್ಲಿ ಒಬ್ಬ ಕಪಟ ವೈಷ್ಣವನನ್ನು ಕರೆದುಕೊಂಡು ಅವರ ಮನೆಗೆ ಬಂದಳು. ನಾಗಮಹಾಶಯರು ಆಗ ದೇವರ ಧ್ಯಾನದಲ್ಲಿ ಮಗ್ನರಾಗಿದ್ದರು. ಬಾಗಿಲಿನಲ್ಲಿ “ರಾಧೆ! ರಾಧೆ!” ಎಂಬ ಧ್ವನಿಯನ್ನು ಕೇಳಿ ಹೊರಕ್ಕೆ ಬಂದರು. ಈ ವೈಷ್ಣವ ವೈಷ್ಣವಿಯರನ್ನು ನೋಡಿ ಅವರಿಗೆ ಆಪಾದಮಸ್ತಕವೂ ಮೈಯೆಲ್ಲಾ ಉರಿದುಕೊಂಡು ಬಂತು. “ಹೀಗೆ ಸುಳ್ಳು ಧ್ವನಿಯಿಂದ ‘ರಾಧೆ! ರಾಧೆ!’ ಎಂದರೆ ಭಿಕ್ಷ ಹಾಕುವುದಿಲ್ಲ. ಒಂದುಸಾರಿ ಮನಃಪೂರ್ವಕವಾಗಿ ಹೇಳಿದರೆ ಸಿಕ್ಕುತ್ತದೆ” ಎಂದರು. ಇದನ್ನು ಕೇಳಿ ಆ ವೈಷ್ಣವ ದಂಪತಿಗಳು ಮತ್ತಾವ ಮಾತನ್ನೂ ಆಡದೆ ಹೊರಟುಹೋದರು. ನಾಗಮಹಾಶಯರು ಯೋಚಿಸತೊಡಗಿದರು <span>–</span> “ಹಾ ಹಾ! ಈ ಘೋರ ಕಲಿಯುಗವು ಪ್ರಪಂಚವನ್ನು ನುಂಗಲು ಬಂದಿದೆ. ಇಂದು ಕಣ್ಣಾರ ಕಲಿಗಾಲವನ್ನು ಕಂಡಹಾಗಾಯಿತು!”</p>
<p>ವೈಷ್ಣವ ವೈಷ್ಣವಿಯರ ಹಾಗೆ ಒಂದು ದಿನ ಒಬ್ಬ ಭೈರವನು ಭೈರವಿಯೊಡನೆ ಅವರ ಮನೆಗೆ ಭಿಕ್ಷಕ್ಕೆ ಬಂದನು. ತ್ರಿಶೂಲಧಾರಿಯಾದ ಆ ಭೈರವನು ನಾಗಮಹಾಶಯರನ್ನು ನೋಡಿದ ಕೂಡಲೆ ಗಾಂಜಾಕ್ಕೆ ದುಡ್ಡನ್ನು ಕೇಳಿದನು. ನಾಗಮಹಾಶಯರು ಆ ಮಾತಿಗೆ ಯಾವ ಉತ್ತರವನ್ನೂ ಕೊಡದೆ “ನಿಮ್ಮ ಮನಸ್ಸು ಬಂದದ್ದನ್ನು ಮಾಡಿಕೊಳ್ಳಿ; ಆದರೆ ಯುವತಿಯೂ ಕುಲವತಿಯೂ ಆದ ಹಿಂದೂ ಹೆಂಗಸಿಗೆ ಭೈರವೀ ವೇಷಹಾಕಿ ರಾಜಮಾರ್ಗದಲ್ಲಿ ಕರೆದುಕೊಂಡು ಹೋಗುವುದು ಯಾವ ಶಾಸ್ತ್ರಕ್ಕೆ ಅನುಸಾರವಾಗಿ? ಅದನ್ನು ನನಗೆ ಮೊದಲು ತಿಳಿಸಿಕೊಡಬೇಕು” ಎಂದರು. ಅದನ್ನು ಕೇಳಿ ಆ ಉಗ್ರ ಭೈರವನು ಇನ್ನೂ ಉಗ್ರಮೂರ್ತಿಯಾಗಿ “ಏನೂ ಕೊಡದೆಹೋದರೆ ಬಿಡಿ; ಹೀಗೆ ಯಾಕೆ ಬಯ್ಯಬೇಕು?” ಎನ್ನುತ್ತಾ ಇಬ್ಬರೂ ಕೋಪಿಸಿಕೊಂಡು ಹೊರಟುಹೋದರು. ನಾಗಮಹಾಶಯರು “ಒಳ್ಳೆಯ ಗುರು ಇಲ್ಲದೆ ಇದ್ದರೆ ಜನರಿಗೆ ಇಂಥ ದುರ್ದಶೆ ಬರುತ್ತದೆ; ತಾನು ಕೆಡುವುದಲ್ಲದೆ ಇತರರನ್ನೂ ಕೆಡಿಸುತ್ತಾರೆ” ಎಂದು ಚಿಂತಿಸತೊಡಗಿದರು. ಅವರು ಹೇಳುತ್ತಿದ್ದರೇನೆಂದರೆ “ಜನಗಳು ತಿಳಿಯದೆ ಮಾಡಿದ್ದಕ್ಕೆ ಕ್ಷಮಾಪಣೆಯುಂಟು; ಆದರೆ ಧರ್ಮದ ನೆಪ ಹಾಕಿಕೊಂಡು, ಯಾರು ಕಪಟಿಗಳೂ ವ್ಯಭಿಚಾರಿಗಳೂ ಆಗುತ್ತಾರೋ ಅವರು ಕಲ್ಪಾಂತರದಲ್ಲಿಯೂ ಉದ್ಧಾರವಾಗುವುದು ಕಷ್ಟ”..............</p>
<p>ಆರ್ಥಿಕ ಸ್ಥಿತಿಯು ಉತ್ತಮವಾದರೂ ದೀನದಯಾಳುವು ಮನೆಯಲ್ಲಿ ಅಡಿಗೆಯವನನ್ನು ಇಡಲಿಲ್ಲ <span>–</span> ತಾನೇ ಅಡಿಗೆ ಮಾಡುತ್ತಿದ್ದನು. ತಂದೆಯ ಕೈಯಲ್ಲಿ ಮಾಡಿಸದೇ ತಾನೇ ಮಾಡಬೇಕೆಂಬುದು ಮಗನ ಆಸೆ. ಆದ್ದರಿಂದ ಅವರು ಅವಕಾಶ ಸಿಕ್ಕಿದರೆ ಅಡಿಗೆಗೆ ಕೂರುತ್ತಿದ್ದರು. ದೀನದಯಾಳುವಿಗೆ ಇದನ್ನು ಕಂಡರೆ ಬಹು ಕೋಪ. ಮಗನಿಗೆ ಅವಕಾಶ ಸಿಕ್ಕದಂತೆ ತಂದೆಯು ಎಚ್ಚರದಿಂದಿರುತ್ತಿದ್ದನು. ಮಗನೂ ಹಾಗೆಯೇ ಸಮಯಕ್ಕೆ ಸರಿಯಾಗಿ ಬರುತ್ತಿದ್ದನು. ಈ ಅಡಿಗೆಯ ವಿಚಾರದಲ್ಲಿ ತಂದೆ ಮಕ್ಕಳಿಗೆ ಮಾತು ನಡೆಯುತ್ತಲೇ ಇರುತ್ತಿತ್ತು. ಮನೆಯಲ್ಲಿ ಆಗ ಯಾರಾದರೂ ದೊಡ್ಡ ಮನುಷ್ಯರು ಬಂದಿದ್ದರೆ ಅವರು ಮಧ್ಯಸ್ಥ ಮಾಡಿ ಅವೊತ್ತಿನಮಟ್ಟಿಗೆ ಜಗಳವನ್ನು ತೀರಿಸುತ್ತಿದ್ದರು. ಆದರೇನು, ಮರುದಿನ ತಿರುಗಿ ಅದೇ ! ‘ಇವೊತ್ತು ನಾನು ಅಡಿಗೆ ಮಾಡುತ್ತೇನೆ’ ಎಂದು ಇಬ್ಬರು ಬೆಳಗಿನಿಂದ ಮನಸ್ಸಿನಲ್ಲಿಯೇ ಅಂದುಕೊಂಡಿರುತ್ತ ಯಾರಿಗೆ ಅವಕಾಶ ಸಿಕ್ಕಿದರೆ ಅವರು ಕುಳಿತುಕೊಂಡುಬಿಡುತ್ತಿದ್ದರು. ಆದರೆ ಯಾರ ಮನೋರಥವು ವಿಫಲವಾಗುತ್ತಿತ್ತೋ ಅವರ ಕೋಪಕ್ಕೆ ಮಿತಿಯಿರುತ್ತಿರಲಿಲ್ಲ. ಈ ನಿತ್ಯ ಜಗಳದಿಂದ ಬಿಡುಗಡೆ ಹೊಂದುವುದಕ್ಕಾಗಿ ಸಂಸಾರವನ್ನು ಕಲ್ಕತ್ತೆಗೆ ಕರೆದುಕೊಂಡು ಬಂದು ಬಿಡಬೇಕೆಂದು ನಾಗಮಹಾಶಯರು ನಿಶ್ಚಯ ಮಾಡಿಕೊಂಡರು. ಸುರೇಶಬಾಬುಗಳ ಮನೆಯ ಹತ್ತಿರ ಒಂದು ಮಹಡಿ ಮನೆಯನ್ನು ಬಾಡಿಗೆಗೆ ತೆಗೆದುಕೊಂಡಾಯಿತು; ಏಕೆಂದರೆ ಅವರಿದ್ದ ಹೆಂಚಿನ ಮನೆಯು ಚಿಕ್ಕದಾಗಿತ್ತು. ೧೮೮೦ನೆಯ ಇಸವಿಯಲ್ಲಿ ಠಾಕೂರಣಿಯು (ನಾಗಮಹಾಶಯರ ಹೆಂಡತಿ) ತನ್ನ ಗಂಡ ಮತ್ತು ಮಾವನ ಸೇವೆಗಾಗಿ ಕಲ್ಕತ್ತೆಗೆ ಬಂದಳು. ಇದೇ ಆಕೆಯು ಸಂಸಾರದಲ್ಲಿ ಇಟ್ಟ ಮೊದಲನೆಯ ಹೆಜ್ಜೆ. ಹಳ್ಳಿಯಲ್ಲಿದ್ದಾಗ ಗಂಡ ಹೆಂಡರಿಗೆ ಭೇಟಿಯೇ ಇರುತ್ತಿರಲಿಲ್ಲ. ಈಗ ಹಾಗಲ್ಲ. ಅದೇ ಬೇರೆ ಇದೇ ಬೇರೆ; ಆಗ ಆಕೆಯು ಮನೆಯ ಸೊಸೆ, ಈಗ ಯಜಮಾನಿ. ಇನ್ನೂ ಸಂಸಾರವು ಹೊಸದಾದರೂ ಹಳಬಳ ಹಾಗೆ ಮನೆಗೆಲಸಗಳನ್ನೂ ಮಾವ ಗಂಡ ಇವರ ಯೋಗಕ್ಷೇಮಗಳನ್ನೂ ನೋಡಿಕೊಳ್ಳುತ್ತಿದ್ದಳು. ಇದರಿಂದ ದೀನದಯಾಳುವಿಗೆ ಸಂತೋಷವೇನೋ ಆಯಿತು; ಆದರೆ ಪ್ರಾಣ ಒಪ್ಪಿಸಿದರೂ ಸೊಸೆಯು ತನ್ನ ಗಂಡನ ಮನಸ್ಸನ್ನು ಒಲಿಸಿಕೊಳ್ಳಲಾರದೆ ಹೋದಳು. ಆತನಿಗೆ ವ್ಯಾಸಂಗದಲ್ಲಿ ಎಷ್ಟು ಆಸಕ್ತಿ ಇತ್ತೋ ಅದರ ನೂರರಲ್ಲಿ ಒಂದು ಪಾಲೂ ಆಕೆಯಮೇಲೆ ಇರಲಿಲ್ಲ. ಚಿಕಿತ್ಸೆ ಮಾಡುವ ಕಾಲ ಹೋಗುತ್ತ ಮಿಕ್ಕ ಕಾಲವನ್ನು ಅವರು ಪುರಾಣ ಪುಣ್ಯಕಥೆ ಓದುವುದರಲ್ಲಿ ಕಳೆದು ಬಿಡುತ್ತಿದ್ದರು; ಕೆಲವು ವೇಳೆ ದೀನದಯಾಳುವಿಗೆ ಓದಿ ಹೇಳುತ್ತಿದ್ದರು. ಹೀಗಿದ್ದದ್ದರಿಂದ ಆಕೆಯ ಮನಸ್ಸು ದಿನದಿನಕ್ಕೆ ಅಸ್ಥಿರವಾಗುತ್ತ ಬಂತು.</p>
<p>ಭಾಗವತದಲ್ಲಿ ಬರುವ ಭವಾಟವಿಯ (ಸಂಸಾರವೆಂಬ ಅರಣ್ಯದ) ವರ್ಣನೆಯೂ ಜಡಭರತೋಪಾಖ್ಯಾನವೂ ನಾಗಮಹಾಶಯರ ಮನಸ್ಸಿನ ಮೇಲೆ ತುಂಬ ಪರಿಣಾಮವನ್ನುಂಟುಮಾಡಿತ್ತು. ಜಡಭರತನ ವೃತ್ತಾಂತವನ್ನು ಓದುತ್ತ ಓದುತ್ತ ಅವರು ಕುಗ್ಗಿ ಹೋಗಿ “ಅಷ್ಟು ದೊಡ್ಡ ಮುಕ್ತ ಪುರುಷನೂ ಒಂದು ಸಾಮಾನ್ಯ ಜಿಂಕೆಮರಿಯ ಮೋಹದಿಂದ ಮತ್ತೊಂದು ಸಾರಿ ಹುಟ್ಟಬೇಕಾಯಿತೆಂದಮೇಲೆ ಸಾಮಾನ್ಯ ಜೀವರ ವಿಚಾರದಲ್ಲಿ ಹೇಳತಕ್ಕದ್ದೇನು?” ಎಂದು ಯೋಚಿಸುವರು. ಮಾಯೆಯ ಅನಿರ್ವಚನೀಯವೂ ಅಚಿಂತನೀಯವೂ ಆದ ಶಕ್ತಿಯನ್ನು ಕುರಿತು ಚಿಂತಿಸುತ್ತ ಚಿಂತಿಸುತ್ತ ಗಾಬರಿಯಾಗಿ ಅವರು “ತಾಯೀ! ತಾಯೀ!!” ಎಂದು ಕೂಗುವರು. ಈ ಚಿಂತೆಯು ಕ್ರಮೇಣ ಘೋರವಾಯಿತು. ಮಹಾಮಾಯೆಯ ಕೈಯಿಂದ ತಪ್ಪಿಸಿಕೊಂಡುಹೋಗುವುದು ಹೇಗೆ? ಸಂಸಾರ ಬಂಧನದಿಂದ ಮುಕ್ತಿ ಪಡೆಯುವುದಕ್ಕೆ ಏನು ಉಪಾಯ? <span>–</span> ಇದೇ ಹಗಲೂ ಇರುಳೂ ಅವರ ಯೋಚನೆ. ಮದುವೆಮಾಡಿಕೊಂಡಾಗಿದೆ. ದುಡ್ಡು ಸಂಪಾದನೆ ಮಾಡುತ್ತ ಇದ್ದೇನೆ, ಬಂಧನದಮೇಲೆ ಬಂಧನವು ಬೆಳೆಯುತ್ತಿದೆ; ಹೀಗಿರಲು ಮುಕ್ತಿಗೆ ದಾರಿ ಹೇಗೆ? <span>–</span> ಎಂದು ಕಳವಳಗೊಂಡು ಕೊರಗುವರು. ವೈದ್ಯ ವ್ಯವಸಾಯಕ್ಕೆ ಮೊದಲುಮಾಡಿದಾಗಲೇ ದೀನದುಃಖಿಗಳಿಗೆ ಸಹಾಯಮಾಡಬೇಕೆಂದು ಸಂಕಲ್ಪಿಸಿಕೊಂಡರು. ಅದರಂತೆ ಈ ಸರ್ವ ಪ್ರಯತ್ನದಿಂದಲೂ ರೋಗಿಗಳಿಗೆ ಉಪಚಾರಮಾಡಿದರು, ಹಿಂದು ಮುಂದು ನೋಡದೆ ದಾನಮಾಡಿದರು ಎಷ್ಟೋ ದಿನ ತಮ್ಮ ಬಾಯಿಯಲ್ಲಿ ಇಟ್ಟುಕೊಳ್ಳಬೇಕಾಗಿದ್ದ ತುತ್ತನ್ನು ಹಸಿದು ಬಂದವರಿಗೆ ಕೊಟ್ಟುಬಿಟ್ಟಿದ್ದರು <span>–</span> ಆದರೂ, ಎಷ್ಟು ಜನಗಳ ದುಃಖವು ನಿವಾರಣೆಯಾಗಿದೆ? ಹೀಗಿರುವಪಕ್ಷಕ್ಕೆ ಈ ಸಂಸಾರಕ್ಕೆ ಎಕೆ ಬಂದೆ? ವಿಡಂಬನೆಯ ಮೇಲೆ ವಿಡಂಬನೆ! <span>–</span> ಮದುವೆಮಾಡಿಕೊಂಡದ್ದೇಕೆ? ಈ ಹಾಳು ಹೆಣ್ಣು ಹೊನ್ನುಗಳನ್ನು ಕಟ್ಟಿಕೊಂಡೇ ಜೀವನವನ್ನು ಕಳೆದು ಬಿಡಲೇ? ಇಲ್ಲದಿದ್ದರೆ ದೇವರನ್ನು ಪ್ರತ್ಯಕ್ಷ ಮಾಡಿಕೊಂಡು ನರಜನ್ಮವನ್ನು ಸಾರ್ಥಕಗೊಳಿಸಿಕೊಳ್ಳಲೋ? ಏನು ಸಾಧನಮಾಡಿದರೆ, ಯಾವ ಮಹಾ ಪುರುಷರ ಆಶ್ರಯಮಾಡಿದರೆ, ಭಗವಂತನನ್ನು ಪ್ರತ್ಯಕ್ಷ ಮಾಡಿಕೊಳ್ಳಬಹುದು!- ಈ ಚಿಂತೆಯಲ್ಲಿ ನಾಗಮಹಾಶಯರ ಮನಸ್ಸು ಬಹುವಾಗಿ ಅಶಾಂತಿಗೊಂಡಿತು.</p>
<p>ಈ ಸಮಯದಲ್ಲಿ ಸುರೇಶಬಾಬುವೂ ಮತ್ತೆ ಕೆಲವು ಬ್ರಾಹ್ಮ ದೊಡ್ಡಮನುಷ್ಯರೂ ಗಂಗಾತೀರದಲ್ಲಿ ಒಟ್ಟುಗೂಡಿ ಧ್ಯಾನಮಾಡುತ್ತಿದ್ದರು. ನಾಗಮಹಾಶಯರೂ ಅಲ್ಲಿ ಒಂದು ಕಡೆ ಕುಳಿತು ಧ್ಯಾನ ಮಾಡುತ್ತಿದ್ದರು. ಧ್ಯಾನ ಉಪಾಸನಗಳು ನಡೆದಮೇಲೆ ಕೆಲವು ದಿನ ಬ್ರಾಹ್ಮ ಸಂಗೀತವೂ, ಮತ್ತೆ ಕೆಲವು ದಿನ ಕೀರ್ತನವೂ ನಡೆಯುತ್ತಿತ್ತು. ಕೀರ್ತನದ ಜೊತೆಯಲ್ಲಿ ನಾಗಮಹಾಶಯರು ನರ್ತನಮಾಡುತ್ತಿದ್ದರು. ಭಾವಾವೇಶದಲ್ಲಿ ಮತ್ತರಾಗಿ ಕುಣಿಯುತ್ತ ಕುಣಿಯುತ್ತ ಒಂದೊಂದು ದಿನ ಬಿದ್ದು ಅವರ ಮೈಯು ಜಜ್ಜಿಹೋಗುತ್ತಿತ್ತು. ಹೀಗೇ ಒಂದು ದಿನ ಗಂಗಾ ನದಿಯಲ್ಲಿ ಬಿದ್ದು ಹೋಗಲು, ಸುರೇಶಬಾಬುವು ಮತ್ತೊಬ್ಬರ ಸಹಾಯದಿಂದ ಎತ್ತಿಹಾಕಿದನು. ಆದರೆ ಎಲ್ಲಾ ದಿನವೂ ಅವರಲ್ಲಿ ಈ ವಿಧವಾದ ಉನ್ಮತ್ತಭಾವವು ಕಂಡುಬರುತ್ತಿರಲಿಲ್ಲ. ಭಾವಸಂಯಮದಲ್ಲಿ ನಾಗಮಹಾಶಯರು ತುಂಬ ಸಮರ್ಥರಾಗಿದ್ದರು. ಅವರು “ಎಷ್ಟು ಗುಪ್ತವಾದರೆ ಅಷ್ಟು ಶಕ್ತವಾಗುತ್ತದೆ; ಎಷ್ಟು ವ್ಯಕ್ತವಾದರೆ ಅಷ್ಟು ತ್ಯಕ್ತವಾಗುತ್ತದೆ” ಎನ್ನುತ್ತಿದ್ದರು. ಸುರೇಶಬಾಬುಗಳು ಭಾವೋನ್ಮತ್ತತೆಯ ಸಮಯದಲ್ಲಿ ಪ್ರಬಲ ಈಶ್ವರಾನುರಾಗದ ಲಕ್ಷಣಗಳೆಲ್ಲಾ ನಾಗಮಹಾಶಯರ ಶರೀರದಲ್ಲಿ ಸುಸ್ಪಷ್ಟವಾದ ರೀತಿಯಲ್ಲಿ ಕಂಡುಬರುತ್ತಿದ್ದುವು ಎಂದು ಹೇಳಿದ್ದಾರೆ. “ದರ್ಶನದಿಂದಲೇ ದೀಕ್ಷೆ! ಶ್ರವಣದಿಂದಲೇ ಶಿಕ್ಷೆ!”</p>
<p>ಆದರೆ “ಎಷ್ಟೇ ಶ್ರದ್ಧಾಭಕ್ತಿಗಳಿರಲಿ, ವಿಧಿಪೂರ್ವಕವಾಗಿ ದೀಕ್ಷೆ ತೆಗೆದುಕೊಂಡು ಸಾಧನ ಭಜನೆಗಳನ್ನು ಮಾಡಿದ ಹೊರತು ಇಷ್ಟದೇವತೆಯು ಪ್ರತ್ಯಕ್ಷವಾಗುವುದಿಲ್ಲ” ಎಂದು ಒಬ್ಬ ಸಾಧುವು ಹೇಳಿದ್ದನ್ನು ಕೇಳಿ ನಾಗಮಹಾಶಯರಿಗೆ ದೀಕ್ಷೆ ತೆಗೆದುಕೊಳ್ಳಬೇಕೆಂಬ ಆತುರವು ಹುಟ್ಟಿ ತೀವ್ರವಾದ ಅಶಾಂತಿಯು ಬಂದೊದಗಿತು. ಎಲ್ಲಿಂದ ಗುರುವನ್ನು ಸಂಪಾದಿಸುವುದು, ಯಾರು ಅವರಿಗೆ ಮಂತ್ರೋಪದೇಶಮಾಡುವರು <span>–</span> ಇದೇ ಅವರ ನಿರಂತರವಾದ ಯೋಚನೆಯಾಯಿತು. ಗಂಗಾತೀರಕ್ಕೆ ಆಗಾಗ್ಗೆ ಅನೇಕ ಜನ ಸಾಧುಸಜ್ಜನರು ಬರುತ್ತಾರೆ; ಅವರಲ್ಲಿ ಯಾರಾದರೂ ಕನಿಕರವಿಟ್ಟು ತಮಗೆ ಮಂತ್ರದೀಕ್ಷೆ ಕೊಟ್ಟಾರೋ ಏನೋ ಎಂಬ ಆಶೆಯಿಂದ ಅವರು ಅನೇಕ ದಿವಸ ರಾತ್ರಿಯಾಗುವವರೆಗೂ ಗಂಗಾತೀರದಲ್ಲಿ ಕುಳಿತಿರುತ್ತಿದ್ದರು. ಹೀಗೆ ಕೆಲವು ಕಾಲ ಕಳೆದಮೇಲೆ, ನಾಗಮಹಾಶಯರು ಒಂದು ದಿನ ಕುಮಾರಟುಲಿ ಘಟ್ಟದಲ್ಲಿ ಸ್ನಾನಮಾಡುತ್ತ ಮಾಡುತ್ತ ನೋಡುತ್ತಾರೆ <span>–</span> ಒಂದು ದೋಣಿಯು ಒಬ್ಬನೇ ಒಬ್ಬನನ್ನು ಕೂರಿಸಿಕೊಂಡು ಘಟ್ಟದ ಕಡೆಗೆ ಬರುತ್ತಿದೆ. ಘಟ್ಟಕ್ಕೆ ತಲಪುತ್ತಲೂ ಅದನ್ನು ನೋಡಲು, ಅದರಲ್ಲಿ ಬಂದವರು ತಮ್ಮ ಕುಲಗುರುಗಳಾದ ಕೈಲಾಸ ಚಂದ್ರಭಟ್ಟಾಚಾರ್ಯರು! ನಾಗಮಹಾಶಯರು ಸರಸರನೆ ಸ್ನಾನಮಾಡಿಕೊಂಡು ಗುರುಗಳ ಪಾದಧೂಳಿಯನ್ನು ಸ್ವೀಕರಿಸಿ ಇದ್ದಕ್ಕಿದ್ದ ಹಾಗೆ ದೋಣಿಮಾಡಿಕೊಂಡು ಕಲ್ಕತ್ತೆಗೆ ಬರಲು ಕಾರಣವೇನೆಂದು ಕೇಳಿದರು. ಕೈಲಾಸಚಂದ್ರರು “ಅಯ್ಯಾ, ಮಹಾಮಾಯೆಯ ಅಪ್ಪಣೆಯಂತೆ ನಿನಗೆ ಮಂತ್ರದೀಕ್ಷೆಕೊಡುವುದಕ್ಕೆ ಇಲ್ಲಿಗೆ ಬಂದಿದ್ದೇನೆ” ಎಂದರು. ಇದನ್ನು ಕೇಳಿ ನಾಗಮಹಾಶಯರು ತಮ್ಮ ಕಾತರ ಪ್ರಾರ್ಥನೆಯು ಕರುಣಾಮಯಿಯಾದ ಜಗನ್ಮಾತೆಯ ಕಿವಿಗೆ ಬಿತ್ತೆಂದು ತಿಳಿದರು. ಅವರ ಮನೆಯು ಆಗ ಕಾಶೀಮಿತ್ರರ ಗಲ್ಲಿಯಲ್ಲಿತ್ತು; ಗುರುಗಳನ್ನು ಅಲ್ಲಿಗೆ ಪರಮಾನಂದದಿಂದ ಕರೆದುಕೊಂಡು ಹೋದರು. ದೀನದಯಾಳುವಿಗೆ ತಮ್ಮ ಕುಲ ಗುರುಗಳನ್ನು ನೋಡಿದಾಗ ಆನಂದಕ್ಕೆ ಪಾರವಿರಲಿಲ್ಲ; ಏಕೆಂದರೆ, ತನ್ನ ಧರ್ಮೋನ್ಮಾದವುಳ್ಳ ಮಗನು ತಮ್ಮ ಕುಲಗುರುವಿನಿಂದ ದೀಕ್ಷೆ ಪಡೆಯಬೇಕೆಂದು ಅವನಿಗೆ ಆಂತರವಾದ ಇಚ್ಛೆ ಇತ್ತು. ಮಾರನೆಯ ದಿನ, ದಿವಸ ಚೆನ್ನಾಗಿದ್ದದ್ದರಿಂದ ನಾಗಮಹಾಶಯರು ತಮ್ಮ ಪತ್ನಿಯೊಡನೆ ಶಕ್ತಿ ಮಂತ್ರದ ದೀಕ್ಷೆಯನ್ನು ತೆಗೆದುಕೊಂಡರು. ದೋಣಿಯು ಕುಮಾರಟುಲಿ ಘಟ್ಟದಲ್ಲಿಯೇ ಕಾದುಕೊಂಡಿತ್ತು. ನಾಗಮಹಾಶಯರಿಗೆ ದೀಕ್ಷೆ ಕೊಟ್ಟ ಮೂರು ನಾಲ್ಕು ದಿನಕ್ಕೆ ಕೈಲಾಸಚಂದ್ರರು ವಿಕ್ರಮಪುರಕ್ಕೆ ಹೊರಟುಹೋದರು. ಕೆಲವು ದಿನ ವಿಶ್ರಾಂತಿ ತೆಗೆದುಕೊಳ್ಳಬೇಕೆಂದು ದೀನದಯಾಳುವೂ ನಾಗಮಹಾಶಯರೂ ಎಷ್ಟೆಷ್ಟೋ ಹೇಳಿಕೊಂಡರು. ಆದರೆ ಅವರು ನಿಲ್ಲಲಿಲ್ಲ. ಆತನು ಕೌಲ ಸಂನ್ಯಾಸಿಯೆಂದು ಠಾಕೂರಣೀ ಅಮ್ಮನವರಿಂದ ತಿಳಿದುಬಂದಿದೆ. ನಾಗಮಹಾಶಯರಿಗೆ ದೀಕ್ಷೆ ಕೊಟ್ಟ ಸುಮಾರು ಒಂದು ವರ್ಷದ ಕೊನೆಗೆ ಆತನು ದೇಹತ್ಯಾಗಮಾಡಿದನು.</p>
<p>ದೀಕ್ಷೆಯನ್ನು ತೆಗೆದುಕೊಂಡು ನಾಗಮಹಾಶಯರು ಸಾಧನೆಯ ಅಗಾಧ ಜಲದಲ್ಲಿ ಮುಳುಗಿಕೊಂಡರು. ಜಪಧ್ಯಾನಗಳಲ್ಲಿ ರಾತ್ರಿ ಎಲ್ಲಾ ಕಳೆದುಹೋಗುತ್ತಿತ್ತು. ಅಮಾವಾಸ್ಯೆಯ ದಿವಸ ಉಪವಾಸಮಾಡಿ ಗಂಗಾತೀರದಲ್ಲಿ ಕುಳಿತು ಜಪಮಾಡುತ್ತಿದ್ದರು. ಜಪ ಮಾಡುತ್ತ ಮಾಡುತ್ತ ಆಗಾಗ್ಗೆ ಅವರಿಗೆ ಹೊರಗಿನ ಜ್ಞಾನವು ಲೋಪವಾಗಿ ಹೋಗುತ್ತಿತ್ತು ಒಂದು ದಿನ ಅವರು ತನ್ಮಯರಾಗಿ ಜಪ ಮಾಡುತ್ತಿರಲು ಪ್ರವಾಹವು ಬಂದು ಅವರ ಚೇತನ ಶೂನ್ಯವಾದ ದೇಹವನ್ನು ಹೊಡೆದುಕೊಂಡುಹೋಯಿತು. ಪ್ರಜ್ಞೆ ಬಂದಮೇಲೆ ಅವರು ಈಜಿಕೊಂಡು ಬಂದರು. ಚಂದ್ರನ ವೃದ್ಧಿ ಕ್ಷಯಗಳ ಜೊತೆಯಲ್ಲಿ ಆಹಾರದ ವೃದ್ಧಿ ಕ್ಷಯಮಾಡಿಕೊಂಡು ಅವರು ಕೆಲವುಕಾಲ ನಕ್ತ ವ್ರತವನ್ನು ಆಚರಿಸಿದರು. ಅವರು ತಂತ್ರ ಮತದಲ್ಲಿಯೂ ಸಾಧನಮಾಡಿದರೆಂದು ಸುರೇಶಬಾಬುಗಳು ಹೇಳುತ್ತಿದ್ದರು. ಆದರೆ ಅವರು ಎಂದೂ ಹೂವು ಬಿಲ್ವಪತ್ರೆ ಮುಂತಾದವುಗಳಿಂದ ಬಾಹ್ಯ ಪೂಜೆಯನ್ನು ಮಾಡಿದ್ದಿಲ್ಲ. ದೀಕ್ಷೆ ತೆಗೆದುಕೊಂಡ ಮೇಲೆ ಯಾವಾಗಲೂ ಜಪ ತಪ ಧ್ಯಾನಗಳನ್ನು ಮಾಡುತ್ತಿದ್ದರು; ಆದರೆ ಅವರ ಸ್ವಾಭಾವಿಕ ಪ್ರವೃತ್ತಿಯು (ಭಜನ ಕೀರ್ತನಾದಿ) ‘ರಾಸ’ ಮಾರ್ಗದಲ್ಲಿ. ಈ ಕಾಲದಲ್ಲಿ ನಾಗಮಹಾಶಯರು ಶ್ಯಾಮಾ (ದೇವೀ) ಸಂಬಂಧವಾದ ಅನೇಕ ಕೀರ್ತನೆಗಳನ್ನು ರಚಿಸಿದರು. ಜಪ ಧ್ಯಾನಗಳಾದ ಮೇಲೆ ಕೆಲವು ವೇಳೆ ಅವುಗಳಲ್ಲಿ ಯಾವುದನ್ನಾದರೂ ಹಾಡುತ್ತಿದ್ದರು. ಪಾಠಕರಿಗೆ ಬೇರೆ ಕಡೆ ಅವುಗಳಲ್ಲಿ ಒಂದೆರಡನ್ನು ಸಮರ್ಪಿಸುತ್ತೇವೆ.</p>
<p>ಕ್ರಮವಾಗಿ ಅವರ ವೈದ್ಯ ವೃತ್ತಿಯು ಕಡಮೆಯಾಗುವುದಕ್ಕೆ ಮೊದಲಾಯಿತು. ಜನಗಳೇನೋ ಕರೆಯುವುದಕ್ಕೆ ಬರುತ್ತಿದ್ದರು. ಆದರೆ ಅವರೇ ಮನೆಯಲ್ಲಿ ಸಿಕ್ಕುತ್ತಿರಲಿಲ್ಲ. ಆದ್ದರಿಂದ ಬೇರೆ ವೈದ್ಯರ ಹತ್ತಿರಕ್ಕೆ ಹೊರಟುಹೋಗುತ್ತಿದ್ದರು. ಸಂಪಾದನೆಯೂ ಕಡಮೆಯಾಗಿಹೋಯಿತು.</p>
<p>ದೀನದಯಾಳುವು ಸರ್ವನಾಶವು ಬಂದಿತೆಂದುಕೊಂಡನು. ಸುರೇಶಬಾಬುವಿನ ಜೊತೆಯಲ್ಲಿ ಸ್ನೇಹವಾದ ಮೇಲೆ ಆತನಿಗೆ ಒಂದು ತರದಲ್ಲಿ ನಿಶ್ಚಿಂತೆಯಾಗಿತ್ತು. ನಾಗಮಹಾಶಯರಿಗೆ ತಮ್ಮ ಸೋದರತ್ತೆಯು ಸತ್ತ ಮೇಲೆ ಹುಟ್ಟಿದ ವೈರಾಗ್ಯವು ಸುರೇಶಬಾಬುವಿನ ಉಪದೇಶದಿಂದಲೇ ಹೋಗಿತ್ತೆಂದು ದೀನದಯಾಳುವು ತಿಳಿದುಕೊಂಡಿದ್ದನು. ಸುರೇಶಬಾಬುವು ಧಾರ್ಮಿಕ ಮತ್ತು ಸದ್ಗೃಹಸ್ಥ. ಇಷ್ಟು ವಿಚಕ್ಷಣನಾದವನ ಸಹವಾಸದಿಂದ ಮಗನ ಹೃದಯದಲ್ಲಿ ಆರಿಹೋಗಿದ್ದ ಬೆಂಕಿಯು ಪುನಃ ಜ್ವಲಿಸುತ್ತದೆಂದು ತಂದೆಯು ಕನಸು ಮನಸುಗಳಲ್ಲಿಯೂ ನೆನೆಸಿರಲಿಲ್ಲ. ಸುರೇಶನೊಡನೆ ಮಾಡಿಕೊಂಡ ಸ್ನೇಹವು ತನ್ನ ಮಗನಿಗೆ ತುಂಬ ಕಲ್ಯಾಣಕರವಾಗಿತ್ತೆಂದು ದೀನದಯಾಳುವು ಜನರೊಡನೆ ಹೆಮ್ಮೆ ಪಡುತ್ತ ಹೇಳಿಕೊಳ್ಳುತ್ತಿದ್ದನು. ಸುರೇಶನ ಮೇಲೆ ಯಾವ ಭರವಸೆಯನ್ನೂ ಇನ್ನುಮುಂದೆ ಇಡುವ ಹಾಗಿಲ್ಲವೆಂದು ಈಗ ಗೊತ್ತಾಯಿತು. ಮುದುಕನು ಏನೂ ತೋರದೆ ಸಂಸಾರಧರ್ಮದಲ್ಲಿ ಹೇಗಿದ್ದರೆ ಮಗನ ಬುದ್ಧಿ ನೆಟ್ಟಗಾಗಬಹುದೋ ಆ ಸಂಬಂಧವಾಗಿ ಸೊಸೆಗೆ ನಾನಾವಿಧವಾದ ಉಪದೇಶಗಳನ್ನು ಕೊಟ್ಟನು. ಆದರೆ ಸೊಸೆ ತಾನೇ ಏನುಮಾಡಿಯಾಳು? ಗಂಡನ ಬುದ್ದಿಯು ಹೋಗುತ್ತಿದ್ದ ಮಾರ್ಗವನ್ನು ಮೊದಲಿನಿಂದಲೂ ಆಕೆಯು ತಿಳಿದಿದ್ದಳು. ಅನ್ನ ಬಟ್ಟೆಗಳಿಗೇನೂ ಕ್ಲೇಶವಿರಲಿಲ್ಲ, ನಿಜ. ಸಂಸಾರವು ಸಾಮಾನ್ಯವಾಗಿದ್ದು ತಂದೆ ಮಕ್ಕಳ ಸಂಪಾದನೆಯಿಂದ ಒಂದು ರೀತಿಯಲ್ಲಿ ನಡೆದುಕೊಂಡು ಹೋಗುತ್ತಿತ್ತು. ಆದರೆ ಕೇವಲ ಅನ್ನಬಟ್ಟೆಗಳಿಂದ ಹೃದಯದ ಅಭಾವವು ಪೂರ್ಣವಾಗುವುದಿಲ್ಲ. ಪತಿಯ ಅನುರಾಗವೇ ನಾರೀಜೀವನದ ಅವಲಂಬನ.</p>
<p>ಮುಪ್ಪಿನ ತಂದೆಗೆ ವಿಶ್ರಾಂತಿಯನ್ನು ಕಲ್ಪಿಸಿಕೊಟ್ಟು, ನಾಗಮಹಾಶಯರೇ ಪೇಟೆಗೆ ಹೋಗಿಬರುವುದು ಮುಂತಾದ ಸಮಸ್ತ ಕೆಲಸಗಳನ್ನು ಮಾಡುತ್ತಿದ್ದರು. ಆದರೆ ಜೀವವಿಲ್ಲದ ಬೊಂಬೆಯು ಹೇಗೆ ಯಂತ್ರ ಸಹಾಯದಿಂದ ಕೈಕಾಲುಗಳನ್ನು ಅಲ್ಲಾಡಿಸುತ್ತದೆಯೋ, ಹಾಗೆ ನಾಗಮಹಾಶಯರೂ ಎಲ್ಲಾ ಕೆಲಸಗಳನ್ನೂ ಮಾಡುತ್ತಿದ್ದರು. ಯಾವುದರಲ್ಲಿಯೂ ಅವರಿಗೆ ಮನಸ್ಸಿಲ್ಲ; ಊಟಮಾಡಬೇಕು, ಅದಕ್ಕೋಸ್ಕರ ಮಾಡುತ್ತಿದ್ದರು. ಬಟ್ಟೆ ಹಾಕಿಕೊಳ್ಳದೇ ಇರುವುದಕ್ಕಿಲ್ಲ, ಅದರಿಂದ ಬಟ್ಟೆ ಹಾಕಿಕೊಳ್ಳುತ್ತಿದ್ದರು. ವೈದ್ಯದ ಕೆಲಸ ಮಾಡಬೇಕು <span>–</span> ಅದೂ ದೀನದಯಾಳು ಪೀಡಿಸುತ್ತಿದ್ದದ್ದರಿಂದ. ಸೊಸೆಯು ದೀನದಯಾಳುವಿನ ಉಪದೇಶವನ್ನು ನಮ್ರಳಾಗಿ ಕೇಳುತ್ತಿದ್ದಳು. ಆದರೆ ಈ ಗೃಹಸ್ಥ ಸಂನ್ಯಾಸಿಯನ್ನು ಕಟ್ಟಿಹಾಕಬಲ್ಲ ರಮಣಿಯು ಇನ್ನೂ ಹುಟ್ಟಿಲ್ಲವೆಂದು ಮನಸ್ಸಿನಲ್ಲಿ ಎಂದುಕೊಳ್ಳುವಳು. ನಾಗಮಹಾಶಯರಿಗೆ ಮೋಹಕರವಾದ ಪ್ರಣಯವಿಲ್ಲದಿದ್ದರೂ ತಮ್ಮನ್ನು ಕೈಹಿಡಿದ ಹೆಂಡತಿಯ ಶ್ರೇಯಸ್ಸನ್ನು ಕುರಿತು ಯೋಚಿಸುತ್ತಿದ್ದರು. ಅವರು ಆಕೆಗೆ ಇಷ್ಟು ಮಾತ್ರ ಹೇಳುತ್ತಿದ್ದರು: “ಕಾಯಿಕ ಮಾಯಿಕ ಸಂಬಂಧಗಳು ಯಾವಾಗಲೂ ಶಾಶ್ವತವಲ್ಲ. ಯಾರು ಭಗವಂತನನ್ನು ಮನಃಪೂರ್ವಕವಾಗಿ ಪ್ರೀತಿಸಬಲ್ಲರೋ ಅಂಥವರು ಮನುಷ್ಯಜನ್ಮವನ್ನು ಸಾರ್ಥಕಪಡಿಸಿಕೊಂಡು ಹೋಗುವರು. ಯಾರು ಈ ಮಾಯಾ ಸಂಬಂಧದಲ್ಲಿ ಲಿಪ್ತರಾಗಿ ಬಿದ್ದಿರುತ್ತಾರೋ ಅಂಥವರಿಗೆ ಜನ್ಮ ಜನ್ಮದಲ್ಲಿಯೂ ಮೋಹವು ದೂರವಾಗುವುದಿಲ್ಲ. ಅವರು ಸಂಸಾರ ನರಕಕ್ಕೆ ಪುನಃಪುನಃ ಹೋಗಿ ಬಂದು ಮಾಡಬೇಕಾಗುತ್ತದೆ. ಈ ಹಾಳು ಮೂಳೆ ಮಾಂಸಗಳ ಪಂಜರದಲ್ಲಿ ಬದ್ಧಳಾಗಬೇಡ. ನನ್ನನ್ನು ಮರೆತು ಮಹಾಮಾಯೆಯ ಶರಣುಹೋಗು; ನಿನಗೆ ಇಹಪರಗಳೆರಡರಲ್ಲೂ ಒಳ್ಳೆಯದಾಗುತ್ತದೆ”. ಹೀಗೆ ತಪಸ್ವಿಯ ಹೆಂಡತಿಯು ತಪಸ್ವಿನಿಯಾದಳು.</p>
<p>ಠಾಕೂರಣಿಯು ಕಲ್ಕತ್ತೆಯಲ್ಲಿದ್ದಾಗ ಸುರೇಶಬಾಬುವು ಅಲ್ಲಿಗೆ ಹೋಗಿಬರುವುದು ಒಂದು ದಿನವೂ ತಪ್ಪುತ್ತಿರಲಿಲ್ಲ. ಆತನು ಒಂದೊಂದು ದಿನ ನಾಗಮಹಾಶಯರ ಮನೆಯಲ್ಲಿ ಊಟ ಉಪಚಾರಾದಿಗಳನ್ನೂ ಮಾಡುತ್ತಿದ್ದನು. “ಸಂಸಾರ ಬಂದರೂ ನಾಗಮಹಾಶಯರ ಧರ್ಮ ಭಾವವು ಯಾವ ವಿಧದಲ್ಲಿಯೂ ಬದಲಾಯಿಸಲಿಲ್ಲ; ದೇವತೆಯು ಎಷ್ಟು ದಿನವಾದರೂ ದೇವತೆಯೇ; ನೂರಾರು ಅವಸ್ಥೆಗಳು ಅಡ್ಡಿಬಂದರೂ ಅದರ ದೇವತ್ವ ಹೋಗುವುದಿಲ್ಲ. ನಾಗಮಹಾಶಯರೂ ಹಾಗೆಯೇ ಇದ್ದರು. ಸಂಸಾರವಿದೆಯೆಂದು ಅದರಲ್ಲಿ ಸ್ವಲ್ಪವೂ ಅವರಿಗೆ ಸಂಗವಿರಲಿಲ್ಲ” ಎಂದು ಸುರೇಶಬಾಬುಗಳು ಹೇಳುತ್ತಿದ್ದರು.</p>
<p>ನಾಗಮಹಾಶಯರು ಕ್ರಮವಾಗಿ ಉಗ್ರದಿಂದ ಉಗ್ರತರವಾದ ಸಾಧನದಲ್ಲಿ ನಿಮಗ್ನರಾದರು. ಇತ್ತ ಕಡೆ ದೀನದಯಾಳುವಿನ ದೇಹವೂ ಗಳಿತವಾಗುತ್ತ ಬಂತು. ಈ ಮುಪ್ಪಿನ ವಯಸ್ಸಿನಲ್ಲಿ ದೀನದಯಾಳುವು ಪಾಲಬಾಬುಗಳ ಕೈಕೆಳಗೆ ಸುಂಕದ ಕೆಲಸ ನೋಡುತ್ತಿದ್ದನು; ಆತನು ಊರಿಗೆ ಹೋದರೆ ನಾಗಮಹಾಶಯರು ತಂದೆಯ ಕೆಲಸವನ್ನು ನೋಡಿಕೊಳ್ಳುತ್ತಿದ್ದರು. ಹೀಗೆ ಕೆಲವು ದಿನ ಕಳೆಯಿತು. ಆದರೆ ದೀನದಯಾಳುವಿನ ದೇಹವು ಇನ್ನು ತಡೆದುಕೊಳ್ಳಲಾರದೆ ಹೋಯಿತು. ತಂದೆಯು ಈಗ ಕೆಲಸಬಿಟ್ಟು ಊರಿಗೆ ಹೋಗಿ ಇಷ್ಟದೇವತೆಯ ಧ್ಯಾನಮಾಡಿಕೊಂಡು ಇದ್ದುಬಿಡಲೆಂಬುದು ನಾಗಮಹಾಶಯರ ಅಂತಃಕರಣಪೂರ್ವಕವಾದ ಇಚ್ಛೆ. ಆದ್ದರಿಂದ ಕೆಲಸ ಬಿಡಿಸಿ ಕಲ್ಕತ್ತೆಯಲ್ಲಿ ತಮ್ಮ ಹತ್ತಿರವೇ ಇಟ್ಟುಕೊಂಡರು. ಸೇವೆ ಶುಶ್ರೂಷೆಗಳಿಗೆ ಅವರ ಸೊಸೆ ಇದ್ದಳು. ಆದರೆ ಕಲ್ಕತ್ತೆಯಲ್ಲಿದ್ದರೆ ತಂದೆಯ ದೇವತೋಪಾಸನೆಗೆ ತುಂಬ ತೊಂದರೆ: ಏಕೆಂದರೆ ದೀನದಯಾಳುವಿನ ಹತ್ತಿರಕ್ಕೆ ನಾನಾ ಸ್ವಭಾವದ ಜನಗಳು ಬರುತ್ತಿದ್ದರು. ನಾನಾ ವಿಷಯಗಳನ್ನು ತೆಗೆದುಕೊಂಡು ನಾನಾ ಮಾತುಗಳನ್ನು ಆಡುತ್ತಿದ್ದರು. ದೀನದಯಾಳುವೂ ಅವರೊಡನೆ ನಾನಾ ವಿಚಾರಗಳನ್ನು ಮಾತಾಡುತ್ತಿದ್ದನು. ಆತನು ಬೆಳಗ್ಗೆ ದುರ್ಗಾನಾಮಗಳನ್ನು ಬರೆಯುತ್ತಿದ್ದನು. ಆದರೆ ದುರ್ಗಾನಾಮವನ್ನು ಬರೆಯುತ್ತ ಬರೆಯುತ್ತ ಬಂದಿದ್ದ ಜನರೊಡನೆ ಮಾತು ಕಥೆಗಳನ್ನೂ ಆಡುತ್ತಿದ್ದನು. ಮಗನಿಗೆ ಇದು ತುಂಬ ಅಸಂಗತವಾಗಿ ತೋರಿತು. ಆದ್ದರಿಂದ ತಂದೆಯನ್ನು ಕುರಿತು “ಈಗಲೂ ವಿಷಯಚಿಂತೆಯನ್ನು ಬಿಡಲಾಗಲಿಲ್ಲ. ದುರ್ಗಾನಾಮವನ್ನು ಬರೆಯುತ್ತ ಬರೆಯುತ್ತ ವಿಷಯದ ಪ್ರಸ್ತಾಪವೆ!” ಎಂದರು. ಮಧ್ಯೆ ಮಧ್ಯೆ ಹೀಗೆ ಪ್ರಾಯಿಕವಾಗಿ ತಂದೆ ಮಕ್ಕಳಿಗೆ ಬೇರೆ ಮಾತುಗಳು ನಡೆಯುತ್ತಿದ್ದುವು. ಹೀಗಾಗಿ, ಕೊನೆಗೆ ತಂದೆಯನ್ನು ಊರಿಗೆ ಕಳುಹಿಸಬೇಕೆಂದು ನಾಗಮಹಾಶಯರು ನಿಶ್ಚಯಿಸಿಕೊಂಡರು. ದೀನದಯಾಳುವಿಗೆ ಬದಲಾಗಿ ಸುಂಕದ ಕೆಲಸದ ಭಾರವನ್ನು ತಾವು ಹೊತ್ತುಕೊಂಡು, ಅವನನ್ನು ಊರಿನಲ್ಲಿ ಬಿಟ್ಟುಬಂದರು. ಮಾವನ ಸೇವೆ ಶುಶ್ರೂಷೆಗಳನ್ನು ಮಾಡುವುದಕ್ಕೋಸ್ಕರ ಸೊಸೆಯೂ ಜೊತೆಯಲ್ಲಿ ಹೋದಳು.</p>
<p>ದೀನದಯಾಳುವೂ ಆತನ ಸೊಸೆಯೂ ಊರಿಗೆ ಹೊರಟುಹೋಗಲು ನಾಗಮಹಾಶಯರು ಕುಮಾರಟುಲಿಯ ಮನೆಗೆ ಬಂದು ವಾಸಮಾಡಲು ಮೊದಲುಮಾಡಿದರು. ಸುರೇಶಬಾಬುವು ಮೊದಲಿನಂತೆ ನಿತ್ಯವೂ ಬರುತ್ತಿದ್ದನು; ಇಬ್ಬರೂ ನಿಶ್ಚಿಂತೆಯಾಗಿ ಕುಳಿತುಕೊಂಡು ಧಾರ್ಮಿಕ ವಿಚಾರಗಳನ್ನು ಚರ್ಚಿಸುತ್ತಿದ್ದರು. ಆದರೆ ಕೇವಲ ಚರ್ಚೆಯಿಂದ ನಾಗಮಹಾಶಯರಿಗೆ ತೃಪ್ತಿಯಾಗಲಿಲ್ಲ. “ಬರಿಯ ಮಾತಿನಲ್ಲಿ ಜೀವನವು ಕಳೆದುಹೋಗುತ್ತಿದೆ. ಯಾವುದನ್ನಾದರೂ ಸಾಕ್ಷಾತ್ತಾಗಿ ಅನುಭವ ಮಾಡದಿದ್ದರೆ ಬದುಕಿರುವುದು ನಿಷ್ಫಲ” ಎನ್ನಲು ಮೊದಲುಮಾಡಿದರು. ಈ ಸಮಯದಲ್ಲಿ ಒಂದು ದಿನ, ಸುರೇಶಬಾಬುವು ಕೇಶವಚಂದ್ರರ ಸಮಾಜಕ್ಕೆ ಹೋಗಿ ಅಲ್ಲಿ "ದಕ್ಷಿಣೇಶ್ವರದೊಳಗೆ ಒಬ್ಬ ಸಾಧು ಇದ್ದಾನಂತೆ <span>–</span> ಆತನು ಕಾಮಕಾಂಚನತ್ಯಾಗಿಯಾಗಿ ಭಗವತ್ಪ್ರಸಂಗದಲ್ಲಿಯೇ ಯಾವಗಲೂ ತನ್ಮಯನಾಗಿರುತ್ತಾನೆಯಂತೆ; ಮತ್ತು ಅವನಿಗೆ ಮೇಲಿಂದ ಮೇಲೆ ಭಾವಸಮಾಧಿಯಾಗುತ್ತದೆಯಂತೆ “ಎಂದು ಕೇಳಿದನು. ನಾಗಮಹಾಶಯರನ್ನು ಕರೆದುಕೊಂಡು ಒಂದು ದಿನ ಆ ಸಾಧುವನ್ನು ನೋಡುವುದಕ್ಕೆ ಹೋಗಬೇಕೆಂದು ಆತನಿಗೆ ಆಶೆಯಾಯಿತು. ಆದರೆ ನಾನಾ ಕಾರಣಗಳಿಂದ ಆ ಸಂಗತಿಯನ್ನು ನಾಗಮಹಾಶಯರಿಗೆ ಹೇಳಲಾಗಲಿಲ್ಲ. ಹೀಗೆ ಎರಡು ತಿಂಗಳು ಕಳೆದುಹೋಯಿತು. ಆಮೇಲೆ ಸುರೇಶಬಾಬುವು ಒಂದು ದಿನ ನಾಗಮಹಾಶಯರನ್ನು ಕುರಿತು,” ದಕ್ಷಿಣೇಶ್ವರದಲ್ಲಿ ಒಬ್ಬ ಒಳ್ಳೆಯ ಸಾಧು ಇದ್ದಾನಂತೆ, ನೋಡಿಕೊಂಡು ಬರೋಣವೇ?" ಎಂದು ಕೇಳಿದನು. ನಾಗಮಹಾಶಯರಿಗೆ ಹೆಚ್ಚು ತಡಮಾಡುವುದಕ್ಕೆ ಮನಸ್ಸು ಒಪ್ಪಲಿಲ್ಲ <span>–</span> “ಇವೊತ್ತೇ ನಡಿ” ಎಂದರು. ಆ ದಿನವೇ ಇಬ್ಬರೂ ಊಟ ಮಾಡಿಕೊಂಡು ಹೊರಟರು. ದಕ್ಷಿಣೇಶ್ವರವು ಕಲ್ಕತ್ತೆಗೆ ಉತ್ತರಕ್ಕಿದೆಯೆಂದು ಕೇಳಿದ್ದರು; ಆದ್ದರಿಂದ ಆ ಕಡೆ ಹೊರಟರು. ಆಗ ಚೈತ್ರಮಾಸ; ತಲೆಯಮೇಲೆ ಬೆಂಕಿ ಸುರಿದ ಹಾಗೆ ಬಿಸಿಲು. ಭೂಮಿ ಆಕಾಶಗಳೆಲ್ಲವೂ ಅಗ್ನಿಮಯವಾಗಿದ್ದುವು. ಹಾಗಿದ್ದರೂ ಅದೊಂದೂ ಲಕ್ಷ್ಯವಿಲ್ಲದೆ ಇಬ್ಬರೂ ಹೋಗುತ್ತಿದ್ದರು. ಏನೋ ಒಂದು ಅದೃಶ್ಯ ಶಕ್ತಿಯು ಅವರನ್ನು ಎಳೆದುಕೊಂಡು ಹೋಗುವಂತಿತ್ತು. ದಕ್ಷಿಣೇಶ್ವರವು ಎಷ್ಟು ದೂರವಿದೆಯೆಂದು ಗೊತ್ತಿಲ್ಲ; ಇಬ್ಬರೂ ಒಂದೇ ಮನಸ್ಸಿನಿಂದ ಉತ್ತರ ದಿಕ್ಕಿನಲ್ಲಿ ಹೋಗಲು ಮೊದಲುಮಾಡಿದರು. ಬಹಳ ದೂರ ಹೋಗಿ ಒಬ್ಬ ದಾರಿಹೋಕನನ್ನು ಕೇಳಿದರು. ಆತನು “ತಾವು ದಕ್ಷಿಣೇಶ್ವರವನ್ನು ದಾಟಿ ಬಂದಿದ್ದೀರಿ” ಎಂದು ಹೇಳಿ ದಾರಿಯನ್ನು ತೋರಿಸಿಕೊಟ್ಟನು. ಅಂತು ಇಬ್ಬರೂ ಸುಮಾರು ಎರಡು ಗಂಟೆಯ ಹೊತ್ತಿಗೆ ದಕ್ಷಿಣೇಶ್ವರದ ರಾಣಿರಾಸಮಣಿಯ ಕಾಳಿ ಗುಡಿಗೆ ಬಂದರು.</p>
<p>ಎಂಥ ಮನೋಹರವಾದ ಸ್ಥಳ! ದೇವತೆಗಳ ರಹಸ್ಯವಾದ ಲೀಲಾ ಭೂಮಿಯೋ ಎನ್ನುವಹಾಗಿದೆ! ಅಲ್ಲಿ ಸಂಸಾರದ ಕೋಲಾಹಲವಿಲ್ಲ. ರಾತ್ರಿ ಹೂವಿನ ವಾಸನೆಯಿಂದ ಉದ್ಯಾನವೆಲ್ಲಾ ವಿಸ್ಮೃತಿ ಹೊಂದಿದಂತಿದೆ. ಎಂಥ ಮಂದಮಾರುತ! ಎಷ್ಟು ಸುಂದರವಾದ ಸರೋವರ! ಎತ್ತರವಾದ ಗೋಪುರವುಳ್ಳ ದೇವಮಂದಿರ. ಇಂಥ ಕಡೆಯಲ್ಲಿ, ಹೊಸದಾಗಿ ಚಿಗುರಿದ ಮರಗಳು ಕೊಂಬೆಗಳನ್ನು ಅಲ್ಲಾಡಿಸುತ್ತಾ “ಬಾ, ಬಾ, ಸಂಸಾರದಲ್ಲಿ ಬಳಲಿದ ಪಥಿಕನೇ ಬಾ; ಇದೇ ನಿನಗೆ ವಿಶ್ರಾಂತಿಸ್ಥಾನ” ಎಂದು ಕರೆಯುತ್ತಿರುವಂತೆ ತೋರುತ್ತಿತ್ತು.</p>
<p>ಇಬ್ಬರೂ ಶ್ರೀರಾಮಕೃಷ್ಣ ಪರಮಹಂಸರು ಇದ್ದ ಕೊಠಡಿಯ ಪೂರ್ವದ ಕಡೆ ಬಾಗಿಲಿನ ಹತ್ತಿರಕ್ಕೆ ಬಂದರು. ಬಾಗಿಲಿನ ಹತ್ತಿರ ಗಡ್ಡ ಬಿಟ್ಟುಕೊಂಡು ಒಬ್ಬ ಮನುಷ್ಯನು ನಿಂತಿದ್ದನು. ನಾಗಮಹಾಶಯರು ಅವರನ್ನು ಕುರಿತು, “ಮಹಾಶಯರೇ, ಇಲ್ಲಿ ಒಬ್ಬರು ಬ್ರಹ್ಮಚಾರಿಗಳಿದ್ದಾರಂತಲ್ಲ, ಎಲ್ಲಿ?” ಎಂದು ಕೇಳಿದರು. ಆತನು “ಹೌದು, ಒಬ್ಬರು ಇದ್ದಾರೆ; ಅವರು ಇವೊತ್ತು ಚಂದನ ನಗರಕ್ಕೆ ಹೋಗಿದ್ದಾರೆ. ಆದ್ದರಿಂದ ಇನ್ನೊಂದು ದಿನ ಬನ್ನಿ” ಎಂದನು.</p>
<p>ಅಷ್ಟು ಶ್ರಮಪಟ್ಟುಕೊಂಡು ಬಂದು ಈ ಉತ್ತರವನ್ನು ಕೇಳಿದ್ದರಿಂದ ಇಬ್ಬರಿಗೂ ಮರ್ಮಾಹತವಾದ ದುಃಖವಾಯಿತು. ನಿರಾಶರಾಗಿ ಅಲ್ಲಿಯೇ ಕುಳಿತುಕೊಂಡರು. ಮಾಡುವುದೇನು? ಗೌರವಾರ್ಥವಾಗಿ ಆ ಮನುಷ್ಯನಿಗೆ ಒಂದೆರಡು ಮಾತು ಹೇಳಿ ಹೊರಡಬೇಕೆಂದಿರಲು, ಬಾಗಿಲಿನ ಒಳಗಿನಿಂದ ಬೆರಳುಸನ್ನೆಮಾಡುತ್ತ ಅವರನ್ನು ಯಾರೋ ಕರೆಯುತ್ತಿದ್ದಂತೆ ತೋರಿತು. ಅವರೇ ಆ ಸಾಧುಗಳೆಂದು ನಾಗಮಹಾಶಯರಿಗೆ ಯಾರೋ ಹೇಳಿದಂತಾಯಿತು. ಆ ಗಡ್ಡದ ಮನುಷ್ಯನ ಮಾತನ್ನು ಲಕ್ಷ್ಯಮಾಡದೆ ಇಬ್ಬರೂ ಆ ಕೊಠಡಿಯೊಳಕ್ಕೆ ಹೋದರು.</p>
<p>ಆ ಗಡ್ಡ ಬಿಟ್ಟುಕೊಂಡಿದ್ದ ದೊಡ್ಡ ಮನುಷ್ಯನ ಹೆಸರು ಪ್ರತಾಪ ಚಂದ್ರ ಹಾಜರಾ. ನಾಗಮಹಾಶಯರು ಈ ಸಂಬಂಧವಾಗಿ <span>–</span> “ಹಾ ಹಾ ಭಗವಂತನ ಮಾಯೆ ಎಷ್ಟು ಆಶ್ಚರ್ಯಕರವಾದದ್ದು! ಹನ್ನೆರಡು ವರ್ಷ ಕಾಲ ಹತ್ತಿರ ಇದ್ದರೂ ಹಾಜರಮಹಾಶಯನು ಪರಮಹಂಸರನ್ನು ಅರಿಯಲಾರದೆ ಹೋದನು. ಜುಟ್ಟು ಅವರ ಕೈಯಲ್ಲಿದೆ! ಅವನು ಕೃಪೆ ಮಾಡಿ ತಿಳಿಸಿಕೊಟ್ಟರೆ, ಜೀವನಿಗೆ ಅವನನ್ನು ತಿಳಿದುಕೊಳ್ಳಲು ಸಾಧ್ಯ. ನೂರು ವರ್ಷ ಜಪತಪಗಳನ್ನು ಮಾಡಿದರೂ ಅವನ ಕೃಪೆಯಾಗದಿದ್ದರೆ ಯಾರೂ ಅವನನ್ನು ಅರಿಯಲಾರರು” ಎಂದು ಹೇಳುತ್ತಿದ್ದರು.</p>
<p>ಶ್ರೀರಾಮಕೃಷ್ಣ ಪರಮಹಂಸರ ಜೀವನಚರಿತ್ರೆಯ ಒಂದು ಘಟನೆಯಿಂದ ಸ್ವಾಮೀ ಸುಬೋಧಾನಂದರು ಪೂರ್ವೋಕ್ತವಾದ ಸಂಗತಿಗೆ ಒಂದು ಉದಾಹರಣೆಯನ್ನು ಕೊಟ್ಟಿದ್ದಾರೆ: ಶ್ರೀ ರಾಮಕೃಷ್ಣ ಪರಮಹಂಸರು ತಮ್ಮ ತಂಗಿಯ ಮಗನಾದ ಹೃದಯ ಮುಖ್ಯೋಪಾಧ್ಯಾಯನೊಡನೆ ಒಂದು ದಿನ ಕಾಳೀಘಟ್ಟದಲ್ಲಿ ಓಡಾಡುತ್ತಿದ್ದರು. ದೇವಸ್ಥಾನದ ಪೂರ್ವಕ್ಕೆ ಒಂದು ಕೊಳವಿದೆ; ಅದರ ಉತ್ತರದ ಕಡೆಗೆ ಆಗ ಕಚುಮರಗಳ ಒಂದು ದೊಡ್ಡ ವನವಿತ್ತು. ಅಲ್ಲಿ ಶ್ರೀ ಶ್ರೀ ಜಗನ್ಮಾತೆಯು ಒಂದು ಕೆಂಪು ಅಂಚಿನ ಸೀರೆಯನ್ನುಟ್ಟು, ಒಂದು ಹುಡುಗಿಯ ರೂಪಿನಲ್ಲಿ ಮತ್ತೆ ಕೆಲವು ಹುಡುಗಿಯರೊಡನೆ ಚಿಟ್ಟೆ ಹುಳುಗಳನ್ನು ಹಿಡಿಯುತ್ತಾ ಆಟವಾಡುತ್ತಿದ್ದುದನ್ನು ನೋಡಿ ಕೂಡಲೆ, ಅಮ್ಮಾ! ಅಮ್ಮಾ! ಎನ್ನುತ್ತಾ ಸಮಾಧಿಯನ್ನು ಪಡೆದರು. ಎಚ್ಚರವಾದಮೇಲೆ ಅಮ್ಮನವರ ದೇವಸ್ಥಾನಕ್ಕೆ ಹೋಗಿ ನೋಡುತ್ತಾರೆ, ಯಾವ ಬಟ್ಟೆಯನ್ನುಟ್ಟುಕೊಂಡು ಹುಡುಗಿಯ ವೇಷದಲ್ಲಿ ಆಟವಾಡುತ್ತಿದ್ದದ್ದನ್ನು ಕಂಡರೋ, ಅದೇ ಸೀರೆಯೇ ಅಮ್ಮನವರ ವಿಗ್ರಹದಲ್ಲಿ ಒಪ್ಪುತ್ತಿದೆ. ಪರಮಹಂಸರಿಂದ ಈ ವೃತ್ತಾಂತವನ್ನೆಲ್ಲಾ ಕೇಳಿ ಹೃದಯನು “ಮಾವಾ, ಆಗಲೆ ಹೇಳಬೇಕಾಗಿತ್ತು. ನಾನು ಅಮ್ಮನವರನ್ನು ಹಿಡಿದುಕೊಂಡು ಓಡಿಬರುತ್ತಿದ್ದೆ” ಎಂದನು. ಪರಮಹಂಸರು ನಕ್ಕು “ಅದು ಹೇಗೆ ಆದೀತೋ! ತಾಯಿಯು ಸಿಕ್ಕಿಕೊಳ್ಳದಿದ್ದರೆ ಅವಳನ್ನು ಹಿಡಿಯುವುದಕ್ಕೆ ಯಾರಿಗೆ ಸಾಧ್ಯ! ಅವಳ ಕೃಪೆಯಾಗದಿದ್ದರೆ ಯಾರೂ ಆಕೆಯ ದರ್ಶನವನ್ನು ಪಡೆಯಲಾರರು” ಎಂದು ಉತ್ತರಕೊಟ್ಟರು.</p>
<p>ಮೊದಲ ದಿನದಿಂದ ಹಾಜರಾ ಮಹಾಶಯನಮೇಲೆ ನಾಗಮಹಾಶಯರಿಗೆ ದುರಭಿಪ್ರಾಯವುಂಟಾಯಿತು. ಅವರು “ಪರಮಹಂಸರ ಹತ್ತಿರ ಇದ್ದೂ ಕೂಡ ಆತನಿಗೆ ಸತ್ಯದ ಸಂಬಂಧವಿರಲಿಲ್ಲ. ಸುಳ್ಳು ಹೇಳಿ ಮೊದಲ ದಿನವೇ ನಮ್ಮನ್ನು ಓಡಿಸಬೇಕೆಂದಿದ್ದರು; ಆದರೆ ದಯಾಮಯರಾದ ಶ್ರೀರಾಮಕೃಷ್ಣರು ತಮ್ಮ ಗುಣವನ್ನನುಸರಿಸಿ ಅವರ ಪಾದ ಪದ್ಮಗಳಲ್ಲಿ ಆಶ್ರಯವನ್ನು ಕೊಟ್ಟರು” ಎಂದು ಹೇಳುತ್ತಿದ್ದರು.</p>
</section>
</body>
</html>
