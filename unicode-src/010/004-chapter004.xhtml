<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
 <title>ನಾಗಮಹಾಶಯ</title>
<link rel="stylesheet" type="text/css" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-004">
<h1 class="level1-title" epub:type="title">ನಾಲ್ಕನೆಯ ಅಧ್ಯಾಯ <br /> ಶ್ರೀ ರಾಮಕೃಷ್ಣ ದರ್ಶನ</h1>
<p>ನಾಗಮಹಾಶಯರೂ ಸುರೇಶಬಾಬುವೂ ಕೊಠಡಿಯೊಳಕ್ಕೆ ಹೋಗಿ ನೋಡಲು, ರಾಮಕೃಷ್ಣ ಪರಮಹಂಸರು ಒಂದು ಸಣ್ಣ ಮಂಚದಮೇಲೆ ಉತ್ತರಮುಖವಾಗಿ ಕಾಲುಚಾಚಿಕೊಂಡು ಕುಳಿತಿದ್ದಾರೆ! <span>–</span> ಮುಖದಲ್ಲಿ ಮೃದುವಾದ ಮುಗುಳುನಗೆ. ಸುರೇಶನು ಕೈಮುಗಿದು ಅಲ್ಲಿ ಹಾಕಿದ್ದ ಚಾಪೆಯಮೇಲೆ ಕುಳಿತನು. ನಾಗಮಹಾಶಯರು ನೆಲಮುಟ್ಟಿ ದೀರ್ಘ ದಂಡ ನಮಸ್ಕಾರ ಮಾಡಿದರು. ಆದರೆ ಪಾದಧೂಳಿಯನ್ನು ತೆಗೆದುಕೊಳ್ಳಬೇಕೆಂದು ಹೋದಾಗ ರಾಮಕೃಷ್ಣ ಪರಮಹಂಸರು ತಮ್ಮ ಹೆಜ್ಜೆಯನ್ನು ಮುಟ್ಟಗೊಡಿಸಲಿಲ್ಲ <span>–</span> ಕಾಲನ್ನು ಹಿಂದಕ್ಕೆ ಎಳೆದುಕೊಂಡುಬಿಟ್ಟರು. ನಾಗಮಹಾಶಯರು ಇನ್ನೂ ತಾವು ಆ ಪವಿತ್ರ ಸಾಧುವಿನ ಪಾದವನ್ನು ಮುಟ್ಟಲು ಯೋಗ್ಯರಾಗಿರಲಿಲ್ಲವೆಂದು ತಿಳಿದುಕೊಂಡರು. ಅನಂತರ ಎದ್ದು ಆ ಕೋಣೆಯ ಒಂದು ಕಡೆಯಲ್ಲಿ ಕುಳಿತರು.</p>
<p>ಪರಮಹಂಸರು ಇಬ್ಬರ ಪರಿಚಯವನ್ನೂ ಕೇಳಿದರು - ಹೆಸರೇನು, ಮನೆಯಲ್ಲಿ, ಕೆಲಸವೆಂಥಾದ್ದು, ಮನೆಯಲ್ಲಿ ಮತ್ತಾರಾರಿದ್ದಾರೆ, ಮದುವೆಯಾಗಿದೆಯೇ ಇಲ್ಲವೇ, ಇತ್ಯಾದಿ. ಆಮೇಲೆ ಮಾತಾಡುತ್ತ ಆಡುತ್ತ ಶ್ರೀರಾಮಕೃಷ್ಣರು “ಸಂಸಾರದಲ್ಲಿ ಪಾಂಕಾಲ (ಕೆಸರು) ಮೀನಿನ ಹಾಗೆ ಇರಬೇಕು. ಹಾಗಿದ್ದರೆ ಗೃಹಸ್ಥನಾಗಿರುವುದರಿಂದ ದೋಷವೇನು? ಪಾಂಕಾಲ ಮೀನು ಕೆಸರಿನಲ್ಲಿರುತ್ತದೆ; ಆದರೆ, ಮೈಗೆ ಕೆಸರು ಮಾತ್ರ ಅಂಟುವುದಿಲ್ಲ. ಹಾಗೇ ಸಂಸಾರದಲ್ಲಿ ಇರಬೇಕು: ಸಂಸಾರದ ಕೊಳೆ ಮಾತ್ರ ಮನಸ್ಸಿಗೆ ಹತ್ತಬಾರದು; ಎಂದರು. ನಾಗಮಹಾಶಯರು ಒಂದೇ ದೃಷ್ಟಿಯಿಂದ ಪರಮಹಂಸರನ್ನು ದುರುಗುಟ್ಟಿಕೊಂಡು ನೋಡುತ್ತಿದ್ದರು! ಅವರು” ಅದೇಕೆ ಹಾಗೆ ನೋಡುತ್ತೀರಿ? “ಎಂದು ಕೇಳಿದರು. ನಾಗಮಹಾಶಯರು” ತಮ್ಮನ್ನು ನೋಡುವುದಕ್ಕೆ ಬಂದಿದ್ದೇನೆ; ಅದಕ್ಕೇ ನೋಡುತ್ತೇನೆ" ಎಂದರು.</p>
<p>ಸ್ವಲ್ಪ ಕಾಲ ಮಾತುಕಥೆಗಳಾದಮೇಲೆ ಶ್ರೀ ರಾಮಕೃಷ್ಣರು “ಈ ಕಡೆ ಪಂಚವಟಿಗೆ ಹೋಗಿ ಸ್ವಲ್ಪ ಧ್ಯಾನಮಾಡಿಕೊಂಡು ಬನ್ನಿ” ಎಂದು ಹೇಳಿದರು.</p>
<p>ಸುಮಾರು ಅರ್ಧಘಂಟೆ ಹೊತ್ತು ಧ್ಯಾನಮಾಡಿಕೊಂಡು ಸುರೇಶ ನಾಗಮಹಾಶಯರು ಮತ್ತೆ ಪರಮಹಂಸರ ಕೊಠಡಿಗೆ ಹಿಂದಿರುಗಿ ಬಂದರು. ಆಮೇಲೆ ಪರಮಹಂಸರು ಅವರನ್ನು ಜೊತೆಯಲ್ಲಿ ಕರೆದುಕೊಂಡು ದೇವಮಂದಿರಗಳನ್ನು ತೋರಿಸಲು ಹೊರಟರು.</p>
<p>ಪರಮಹಂಸರು ಮುಂದೆ ಮುಂದೆ ಹೊರಟರು. ಸುರೇಶನೂ ನಾಗಮಹಾಶಯರೂ ಅವರ ಹಿಂದೆ ಹೋಗುತ್ತಿದ್ದರು. ಪರಮಹಂಸರ ಕೊಠಡಿಗೆ ಸೇರಿದ ಹಾಗೆ ಮೊದಲು ಸಿಕ್ಕುವುದು ಹನ್ನೆರಡು ಶಿವ ಮಂದಿರಗಳು. ರಾಮಕೃಷ್ಣರು ಒಂದೊಂದು ಮಂದಿರದೊಳಕ್ಕೂ ಹೋಗಿ, ಹೇಗೆ ಹೇಗೆ ಶಿವಲಿಂಗಕ್ಕೆ ಪ್ರದಕ್ಷಿಣೆ ನಮಸ್ಕಾರಗಳನ್ನು ಮಾಡುತ್ತಿದ್ದರೋ ನಾಗಮಹಾಶಯರೂ ಹಾಗೆಯೇ ಪ್ರದಕ್ಷಿಣೆ ನಮಸ್ಕಾರಗಳನ್ನು ಮಾಡಿದರು. ಸುರೇಶನು ಬ್ರಾಹ್ಮಮತದವನು; ಆತನು ದೇವತೆಗಳನ್ನು ನಂಬುತ್ತಿರಲಿಲ್ಲ; ಆದ್ದರಿಂದ ಸುಮ್ಮನೆ ನೋಡುತ್ತ ಬಂದನು. ಆಮೇಲೆ ವಿಷ್ಣುಮಂದಿರ; ಇಲ್ಲೂ ಮೊದಲಿನ ಹಾಗೆ ಪ್ರದಕ್ಷಿಣೆ ನಮಸ್ಕಾರಗಳನ್ನು ಮಾಡಿ ರಾಮಕೃಷ್ಣರು ಶ್ರೀ ಶ್ರೀ ಭವತಾರಿಣಿ (ಕಾಳಿ) ಯ ಮಂದಿರಕ್ಕೆ ಎದುರಾಗಿ ಹೊರಟರು.</p>
<p>ಶ್ರೀ ಶ್ರೀ ಭವತಾರಿಣೀ ಮಂದಿರವನ್ನು ಹೊಕ್ಕ ಕೂಡಲೆ ರಾಮಕೃಷ್ಣರ ಭಾವವು ಬದಲಾಗಿಹೋಯಿತು. ಇದನ್ನು ನೋಡಿ ನಾಗಮಹಾಶಯ ಸುರೇಶರಿಗೆ ಆಶ್ಚರ್ಯವಾಯಿತು. ಚಂಚಲನಾದ ಹುಡುಗನು ಹೇಗೆ ತಾಯಿಯ ಸೆರಗನ್ನು ಹಿಡಿದುಕೊಂಡು ಆಕೆಯ ನಾಲ್ಕು ಕಡೆಯೂ ಸುತ್ತುತ್ತಿರುತ್ತಾನೋ, ಹಾಗೇ ಶ್ರೀ ರಾಮಕೃಷ್ಣರೂ ಶ್ರೀ ಭವತಾರಿಣಿಗೆ ಪ್ರದಕ್ಷಿಣೆ ಮಾಡಲು ಮೊದಲುಮಾಡಿದರು. ಆಮೇಲೆ ಶ್ರೀ ಮಹಾದೇವನ ಮತ್ತು ಅಮ್ಮನವರ ಪಾದಪದ್ಮಗಳಲ್ಲಿ ತಲೆಯಿಟ್ಟು ನಮಸ್ಕಾರಮಾಡಿ ತಮ್ಮ ಕೊಠಡಿಗೆ ಬಂದು ಕುಳಿತುಕೊಂಡರು.</p>
<p>ಸುಮಾರು ಐದು ಗಂಟೆಯ ಹೊತ್ತಿಗೆ ಸುರೇಶ ನಾಗಮಹಾಶಯರು ಹೊರಡಲು ರಾಮಕೃಷ್ಣರ ಅಪ್ಪಣೆಯನ್ನು ಕೇಳಿದರು. ಅವರು “ಮತ್ತೆ ಬನ್ನಿ; ಬರುತ್ತ ಹೋಗುತ್ತ ಇದ್ದರೆ ಪರಿಚಯವಾಗುತ್ತದೆ” ಎಂದರು.</p>
<p>ದಾರಿಯಲ್ಲಿ ಬರುತ್ತ ಬರುತ್ತ ನಾಗಮಹಾಶಯರ ಮನಸ್ಸಿನಲ್ಲಿ ಸುಮ್ಮನೆ “ಯಾರು ಈತ! ಸಾಧುವೇ ಸಿದ್ಧನೇ ಮಹಾಪುರುಷನೇ ಅಥವಾ ಮತ್ತಾರಾದರೂವೋ?” ಎನ್ನಿಸುತ್ತಿತ್ತು.</p>
<p>“ಆ ದಿನದ ಆ ಭಾವಭಕ್ತಿಯ ಚಿತ್ರವು ಅವರ ಹೃದಯದಲ್ಲಿ ಶಾಶ್ವತವಾಗಿ ನಿಂತುಹೋಗಿದೆ” ಎಂದು ಸುರೇಶಬಾಬುಗಳು ಹೇಳುತ್ತಿದ್ದರು. ಬೆಂಕಿಗೆ ಆಜ್ಯಾಹುತಿ ಬಿದ್ದರೆ ಹೇಗೆ ಉರಿ ಏಳುತ್ತದೆಯೋ ಹಾಗೆ ನಾಗಮಹಾಶಯರ ಹೃದಯದಲ್ಲಿ ತೀವ್ರ ಪಿಪಾಸೆಯು ಎಚ್ಚರಗೊಂಡಿತು. ಈಶ್ವರ ಸಾಕ್ಷಾತ್ಕಾರಮಾಡಿಕೊಳ್ಳಬೇಕೆಂಬ ಆಶೆಯಲ್ಲಿ ಅವರು ಹುಚ್ಚರಂತಾದರು. ನಿದ್ರಾಹಾರಗಳೂ ನಿಂತುಹೋದುವು. ಜನಗಳೊಡನೆ ಮಾತುಕತೆಗಳೂ ನಿಂತುಹೋದುವು; ಸುರೇಶರೊಡನೆ ರಾಮಕೃಷ್ಣರ ಪ್ರಸ್ತಾಪವನ್ನು ಮಾತ್ರ ಎತ್ತುತ್ತಿದ್ದರು.</p>
<p>ಸುಮಾರು ಒಂದು ವಾರವಾದ ಮೇಲೆ ಮತ್ತೆ ಅವರಿಬ್ಬರೂ ಪರಮಹಂಸರನ್ನು ನೋಡುವುದಕ್ಕೆ ಹೋದರು. ಹುಚ್ಚರಂತಿದ್ದ ನಾಗಮಹಾಶಯರನ್ನು ನೋಡಿದ ಕೂಡಲೆ ರಾಮಕೃಷ್ಣರಿಗೆ ಭಾವಾವೇಶವುಂಟಾಗಿ “ಬನ್ನಿ; ನೀವು ಬಂದದ್ದು ಒಳ್ಳೆಯ ಕೆಲಸವಾಯಿತು. ನಾನು ನಿಮಗೋಸ್ಕರ ಇಷ್ಟು ದಿನವೂ ಕಾದುಕೊಂಡು ಕುಳಿತಿದ್ದೇನೆ” ಎಂದರು. ಆಮೇಲೆ ನಾಗಮಹಾಶಯರ ಹತ್ತಿರ ಕುಳಿತುಕೊಂಡು “ಭಯವೇಕೆ? ನಿಮಗೆ ಒಳ್ಳೆ ಉಚ್ಚಸ್ಥಿತಿ ಪ್ರಾಪ್ತವಾಗಿದೆ” ಎಂದು ಹೇಳಿ ಆ ದಿನವೂ ಅವರಿಬ್ಬರನ್ನೂ ಪಂಚವಟಿಗೆ ಹೋಗಿ ಧ್ಯಾನಮಾಡುವಂತೆ ಹೇಳಿದರು. ಅವರು ಧ್ಯಾನಕ್ಕೆ ಹೋದಮೇಲೆ ಸ್ವಲ್ಪಹೊತ್ತು ಬಿಟ್ಟುಕೊಂಡು ಪರಮ ಹಂಸರೂ ಅಲ್ಲಿಗೆ ಬಂದು ನಾಗಮಹಾಶಯರನ್ನು ತಮಗೆ ತಂಬಾಕು ಸಿದ್ಧಮಾಡಿ ತರುವಂತೆ ಹೇಳಿದರು. ನಾಗಮಹಾಶಯರು ತಂಬಾಕು ಸಿದ್ಧಮಾಡಿಕೊಂಡು ಬರುವುದಕ್ಕೆ ಹೋಗಲು ರಾಮಕೃಷ್ಣರು ಸುರೇಶನನ್ನು ಕುರಿತು "ಅಲ್ಲಿ ನೋಡಿ, ಆ ಮನುಷ್ಯ ಬೆಂಕಿಯ ಹಾಗೆ <span>–</span> ಉರಿಯುವ ಬೆಂಕಿಯಹಾಗೆ!" ಎಂದರು. ಅಷ್ಟರಲ್ಲಿ ನಾಗಮಹಾಶಯರು ತಂಬಾಕನ್ನು ತಂದರು. ತಂಬಾಕಾದ ಮೇಲೆ ಅವರಿಗೆ ಕ್ರಮವಾಗಿ - ನನ್ನ ಚೌಕ ತೆಗೆದುಕೊಂಡುಬಾ, ಅಡಕೆಲೆ ಚೀಲ ತೆಗೆದುಕೊಂಡುಬಾ, ಹೂಜಿ ತೆಗೆದುಕೊಂಡುಬಾ, ಅದರಲ್ಲಿ ನೀರು ತುಂಬಿಕೊಂಡುಬಾ, ಎಂದು ಮುಂತಾಗಿ ಹೇಳಲು ಮೊದಲುಮಾಡಿದರು. ಶ್ರೀರಾಮಕೃಷ್ಣರ ಸೇವೆ ಸಿಕ್ಕಿದ್ದರಿಂದ ನಾಗಮಹಾಶಯರ ಆನಂದಕ್ಕೆ ಪಾರವಿರಲಿಲ್ಲ. ಆದರೆ, ಅವರು ತಮ್ಮ ಪಾದಧೂಳಿಯನ್ನು ಅನುಗ್ರಹಿಸಲಿಲ್ಲವೆಂಬ ಕೊರತೆಯೊಂದೇ ಮನಸ್ಸಿನಲ್ಲಿ ಬಾಧಿಸುತ್ತಿತ್ತು.</p>
<p>ಇದಾದ ಮೇಲೆ ನಾಗಮಹಾಶಯರು ಮತ್ತೊಂದು ಸಾರಿ ದಕ್ಷಿಣೇಶ್ವರಕ್ಕೆ ತಾವೊಬ್ಬರೇ ಹೋದರು. ಸುರೇಶನಿಗೆ ಬೇರೆ ಕೆಲಸವಿತ್ತು; ಆದ್ದರಿಂದ ಹೋಗುವುದಕ್ಕಾಗಲಿಲ್ಲ. ಆ ದಿನವೂ ನಾಗಮಹಾಶಯರನ್ನು ನೋಡಿ ರಾಮಕೃಷ್ಣ ಪರಮಹಂಸರಿಗೆ ಭಾವಾವೇಶವುಂಟಾಯಿತು. ಕುಳಿತುಕೊಂಡಿದ್ದವರು ಏನೋ ಪಿಟಪಿಟನೆ ಗೊಣಗುಟ್ಟುತ್ತ ಎದ್ದು ನಿಂತುಕೊಂಡರು. ಪರಮಹಂಸರ ಈ ಸ್ಥಿತಿಯನ್ನು ನೋಡಿ ನಾಗಮಹಾಶಯರಿಗೆ ಹೆದರಿಕೆಯಾಯಿತು. ರಾಮಕೃಷ್ಣರು ಅವರನ್ನು ಕುರಿತು “ನೀವು ವೈದ್ಯಮಾಡುತ್ತೀರಲ್ಲವೆ? ನನ್ನ ಹೆಜ್ಜೆ ಏನಾಗಿದೆ ನೋಡಿ ಹೇಳುತ್ತೀರಾ?” ಎಂದರು. ಪರಮಹಂಸರು ಸ್ವಾಭಾವಿಕವಾದ ರೀತಿಯಲ್ಲಿ ಮಾತನಾಡಿದ್ದನ್ನು ಕಂಡು ಸ್ವಲ್ಪ ಸಮಾಧಾನವಾಯಿತು. ನಾಗಮಹಾಶಯರು ಹೆಜ್ಜೆಯನ್ನು ಮುಟ್ಟಿ ಮುಟ್ಟಿ ನೋಡಿ ಚೆನ್ನಾಗಿ ಪರೀಕ್ಷಿಸಿ “ಎಲ್ಲಿಯೂ ಏನೂ ಕಾಣುವುದಿಲ್ಲವಲ್ಲ!” ಎಂದರು. ಪರಮಹಂಸರು “ಚೆನ್ನಾಗಿ ನೋಡಬಾರದೇ ಏನು ಇದೆ ಅಂತ?” ಎಂದರು. ನಾಗಮಹಾಶಯರ ಮನಸ್ಸಿನ ಕೊರತೆಯು ಇವೊತ್ತು ನಿವಾರಣೆಯಾಯಿತು. ಪರಮಹಂಸರ ಪಾದವನ್ನು ಮುಟ್ಟುವ ಅಧಿಕಾರವನ್ನು ಪಡೆದದ್ದರಿಂದ ತಾನು ಧನ್ಯನಾದೆನೆಂಬ ಬುದ್ಧಿಯಿಂದ ಅವರು ಆ ಪಾದವನ್ನು ಎದೆಯ ಮೇಲೂ ತಲೆಯಮೇಲೂ ಇಟ್ಟುಕೊಳ್ಳಲು ಮೊದಲುಮಾಡಿದರು. ನಾಗಮಹಾಶಯರು “ಅವರನ್ನು (ಪರಮಹಂಸರನ್ನು) ಯಾವುದಕ್ಕೂ ಕೇಳಬೇಕಾದ ಆವಶ್ಯಕತೆ ಇರಲಿಲ್ಲ; ಅವರೇ ಮನಸ್ಸಿನ ಭಾವವನ್ನು ತಿಳಿದುಕೊಂಡು ಆ ಕ್ಷಣವೇ ಮನೋಭೀಷ್ಟವನ್ನು ನೆರವೇರಿಸಿಕೊಡುತ್ತಿದ್ದರು. ಭಗವಾನ್​ ಶ್ರೀ ರಾಮಕೃಷ್ಣರು ಕಲ್ಪವೃಕ್ಷ; ಯಾರು ಯಾವುದನ್ನು ಕೇಳುತ್ತಾರೆಯೋ ಅವರು ಅದನ್ನು ಆ ಕ್ಷಣ ಪಡೆಯುತ್ತಾರೆ” ಎಂದು ಹೇಳುತ್ತಿದ್ದರು.</p>
<p>ಇಂದಿನಿಂದ ಶ್ರೀ ರಾಮಕೃಷ್ಣರು ಸಾಕ್ಷಾತ್​ ನಾರಾಯಣನ ಅವತಾರವೆಂದು ನಾಗಮಹಾಶಯರಿಗೆ ದೃಢವಾದ ನಂಬಿಕೆಯುಂಟಾಯಿತು. ಅವರು “ಪರಮಹಂಸರ ಹತ್ತಿರ ಕೆಲವು ದಿನ ಹೋಗಿ ಬಂದು ಮಾಡಿದ ಕೂಡಲೆ ತಿಳಿದುಕೊಂಡೆ - ಸಾಕ್ಷಾತ್​ ನಾರಾಯಣನು ಗುಪ್ತವಾಗಿ ದಕ್ಷಿಣೇಶ್ವರದಲ್ಲಿ ಕುಳಿತುಕೊಂಡು ತನ್ನ ಲೀಲೆಯನ್ನು ತೋರಿಸುತಿದ್ದಾನೆ ಎಂದು” ಎಂಬುದಾಗಿ ಹೇಳುತ್ತಿದ್ದರು. “ಹೇಗೆ ಗೊತ್ತಾಯಿತು?” ಎಂದು ಕೇಳಿದರೆ “ಅವರೇ ತಾವಾಗಿ ಕೃಪೆಯಿಟ್ಟು ತಿಳಿಸಿದರು. ಅವರ ಕೃಪೆಯಿಲ್ಲದಿದ್ದರೆ ಯಾರಾದರೂ ಅವರನ್ನು ತಿಳಿದುಕೊಳ್ಳಬಲ್ಲರೇನು? ಸಾವಿರ ವರ್ಷ ತಪಸ್ಸುಮಾಡಿದರೂ, ಭಗವಂತನ ಕೃಪೆಯಿಲ್ಲದಿದ್ದರೆ, ಅವನನ್ನು ಯಾರೂ ತಿಳಿದುಕೊಳ್ಳಲಾರರು” ಎನ್ನುತ್ತಿದ್ದರು.</p>
<p>ಇದಾದಮೇಲೆ ಒಂದು ದಿನ ರಾಮಕೃಷ್ಣ ಪರಮಹಂಸರು ಅವರಿಗೆ ತಮ್ಮ ದೇಹವನ್ನು ತೋರಿಸಿ - “ಇದೇನು<sup><a epub:type="noteref" href="999-aside.xhtml#id-004-01">*</a></sup> ನಿಮಗೆ ಗೊತ್ತಿದೆಯೇ?” ಎಂದು ಕೇಳಿದರು. ನಾಗಮಹಾಶಯರು ಕೈಮುಗಿದುಕೊಂಡು “ಸ್ವಾಮಿ, ನನ್ನಿಂದ ಹೇಳುವುದು ಸಾಧ್ಯವಿಲ್ಲ. ನಾನು ತಮ್ಮ ಕೃಪೆಯಿಂದಲೇ ತಾವು ಸಾಕ್ಷಾತ್​ ಅವನೇಯೆ (ಭಗವಂತನೇಯೆ) ಎಂದು ತಿಳಿದುಕೊಂಡಿದ್ದೇನೆ” ಎಂದರು. ಪರಮಹಂಸರು (ಈ ಉತ್ತರವನ್ನು ಕೇಳಿ) ಸಮಾಧಿಸ್ಥರಾಗಿ ನಾಗಮಹಾಶಯರ ಎದೆಯಮೇಲೆ ತಮ್ಮ ಬಲ ಹೆಜ್ಜೆಯನ್ನಿಟ್ಟರು. ತಟ್ಟನೆ ನಾಗಮಹಾಶಯರಿಗೆ ಏನೋ ಒಂದು ಭಾವೋದಯವಾದಂತಾಯಿತು. ಸಮಸ್ತ ಸ್ಥಾವರಜಂಗಮಗಳನ್ನೂ ಏನೊ ಒಂದು ದಿವ್ಯ ಜ್ಯೋತಿಯು ವ್ಯಾಪಿಸಿಕೊಂಡಿರುವುದು ಕಂಡಿತು.</p>
<p>ಅವರು “ಪರಮಹಂಸರು ಬಂದಾಗಿನಿಂದ ಜಗತ್ತಿನಲ್ಲಿ ಒಂದು ಪ್ರವಾಹವು ಹರಿಯುತ್ತಿದೆ; (ಅದರಲ್ಲಿ) ಎಲ್ಲಾ ಕೊಚ್ಚಿಕೊಂಡು ಹೋಗುತ್ತಿದೆ, ಎಲ್ಲಾ ಕೊಚ್ಚಿಕೊಂಡು ಹೋಗುತ್ತಿದೆ! ರಾಮಕೃಷ್ಣರು ಪೂರ್ಣಬ್ರಹ್ಮ ನಾರಾಯಣ; ಇಂಥ ಸರ್ವ ಭಾವಗಳ ಸಮನ್ವಯವು ಇಂದಿನವರೆಗೆ ಯಾವ ಅವತಾರದಲ್ಲಿಯೂ ಆಗಿರಲಿಲ್ಲ” ಎಂದು ಹೇಳುತ್ತಿದ್ದರು.</p>
<p>ಕೆಲವು ಕಾಲ ಹೀಗೆ ಓಡಿಯಾಡಿದ ಮೇಲೆ ಮತ್ತೊಂದು ದಿನ ನಾಗಮಹಾಶಯರು ದಕ್ಷಿಣೇಶ್ವರಕ್ಕೆ ಹೋಗಿದ್ದರು. ರಾಮಕೃಷ್ಣರು ಊಟಮಾಡಿ ವಿಶ್ರಮಿಸಿಕೊಳ್ಳುತ್ತಿದ್ದರು. ಆಗ ಜ್ಯೇಷ್ಠಮಾಸ; ಅವೊತ್ತು ಬಹು ಸೆಖೆ. ಆದ್ದರಿಂದ ನಾಗಮಹಾಶಯರ ಕೈಯಲ್ಲಿ ಬೀಸಣಿಗೆಯನ್ನು ಕೊಟ್ಟು ಬೀಸುತ್ತಿರಬೇಕೆಂದು ಹೇಳಿ ಪರಮಹಂಸರು ನಿದ್ರೆಹೋದರು; ಸ್ವಲ್ಪಹೊತ್ತು ಗಾಳಿ ಬೀಸಿದಮೇಲೆ ನಾಗಮಹಾಶಯರ ಕೈ ಸೋತು ಹೋಯಿತು; ಆದರೆ, ಪರಮಹಂಸರ ಅಪ್ಪಣೆಯಿಲ್ಲದೆ ಬೀಸುವುದನ್ನು ನಿಲ್ಲಿಸುವಹಾಗಿರಲಿಲ್ಲ. ಕ್ರಮೇಣ ಕೈ ತುಂಬ ಸೋತುಹೋಗಿ ಮುಂದೆ ಬೀಸುವುದು ಅಸಾಧ್ಯವಾಯಿತು. ರಾಮಕೃಷ್ಣರು ಆಗ ತಟ್ಟನೆ ಅವರ ಕೈಯನ್ನು ಹಿಡಿದುಕೊಂಡು ಬೀಸುವುದನ್ನು ನಿಲ್ಲಿಸಿದರು. ನಾಗಮಹಾಶಯರು “ಭಗವಾನ್​ ರಾಮಕೃಷ್ಣ ಪರಮಹಂಸರ ನಿದ್ರೆಯು ಸಾಧಾರಣ ಜನರ ನಿದ್ರೆಯಂತಲ್ಲ! ಅವರು ಯಾವಾಗಲೂ ಎಚ್ಚರವಾಗಿಯೇ ಇರುತ್ತಿದ್ದರು. ಭಗವಂತನೊಬ್ಬನನ್ನು ಬಿಟ್ಟು ಸಾಧಕ ಅಥವಾ ಸಿದ್ಧ ಪುರುಷನಲ್ಲಿ ಈ ಅವಸ್ಥೆಯು ಯಾವಾಗಲೂ ಸಂಭವವಲ್ಲ” ಎಂದು ಹೇಳುತ್ತಿದ್ದರು.</p>
<p>ಒಂದು ದಿನ ನಾಗಮಹಾಶಯರು ಶ್ರೀರಾಮಕೃಷ್ಣರ ಕೊಟಡಿಯಲ್ಲಿ ಕುಳಿತುಕೊಂಡಿದ್ದರು. ಆಗ “ಚಿದಾನಂದರೂಪಶ್ಶಿವೋಹಂ ಶಿವೋಹಂ!” ಎನ್ನುತ್ತಾ ಸ್ವಾಮಿ ವಿವೇಕಾದನಂದರು (ಆಗ ‘ನರೇಂದ್ರ’ ರು) ಅಲ್ಲಿಗೆ ಬಂದರು. ಪರಮಹಂಸರು ನಾಗಮಹಾಶಯರನ್ನು ತೋರಿಸಿ ನರೇಂದ್ರರಿಗೆ “ಇವರದ್ದೇ ನಿಜವಾದ ದೀನತೆ; ಸ್ವಲ್ಪವೂ ವೇಷವಿಲ್ಲ!” ಎಂದು ಹೇಳಿದರು. ನರೇಂದ್ರರು, “ತಾವು ಹಾಗೆ ಹೇಳುವುದರಿಂದ ಹಾಗೇ ಇರಬೇಕು” ಎಂದರು. ಇಬ್ಬರಿಗೂ ಮಾತು ನಡೆಯಿತು.</p>
<p>ಮಾತಾಡುತ್ತ ಆಡುತ್ತ ನಾಗಮಹಾಶಯರು (ಜಗನ್ಮಾತೆಯನ್ನು ಉದ್ದೇಶಿಸಿ) <span>–</span> “ಎಲ್ಲವೂ ನಿನ್ನ ಇಚ್ಛೆಯಂತೆ ನಡೆಯುತ್ತದೆ. ನೀನು ಇಚ್ಛಾಮಯಿ! ನಿನ್ನ ಕೆಲಸವನ್ನು ನೀನು ಮಾಡುತ್ತೀಯೆ; ಜನಗಳು ತಾವು ಮಾಡುತ್ತೇವೆಂದುಕೊಳ್ಳುತ್ತಾರೆ” ಎಂದರು.</p>
<p>ನರೇಂದ್ರ <span>–</span> “ನಾನು ‘ಅವನು ಇವನು’ ಎಂಬುದನ್ನು ಕಾಣೆ, ನಾನೇ ಪ್ರತ್ಯಕ್ಷ ಪರಮಾತ್ಮ. ನನ್ನೊಳಗೇ ಎಲ್ಲಾ ಬ್ರಹ್ಮಾಂಡವೂ - ಹುಟ್ಟುತ್ತದೆ, ಪ್ರಕಾಶಿಸುತ್ತದೆ, ಲಯವಾಗುತ್ತದೆ”.</p>
<p>ನಾಗಮಹಾಶಯ <span>–</span> "ತಮಗೆ ಒಂದು ಕರಿಯ ಕೂದಲನ್ನು ಬೆಳ್ಳಗೆ ಮಾಡಲು ಸಾಧ್ಯವೇ? <span>–</span> ವಿಶ್ವಬ್ರಹ್ಮಾಂಡಗಳ ಮಾತಿರಲಿ! ಅವನ ಇಚ್ಛೆ ಇಲ್ಲದಿದ್ದರೆ ಗಿಡದ ಒಂದು ಎಲೆಯೂ ಅದುರುವುದಿಲ್ಲ!"</p>
<p>ನರೇಂದ್ರ <span>–</span> “ನಾನು ಇಚ್ಛಿಸದಿದ್ದರೆ ಸೂರ್ಯಚಂದ್ರರ ಗಮನವೂ ನಿಂತುಹೋಗುತ್ತದೆ. ನನ್ನ ಇಚ್ಛೆಯಿಂದ ಈ ವಿರಾಟ್​ ಬ್ರಹ್ಮಾಂಡವು ಯಂತ್ರದ ಹಾಗೆ ಸುತ್ತುತ್ತಿದೆ”.</p>
<p>ರಾಮಕೃಷ್ಣರು ಮಂಚದಮೇಲೆ ಕುಳಿತು ಈ ಇಬ್ಬರ ಮಾತನ್ನು ಕೇಳುತ್ತಿದ್ದು ನಗುತ್ತ ನಗುತ್ತ ನಾಗಮಹಾಶಯರನ್ನು ಕುರಿತು, “ನೀವು ಏನು ಅಂತ ತಿಳಿದುಕೊಂಡಿದ್ದಿರಿ? ಅವನು ಒರೆಯಿಂದ ತೆಗೆದ ಕತ್ತಿ! ಅವನಿಗೆ ಆ ಮಾತು ಒಪ್ಪುತ್ತದೆ; ನರೇಂದ್ರನು ಆ ಮಾತನ್ನು ಹೇಳಬಹುದು” ಎಂದು ಹೇಳಿದರು. ನಾಗಮಹಾಶಯರಿಗೆ ಅಲ್ಲಿಂದ ಮುಂದೆ - ನರೇಂದ್ರನಾಥನು ಮನುಷ್ಯನಲ್ಲ, ರಾಮಕೃಷ್ಣಲೀಲೆಗೆ ಶಿವನು ಮನುಷ್ಯ ಶರೀರದಲ್ಲಿ ಅವತಾರಮಾಡಿದ್ದಾನೆ <span>–</span> ಎಂದು ನಂಬಿಕೆಯುಂಟಾಯಿತು. ಆದ್ದರಿಂದ, ನರೇಂದ್ರರಿಗೆ ನಮಸ್ಕಾರಮಾಡಿ ಸುಮ್ಮನಾದರು. ಆಮೇಲೆ ತಮ್ಮ ಜೀವನದಲ್ಲಿ ಎಂದೂ ಅವರ ನಂಬಿಕೆಯು ಬದಲಾಯಿಸಲಿಲ್ಲ. ಯಾರೋ ಒಬ್ಬರು ದೊಡ್ಡ ಮನುಷ್ಯರು ಒಂದು ದಿನ ಅವರನ್ನು “ನೀವು ಯಾರಾದರೂ ಮುಕ್ತ ಪುರುಷರನ್ನು ದರ್ಶನಮಾಡಿದ್ದೀರಾ?” ಎಂದು ಕೇಳಿದರು. ಅದಕ್ಕೆ ನಾಗಮಹಾಶಯರು, “ಸಾಕ್ಷಾತ್​ ಮುಕ್ತಿದಾತರಾದ ಶ್ರೀರಾಮಕೃಷ್ಣದೇವರನ್ನೇ ದರ್ಶನಮಾಡಿದ್ದೇನೆ; ಮತ್ತು ಅವರ ಸರ್ವ ಪ್ರಧಾನ ಶಿಷ್ಯರಾದ ಶಿವಾವತಾರ ಸ್ವಾಮಿಗಳನ್ನೂ ದರ್ಶನಮಾಡಿದ್ದೇನೆ” ಎಂದು ಉತ್ತರಕೊಟ್ಟರು.</p>
<p>ಶ್ರೀರಾಮಕೃಷ್ಣರು ಯಾವುದೊಂದನ್ನು ಹೇಳಿದರೂ ನಾಗಮಹಾಶಯರು ಅದನ್ನು ವೇದವಾಕ್ಯಸ್ವರೂಪವೆಂದು ತಿಳಿಯುತ್ತಿದ್ದರು. “ಪರಮಹಂಸರು ಹಾಸ್ಯಕ್ಕಾಗಿ ಯಾವುದಾದರೂ ಒಂದು ವಿಷಯವನ್ನು ಹೇಳಿದರೂ ಅದರಲ್ಲಿಯೂ ಒಂದು ಗೂಢರಹಸ್ಯವಿರುತ್ತಿತ್ತು. ನಾನೊಬ್ಬ ದಡ್ಡ, ನನಗೆ ಅವರು ಹೇಳುವುದು ಹೇಗೆ ತಿಳಿಯುತ್ತಿತ್ತು?” ಎಂದು ಹೇಳುತ್ತಿದ್ದರು.</p>
<p>ಕೆಲವು ತಿಂಗಳು ದಕ್ಷಿಣೇಶ್ವರಕ್ಕೆ ಹೋಗಿ ಬಂದಮೇಲೆ ಪರಮಹಂಸರು ಯಾರೋ ಒಬ್ಬ ಭಕ್ತರನ್ನು ಕುರಿತು “ನೋಡು! ಡಾಕ್ಟರುಗಳು, ವಕೀಲರು, ಮೊಖ್ತ್ಯಾರರು, ದಳ್ಳಾಳಿಗಳು ಇವರಿಗೆ ನಿಜವಾದ ಧರ್ಮಲಾಭವಾಗುವುದು ಬಹು ಕಷ್ಟ” ಎಂದು ಹೇಳಿದ್ದು ನಾಗಮಹಾಶಯರ ಕಿವಿಗೆ ಬಿತ್ತು. ಆಮೇಲೆ ಡಾಕ್ಟರ ಸಂಬಂಧದಲ್ಲಿ ಸ್ವಲ್ಪ ವಿಶೇಷವಾಗಿ “ಒಂದಿಷ್ಟು (ಸ್ವಲ್ಪ) ಔಷಧದಲ್ಲಿ ಮನಸ್ಸು ನಿಂತುಹೋಗುತ್ತದೆ; ಹೀಗಿರುವಾಗ ವಿರಾಟ್​ ಬ್ರಹ್ಮಾಂಡದ ಭಾವವು ಮನಸ್ಸಿಗೆ ಹೇಗೆ ಬಂದೀತು?” ಎಂದರು. ಇದಕ್ಕೆ ಸ್ವಲ್ಪ ದಿನ ಮುಂಚಿನಿಂದ ನಾಗಮಹಾಶಯರಿಗೆ ತಾವು ಔಷಧಕೊಡುತ್ತಿದ್ದ ರೋಗಿಗಳ ಮೂರ್ತಿಯು ಯಾವಾಗಲೂ ಕಣ್ಣೆದುರಿಗೆ ನಿಂತಿರುತ್ತಿತ್ತು. ಇದರಿಂದ ತಮ್ಮ ಧ್ಯಾನಕ್ಕೆ ತುಂಬ ಅಡ್ಡಿಯಾಗುತ್ತಿತ್ತು. ಶ್ರೀರಾಮಕೃಷ್ಣರ ಮಾತನ್ನು ಕೇಳಿ ಅವರು ಮನಸ್ಸಿನಲ್ಲಿ “ಯಾವ ಕಸಬಿನಿಂದ ಈಶ್ವರಲಾಭಕ್ಕೆ ದೊಡ್ಡ ಅಡ್ಡಿಯೆಂದು ಪರಮಹಂಸರು ಹೇಳಿದರೋ ಆ ಕಸಬಿನಿಂದ ನಾನು ಅನ್ನ ಬಟ್ಟೆಗಳನ್ನು ಸಂಪಾದಿಸುವುದಿಲ್ಲ” ಎಂದು ನಿರ್ಧರಿಸಿಕೊಂಡರು. ಆ ದಿವಸವೇ ಮನೆಗೆ ಬಂದು ಔಷಧಪೆಟ್ಟಿಗೆ ವೈದ್ಯದ ಪುಸ್ತಕ ಮುಂತಾದವುಗಳನ್ನೆಲ್ಲಾ ತೆಗೆದುಕೊಂಡು ಹೋಗಿ ಗಂಗೆಯಲ್ಲಿ ಹಾಕಿ, ಆಮೇಲೆ ಗಂಗಾಸ್ನಾನಮಾಡಿಕೊಂಡು ಮನೆಗೆ ಹಿಂತಿರುಗಿ ಬಂದರು. ಸುಂಕದ ಕೆಲಸವೊಂದೇ ಈಗ ಅವರ ಜೀವಿಕೆಯಾಯಿತು.</p>
<p>ನಾಗಮಹಾಶಯರು ವೈದ್ಯವೃತ್ತಿಯನ್ನು ಬಿಟ್ಟುಬಿಟ್ಟರೆಂದು ದೀನದಯಾಳುವಿಗೆ ಪರಂಪರೆಯಾಗಿ ತಿಳಿದುಬಂತು. ಆತನು ಬಹು ವ್ಯಸನಾಕ್ರಾಂತನಾಗಿ ಕಲ್ಕತ್ತೆಗೆ ಬಂದನು. ಇದುವರೆಗೆ ನಾಗಮಹಾಶಯರು ತಂದೆಗೆ ಬದಲಿಯಾಗಿ ಸುಂಕದ ಕೆಲಸವನ್ನು ನೋಡುತ್ತಿದ್ದರು. ಈಗ ದೀನದಯಾಳುವು ತನ್ನ ಸ್ಥಾನದಲ್ಲಿ ಅವರನ್ನು ಖಾಯಂ ಮಾಡಬೇಕೆಂದು ಪಾಲ್​ ಬಾಬುಗಳನ್ನು ಕೇಳಿಕೊಂಡು ಊರಿಗೆ ಹೋದನು. ಆತನು ಕಲ್ಕತ್ತೆಗೆ ಬಂದದ್ದು ಇದೇ ಕಡೆಯ ಸಲ.</p>
<p>ಸುಂಕದ ಕೆಲಸದಲ್ಲಿ ನಾಗಮಹಾಶಯರು ತುಂಬ ಶ್ರಮಪಡಬೇಕಾಗಿರಲಿಲ್ಲ. ಆಗಾಗ್ಗೆ ಬಾಗಬಜಾರ್​ ಅಥವಾ ಖಿದಿರಪುರದ ಕಾಲುವೆಯ ಹತ್ತಿರಕ್ಕೆ ಮಾತ್ರ ಹೋಗಬೇಕಾಗುತ್ತಿತ್ತು. ವೈದ್ಯವೃತ್ತಿಯನ್ನು ಬಿಟ್ಟದ್ದರಿಂದ ಈಗ ಜಪತಪಗಳನ್ನು ಮಾಡುವುದಕ್ಕೆ ಅನುಕೂಲವಾಗಯಿತು. ದಕ್ಷಿಣೇಶ್ವರಕ್ಕೆ ಹೋಗುವುದಕ್ಕೂ ಅವಕಾಶ ಸಿಕ್ಕಿತು. ಮನೆಯಲ್ಲಿ ಗಂಗೆ ಇಡುವುದಕ್ಕೆ ಒಂದು ಒಳ್ಳೆಯ ಪರಿಷ್ಕಾರವಾದ ಸ್ಥಳವಿತ್ತು. ಅಲ್ಲಿ ಕಳಶದ ಹತ್ತಿರ ಕುಳಿತು ಅವರು ಯಾವಾಗಲೂ ಧ್ಯಾನಮಾಡುತ್ತಿದ್ದರು. ಸುಂಕದ ಕೆಲಸಕ್ಕಾಗಿ ಬಾಗಬಜಾರಿಗೆ ಹೋಗ ಬೇಕಾದ ದಿನ, ಅಲ್ಲಿ ಕಾಲುವೆಯ ಆಚೆಗೆ ತೋಟದಲ್ಲಿ ಒಂದು ನಿರ್ಜನವಾದ ಸ್ಥಳವನ್ನು ಹುಡುಕಿಟ್ಟುಕೊಂಡಿದ್ದು ಅಲ್ಲಿ ಧ್ಯಾನಮಾಡುತ್ತಿದ್ದರು. ಒಂದು ದಿನ ಹೀಗೆ ಧ್ಯಾನಮಾಡುತ್ತ ಮಾಡುತ್ತ ಅವರಿಗೆ ಏನೋ ಒಂದು ಅದ್ಭುತ ದರ್ಶನವಾಯಿತಂತೆ. ಮನೆಗೆ ಬಂದು ಸುರೇಶರನ್ನು ಕುರಿತು, ಧ್ಯಾನದಲ್ಲಿ ತಮಗೆ ಅಂದಿನವರೆಗೆ ಯಾವಾಗಲೂ ಹಾಗೆ ಆನಂದವಾಗಿರಲಿಲ್ಲವೆಂದು ಹೇಳಿದರು.</p>
<p>ರಾಮಕೃಷ್ಣರ ಹತ್ತಿರ ಹೋಗಿಬರುವುದು ಕ್ರಮೇಣ ಹೆಚ್ಚಾಗಲು ನಾಗಮಹಾಶಯರಲ್ಲಿ ಅತಿ ತೀವ್ರವಾದ ವೈರಾಗ್ಯವು ಉಂಟಾಯಿತು. ಸಂಸಾರವನ್ನು ಬಿಟ್ಟುಬಿಡಬೇಕೆಂದು ನಿಶ್ಚಯಮಾಡಿಕೊಂಡು ಅಪ್ಪಣೆ ಕೇಳುವುದಕ್ಕೋಸ್ಕರ ದಕ್ಷಿಣೇಶ್ವರಕ್ಕೆ ಹೋದರು. ಆದರೆ, ಮಂದಿರದೊಳಕ್ಕೆ ಪ್ರವೇಶಮಾಡುತ್ತಿದ್ದ ಹಾಗೇ ಪರಮಹಂಸರು ಭಾವಾವೇಶದಿಂದ “ಗೃಹಸ್ಥಾಶ್ರಮದಲ್ಲಿ ದೋಷವೇನು? ಅವನಲ್ಲಿ ಮನಸ್ಸು ನಿಂತರಾಯಿತು! ಗೃಹಸ್ಥಾಶ್ರಮ ಹೇಗೆ ಬಲ್ಲಿರಾ? ಕೋಟೆಯೊಳಗಿದ್ದುಕೊಂಡು ಯುದ್ಧ ಮಾಡುವ ಹಾಗೆ!” ಎಂದು ಹೇಳುತ್ತಿದ್ದದ್ದು ಕಿವಿಗೆ ಬಿತ್ತು. ಏನು ವಿಡಂಬನೆ! ಯಾರು ತಮ್ಮಲ್ಲಿದ್ದ ಒಂದು ಕಿಡಿಯನ್ನು ಊದಿ ಈ ದಾವಾನಲ ಉರಿಯುವಂತೆ ಮಾಡಿದರೋ ಅವರೇ “ನೀವು ಜನಕನ ಹಾಗೆ ಗೃಹಸ್ಥಾಶ್ರಮದಲ್ಲಿರಿ. ನಿಮ್ಮನ್ನು ನೋಡಿ ಗೃಹಸ್ಥರು ಯಥಾರ್ಥವಾದ ಗೃಹಸ್ಥ ಧರ್ಮವನ್ನು ಕಲಿತುಕೊಳ್ಳುವರು” ಎಂದು ಹೇಳುತ್ತಿದ್ದಾರೆ! ಮಾಡುವುದೇನು ? ನಾಗಮಹಾಶಯರು “ಪರಮಹಂಸರ ಶ್ರೀಮುಖದಿಂದ ಯಾವ ಮಾತು ಒಂದು ಸಲ ಹೊರಟುಬಿಡುತ್ತಿತ್ತೋ ಅದನ್ನು ಬದಲಾಯಿಸುವುದಕ್ಕೆ ಯಾರಿಗೂ ಸಾಮರ್ಥ್ಯವಿರುತ್ತಿರಲಿಲ್ಲ. ಯಾರಿಗೆ ಯಾವುದು ಮಾರ್ಗವೋ ಅದನ್ನು ಅವರು ಎರಡು ಮಾತಿನಲ್ಲಿ ತಿಳಿಸಿಬಿಡುತ್ತಿದ್ದರು” ಎಂದು ಹೇಳುತ್ತಿದ್ದರು.</p>
<p>ಶ್ರೀರಾಮಕೃಷ್ಣರ ಅಪ್ಪಣೆಯನ್ನು ಶಿರಸಾ ವಹಿಸಿ ನಾಗಮಹಾಶಯರು ಮನೆಗೆ ಹಿಂದಿರುಗಿ ಬಂದರು. ಆದರೆ ಮನಸ್ಸಿಗೆ ತುಂಬ ವ್ಯಾಕುಲವಾಯಿತು. ಬಾಯಲ್ಲಿ ಯಾವಾಗಲೂ “ಹಾ ಭಗವಂತ ಹಾ ಭಗವಂತ!” ಎಂಬ ಮಾತುಗಳು. ಒಂದೊಂದು ಸಲ ಧೂಳಿನಲ್ಲಿ ಹೊರಳಾಡುವರು; ಒಂದೊಂದು ಸಲ ಮುಳ್ಳಿನಮೆಲೆ ಬಿದ್ದು ಮೈಯೆಲ್ಲಾ ಗಾಯವಾಗುವುದು. ಆಹಾರದ ಮೇಲೆ ಗಮನವಿಲ್ಲ; ಎಂದು ಸುರೇಶನು ಕಷ್ಟಪಟ್ಟು ಏನಾದರೂ ತಿನ್ನುವಂತೆ ಮಾಡುತ್ತಿದ್ದನೋ ಅವೊತ್ತೇ ಊಟ; ಇಲ್ಲದಿದ್ದರೆ ಇಲ್ಲ. ಹಗಲೆಲ್ಲಾ ಏನುಮಾಡುತ್ತಿದ್ದರು, ಯಾವಾಗ ಎಲ್ಲಿ ಇರುತ್ತಿದ್ದರು ಒಂದೂ ಗೊತ್ತಿರುತ್ತಿರಲಿಲ್ಲ. ಮನೆಗೆ ಬರುವುದಕ್ಕೆ ಕೆಲವು ದಿನ ರಾತ್ರಿ ಹತ್ತು ಹನ್ನೆರಡು ಗಂಟೆಯಾಗುತ್ತಿತ್ತು. ಒಂದೊಂದು ದಿನ ಎರಡು ಗಂಟೆಯೂ ಆದದ್ದುಂಟು. ಸುಂಕದ ಸಾಮಾನ್ಯ ಕೆಲಸಗಳನ್ನು ಮಾಡುವುದೂ ಈಗ ನಾಗಮಹಾಶಯರಿಗೆ ಕಷ್ಟವಾಯಿತು. ಇದಕ್ಕೆ ಸ್ವಲ್ಪ ಮುಂಚೆ ರಣಜಿತ್​ ಹಾಜರಾ ಎಂಬ ಒಬ್ಬ ವ್ಯಕ್ತಿಯು ಪರಿಚಯವಾಯಿತು. ರಣಜಿತನು ಬಡವ; ಆದರೆ ಅತಿ ಧರ್ಮಭೀರು; ನಾಗಮಹಾಶಯರ ಕೈಲಾಗದ ದಿವಸ ಆತನು ಸುಂಕದ ಕೆಲಸವನ್ನು ಮಾಡಿಕೊಂಡು ಹೋಗುತ್ತಿದ್ದನು.</p>
<p>ಈ ಮಧ್ಯೆ ನಾಗಮಹಾಶಯರು ಒಂದು ಸಲ ಊರಿಗೆ ಹೋಗಬೇಕಾಯಿತು. ಠಾಕೂರಣಿಯು ಅವರ ಅವಸ್ಥೆಯನ್ನು ನೋಡಿ ತುಂಬ ಹೆದರಿದರು. ಗೃಹಸ್ಥಾಶ್ರಮದಲ್ಲಿ ತನ್ನ ಪತಿಗೆ ಒಂದೆಳ್ಳಿನಷ್ಟೂ ಆಸ್ಥೆಯಿಲ್ಲವೆಂದು ಗೊತ್ತಾಯಿತು. ನಾಗಮಹಾಶಯರೂ, ಶ್ರೀರಾಮಕೃಷ್ಣರ ಚರಣದಲ್ಲಿ ಅರ್ಪಿಸಿದ ದೇಹದಿಂದ ಮುಂದೆ ಸಂಸಾರಕಾರ್ಯವಾವುದೂ ನಡೆಯುವುದಿಲ್ಲವೆಂದು ಆಕೆಗೆ ತಿಳಿಸಿಬಿಟ್ಟರು.</p>
<p>ನಾಗಮಹಾಶಯರ ಮನೆಯ ಹತ್ತಿರ ಕೈತೋಟದಲ್ಲಿ ಅವರ ತಂಗಿ ಶಾರದೆಯು ಒಂದು ಸೋರೆಗಿಡವನ್ನು ಬೆಳೆಸಿದ್ದಳು. ಗಿಡವು ಬಹು ಚೆನ್ನಾಗಿ ಬೆಳೆದಿತ್ತು. ಒಂದು ದಿನ ಆ ಗಿಡದ ಹತ್ತಿರ ಯಾರೋ ಒಂದು ಹಸುವನ್ನು ಕಟ್ಟಿಹಾಕಿ ಹೋಗಿದ್ದರು. ಆದರೆ ಅದಕ್ಕೆ ಕಟ್ಟಿಹಾಕಿದ್ದ ಹಗ್ಗವು ಚಿಕ್ಕದಾಗಿದ್ದದ್ದರಿಂದ ಅದು ಮೇಲಿಂದಮೇಲೆ ಆ ಗಿಡವನ್ನು ಎಟಕಿಸಿಕೊಳ್ಳುವುದಕ್ಕೆ ಮಾಡುತ್ತಿದ್ದ ಪ್ರಯತ್ನವೆಲ್ಲಾ ನಿಷ್ಫಲವಾಗುತ್ತಿತ್ತು. ನಾಗಮಹಾಶಯರು ಹೀಗೆ ಅದರ ಪ್ರಯತ್ನವೆಲ್ಲಾ ವ್ಯರ್ಥವಾದದ್ದನ್ನು ನೋಡಿ, “ತಿನ್ನಮ್ಮಾ ತಿನ್ನು!” ಎನ್ನುತ್ತ ಅದರ ಹಗ್ಗವನ್ನು ಬಿಚ್ಚಿಹಾಕಿಬಿಟ್ಟರು. ಹಸುವು ಆ ಗಿಡವನ್ನು ತನ್ನ ಮನಃಪೂರ್ತಿಯಾಗಿ ತಿನ್ನುವುದಕ್ಕೆ ಮೊದಲುಮಾಡಿತು. ದೀನದಯಾಳುವು ಬೆರಗಾಗಿ ಮಗನ ಈ ಕೆಲಸವನ್ನು ನೋಡುತ್ತಿದ್ದು ಆಮೇಲೆ ಅವರನ್ನು ಕುರಿತು “ನೀನಂತೂ ಸಂಪಾದನೆ ಮಾಡುವುದಿಲ್ಲ; ಸಂಸಾರಕ್ಕೆ ಉಪಯೋಗವಾದದ್ದನ್ನು ಮಾಡುವುದು ಹೋಗಲಿ, ಹೀಗೆ ಅಪಕಾರವನ್ನು ಯಾಕೆ ಮಾಡುತ್ತೀ?” ಎಂದು ಗದರಿಸಿಕೊಂಡನು. ಆಮೇಲೆ ಮಾತಿಗೆ ಮಾತು ಬಂದು “ವೈದ್ಯದ ಕೆಲಸವನ್ನೇನೋ ಬಿಟ್ಟು ಕೂತುಕೊಂಡೆಯಲ್ಲ, ಈಗ ಏನು ತಿಂದುಕೊಂಡು ಏನು ಮಾಡುತ್ತ ಕಾಲಹಾಕುತ್ತೀಯೆ?” ಎಂದು ಕೇಳಿದನು.</p>
<p>ನಾಗಮಹಾಶಯ – “ಏನು ಮಾಡಬೇಕೋ ಅದನ್ನು ಭಗವಂತ ಮಾಡಿಸುತ್ತಾನೆ; ತಾವೇನೂ ಅದಕ್ಕೋಸ್ಕರ ಚಿಂತಿಸಬೇಕಾಗಿಲ್ಲ”.</p>
<p>ದೀನದಯಾಳು – “ಆಹಾ ಅದು ನನಗೆ ಗೊತ್ತಿದೆ. ಇನ್ನು ಮೇಲೆ ಬರಿಯ ಮೈಯಲ್ಲಿ ತಿರುಗುತ್ತ ಕಪ್ಪೆ ತಿಂದುಕೊಂಡಿರಬೇಕು”.</p>
<p>ನಾಗಮಹಾಶಯರು ಉತ್ತರವನ್ನೇನೋ ಕೊಡಲಿಲ್ಲ. ಹೊದ್ದಿದ್ದ ಬಟ್ಟೆಯನ್ನು ಕಿತ್ತು ಹಾಕಿ ಅಂಗಳದಲ್ಲಿ ಸತ್ತು ಬಿದ್ದಿದ್ದ ಒಂದು ಕಪ್ಪೆಯನ್ನು ತಂದು ತಿನ್ನುತ್ತ ತಂದೆಯನ್ನು ಕುರಿತು “ಈ ಕ್ಷಣ ನಿಮ್ಮ ಎರಡು ಆಜ್ಞೆಗಳನ್ನೂ ನಡೆಸಿದ್ಧೇನೆ. ಉಡುವುದಕ್ಕೆ ತಿನ್ನುವುದಕ್ಕೆ ಇನ್ನು ಮೇಲೆ ಚಿಂತಿಸುವುದಿಲ್ಲ. ನೀವು ಸ್ವಸ್ಥವಾಗಿ ಕುಳಿತುಕೊಂಡು ದೇವರಧ್ಯಾನಮಾಡಿ. ತಮ್ಮ ಪಾದವನ್ನು ಮುಟ್ಟಿ ಕೇಳಿಕೊಳ್ಳುತ್ತೇನೆ; ಈ ವಯಸ್ಸಿನಲ್ಲಿ ಇನ್ನು ಸಂಸಾರದ ಚಿಂತೆಯನ್ನು ಹತ್ತಿಸಿಕೊಳ್ಳಬೇಡಿ” ಎಂದು ಹೇಳಿದರು. ಮಗನನ್ನು ಹುಚ್ಚನೆಂದು ಭಾವಿಸಿ ದೀನದಯಾಳುವು ಸೊಸೆಯನ್ನು ಕರೆದು “ಇನ್ನು ಮೇಲೆ ಅವನ ಮನಸ್ಸಿಗೆ ವಿರುದ್ಧವಾಗಿ ಯಾವುದನ್ನೂ ಮಾಡಕೂಡದು” ಎಂದು ಹೇಳಿದನು.</p>
<p>ನಾಗಮಹಾಶಯರು ಊರಲ್ಲಿದ್ದಷ್ಟು ದಿವಸವೂ ದೀನದಯಾಳುವು ಸಂಸಾರದ ಚಿಂತೆಯನ್ನು ಹತ್ತಿಸಿಕೊಳ್ಳುವುದಕ್ಕೆ ಅವಕಾಶ ಕೊಡುತ್ತಿರಲಿಲ್ಲ. ಯಾವಾಗಲೂ ಅವರಿಗೆ ಶಾಸ್ತ್ರವನ್ನು ಓದಿಹೇಳುತ್ತಿದ್ದರು. ದೀನದಯಾಳುವಿನ ಹತ್ತಿರ ಹರಟೆ ಹೊಡೆಯುವುದಕ್ಕೆ ಬರುತ್ತಿದ್ದ ಜನರನ್ನು ಕುರಿತು “ನೀವು ಬಂದು ಅಪ್ಪನ ಜೊತೆಯಲ್ಲಿ ಇನ್ನು ಮೆಲೆ ಸಂಸಾರದ ವಿಚಾರವನ್ನು ಎತ್ತಬೇಡಿ. ಹಾಗೆ ಮಾಡುವ ಹಾಗಿದ್ದರೆ ಇನ್ನು ಮೇಲೆ ಇಲ್ಲಿಗೆ ಬರಬೇಡಿ” ಎಂದು ಗದರಿಸಿ ಹೇಳಿದರು.</p>
<p>ನಾಗಮಹಾಶಯರು ಕಲ್ಕತ್ತೆಗೆ ಬಂದಮೇಲೆ ಸುರೇಶಬಾಬುವು ದೀನದಯಾಳುವಿನ ಸಮಾಚಾರವನ್ನು ಕೇಳಿದನು. ಅವರು “ಸಂಸಾರವೆಂಬ ಕಾಲಸರ್ಪವು ಯಾರನ್ನು ಕಚ್ಚಿಬಿಡುತ್ತದೆಯೋ ಅವರಿಗೆ ಉದ್ಧಾರವಿಲ್ಲ. ಮಹಾಮಾಯೆಯ ಕೃಪೆಯಿಲ್ಲದಿದ್ದರೆ ಏನೂ ಆಗುವುದಿಲ್ಲ” ಎಂದು ಹೇಳಿ “ಜಯ ರಾಮಕೃಷ್ಣ! ಜಯ ರಾಮಕೃಷ್ಣ! ನಮ್ಮ ತಂದೆಯಮೇಲೆ ಕೃಪೆಮಾಡು!” ಎಂದು ವ್ಯಾಕುಲರಾಗಿ ಅಳತೊಡಗಿದರು. ಆಮೇಲೆ ಸಮಾಧಾನಮಾಡಿಕೊಂಡು “ಇವೊತ್ತಿಗೂ ನಮ್ಮ ತಂದೆಗೆ ವಿಷಯಚಿಂತೆ; ಈ ಹಾಳು ಸಂಸಾರದ ಯೋಚನೆ ತಪ್ಪಲಿಲ್ಲ. ಮುದುಕನಾಗಿದ್ದಾನೆ, ಕೈಲಾಗುವುದಿಲ್ಲ, ತಾನು ಎಲ್ಲಿಯೂ ಹೋಗಲಾರ, ಆದರೂ ಗ್ರಾಮಸ್ಥರು ಯಾರಾದರೂ ಅವನನ್ನು ನೋಡುವುದಕ್ಕೆ ಬಂದರೆ, ಅವರೊಡನೆ ಸಂಸಾರದ ನಾನಾ ಸಮಾಚಾರಗಳನ್ನು ಆಡುತ್ತಾನೆ” ಎಂದರು.</p>
<p>ಊರಿಂದ ಬಂದ ಮೇಲೆ ನಾಗಮಹಾಶಯರು ಒಂದು ದಿನ ಶ್ರೀರಾಮಕೃಷ್ಣರನ್ನು ಕುರಿತು “ದೇವರ ಮೇಲೆ ಭಾರಹಾಕಿಬಿಡುವುದಕ್ಕಾಗಲಿಲ್ಲವಲ್ಲ? ಇನ್ನೂ ಸ್ವಪ್ರಯತ್ನವು ಇದೆಯಲ್ಲಾ?” ಎಂದು ಕೇಳಿದರು. ಪರಮಹಂಸರು ತಮ್ಮ ದೇಹವನ್ನು ತೋರಿಸಿ “ಈ ಕಡೆ ಗಮನವಿದ್ದರೆ ಎಲ್ಲವೂ ಸರಿಹೋಗುತ್ತದೆ” ಎಂದರು. ನಾಗಮಹಾಶಯರು “ಅವರು ಯಾರಿಂದ ಯಾವ ಕೆಲಸವನ್ನು ಮಾಡಿಸಿಕೊಳ್ಳಬೇಕೆಂದು ಇಚ್ಛೆಪಡುತ್ತಾರೋ ಅದನ್ನು ಮಾಡಿಸಿಕೊಂಡುಬಿಡುತ್ತಾರೆ. ಜೀವನಿಂದ ಯಾವುದೂ ಎಷ್ಟು ಮಾತ್ರವೂ ಸಾಧ್ಯವಲ್ಲ. ಮನುಷ್ಯರ ಮನಸ್ಸನ್ನು ಅವರು ತಮಗೆ ಹೇಗೆ ಬೇಕಾದರೆ ಹಾಗೆ ತಿದ್ದಿಕೊಳ್ಳಬಲ್ಲವರಾಗಿದ್ದರು. ಇದೇನು ಮನುಷ್ಯರು ಮಾಡುವ ಕೆಲಸವೇ?” ಎನ್ನುತ್ತಿದ್ದರು.</p>
<p>ನಾಗಮಹಾಶಯರ ತೀವ್ರ ವೈರಾಗ್ಯವನ್ನು ನೋಡಿ ಶ್ರೀರಾಮಕೃಷ್ಣರು ಒಂದು ದಿನ ಅವರನ್ನು ಕುರಿತು “ಮನೆಯಲ್ಲಿಯೇ ಇದ್ದುಬಿಡಿ. ಹೇಗೋ ಅನ್ನಬಟ್ಟೆಗಳು ನಡೆದುಹೋಗುತ್ತವೆ” ಎಂದರು.</p>
<p>ನಾಗಮಹಾಶಯ <span>–</span> ಮನೆಯಲ್ಲಿ ಹೇಗೆ ಇರುವುದು? ಇತರರ ದುಃಖ ಕಷ್ಟಗಳನ್ನು ನೋಡಿಕೊಂಡು ಹೇಗೆ ಸುಮ್ಮನಿರುವುದು?</p>
<p>ರಾಮಕೃಷ್ಣ - ನಾನು ಹೇಳುತ್ತೇನಯ್ಯ, ನಮ್ಮಮ್ಮನಾಣೆ ಹೇಳುತ್ತೇನೆ, ಮನೆಯಲ್ಲಿದ್ದರೆ ನಿಮಗೆ ಯಾವ ದೋಷವೂ ಬರುವುದಿಲ್ಲ; ನಿಮ್ಮನ್ನು ನೋಡಿ ಜನರು ಆಶ್ಚರ್ಯಪಡುತ್ತಾರೆ.</p>
<p>ನಾಗಮಹಾಶಯ <span>–</span> ಗೃಹಸ್ಥಾಶ್ರಮದಲ್ಲಿ ಕಾಲಕಳೆಯುವುದು ಹೇಗೆ?</p>
<p>ರಾಮಕೃಷ್ಣ - ನೀವು ಮತ್ತೇನೂ ಮಾಡಬೇಕಾಗಿಲ್ಲ; ಕೇವಲ ಸಾಧುಸಂಗವನ್ನು ಮಾಡಿ.</p>
<p>ನಾಗಮಹಾಶಯ - ಸಾಧುಗಳನ್ನು ಗುರುತಿಸುವುದು ಹೇಗೆ? ನಾನೋ ದಡ್ಡ.</p>
<p>ರಾಮಕೃಷ್ಣ - ನೀವೇನು ಸಾಧುಗಳನ್ನು ಹುಡುಕಿಕೊಂಡು ಹೋಗಬೇಕಾಗಿಲ್ಲ. ನೀವು ಮನೆಯಲ್ಲಿ ಕುಳಿತುಕೊಂಡಿದ್ದರೆ ಅವರೇ ಬಂದು ನಿಮ್ಮನ್ನು ನೋಡುವರು.</p>
<p>ದಿನಗಳು ಕಳೆಯುತ್ತ ಬಂದ ಹಾಗೆ ನಾಗಮಹಾಶಯರು “ಈ ಸಂಸಾರದ ಅವಾಂತರದಲ್ಲಿ ಸಿಕ್ಕಿಕೊಂಡಿರುವವರೆಗೂ ಶಾಂತಿ ದೊರೆಯುವುದಿಲ್ಲ” ಎಂದು ಯೋಚಿಸಿ, ರಣಜಿತನಿಗೆ ಸುಂಕದ ಕೆಲಸವನ್ನು ಒಪ್ಪಿಸಿಬಿಟ್ಟು, ತಾವು ನಿಶ್ಚಿಂತರಾಗಿ ಭಗವದ್ಧ್ಯಾನದಲ್ಲಿ ಇದ್ದು ಬಿಡಬೇಕೆಂದು ನಿಶ್ಚಯಮಾಡಿಕೊಂಡರು. ಅನುಕೂಲವಾದಾಗ ಒಂದು ದಿನ ಈ ವಿಷಯವನ್ನು ಪಾಲ್​ ಬಾಬುಗಳಲ್ಲಿ ಪ್ರಸ್ತಾಪ ಮಾಡಿದರು. ಬಾಬುಗಳು “ಹಾಗಾದರೆ ನೀವೇನು ಮಾಡುವಿರಿ?” ಎಂದು ಕೇಳಲು ಅದಕ್ಕೆ ನಾಗಮಹಾಶಯರು “ಅವನು (ರಣಜಿತ್​) ದಯವಿಟ್ಟು ಏನುಕೊಟ್ಟರೆ ಅದರಿಂದ ಹೇಗೋ ನಡೆಸಿಕೊಂಡು ಹೋಗುವುದು” ಎಂದರು.</p>
<p>ನಾಗಮಹಾಶಯರಿಂದ ಸಂಸಾರದ ಕೆಲಸಕಾರ್ಯಗಳು ನಡೆಯುವುದು ಅಸಂಭವವೆಂದೂ ಆದರೆ, ಅವರ ಸಂಸಾರದ ಅನ್ನಕ್ಕೆ ಕಷ್ಟವಾಗದಂತೆ ಏನಾದರೂ ಏರ್ಪಾಡುಮಾಡಬೇಕೆಂದು ಪಾಲ್​ ಬಾಬುಗಳು ತಿಳಿದರು. ಆದ್ದರಿಂದ, ಅವರು ರಣಜಿತನನ್ನು ಕರೆದು ಲಾಭದ ಅರ್ಧ ಭಾಗವನ್ನು ನಾಗಮಹಾಶಯರಿಗೆ ಕೊಡುವಂತೆ ಅವನನ್ನು ಒಪ್ಪಿಸಿ ಸುಂಕದ ಕೆಲಸವನ್ನು ಅವನಿಗೆ ಕೊಡಿಸಿದರು. ರಣಜಿತನಿಗೆ ನಾಗಮಹಾಶಯರ ಸ್ವಭಾವವು ಗೊತ್ತು. ಆದ್ದರಿಂದ ಎಲ್ಲಾ ಖರ್ಚು ಮಾಡಿಬಿಟ್ಟಾರೆಂದು ಹಣವಷ್ಟನ್ನೂ ಅವರಿಗೆ ಕೊಡದೆ, ನಾಗಮಹಾಶಯರ ಮನೆಯ ಸಂಸಾರವನ್ನು ನಡೆಸಿ ಮಿಕ್ಕ ದುಡ್ಡನ್ನು ದೀನದಯಾಳುವಿಗೆ ಮಣಿಯಾರ್ಡರು ಮಾಡಿ ಕಳುಹಿಸಿಬಿಡುತ್ತಿದ್ದನು.</p>
<p>ಈ ಏರ್ಪಾಡಿನ ಮಾತು ಕೇಳಿ ರಾಮಕೃಷ್ಣರ “ಅದು ಸರಿ; ಅದು ಸರಿ!” ಎಂದರು.</p>
<p>ನಾಗಮಹಾಶಯರು ನಿಶ್ಚಿಂತರಾಗಿ ಉಗ್ರತರವಾದ ತಪಸ್ಸಿನಲ್ಲಿ ಮಗ್ನರಾದರು. ಮತ್ತು ಯಾವಾಗ ನೋಡಲಿ ರಾಮಕೃಷ್ಣರ ಹತ್ತಿರಕ್ಕೆ ಹೋಗಿ ಬರಲು ಮೊದಲು ಮಾಡಿದರು. ಇದಕ್ಕೆ ಮುಂಚೆ ಭಾನುವಾರ ಮತ್ತು ರಜದ ದಿವಸಗಳಲ್ಲಿ ಅವರು ದಕ್ಷಿಣೇಶ್ವರಕ್ಕೆ ಹೋಗುತ್ತಿರಲಿಲ್ಲ. ಅವರು “ಎಷ್ಟೋ ವಿದ್ವಾಂಸರು, ಬುದ್ಧಿವಂತರು, ಗಣ್ಯರು ಮಾನ್ಯರು ಭಾನುವಾರ ಪರಮಹಂಸರ ಹತ್ತಿರಕ್ಕೆ ಹೋಗುತ್ತಾರೆ; ನಾನು ದಡ್ಡ, ಅವರ ಮಾತು ನನಗೆ ಅರ್ಥವಾಗುತ್ತದೆಯೆ?” ಎನ್ನುವರು. ಆದ್ದರಿಂದ ಇದುವರೆಗೆ ರಾಮಕೃಷ್ಣ ಪರಮಹಂಸರ ಇತರ ಭಕ್ತರೊಡನೆ ಅವರಿಗೆ ಗುರುತಾಗಿರಲಿಲ್ಲ. ಈಗ ಯಾವಾಗಲೂ ಹೋಗಿಬರುವಂತಾದ್ದರಿಂದ ಕೆಲಕೆಲವರೊಡನೆ ಪರಿಚಯವಾಗುವುದಕ್ಕೆ ಮೊದಲಾಯಿತು.</p>
<p>ಒಂದು ದಿವಸ ರಾತ್ರಿ ಗಿರಿಶಚಂದ್ರ ಘೋಷರು<sup><a epub:type="noteref" href="999-aside.xhtml#id-004-02">*</a></sup> ಇಬ್ಬರು ಸ್ನೇಹಿತರೊಡನೆ ದಕ್ಷಿಣೇಶ್ವರಕ್ಕೆ ಬಂದರು. ಅವರು ರಾಮಕೃಷ್ಣರ ಕೊಠಡಿಗೆ ಬಂದು ನೋಡಲು, ಅದರ ಒಂದು ಮೂಲೆಯಲ್ಲಿ ಕೈಕಟ್ಟಿಕೊಂಡು ಅತಿ ದೀನಹೀನಭಾವದಲ್ಲಿ ಒಬ್ಬ ಮನುಷ್ಯನು ಕುಳಿತಿದ್ದದ್ದನ್ನು ನೋಡಿದರು. ಆ ಮನುಷ್ಯನ ಮೈಯೆಲ್ಲಾ ತುಂಬ ಒಣಗಿಹೋಗಿದೆ; ಆದರೆ ಎರಡು ಕಣ್ಣುಗಳು ಮಾತ್ರ ಜ್ವಲಿಸುತ್ತಿವೆ! ಪರಮಹಂಸರು ಅವರಿಗೂ ಗಿರಿಶರಿಗೂ ಪರಿಚಯಮಾಡಿಕೊಟ್ಟರು. ಎಂಥ ಒಳ್ಳೆಯ ಹೊತ್ತಿನಲ್ಲಿ ನೋಡಿದರೋ, ಈ ಮೊದಲನೆಯ ಪರಿಚಯದಿಂದಲೇ ನಾಗಮಹಾಶಯರಿಗೂ ಗಿರಿಶರಿಗೂ ಸ್ನೇಹವು ಹುಟ್ಟಿತು.</p>
<p>ನಾಗಮಹಾಶಯರು ಪ್ರಾಯಿಕವಾಗಿ ಸಾಯಂಕಾಲ ಗಂಗಾತೀರದಲ್ಲಿ ಸಂಚಾರಮಾಡುತ್ತಿದ್ದರು. ಒಂದು ದಿನ ಹೀಗೆ ಸಂಚಾರಮಾಡುತ್ತ ಅಲ್ಲಿ ತರುಣ ವಯಸ್ಸಿನ ಸೌಮ್ಯಮೂರ್ತಿಯಾದ ಯುವಕನೊಬ್ಬನು ಸಂಚಾರ ಮಾಡುತ್ತಿದ್ದದ್ದನ್ನು ನೋಡಿದರು. ಆತನು ರಾಮಕೃಷ್ಣರ ಒಬ್ಬ ಭಕ್ತನಿರಬೇಕೆಂದು ನಾಗಮಹಾಶಯರು ಎಂದುಕೊಂಡರು. ಆ ಯುವಕನೊಡನೆ ಪರಿಚಯಮಾಡಿಕೊಂಡು ವಿಚಾರಿಸಲು ತಮ್ಮ ಊಹೆಯು ನಿಜವೆಂದು ಗೊತ್ತಾಯಿತು. ಆತನೇ ಸ್ವಾಮಿ ತುರೀಯಾನಂದರು (ಆಗ ‘ಹರಿರಾಜ’). ತುರೀಯಾನಂದರ ಕಠೋರ ಬ್ರಹ್ಮಚರ್ಯೆಯ ವಿಚಾರವನ್ನು ಹೇಳುತ್ತ ಹೇಳುತ್ತ ನಾಗಮಹಾಶಯರು “ಹಾಗಿಲ್ಲದಿದ್ದರೆ ಪರಮಹಂಸರ ಕೃಪೆಗೆ ಪಾತ್ರರಾಗುತ್ತಿದ್ದರೇನು?” ಎನ್ನುತ್ತಿದ್ದರು.</p>
<p>ನಾಗಮಹಾಶಯರು ಈ ಕಾಲದಿಂದ ಜುಬ್ಬ, ಜೋಡು ಹಾಕಿಕೊಳ್ಳುವುದನ್ನು ಬಿಟ್ಟುಬಿಟ್ಟು ಯಾವಾಗಲೂ ಒಂದು ಭಾಗಲಪುರೀ ಧಾವಳಿಯನ್ನು ಮಾತ್ರ ಹಾಕಿಕೊಂಡಿರುತ್ತಿದ್ದರು. ಆಹಾರ ಸಂಬಂಧವಾಗಿ ರಾಮಕೃಷ್ಣರು ಅವರಿಗೆ “ಈಶ್ವರೇಚ್ಛೆಯಿಂದ ಯಾವಾಗ ಎಂಥ ಆಹಾರ ದೊರೆಯುತ್ತದೆಯೋ, ಅದನ್ನೇ ತಿಂದುಬಿಡಿ; ನಿಮಗೆ ಇದರಲ್ಲಿ ವಿಧಿನಿಷೇಧವೇನೂ ಇಲ್ಲ; ಅದರಿಂದ ಯಾವ ದೋಷವೂ ಬರುವುದಿಲ್ಲ” ಎಂದು ಹೇಳುತ್ತಿದ್ದರು. ಆದ್ದರಿಂದ, ಆಹಾರ ವಿಚಾರದಲ್ಲಿ ನಾಗಮಹಾಶಯರು ಯಾವ ಕಟ್ಟುನಿಟ್ಟಾದ ನಿಯಮಗಳನ್ನೂ ಇಟ್ಟುಕೊಂಡಿರಲಿಲ್ಲ. ಯಾವಾಗ ಏನು ಸಿಕ್ಕಿದರೆ ಅದನ್ನು ತಿಂದುಬಿಡುತ್ತಿದ್ದರು. ಸಾಧಾರಣವಾಗಿ ಅವರ ಆಹಾರವು ಅತ್ಯಲ್ಪವಾಗಿರುತ್ತಿತ್ತು. ಅದೂ ಸಾಯಂಕಾಲ ಮಾತ್ರ ಎರಡು ತುತ್ತು ಅನ್ನ. “ಎಷ್ಟು ದಿನ ದೇಹವಿರುತ್ತದೆಯೋ ಅಷ್ಟು ದಿನವೂ ಸ್ವಲ್ಪ ಸ್ವಲ್ಪ ಟ್ಯಾಕ್ಸ್​ (ತೆರಿಗೆ) ಕೊಡಲೇಬೇಕು” ಎನ್ನುವರು. ಒಳ್ಳೆಯದು ಕೆಟ್ಟದು ಎಂಬ ನಾಲಗೆಯ ಚಾಪಲ್ಯವನ್ನು ಜಯಿಸುವುದಕ್ಕೋಸ್ಕರ ಅವರು ತಮ್ಮ ಊಟದಲ್ಲಿ ಉಪ್ಪನ್ನಾಗಲಿ, ಸಿಹಿಯನ್ನಾಗಲಿ ಸೇರಿಸುತ್ತಿರಲಿಲ್ಲ. (ಹಾಗಾದರೇ) ನಾಲಗೆಗೆ “ಸುಖದ ಮೇಲೆ ಇಚ್ಛೆ ಹೋಗುತ್ತದೆ” ಎನ್ನುವರು.</p>
<p>ನಾಗಮಹಾಶಯರ ಮನೆಯಲ್ಲಿ ಅರ್ಧವನ್ನು ಬಾಡಿಗೆಗೆ ಕೊಟ್ಟಿತ್ತು. ಕೀರ್ತಿವಾಸನೆಂಬ ಮೇದಿನೀಪುರದ ಮನುಷ್ಯನೊಬ್ಬನು ಅಲ್ಲಿ ಸಂಸಾರ ಸಹಿತವಾಗಿ ವಾಸಮಾಡಿಕೊಂಡಿದ್ದನು. ಅವನು ಅಕ್ಕಿಯ ವ್ಯಾಪಾರವನ್ನು ಮಾಡುತ್ತಿದ್ದನು. ಆದ್ದರಿಂದ ಆಗಾಗ್ಗೆ ಮನೆಯಲ್ಲಿ ತುಂಬ ತವುಡು ಬೀಳುತ್ತಿತ್ತು. ನಾಗಮಹಾಶಯರಿಗೆ ಒಂದು ದಿನ ಈ ತವುಡನ್ನು ತಿಂದು ಜೀವಧಾರಣ ಮಾಡಿಕೊಳ್ಳೋಣವೆಂದು ತೋರಿತು. “ಯಾವುದೋ ಒಂದನ್ನು ತಿಂದು ಪ್ರಾಣಹಿಡಿದುಕೊಂಡಿದ್ದರಾಯಿತು. ಒಳ್ಳೆಯದು ಕೆಟ್ಟದು ಎಂಬ ರುಚಿಯನ್ನೇಕೆ ನೋಡುತ್ತ ಹೋಗಬೇಕು?” ಎಂದುಕೊಂಡರು. ಆಮೇಲೆ ಉಪ್ಪನ್ನಾಗಲಿ, ಸಿಹಿಯನ್ನಾಗಲಿ ಹಾಕಿಕೊಳ್ಳದೆ ಬರಿಯ ಗಂಗಾಜಲದಲ್ಲಿ ಆ ತವುಡನ್ನು ಕಲಸಿಕೊಂಡು ತಿಂದರು. ಅವರು ಎರಡು ದಿನ ಹೀಗೆ ಮಾಡಿದಮೇಲೆ ಕೀರ್ತಿವಾಸನಿಗೆ ಇದು ತಿಳಿದು ತವುಡನ್ನೆಲ್ಲಾ ತೆಗೆಸಿಹಾಕಿದನು. ಅಲ್ಲಿಂದ ಮುಂದೆ ಆತನು ತವುಡನ್ನು ಮನೆಯಲ್ಲಿ ಸೇರಿಸುತ್ತಿರಲಿಲ್ಲ. ನಾಗಮಹಾಶಯರು “ತವುಡು ತಿನ್ನುತ್ತಿದ್ದದ್ದರಿಂದ ನನಗೆ ಏನೂ ತೊಂದರೆಯಾಗಲಿಲ್ಲ; ಇನ್ನೂ ದೇಹವು ತುಂಬ ಹಗುರವಾಗಿ ಕಾಣುತ್ತಿತ್ತು. ಹಗಲೂ ರಾತ್ರಿ ಆಹಾರದ ವಿಚಾರವನ್ನೇ ಮಾಡುತ್ತ ಹೋದರೆ ಭಗವದ್ಧ್ಯಾನ ಮಾಡುವುದು ಯಾವಾಗ? ಸ್ಮರಣ ಮನನಗಳನ್ನು ಮಾಡುವುದು ಯಾವಾಗ? ಯಾವಾಗ ನೋಡಲಿ ಈ ತಿಂಡಿ ಚೆನ್ನಾಗಿದೆ ಈ ತಿಂಡಿ ಚೆನ್ನಾಗಿಲ್ಲ ಎಂಬ ಮಾತುಕತೆ ವಿಚಾರಗಳಲ್ಲಿಯೇ ಇದ್ದರೆ ಅದೇ ಒಂದು ಐಲು ಹಿಡಿದುಹೋಗುತ್ತದೆ” ಎಂದು ಹೇಳುತ್ತಿದ್ದರು. ನಾಗಮಹಾಶಯರು ಸಾಧುಸಜ್ಜನರೆಂದು ಕೀರ್ತಿವಾಸನು ಅವರಲ್ಲಿ ತುಂಬ ಶ್ರದ್ಧಾಭಕ್ತಿಗಳನ್ನಿಟ್ಟುಕೊಂಡಿದ್ದನು. ಮನೆಗೆ ಭಿಕಾರಿಗಳು ಬಂದು ನಾಗಮಹಾಶಯರಿಗೆ ಭಿಕ್ಷ ಹಾಕುವುದಕ್ಕೆ ಆಗದಿದ್ದರೆ ತಾನು ಸಹಾಯ ಮಾಡುತ್ತಿದ್ದನು. “ಮಾವನ ಮನೆಯು ದೊಡ್ಡ ರಸ್ತೆಯ ಮೇಲ್ಭಾಗದಲ್ಲಿದ್ದದ್ದರಿಂದ ಅಲ್ಲಿಗೆ ನಿತ್ಯವೂ ಅನೇಕ ಭಿಕ್ಷುಕರು ಬರುತ್ತಿದ್ದರು. ಆದರೆ ಯಾರೂ ಬರಿಯ ಕಯ್ಯಲ್ಲಿ ಹಿಂತಿರುಗುತ್ತಿರಲಿಲ್ಲ” ಎಂದು ಸುರೇಶನು ಹೇಳುತ್ತಿದ್ದನು. ಒಂದು ದಿನ ಒಬ್ಬ ವೃದ್ಧ ವೈಷ್ಣವನು ನಾಗಮಹಾಶಯರ ಮನೆಗೆ ಬಂದನು. ಒಂದು ನಾಲ್ಕು ಅವಲಕ್ಕಿ ಕಾಳು ಹೊರತು ಆಹಾರ ಪದಾರ್ಥ ಮತ್ತಾವುದೂ ಅವೊತ್ತು ಇರಲಿಲ್ಲ. ಕೀರ್ತಿವಾಸನೂ ಆಗ ಮನೆಯಲ್ಲಿರಲಿಲ್ಲ. ಆದ್ದರಿಂದ ನಾಗಮಹಾಶಯರು ಆ ಭಿಕ್ಷುಕನ ಹತ್ತಿರಕ್ಕೆ ಬಂದು ಅತಿ ವಿನೀತಭಾವದಿಂದ “ಇವೊತ್ತು ಮನೆಯಲ್ಲಿ ಮತ್ತೇನೂ ಇಲ್ಲ, ನಾಲ್ಕು ಅವಲಕ್ಕಿಕಾಳು ಮಾತ್ರ ಇದೆ; ಅದನ್ನೇ ತೆಗೆದುಕೊಂಡು ಹೋಗುತ್ತೀಯೇನು?” ಎಂದು ಕೇಳಿದರು. ಆ ವೃದ್ಧ ವೈಷ್ಣವನು ಅವರ ಶ್ರದ್ಧೆಯನ್ನು ನೋಡಿ ತುಂಬ ಸಂತೋಷಪಟ್ಟು ಅವಲಕ್ಕಿಯನ್ನು ತೆಗೆದುಕೊಂಡು ಹೋದನು.</p>
<p>ಸುರೇಶನು “ನನಗೂ ನಾಗಮಹಾಶಯರಿಗೂ ಮುವ್ವತ್ತು ಮುವ್ವತ್ತೈದು ವರ್ಷದ ಪರಿಚಯ. ಆದರೆ ಅವರು ಯಾವಾಗಲೂ ತಿಂಡಿ ತಿಂದದ್ದನ್ನು ಅರಿಯೆ; ದೇವರ ಪ್ರಸಾದ ಅಥವಾ ಪರಮಹಂಸರ ಉತ್ಸವಗಳ ಪ್ರಸಾದ ಹೊರತು ಭಕ್ಷ್ಯ ಭೋಜ್ಯಗಳನ್ನು ತಿನ್ನುತ್ತಿರಲಿಲ್ಲ - ನಾಲಗೆಗೆ ಸುಖೇಚ್ಛೆಯುಂಟಾಗುತ್ತದೆ ಎನ್ನುವರು. ಅವರು ತಾವು ಒಳ್ಳೊಳ್ಳೆಯ ಪದಾರ್ಥಗಳನ್ನು ತಿನ್ನುತ್ತಿರಲಿಲ್ಲ. ಆದರೆ ಇತರರಿಗೆ ಮಾತ್ರ ಕೈಬಿಟ್ಟು ಕೊಟ್ಟು ತಿನ್ನಿಸುತ್ತಿದ್ದರು” ಎಂದು ಹೇಳುತ್ತಿದ್ದನು.</p>
<p>ನಾಗಮಹಾಶಯರು ಲೌಕಿಕ ವಿಷಯ ವಿಚಾರಗಳನ್ನು ಸ್ವಲ್ಪವೂ ಮಾಡುತ್ತಿರಲಿಲ್ಲ; ಇತರರು ಯಾರಾದರೂ ಮಾಡಿದರೆ ಉಪಾಯವಾಗಿ ಅದನ್ನು ನಿಲ್ಲಿಸುತ್ತಿದ್ದರು. “ಜಯ ರಾಮಕೃಷ್ಣ, ಇವೊತ್ತೇನು ಮಾತು ತೆಗೆದಿರಿ! ದೇವರ ಮಾತನ್ನಾಡಿ! ಜಗನ್ಮಾತೆಯ ಮಾತನ್ನಾಡಿ” ಎನ್ನುವರು. ಯಾವುದಾದರೂ ಒಂದು ಕಾರಣದಿಂದ ಯಾರ ಮೇಲಾದರೂ ಕೋಪ ಬಂದರೆ ತಮ್ಮ ಹತ್ತಿರ ಏನು ಸಿಕ್ಕಿದರೆ ಅದನ್ನು ತೆಗೆದುಕೊಂಡು ತಮ್ಮ ದೇಹವನ್ನು ಅತಿ ಕ್ರೂರವಾಗಿ ಹೊಡೆದುಕೊಳ್ಳುತ್ತಿದ್ದರು. ಯಾವಾಗಲೂ ಯಾರನ್ನೂ ಬೈದವರಲ್ಲ; ಯಾರಿಗೂ ವಿರುದ್ಧವಾಗಿ ಮಾತನಾಡಿದವರಲ್ಲ; ಒಂದು ಸಾರಿ ಒಬ್ಬ ಮನುಷ್ಯನ ಸಂಬಂಧವಾಗಿ ಅವರ ಬಾಯಿಂದ ಒಂದು ವಿರುದ್ಧವಾದ ಮಾತು ಹೊರಟುಹೋಯಿತು. ಆಗ ಹತ್ತಿರ ಒಂದು ಕಲ್ಲು ಬಿದ್ದಿತ್ತು. ಅದನ್ನು ತೆಗೆದುಕೊಂಡು ಅವರು ತಮ್ಮ ತಲೆಯನ್ನು ಮೇಲಿಂದಮೇಲೆ ಕುಟ್ಟಿಕೊಳ್ಳುವುದಕ್ಕೆ ಮೊದಲುಮಾಡಿದರು. ತಲೆ ಒಡೆದು ಧಾರಾಳವಾಗಿ ರಕ್ತಹರಿಯುವುದಕ್ಕೆ ಮೊದಲಾಯಿತು. ಸುಮಾರು ಒಂದು ತಿಂಗಳವರೆಗೂ ಆ ಗಾಯವು ಒಣಗಲಿಲ್ಲ. ಇದನ್ನು ಕುರಿತು ಅವರು “ಹಾಗಾದದ್ದು ಸರಿ; ಇಂಥ ದುಷ್ಟನಿಗೆ ಅಂಥ ಶಾಸ್ತಿಯಾಗಲೇಬೇಕು” ಎನ್ನುತ್ತಿದ್ದರು.</p>
<p>ಅರಿಷಡ್ವರ್ಗಗಳನ್ನು ಜಯಿಸಲು ಅವರು ತುಂಬ ಉಪವಾಸ ಮಾಡುತ್ತಿದ್ದರು; ಅಷ್ಟೇಕೆ, ಐದಾರು ದಿನಗಳವರೆಗೆ ನಿರ್ಜಲೋಪವಾಸವನ್ನು ಮಾಡುತ್ತಿದ್ದರು. ಒಂದು ಸಾರಿ ಹೀಗೆ ದೀರ್ಘೋಪವಾಸ ಮಾಡಿದಮೇಲೆ ಅವರು ಅಡಿಗೆ ಮಾಡಿಕೊಳ್ಳುತ್ತ ಕುಳಿತುಕೊಂಡಿದ್ದರು. ಆ ಸಮಯಕ್ಕೆ ಸರಿಯಾಗಿ ಸುರೇಶಚಂದ್ರನು ಅವರಲ್ಲಿಗೆ ಬಂದನು. ಆತನನ್ನು ನೋಡಿದ ಕೂಡಲೆ ನಾಗಮಹಾಶಯರಿಗೆ ಏನೋ ಒಂದು ದುರ್ಭಾವವು ಹುಟ್ಟಿತೆಂದು ತೋರುತ್ತದೆ. ಆದ್ದರಿಂದ “ನನ್ನ ಅಪರಾಧವು ಇನ್ನೂ ಹೋಗಿಲ್ಲ” ಎನ್ನುತ್ತ ಅಡಿಗೆಗೆಂದು ಇಟ್ಟಿದ್ದ ಗಡಿಗೆಯನ್ನು ಒಡೆದುಹಾಕಿದರು. ತಮ್ಮನ್ನು ಬೈದುಕೊಳ್ಳುತ್ತ ಬೈದುಕೊಳ್ಳುತ್ತ ಸುರೇಶನಿಗೆ ನಮಸ್ಕಾರ ಮಾಡುವುದಕ್ಕೆ ಮೊದಲುಮಾಡಿದರು. ಅವೊತ್ತು ಅವರಿಗೆ ಅನ್ನಾಹಾರಗಳಿಲ್ಲ. ಎರಡು ಕಾಸಿಗೆ ಪುರಿ ಎರಡು ಕಾಸಿಗೆ ಬತ್ತಾಸು ಕೊಂಡುಕೊಂಡು ತಿಂದು ಇದ್ದುಬಿಟ್ಟಿದ್ದರು.</p>
<p>ನಾಗಮಹಾಶಯರು ತಲೆನೋವಿನ ಬಾಧೆಯಿಂದ ಸ್ನಾನಮಾಡುವುದನ್ನು ಬಿಟ್ಟುಬಿಡಬೇಕಾಯಿತು. ಆಮೇಲೆ ಅವರು ಬದುಕಿರುವವರೆಗೂ ಉಳಿದ ಇಪ್ಪತ್ತು ವರ್ಷಗಳೂ ಅವರು ಸ್ನಾನಮಾಡಲಿಲ್ಲ. ಆದ್ದರಿಂದ ಅವರ ಶರೀರವು ತುಂಬ ಒರಟಾಗಿ ಕಾಣುತ್ತಿತ್ತು. ಸಾಲದ್ದಕ್ಕೆ ಕಠೋರ ಸಾಧನೆಯಿಂದ ಅವರ ಒಳಗಿನ ದೀನತೆಯು ಅಂಗಪ್ರತ್ಯಂಗಗಳಲ್ಲಿಯೂ ಹೊರಗೆ ಕಾಣುತ್ತಿತ್ತು. ಗಿರಿಶರು “ಅಹಂಭಾವವನ್ನು ನಾಗಮಹಾಶಯರು ತಲೆಯಮೇಲೆ ಮಟುಕಿ ಮಟುಕಿ ಕತ್ತು ಮುರಿದು ಹಾಕಿದ್ದರು. ಅದು ತಲೆ ಎತ್ತುವುದಕ್ಕೆ ತ್ರಾಣವಿರಲಿಲ್ಲ” ಎಂದು ಹೇಳಿದ್ದಾರೆ. ದಾರಿಯಲ್ಲಿ ಹೋಗುತ್ತಿರುವಾಗ ಅವರು ಯಾವಾಗಲೂ ಯಾರನ್ನೂ ಹಿಂದೆ ಹಾಕಿ ತಾವು ಮುಂದೆ ಹೋಗಲಾರರು. ಅತಿ ಸಾಮಾನ್ಯ ಬಡ ಬಗ್ಗರಿಗೂ ದಾರಿಬಿಟ್ಟುಕೊಟ್ಟು ತಾವು ಹಿಂದೆ ಹೋಗುತ್ತಿದ್ದರು. ಯಾರ ನೆರಳನ್ನೂ ತುಳಿಯುತ್ತಿರಲಿಲ್ಲ. ಯಾರ ಹಾಸಿಗೆಯ ಮೇಲೂ ಕೂಡುತ್ತಿರಲಿಲ್ಲ. ಮತ್ತೊಬ್ಬರು ತಂಬಾಕನ್ನು ಸಿದ್ಧಮಾಡಿಕೊಟ್ಟರೆ ತಾವು ಸೇವಿಸುತ್ತಿರಲಿಲ್ಲ; ಆದರೆ ತಾವು ಎಲ್ಲರಿಗೂ ತಂಬಾಕನ್ನು ಮಾಡಿಕೊಡುತ್ತಿದ್ದರು. ತಮಗೆ ಇಷ್ಟರಾದವರು ಸಿಕ್ಕಿದರೆ ಚಿಲುಮೆಯ ಮೇಲೆ ಚಿಲುಮೆ ಮಾಡಿಕೊಟ್ಟು ತೆಗೆದುಕೊಳ್ಳುವಂತೆ ಮಾಡುತ್ತಿದ್ದರು. ತಾವೂ ತೆಗೆದುಕೊಳ್ಳುತ್ತಿದ್ದರು. ಅಷ್ಟೇಕೆ, ಯಾರಾದರೂ ಹೊರಟರೆ ನಾಗಮಹಾಶಯರು ಅವರನ್ನು ಬಿಡದೆ “ಇನ್ನೊಂದು ಚಿಲುಮೆಯನ್ನು ತೆಗೆದುಕೊಂಡುಹೋಗಿ” ಎಂದು ಹೇಳಿ ಅವರನ್ನು ಕೂಡಿಸುತ್ತಿದ್ದರು; ಆಮೇಲೆ ಅಂಥ ಎಷ್ಟೋ ‘ಇನ್ನೊಂದು ಚಿಲುಮೆ’ ಗಳು ಆಗಿಹೋಗುತ್ತಿದ್ದುವು. ಅವರು “ನಾನು ಅಧಮರಿಗಿಂತಲೂ ಅಧಮ; ನನ್ನಿಂದ ಯಾವ ಕೆಲಸವೂ ಆಗುವಹಾಗಿಲ್ಲ; ಆದ್ದರಿಂದ ನಿಮ್ಮೆಲ್ಲರಿಗೂ ತಂಬಾಕನ್ನಾದರೂ ಮಾಡಿಕೊಟ್ಟು ಕೃಪೆಯನ್ನು ಸಂಪಾದಿಸಿದರೆ ಈ ಜನ್ಮ ಸಾರ್ಥಕವಾಗುತ್ತದೆ” ಎನ್ನುವರು.</p>
<p>ನಾಗಮಹಾಶಯರು ರಾಗಮಾರ್ಗದ (ಪರಾಭಕ್ತಿಯ) ಸಾಧಕರಾದರೂ ವಿಧ್ಯುಕ್ತ ಭಕ್ತಿಮಾರ್ಗದಲ್ಲಿ ವಿಶೇಷ ಪಕ್ಷಪಾತವುಳ್ಳವರಾಗಿದ್ದರು. ತಾವು ಹೇಗೆ ಉಗ್ರ ಸಾಧನಗಳನ್ನು ಮಾಡುತ್ತಿದ್ದರೋ ಹಾಗೇ ಇತರರೂ ಮಾಡುವಂತೆ ಉಪದೇಶಿಸುತ್ತಿದ್ದರು. ಈ ವಿಚಾರವಾಗಿ ಸುರೇಶನೊಡನೆ ಒಂದು ದಿನ ತರ್ಕವಿತರ್ಕಗಳು ನಡೆದುವು. ನಾಗಮಹಾಶಯರ ಜೊತೆಯಲ್ಲಿ ಎಂಟು ಹತ್ತು ಸಲ ದಕ್ಷಿಣೇಶ್ವರಕ್ಕೆ ಹೋಗಿ ಬಂದ ಮೇಲೆ ಸುರೇಶನು ಏನೋ ಒಂದು ಕೆಲಸದ ನಿಮಿತ್ತವಾಗಿ ಕ್ವೆಟ್ಟಾಕ್ಕೆ ಹೋಗಬೇಕಾಗಿ ಬಂತು. ಹೊರಡುವುದಕ್ಕೆ ಮುಂಚೆ ರಾಮಕೃಷ್ಣರ ಹತ್ತಿರ ದೀಕ್ಷೆಯನ್ನೂ ಸಾಧನಕ್ಕೆ ಉಪದೇಶವನ್ನೂ ತೆಗೆದುಕೊಳ್ಳಬೇಕೆಂದು ನಾಗಮಹಾಶಯರು ಸುರೇಶನನ್ನು ಪೀಡಿಸಿದರು. ಸುರೇಶನಿಗೆ ಮಂತ್ರ ತಂತ್ರಗಳಲ್ಲಿ ಆಗ ನಂಬಿಕೆಯಿರಲಿಲ್ಲವಾದ್ದರಿಂದ ನಾಗಮಹಾಶಯರೊಡನೆ ವಿಸ್ತಾರವಾಗಿ ವಾದಿಸುವುದಕ್ಕೆ ಮೊದಲುಮಾಡಿದನು. ಕೊನೆಗೆ ರಾಮಕೃಷ್ಣರು ಹೇಗೆ ಹೇಳುವರೋ ಹಾಗೆ ನಡೆದುಕೊಳ್ಳತಕ್ಕದ್ದೆಂದು ನಿಶ್ಚಿತವಾಯಿತು. ಮರುದಿನ ಇಬ್ಬರೂ ದಕ್ಷಿಣೇಶ್ವರಕ್ಕೆ ಹೋಗಿ ಸೇರಿದ ಕೂಡಲೆ ನಾಗಮಹಾಶಯರು ಸುರೇಶರ ದೀಕ್ಷೆಯ ವೃತ್ತಾಂತವನ್ನು ಎತ್ತಿದರು. ರಾಮಕೃಷ್ಣರು “ಅಯ್ಯಾ, ಈತ ಹೇಳುವುದು ಸರಿ! ದೀಕ್ಷೆ ತೆಗೆದುದಕೊಂಡು ಸಾಧನ ಭಜನಗಳನ್ನು ಮಾಡಬೇಕು; ನೀವು ಅವರ ಮಾತನ್ನು ಯಾಕೆ ಗೌರವಿಸುವುದಿಲ್ಲ?” ಎಂದರು. ಸುರೇಶನು “ಮಂತ್ರದಲ್ಲಿ ನನಗೆ ನಂಬಿಕೆಯಿಲ್ಲ” ಎಂದನು. ಆಮೇಲೆ ರಾಮಕೃಷ್ಣರು ನಾಗಮಹಾಶಯರನ್ನು ಕುರಿತು “ಈಗ ಅವರಿಗೆ ಅದರ ಆವಶ್ಯಕತೆ ಬಂದಿಲ್ಲ; ಬರುತ್ತದೆ, ಬರುತ್ತದೆ, ಮುಂದೆ ಬರುತ್ತದೆ!” ಎಂದರು.</p>
<p>ಕೆಲವುಕಾಲ ಕ್ವೆಟ್ಟಾದಲ್ಲಿ ಇದ್ದಮೇಲೆ ಸುರೇಶನ ಮನಸ್ಸಿನಲ್ಲಿ ದೀಕ್ಷೆ ತೆಗೆದುಕೊಳ್ಳಬೇಕೆಂಬ ಆತುರ ಹುಟ್ಟಿತು. ಆದ್ದರಿಂದ ಕಲ್ಕತ್ತೆಗೆ ಹೋಗಿ ಪರಮಹಂಸರ ಹತ್ತಿರ ದೀಕ್ಷೆ ತೆಗೆದುಕೊಳ್ಳಬೇಕೆಂದು ನಿಶ್ಚಯ ಮಾಡಿಕೊಂಡನು. ಆದರೆ ಕಲ್ಕತ್ತೆಗೆ ಬಂದಾಗ ಶ್ರೀರಾಮಕೃಷ್ಣರ ಲೀಲೆಯು ಅವಸಾನಪ್ರಾಯವಾಗಿತ್ತು. ಅವಕಾಶವಿದ್ದಾಗ ನಾಗಮಹಾಶಯರ ಮಾತು ಕೇಳಲಿಲ್ಲವಲ್ಲ ಎಂದು ಸುರೇಶನಿಗೆ ತುಂಬ ವ್ಯಥೆಯಾಯಿತು. ರಾಮಕೃಷ್ಣರ ಅವತಾರ ಮುಗಿದಮೇಲಂತೂ ಅದು ಬಹು ಪ್ರಬಲವಾಯಿತು. ಆದ್ದರಿಂದ ರಾತ್ರಿ ನಿತ್ಯವೂ ಗಂಗಾತೀರಕ್ಕೆ ಹೋಗಿ ಕುಳಿತುಕೊಂಡು, ಅಲ್ಲಿ ಪತಿತಪಾವನೆಯಾದ ಜಾಹ್ನವಿಗೆ ತನ್ನ ಮನಸ್ಸಿನ ದುಃಖವನ್ನು ಹೇಳಿಕೊಳ್ಳುತ್ತಿದ್ದನು. ಒಂದು ದಿನ ರಾತ್ರಿ ಅನ್ನ ನೀರು ಬಿಟ್ಟು (ಪ್ರಾಯೋಪವೇಶ ಮಾಡುವವರಂತೆ) ಗಂಗಾತೀರದಲ್ಲಿಯೇ ಇದ್ದು ಬಿಟ್ಟನು. ಬೆಳಗಾದಮೇಲೆ ನೋಡುತ್ತಾನೆ - ಭಗವಾನ್​ ರಾಮಕೃಷ್ಣರು ಗಂಗಾಮಧ್ಯದಿಂದ ಎದ್ದು ಬರುತ್ತಿದ್ದಾರೆ! ಸುರೇಶನಿಗೆ ಅತ್ಯಾಶ್ಚರ್ಯವಾಯಿತು. ಪರಮಹಂಸರು ಹತ್ತಿರಕ್ಕೆ ಬಂದು ಅವನ ಕಿವಿಯಲ್ಲಿ ಬೀಜ ಮಂತ್ರೋಪದೇಶಮಾಡಿದರು. ಸುರೇಶನು ಅವರ ಪಾದಧೂಳಿಯನ್ನು ತೆಗೆದುಕೊಳ್ಳುವ ಹೊತ್ತಿಗೆ ಅವರ ಮೂರ್ತಿಯು ಅಂತರ್ಧಾನವಾಗಿಬಿಟ್ಟಿತು.</p>
<p>ಹೀಗೆ ಸುಮಾರು ನಾಲ್ಕು ವರ್ಷ ಕಳೆದುಹೋಯಿತು. ಕ್ರಮವಾಗಿ ಭಗವಾನ್​ ಶ್ರೀ ರಾಮಕೃಷ್ಣರ ಲೀಲಾವಸಾನವಾಗುವ ಸಮಯವು ಹತ್ತಿರಕ್ಕೆ ಬರುತ್ತಿದೆ; ದಕ್ಷಿಣೇಶ್ವರದಲ್ಲಿದ್ದ ಆನಂದದ ಸಂತೆಯು ಕಳೆದುಹೋಗಿದೆ. ಕಲ್ಕತ್ತೆಗೆ ಉತ್ತರದಲ್ಲಿರುವ ಕಾಶೀಪುರದಲ್ಲಿ ರಾಣೀ ಕಾತ್ಯಾಯನಿಯ ಅಳಿಯ ಗೋಪಾಲಬಾಬುವಿನ ತೋಟದಲ್ಲಿ ರಾಮಕೃಷ್ಣರು ಹಾಸಿಗೆ ಹಿಡಿದು ಮಲಗಿದ್ದರು. ಅವರು ಸ್ವಸ್ವರೂಪವನ್ನು ಸಂವರಣಮಾಡುವುದಕ್ಕೆ ಹೆಚ್ಚು ತಡವಿಲ್ಲವೆಂದು ನಾಗಮಹಾಶಯರು ತಿಳಿದುಕೊಂಡರು. ಈಗ ಯಾವಗಲೂ ಅವರ ಹತ್ತಿರ ಹೋಗುವುದಕ್ಕಾಗುವುದಿಲ್ಲ. “ಪರಮಹಂಸರ ಯಾತನೆಯ ಮಾತಿರಲಿ, ಅದನ್ನು ನೆನೆಸಿಕೊಂಡರೂ ಹೃದಯವು ಒಡೆದುಹೋಗುತ್ತದೆ. ಅವರು ತಮ್ಮ ಮನಃಪೂರ್ವಕವಾಗಿ ದೇಹದಲ್ಲಿ ರೋಗವನ್ನು ಉಳಿಸಿಕೊಂಡು, ಅದರ ಯಾತನೆಯನ್ನು ನಾನು ಯಾವರೀತಿಯಲ್ಲಿಯೂ ಕಡಮೆಮಾಡುವುದು ಸಾಧ್ಯವಲ್ಲದೆ ಇದ್ದ ಮೇಲೆ, ಅವರ ಹತ್ತಿರ ಹೋಗುವುದಿಲ್ಲವೆಂದೇ ನಿಶ್ಚಯ ಮಾಡಿಕೊಂಡು ಮನೆಯಲ್ಲಿ ಕೂತುಕೊಂಡಿದ್ದೆ. ಎಂದೋ ಯಾವಾಗಲೋ ಹೋಗಿ ಅವರ ದರ್ಶನಮಾಡಿಕೊಂಡುಬರುತ್ತಿದೆ” ಎನ್ನುತ್ತಿದ್ದರು. ರಾಮಕೃಷ್ಣರ ದೇಹದಲ್ಲೆಲ್ಲಾ ಉರಿ ಹತ್ತಿದ್ದಾಗ ಅವರು ಒಂದು ದಿನ ನಾಗಮಹಾಶಯರನ್ನು ನೋಡಿ “ಅಯ್ಯಾ, ಇಲ್ಲಿ ಬಾಪ್ಪ; ಬಂದು ನನ್ನ ಹತ್ತಿರ ಕೂತುಕೊ, ನಿನ್ನ ತಂಪಾದ ದೇಹವನ್ನು ಮುಟ್ಟಿಕೊಂಡಿದ್ದರೆ ನನ್ನ ದೇಹ ತಣ್ಣಗಿರುತ್ತದೆ” ಎಂದು ಹೇಳಿ ಬಹಳ ಹೊತ್ತು ನಾಗಮಹಾಶಯರನ್ನು ಆಲಿಂಗನ ಮಾಡಿಕೊಂಡು ಕುಳಿತಿದ್ದರು.</p>
<p>ಸುರೇಶನು ಕ್ವೆಟ್ಟಾದಿಂದ ಬಂದು ಪರಮಹಂಸರನ್ನು ನೋಡುವುದಕ್ಕೆ ಹೋಗಲು ಅವರು “ಆ ಡಾಕ್ಟರು ಎಲ್ಲಿ? ಆತನಿಗೆ ತುಂಬ ವೈದ್ಯ ಗೊತ್ತು ಅಲ್ಲವೆ? ಆತನನ್ನು ಒಂದು ಸಲ ಬರಹೇಳು ಮತ್ತೆ!” ಎಂದರು. ಸುರೇಶನು ಬಂದು ನಾಗಮಹಾಶಯರಿಗೆ ಈ ವರ್ತಮಾನವನ್ನು ತಿಳಿಸಿದನು. ನಾಗಮಹಾಶಯರು ಕಾಶೀಪುರಕ್ಕೆ ಬರಲು ರಾಮಕೃಷ್ಣರು ಅವರನ್ನು ನೋಡಿ “ಓಹೋ ಬಂದಿರಾ? ಬಹಳ ಒಳ್ಳೆಯದಾಯಿತು ಇಲ್ಲಿ ನೋಡಿ, ಡಾಕ್ಟರುಗಳು ಕವಿರಾಜರು ಎಲ್ಲರೂ ಕೈಬಿಟ್ಟುಬಿಟ್ಟಿದ್ದಾರೆ! ನಿಮಗೇನಾದರೂ ಮಾಯ ಮಂತ್ರ ಗೊತ್ತಿದೆಯೋ? ಗೊತ್ತಿದ್ದರೆ ಅದರಿಂದ ಏನಾದರೂ ಉಪಕಾರವಾಗುತ್ತೆಯೇನೋ ನೋಡಿ!” ಎಂದರು. ನಾಗಮಹಾಶಯರು ತಲೆಬಗ್ಗಿಸಿಕೊಂಡು ಸ್ವಲ್ಪ ಯೋಚಿಸಿ, ರಾಮಕೃಷ್ಣರ ವ್ಯಾದಿಯನ್ನು ಮಾನಸಿಕ ಶಕ್ತಿಬಲದಿಂದ ತಮ್ಮ ದೇಹದೊಳಕ್ಕೆ ಎಳೆದುಕೊಂಡು ಬಿಡಬೇಕೆಂದು ನಿಶ್ಚಯಿಸಿಕೊಂಡರು. ಇದ್ದಕ್ಕಿದ್ದ ಹಾಗೆ ಅವರ ಮೈಯಲ್ಲಿ ಒಂದು ಅಪೂರ್ವವಾದ ಉತ್ತೇಜನವು ಕಂಡುಬಂದಿತು. “ಹುಂ ಹುಂ ಗೊತ್ತಿದೆ! ತಮ್ಮ ಕೃಪೆಯಿಂದ ಎಲ್ಲಾ ಗೊತ್ತಿದೆ; ರೋಗವನ್ನು ಈಗ ವಾಸಿಮಾಡಿಬಿಡುತ್ತೇನೆ” ಎನ್ನುತ್ತ ಪರಮಹಂಸರ ಮುಂದಕ್ಕೆ ಹೋದರು. ರಾಮಕೃಷ್ಣರು ಅವರ ಅಭಿಪ್ರಾಯವನ್ನು ತಿಳಿದುಕೊಂಡು ಅವರನ್ನು ತಮ್ಮಿಂದ ದೂರವಾಗಿ ತಳ್ಳಿ “ಹೌದು ನಿಮ್ಮಿಂದ ಆಗುತ್ತೆ ರೋಗ ವಾಸಿಮಾಡುವುದಕ್ಕೆ ಆಗುತ್ತೆ!” ಎಂದರು.</p>
<p>ಪರಮಹಂಸರು ಅಂತರ್ಧಾನವಾಗುವುದಕ್ಕೆ ಐದಾರು ದಿನ ಮೊದಲು ನಾಗಮಹಾಶಯರು ಮತ್ತೊಂದು ದಿನ ಅವರನ್ನು ನೋಡುವುದಕ್ಕೆ ಹೋಗಿದ್ದರು. ಮನೆಯೊಳಕ್ಕೆ ಇನ್ನೂ ಹೋಗುತ್ತಿದ್ದ ಹಾಗೆಯೇ ರಾಮಕೃಷ್ಣರು “ಎಲ್ಲಾದರೂ ಒಂದು ನೆಲ್ಲಿಯ ಕಾಯಿ ಸಿಕ್ಕುತ್ತದೆಯೇ? ಬಾಯೆಲ್ಲಾ ಕೆಟ್ಟುಹೋಗಿದೆ; ಒಂದು ನೆಲ್ಲಿಯ ಕಾಯನ್ನು ಅಗಿದರೆ ನಾಲಗೆ ಚೊಕ್ಕಟವಾಗುತ್ತದೆಂದು ತೋರುತ್ತದೆ” ಎನ್ನುತ್ತಿದ್ದದ್ದು ಕೇಳಿತು. ಅಲ್ಲಿಗೆ ಬಂದಿದ್ದ ಭಕ್ತರಲ್ಲೊಬ್ಬರು “ಮಹಾಶಯರೇ, ಈಗ ನೆಲ್ಲಿಯ ಕಾಯಿನ ಕಾಲವಲ್ಲ; ಈಗ ಎಲ್ಲಿಂದ ತರೋಣ!” ಎಂದರು. ಪರಮಹಂಸರ ಬಾಯಿಂದ ನೆಲ್ಲಿಯ ಕಾಯಿನ ಮಾತು ಬಂದಮೇಲೆ ಅದು ನಿಶ್ಚಯವಾಗಿ ಎಲ್ಲಿಯೋ ಸಿಕ್ಕಲೇ ಬೇಕು <span>–</span> ಎಂದು ನಾಗಮಹಾಶಯರು ಯೋಚಿಸತೊಡಗಿದರು. ಪರಮಹಂಸರಿಗೆ ಯಾವಾಗ ಏತರಮೇಲೆ ಅಭಿಲಾಷೆ ಹುಟ್ಟುತ್ತಿತ್ತೋ ಅದು ಆಗ ಒಂದಲ್ಲದಿದ್ದರೆ ಮತ್ತೊಂದು ವಿಧದಲ್ಲಿ ಬರುತ್ತದೆಂದು ಅವರಿಗೆ ಗೊತ್ತು. ಒಂದು ದಿನ ರಾಮಕೃಷ್ಣರಿಗೆ ಕಿತ್ತಲೆ ಹಣ್ಣು ತಿನ್ನಬೇಕೆಂದು ಆಸೆಯಾಯಿತು. ಸ್ವಾಮಿ ಅದ್ಭುತಾನಂದರಿಗೆ (ಆಗ ಅವರನ್ನು ‘ಲಾಠೂ’ ಎಂದು ಕರೆಯುತ್ತಿದ್ದರು) ಅದನ್ನು ತಿಳಿಸಿದರು. ಸ್ವಲ್ಪ ಹೊತ್ತಿಗೆ ನಾಗಮಹಾಶಯರು ಕಿತ್ತಲೆ ಹಣ್ಣನ್ನೇ ತೆಗೆದುಕೊಂಡು ದಕ್ಷಿಣೇಶ್ವರಕ್ಕೆ ಬಂದರು. ಪರಮಹಂಸರು ಅದನ್ನು ಎಷ್ಟೋ ಸಂತೋಷದಿಂದ ತಿಂದರು. ಈ ಸಂಗತಿಯನ್ನು ಯೋಚಿಸಿಕೊಳ್ಳುತ್ತ ಯೋಚಿಸಿಕೊಳ್ಳುತ್ತ ಯಾರಿಗೂ ಏನೂ ಹೇಳದೆ ನಾಗಮಹಾಶಯರು ನೆಲ್ಲಿಯ ಕಾಯನ್ನು ಹುಡುಕಿಕೊಂಡು ಹೊರಟರು. ಎರಡು ಎರಡೂವರೆ ದಿವಸವಾಯಿತು. ಅವರ ಮುಖವೇ ಇಲ್ಲ; ಆಗ ಅವರು ತೋಟದಿಂದ ತೋಟಕ್ಕೆ ನೆಲ್ಲಿಯ ಕಾಯನ್ನು ಹುಡುಕಿಕೊಂಡು ತಿರುಗುತ್ತಿದ್ದರು. ಮೂರನೆಯ ದಿವಸ ನೆಲ್ಲಿಯ ಕಾಯನ್ನು ತೆಗೆದುಕೊಂಡು ರಾಮಕೃಷ್ಣರ ಹತ್ತಿರಕ್ಕೆ ಬಂದರು. ನೆಲ್ಲಿಯ ಕಾಯನ್ನು ಕಂಡ ಕೂಡಲೆ ಪರಮಹಂಸರು ಮಗುವಿನ ಹಾಗೆ ಆನಂದಪಡುತ್ತ “ಆಹಾ, ಇಷ್ಟು ಸೊಗಸಾದ ನೆಲ್ಲಿಯ ಕಾಯನ್ನು ನೀವು ಈಗ ಎಲ್ಲಿಂದ ತಂದಿರಿ?” ಎಂದು ಕೇಳಿದರು. ಆಮೇಲೆ ಪರಮಹಂಸರು ರಾಮಕೃಷ್ಣಾನಂದರನ್ನು (ಆಗ “ಶಶೀಬಾಬು”) ಕರೆದು ನಾಗಮಹಾಶಯರ ಊಟಕ್ಕೆ ಏರ್ಪಾಡು ಮಾಡಬೇಕೆಂದು ಹೇಳಿದರು. ನಾಗಮಹಾಶಯರು ಪರಮಹಂಸರ ಹತ್ತಿರ ಕುಳಿತು ಅವರಿಗೆ ಗಾಳಿ ಬೀಸುತ್ತಿದ್ದರು. ಅಡಿಗೆ ಸಿದ್ಧವಾಗಿದೆಯೆಂದು ರಾಮಕೃಷ್ಣಾನಂದರು ವರ್ತಮಾನಕೊಟ್ಟರು. ಆದರೆ ನಾಗಮಹಾಶಯರು ಏಳಲಿಲ್ಲ. ಕೊನೆಗೆ ಶ್ರೀರಾಮಕೃಷ್ಣರು ಊಟಕ್ಕೋಸ್ಕರ ಕೆಳಕ್ಕೆ ಹೋಗಬೇಕೆಂದು ಅಪ್ಪಣೆಯನ್ನಿತ್ತರು. ಅವರು ಕೆಳಕ್ಕಿಳಿದುಬಂದು ಮಣೆಯ ಮೇಲೆ ಕುಳಿತರು. ಆದರೆ ತಿಂಡಿ ತೀರ್ಥಗಳನ್ನು ಮುಟ್ಟಲಿಲ್ಲ; ಊಟಮಾಡಬೇಕೆಂದು ಎಲ್ಲರೂ ಹೇಳಿದರು. ಆದರೆ ನಾಗಮಹಾಶಯರು ಮಾತ್ರ ಸುಮ್ಮನೆ ಕುಳಿತಿದ್ದರು. ಅವೊತ್ತು ಏಕಾದಶೀ ಉಪವಾಸ; ಪರಮಹಂಸರು ದಯೆಮಾಡಿ ಪ್ರಸಾದ ಕೊಟ್ಟರೆ ವ್ರತಭಂಗವಾಗಲಿ ಇಲ್ಲದಿದ್ದರೆ ಬೇಡವೆಂದು ಅವರ ಮನಸ್ಸು. ಆದರೆ ಅದನ್ನು ಯಾರಿಗೂ ಹೇಳಿಲ್ಲ, ನಾಗಮಹಾಶಯರು ಯಾವಾಗ ಏನೂ ತಿನ್ನಲಿಲ್ಲವೋ ಅದನ್ನು ರಾಮಕೃಷ್ಣಾನಂದರು ಹೋಗಿ ಪರಮಹಂಸರಿಗೆ ತಿಳಿಸಿಬಿಟ್ಟರು. ರಾಮಕೃಷ್ಣರು “ಅವರ ಎಲೆಯನ್ನು ಇಲ್ಲಿಗೆ ತೆಗೆದುಕೊಂಡುಬಾ” ಎಂದರು. ಅದರಂತೆ ಅದನ್ನು ತಂದು ರಾಮಕೃಷ್ಣಾನಂದರು ಪರಮಹಂಸರ ಎದುರಿಗೆ ಹಿಡಿಯಲು ಅವರು ಆ ಪದಾರ್ಥಗಳೆಲ್ಲದರ ರುಚಿಯನ್ನೂ ಸ್ವಲ್ಪ ಸ್ವಲ್ಪ ನೋಡಿ ನೋಡಿ “ಈಗ ತೆಗೆದುಕೊಂಡುಹೋಗು ತಿನ್ನುತ್ತಾರೆ” ಎಂದು ಹೇಳಿದರು. ರಾಮಕೃಷ್ಣಾನಂದರು ಆ ಎಲೆಯನ್ನು ಮತ್ತೆ ನಾಗಮಹಾಶಯರಿಗೆ ತಂದುಕೊಡಲು ನಾಗಮಹಾಶಯರು – "ಪ್ರಸಾದ - ಪ್ರಸಾದ <span>–</span> ಮಹಾಪ್ರಸಾದ “ಎನ್ನುತ್ತಾ ನಮಸ್ಕಾರಗಳನ್ನು ಮಾಡಿ, ಆಮೇಲೆ ಊಟಮಾಡುವುದಕ್ಕೆ ಮೊದಲುಮಾಡಿದರು. ಎಲೆ ಸಹಿತವಾಗಿ ಎಲ್ಲವೂ ಹೊಟ್ಟೆಗೆ ಹೊರಟುಹೋಯಿತು. ಪ್ರಸಾದವೆಂದರೆ ನಾಗಮಹಾಶಯರು ಯಾವುದನ್ನೂ ಬಿಸಾಡುತ್ತಿರಲಿಲ್ಲ. ರಾಮಕೃಷ್ಣಾನಂದರು” ಆಹಾ! ಆ ದಿವಸ ನಾಗಮಹಾಶಯರಲ್ಲಿ ಒಂದು ಅಪೂರ್ವವಾದ ಭಾವವನ್ನು ನೋಡಿದ ಹಾಗಾಯಿತು!" ಎನ್ನುತ್ತಿದ್ದರು. ಈ ಸಂಗತಿ ನಡೆದಮೇಲೆ ರಾಮಕೃಷ್ಣರ ಭಕ್ತರು ನಾಗಮಹಾಶಯರಿಗೆ ಪ್ರಾಯಿಕವಾಗಿ ಎಲೆಯಲ್ಲಿ ಪ್ರಸಾದ ಕೊಡುತ್ತಿರಲಿಲ್ಲ. ಯಾವಾಗಲಾದರೂ ಕೊಡಬೇಕಾದರೆ ಪ್ರತಿಯೊಬ್ಬರೂ ಜಾಗರೂಕರಾಗಿದ್ದು ಅವರು ಪ್ರಸಾದವನ್ನು ತಿಂದಾದ ಕೂಡಲೆ ಎಲೆಯನ್ನು ಅವರ ಕೈಯಿಂದ ಕಿತ್ತುಕೊಂಡು ಬಿಡುತ್ತಿದ್ದರು. ಯಾವ ಹಣ್ಣಿನಲ್ಲಿ ಬೀಜವಿರುತ್ತದೆಯೋ ಅಂತಹದನ್ನು ಬೀಜ ತೆಗೆದು ಕೊಡುತ್ತಿದ್ದರು. ಕ್ರಿ.ಶ. ೧೮೮೬ನೆಯ ಶ್ರಾವಣ ೩೧ನೆಯ ತೇದಿಯಲ್ಲಿ ಭಾನುವಾರ ಸಂಕ್ರಮಣದ ದಿವಸ ರಾಮಕೃಷ್ಣ ಪರಮಹಂಸರು ತಮ್ಮ ಲೀಲೆಯನ್ನು ಮುಗಿಸಿದರು. ಈ ವರ್ತಮಾನವನ್ನು ತಿಳಿದು ನಾಗಮಹಾಶಯರು ಶ್ಮಶಾನಕ್ಕೆ ಹೋದರು. ಮನೆಗೆ ಬಂದ ಮೇಲೆ ಆ ದಿನ ನಿರ್ಜಲೋಪವಾಸವನ್ನು ಮಾಡಿಬಿಟ್ಟರು.</p>
<p>ಪರಮಹಂಸರ ಅಂತರ್ಧಾನವಾದಮೇಲೆ, ಭಕ್ತರೆಲ್ಲರೂ ಸ್ವಾಮಿ ವಿವೇಕಾನಂದರನ್ನು ಆಶ್ರಯಿಸಿದರು. ಸ್ವಾಮಿಗಳು ಅವರ ಯೋಗಕ್ಷೇಮವನ್ನು ನೋಡಿಕೊಳ್ಳುತ್ತಿದ್ದರು. ಆಗ ನಾಗಮಹಾಶಯರು ಊಟವಿಲ್ಲದೆ ಒಂದು ಕಂಬಳಿಹೊದ್ದುಕೊಂಡು ಮಲಗಿಬಿಟ್ಟಿದ್ದಾರೆ, ಸ್ನಾನ ಶೌಚಾದಿಗಳಿಗೆ ಕೂಡ ಎದ್ದಿಲ್ಲ ಎಂದು ಅವರಿಗೆ ವರ್ತಮಾನ ಬಂತು. ನರೇಂದ್ರನಾಥರು ಸ್ವಾಮಿ ಅಖಂಡಾನಂದರನ್ನೂ (ಆಗ ‘ಗಂಗಾಧರ’ ರು) ತುರೀಯಾನಂದರನ್ನೂ ಜೊತೆಯಲ್ಲಿ ಕರೆದುಕೊಂಡು ನಾಗಮಹಾಶಯರ ಮನೆಗೆ ಹೋದರು. ಎಷ್ಟೋ ಕೂಗಿದ ಮೇಲೆ ನಾಗಮಹಾಶಯರು ಎದ್ದರು. ಅವರನ್ನು ನೋಡಿ ನರೇಂದ್ರರು “ಸ್ವಾಮೀ, ಇವೊತ್ತು ನಾವೆಲ್ಲರೂ ನಿಮ್ಮಲ್ಲಿಗೆ ಭಿಕ್ಷಕ್ಕೆ ಬಂದಿದ್ದೇವೆ” ಎಂದರು. ನಾಗಮಹಾಶಯರು ಆ ಕ್ಷಣವೇ ಅಂಗಡಿಗೆ ಹೋಗಿ ನಾನಾ ವಿಧವಾದ ಸಾಮಾನುಗಳನ್ನು ಕೊಂಡು ತಂದರು. ಈ ಮಧ್ಯೆ ಮನೆಗೆ ಬಂದಿದ್ದ ಮೂರು ಜನ ಅತಿಥಿಗಳೂ ಸ್ನಾನಮಾಡಿಕೊಂಡು ಬಂದು ನಾಗಮಹಾಶಯರ ಮುರುಕು ಮಂಚದ ಮೇಲೆ ಕುಳಿತುಕೊಂಡು ರಾಮಕೃಷ್ಣ ಪರಮಹಂಸರ ವಿಚಾರವಾಗಿ ಮಾತನಾಡುತ್ತ ಇದ್ದರು. ಅಡಿಗೆಯಾದ ಮೇಲೆ ಮೂರು ಎಲೆ ಹಾಕಿ ಬಡಿಸಿದರು. ಸ್ವಾಮಿಗಳು ಮತ್ತೊಂದು ಎಲೆ ಹಾಕಿಸಿ ಅದಕ್ಕೂ ಬಡಿಸಿಸಿದರು. ಆಮೇಲೆ ಈ ಎಲೆಯಲ್ಲಿ ಕುಳಿತುಕೊಳ್ಳಬೇಕೆಂದು ನಾಗಮಹಾಶಯರನ್ನು ನಿರ್ಬಂಧಪಡಿಸಲು, ಅವರು ಏನುಮಾಡಿದರೂ ಕೂತುಕೊಳ್ಳಲಿಲ್ಲ. ಸ್ವಾಮಿಗಳು “ಒಳ್ಳೆಯದು ಬಿಡಿ; ಅವರು ಆಮೇಲೆ ಊಟಮಾಡಲಿ” ಎಂದರು. ಊಟಮಾಡಿ ವಿಶ್ರಮಿಸಿಕೊಳ್ಳುತ್ತ ಕುಳಿತಿರುವಾಗ ನರೇಂದ್ರನಾಥರು ನಾಗಮಹಾಶಯರನ್ನು ಪುನಃ ಬಲವಂತಪಡಿಸಿದರು. ನಾಗಮಹಾಶಯರು “ಹಾ ಹಾ ಇಂದಿಗೂ ಈ ದೇಹದ ಮೇಲೆ ಭಗವಂತನಿಗೆ ಕೃಪೆ ಬರಲಿಲ್ಲ. ಇದಕ್ಕೆ ತಿಂಡಿ ಹಾಕುವುದಕ್ಕೆ ನನ್ನಿಂದಾಗದು” ಎಂದರು. ಸ್ವಾಮಿಗಳು “ನೀವು ಊಟಮಾಡಲೇ ಬೇಕು, ಇಲ್ಲದಿದ್ದರೆ ನಾವು ಹೋಗುವುದಿಲ್ಲ” ಎಂದರು. ಎಷ್ಟೋ ಹೇಳಿ ಕೇಳಿದ ಮೆಲೆ ಅವೊತ್ತು ನಾಗಮಹಾಶಯರು ಊಟಮಾಡಿದರು.</p>
<p>ರಾಮಕೃಷ್ಣರ ಲೀಲೆ ಮುಗಿದ ಮೇಲೆ ಬಾಗಬಜಾರಿನ ನಿವಾಸಿ ಸುಪ್ರಸಿದ್ಧ ಭಕ್ತ ಶ್ರೀಯುತ ಬಲರಾಮಬಸುಗಳು ನಾಗಮಹಾಶಯರನ್ನು ಪುರೀ ಪಟ್ಟಣದಲ್ಲಿ ವಾಸಮಾಡಬೇಕೆಂದು ಕೇಳಿಕೊಂಡರು. ನವದ್ವೀಪದಲ್ಲಿರಬೇಕೆಂದು ಪಾಲ್​ ಬಾಬುಗಳು ಅವರನ್ನು ಎಷ್ಟೋ ಕೇಳಿಕೊಂಡರು; ಅವರಿಗೆ ಆಗುವ ಖರ್ಚುಗಳನ್ನೆಲ್ಲಾ ಕೊಡುತ್ತೇವೆಂದು ಒಪ್ಪಿಕೊಂಡರು. ನಾಗಮಹಾಶಯರು “ಪರಮಹಂಸರು ನನ್ನನ್ನು ಮನೆಯಲ್ಲಿರು ಎಂದು ಹೇಳಿದ್ದಾರೆ; ಅವರ ಮಾತನ್ನು ಒಂದು ಕೂದಲೆಳೆಯಷ್ಟು ಕೂಡಾ ಮೀರಲು ನನಗೆ ಸಾಧ್ಯವಿಲ್ಲ” ಎಂದು ಎಲ್ಲರ ಮಾತನ್ನೂ ಮೀರಿ ಶ್ರೀರಾಮಕೃಷ್ಣರ ಆದೇಶವನ್ನು ಮಾತ್ರ ಶಿರಸಾವಹಿಸಿ ತಮ್ಮ ಊರಿಗೆ ಹೋಗಿ ಮನೆಯಲ್ಲಿದ್ದುಬಿಟ್ಟರು.</p>
<p>ಈ ಸಮಯದಲ್ಲಿ ಭಾಗ್ಯಕುಲದ ಕುಂಡುಬಾಬುಗಳು ನಾಗಮಹಾಶಯರಿಗೆ ತಿಂಗಳಿಗೆ ೫೦ ರೂಪಾಯಿ ಸಂಬಳ ಕೊಡುವುದಾಗಿಯೂ ಅವರು ತಮ್ಮ ಮನೆಯ ವೈದ್ಯರಾಗಿರಬೇಕೆಂದೂ ಕೇಳಿಕೊಂಡರು. ಆದರೆ ಅವರು ಅದಕ್ಕೆ ಒಪ್ಪಲಿಲ್ಲ.</p>
</section>
</body>
</html>
