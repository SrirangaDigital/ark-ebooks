<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ನಾಗಮಹಾಶಯ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-001">
		<h1 class="level1-title" epub:type="title">ಮೊದಲನೆಯ ಅಧ್ಯಾಯ – ಜನನ ಮತ್ತು ಬಾಲ್ಯ</h1>
		<p>“ನಾನು ಪ್ರಪಂಚದ ಅನೇಕ ಕಡೆಗಳಲ್ಲಿ ತಿರುಗಿಕೊಂಡು ಬಂದಿದೇನೆ; ಆದರೆ ನಾಗಮಹಾಶಯರಂಥ ಮಹಾಪುರುಷರನ್ನು ಎಲ್ಲಿಯೂ ಕಾಣಲಿಲ್ಲ”. </p>
		<p class="text-right"><span>- ಸ್ವಾಮಿ ವಿವೇಕಾನಂದರು</span></p>
		<p>ಪೂರ್ವಬಂಗಾಳಾದಲ್ಲಿ ನಾರಾಯಣಗಂಜ್​ ಬಂದರಿಗೆ ಹರದಾರಿ ಪಶ್ಚಿಮಕ್ಕೆ ದೇವಭೋಗವೆಂಬ ಒಂದು ಸಣ್ಣ ಹಳ್ಳಿ ಇದೆ. ಅಲ್ಲಿ ಕ್ರಿ.ಶ. ೧೮೪೬ನೆಯ ಆಗಸ್ಟು ೨೧ನೆಯ ತಾರೀಖಿನ ದಿವಸ* ನಾಗಮಹಾಶಯರು ಹುಟ್ಟಿದರು. ನಾಗಮಹಾಶಯರ ಸಂಪೂರ್ಣವಾದ ಹೆಸರು ದುರ್ಗಾಚರಣನಾಗ; ಆದರೆ ಈ ಗ್ರಂಥದಲ್ಲಿ ನಾವು ಅವರನ್ನು “ನಾಗಮಹಾಶಯ” ಎಂದೇ ನಿರ್ದೇಶಮಾಡುತ್ತೇವೆ. ಏಕೆಂದರೆ, ಬಹು ಜನರಿಗೆ ಅವರು ಆ ಹೆಸರಿನಿಂದಲೇ ಪರಿಚಿತರಾಗಿದ್ದಾರೆ. ನಾಗಮಹಾಶಯರ ತಂದೆಯ ಹೆಸರು ದೀನದಯಾಳು, ತಾಯಿಯ ಹೆಸರು ತ್ರಿಪುರಸುಂದರಿ. ದೀನದಯಾಳುವಿನ ತಂದೆ ಪ್ರಾಣಕೃಷ್ಣ, ತಾಯಿ ರುಕ್ಮಿಣಿ. ಮೊದಲಿಗೆ ಇವರು ಇದ್ದದ್ದು ತಿಲಾರದಿ ಎಂಬ ಊರಿನಲ್ಲಿ; ದೇವಭೋಗದಲ್ಲಿದ್ದದ್ದು ಮೂರು ನಾಲ್ಕು ತಲೆಗಳಿಂದ ಈಚೆಗೆ. ದೀನದಯಾಳುವಲ್ಲದೆ ಪ್ರಾಣಕೃಷ್ಣನಿಗೆ ಇಬ್ಬರು ಹೆಣ್ಣುಮಕ್ಕಳಿದ್ದರು; ಅವರಲ್ಲಿ ಹಿರಿಯಳಾದ ಭಗವತಿಯು ಒಂಬತ್ತನೆಯ ವರ್ಷದಲ್ಲಿಯೇ ವಿಧವೆಯಾಗಿ, ಬದುಕಿರುವವರೆಗೂ ತಂದೆಯ ಮನೆಯಲ್ಲಿಯೇ ಇದ್ದಳು. ಕಿರಿಯವಳು ಭಾರತಿ. ಆಕೆಯ ಸಂಬಂಧವಾಗಿ ಹೆಚ್ಚು ವಿಷಯ ತಿಳಿಯುವುದು ಸಾಧ್ಯವಾಗಿಲ್ಲ. ತವರುಮನೆಗೆ ಆಕೆಯು ವಿಶೇಷವಾಗಿ ಬರುತ್ತಿರಲಿಲ್ಲವಂತೆ; ತನ್ನ ಅಕ್ಕನಿಗಿಂತಲೂ ಮುಂಚೆಯೇ ಸ್ವರ್ಗಸ್ಥಳಾದಳಂತೆ. </p>
		<p>* ಆ ದಿನ ಭಾದ್ರಪದ ಶುದ್ಧ ಪಾಡ್ಯ; ಚಂದ್ರ ಸಿಂಹರಾಶಿಯಲ್ಲಿ. </p>
		<p>ನಾಗಮಹಾಶಯರು ಹುಟ್ಟಿದ ನಾಲ್ಕು ವರ್ಷಗಳಮೇಲೆ ಅವರ ತಂಗಿ ಶಾರದಾಮಣಿಯು ಹುಟ್ಟಿದಳು. ಶಾರದೆ ಹುಟ್ಟಿದ ಎರಡು ವರ್ಷಕ್ಕೆ ದೀನದಯಾಳುವಿಗೆ ಮತ್ತೊಂದು ಹೆಣ್ಣು ಮಗುವಾಯಿತು. ಆದರೆ ಅದು ನಾಲ್ಕು ತಿಂಗಳಮೇಲೆ ಬದುಕಿರಲಿಲ್ಲ. ಮತ್ತೆರಡು ವರ್ಷಕ್ಕೆ ತ್ರಿಪುರಸುಂದರಿಯ ಹೊಟ್ಟೆಯಲ್ಲಿ ಇನ್ನೊಂದು ಗಂಡುಮಗುವು ಹುಟ್ಟಿತು. ಆಗ ಹೊಲೆಮನೆಯಿಂದ ಬರುತ್ತಿದ್ದ ಹಾಗೇ ಬಾಣಂತಿ ರೋಗದಿಂದ ಆಕೆಯು ಮೃತಳಾದಳು. ಹುಟ್ಟಿ ತಿಂಗಳು ತುಂಬುವುದರೊಳಗೆ ಮಗುವೂ ಆಕೆಯನ್ನು ಹಿಂಬಾಲಿಸಿತು. ಹೀಗೆ ತ್ರಿಪುರೆಯು ತನ್ನ ಮಗನನ್ನೂ ಮಗಳನ್ನೂ ನಾದಿನಿಯಾದ ಭಗವತಿಯ ಮಡಲಿನಲ್ಲಿ ಹಾಕಿ ಲೋಕಾಂತರವನ್ನೈದಿದಳು. ನಾಗಮಹಾಶಯರಿಗೆ ಆಗ ಎಂಟು ವರ್ಷ; ಶಾರದೆಗೆ ನಾಲ್ಕು ವರ್ಷ. ತಂದೆಯು ಮತ್ತೆ ಮದುವೆಮಾಡಿಕೊಳ್ಳಲಿಲ್ಲ. ಭಗವತಿಯು ಅಣ್ಣನ ಮಕ್ಕಳನ್ನು, ಅದರಲ್ಲಿಯೂ ವಿಶೇಷವಾಗಿ ನಾಗಮಹಾಶಯರನ್ನು, ಚೆನ್ನಾಗಿ ಲಾಲನ ಪಾಲನಮಾಡುತ್ತಿದ್ದಳು. ಆಕೆಯ ಪ್ರೀತಿಯನ್ನೂ ಪೋಷಣೆಯನ್ನೂ ಜ್ಞಾಪಕಕ್ಕೆ ತಂದುಕೊಂಡು ನಾಗಮಹಾಶಯರು “ನಮ್ಮ ಸೋದರತ್ತೆ ನನಗೆ ಜನ್ಮಾಂತರದಲ್ಲಿ ತಾಯಿಯಾಗಿದ್ದಳು” ಎಂದು ಹೇಳುತ್ತಿದ್ದರು. </p>
		<p>ದೀನದಯಾಳುವು ದೇವಬ್ರಾಹ್ಮಣರಲ್ಲಿ ಭಕ್ತಿಯುಳ್ಳ ನಿಷ್ಠಾವಂತನಾದ ಹಿಂದೂ. ಆತನು ಕಲ್ಕತ್ತೆಯ (ಕುಮಾರತುಲೀ ಪ್ರಾಂತದಲ್ಲಿ) ರಾಜಕುಮಾರ ಮತ್ತು ಹರಿಚರಣ ಪಾಲ್​ ಚೌಧುರಿಯವರ ಹತ್ತಿರ ಒಂದು ಸಣ್ಣ ನೌಕರಿಯಲ್ಲಿದ್ದನು. ಅಲ್ಲಿ ಆತನಿಗೆ ಇರುವುದಕ್ಕೆ ಒಂದು ಹಂಚಿನ ಮನೆ ಇತ್ತು. </p>
		<p>ಪಾಲ್​ ಬಾಬುಗಳು ದೀನದಯಾಳುವಿನ ಹತ್ತಿರ ಪ್ರಭುವಿನ ಹಾಗೆ ನಡೆದುಕೊಳ್ಳದೆ ಆತನನ್ನು ತಮ್ಮ ಕುಟುಂಬಕ್ಕೆ ಸೇರಿದವನಂತೆ ಕಾಣುತ್ತಿದ್ದರು. ಧರ್ಮಭೀರುವೂ ಸತ್ಯನಿಷ್ಠನೂ ಲೋಭರಹಿತನೂ ಆದ ದೀನದಯಾಳುವಿನಲ್ಲಿ ಅವನ ಒಡೆಯರಿಗೆ ತುಂಬ ನಂಬಿಕೆ. ಆತನು ಇಟ್ಟ ಲೆಕ್ಕವನ್ನು ಅವರು ಎಂದೂ ಪರೀಕ್ಷಿಸಿರಲಿಲ್ಲ. ಒಂದು ಸಲ ಕೆಲವು ಸಾವಿರ ರೂಪಾಯಿಗಳವರೆಗೆ ಲೆಕ್ಕ ಸಿಕ್ಕಲಿಲ್ಲ. ದೀನದಯಾಳು ಕದ್ದಿರಲಿಲ್ಲವೆಂಬುದು ಅವರಿಗೆ ಧೈರ್ಯ; ಆದ್ದರಿಂದ ಅದಷ್ಟನ್ನೂ ಖರ್ಚು ಹಾಕಿಸಿಬಿಟ್ಟರು. ಇದು ನಡೆದ ಸುಮಾರು ಒಂದು ವರ್ಷದ ಹೊತ್ತಿಗೆ ಆ ಹಣದ ಲೆಕ್ಕ ಸಿಕ್ಕಿತು. ಇದರಿಂದ ಯಜಮಾನರಿಗೆ ದೀನದಯಾಳುವಿನಲ್ಲಿದ್ದ ಅಭಿಪ್ರಾಯವು ಬಲಪಟ್ಟು ಆತನಲ್ಲಿ ನಂಬಿಕೆಯು ಇನ್ನೂ ಹೆಚ್ಚಿತು. ಅಲ್ಲಿಂದ ಮುಂದೆ ದೀನದಯಾಳುವು ಯಾವ ರೀತಿಯಲ್ಲಿ ಹತ್ತು ಕಾಸು ಸಂಪಾದನೆಮಾಡಬಹುದು ಎಂಬುದರಲ್ಲೇ ಪಾಲ್​ ಬಾಬುಗಳು ವಿಶೇಷ ಗಮನವನ್ನಿಟ್ಟಿರುತ್ತಿದ್ದರು. ಈ ಸಣ್ಣ ನೌಕರನಾದವನಿಗೆ ಎಂಥ ಲೋಭರಾಹಿತ್ಯವಿತ್ತೆಂದು ತಿಳಿಸುವ ಒಂದು ಸಂಗತಿಯನ್ನು ಇಲ್ಲಿ ಸೂಚಿಸಿದೆ:</p>
		<p>ಪಾಲ್​ ಬಾಬುಗಳಿಗೆ ಉಪ್ಪು ರಫ್ತು ಮಾಡುವ ಕೆಲಸ; ಆದ್ದರಿಂದ ಆಗಾಗ್ಗೆ ದೋಣಿಗಳಲ್ಲಿ ನಾರಾಯಣಗಂಜಿಗೆ ಉಪ್ಪನ್ನು ಕಳುಹಿಸುತ್ತಿದ್ದರು. ಆಗ ಜಹಜುಗಳ ಓಡಾಟ ಅಷ್ಟೊಂದು ಇರಲಿಲ್ಲ; ದೋಣಿಗಳು ಸುಂದರವನದ ಮಾರ್ಗವಾಗಿ ಹೋಗಬೇಕಾಗಿತ್ತು; ಅಲ್ಲಿ ಕಳ್ಳರ ಭಯ. ಆದ್ದರಿಂದ ಒಂದೊಂದು ಸಾರಿ ಹೋಗುವಾಗಲೂ ಜೊತೆಯಲ್ಲಿ ಒಬ್ಬ ಗಟ್ಟಿಗನೂ ನಂಬಿಕೆಯುಳ್ಳವನೂ ಆದ ನೌಕರನು ಹೋಗುತ್ತಿದ್ದನು. ಒಂದು ಸಾರಿ ದೀನದಯಾಳುವು ಹೀಗೆ ಹೋಗಬೇಕಾಯಿತು. ದೋಣಿಯು ಸುಂದರವನಕ್ಕೆ ಬಂತು. ಆದರೆ ಸುರಕ್ಷಿತವಾದ ಸ್ಥಳವನ್ನು ತಲಪುವುದಕ್ಕೆ ಮುಂಚೆಯೇ ಸಾಯಂಕಾಲವಾಯಿತು. ಇನ್ನು ಮುಂದೆ ಹೋಗುವುದು ಯುಕ್ತವಲ್ಲವೆಂದು ತೋರಿತು. ಸ್ವಲ್ಪ ದೂರದಲ್ಲಿ ಒಂದು ದೊಡ್ಡ ಪಾಳು ಮನೆಯನ್ನೂ, ಅದರ ಹತ್ತಿರ ಎರಡು ರೈತರ ಮನೆಗಳನ್ನೂ ಕಂಡು ದೋಣಿಯನ್ನು ಅಲ್ಲಿಯೇ ಕಟ್ಟಿಹಾಕಿಸಿದನು. ರಾತ್ರಿ ಊಟ ಉಪಚಾರಗಳನ್ನು ತೀರಿಸಿಕೊಂಡು ದೋಣಿಯವರು ನಿದ್ರೆಹೋಗಿಬಿಟ್ಟರು. ದೀನದಯಾಳು ಮಾತ್ರ ಒಂದು ದೊಣ್ಣೆಯನ್ನು ಪಕ್ಕದಲ್ಲಿ ಇಟ್ಟುಕೊಂಡು ತಂಬಾಕನ್ನು ಸೇವಿಸುತ್ತಾ ಬೆಳ್ಳಂಬೆಳಗೂ ಎಚ್ಚರವಾಗಿ ಕಾವಲಾಗಿದ್ದನು. ಕ್ರಮವಾಗಿ ರಾತ್ರಿ ಕಳೆಯಿತು. ಸುಮಾರು ಬೆಳಗಿನಜಾವ ಐದು ಗಂಟೆಯ ಹೊತ್ತಿಗೆ ದೋಣಿಯಿಂದ ಇಳಿದು ಪಾಳು ಮನೆಯ ಪಕ್ಕದಲ್ಲಿ ಶೌಚಕ್ಕೆ ಕುಳಿತುಕೊಂಡನು. ಆತನ ಸ್ವಭಾವ ಸ್ವಲ್ಪ ಚಂಚಲ. ಆದ್ದರಿಂದ ಕುಳಿತುಕೊಂಡೇ ಹತ್ತಿರದಲ್ಲಿದ್ದ ನೆಲವನ್ನು ಬೆರಳುಗಳಿಂದ ಕೆರೆಯುತ್ತಾ ಇದ್ದನು. ಇನ್ನೂ ಸ್ವಲ್ಪ ಕೆದಕುತ್ತ ಇದ್ದಹಾಗೆಯೇ ದುಡ್ಡಿನಹಾಗೆ ಇರುವುದು ಏನೋ ಕೈಗೆ ತಡೆಯುವಂತೆ ತೋರಿತು. ಉತ್ಸುಕನಾಗಿ ಇನ್ನು ಸ್ವಲ್ಪ ಮಣ್ಣನ್ನು ತೆಗೆದು ನೋಡುತ್ತಾನೆ  <span>–</span> ಒಂದು ಕೊಡದ ತುಂಬ ಮೊಹರುಗಳು! ಅದರಲ್ಲಿ ಎರಡು ಮೂರನ್ನು ತೆಗೆದುಕೊಂಡು ಪರೀಕ್ಷೆಮಾಡಿ ನೋಡಲು ಎಲ್ಲಾ ಪುರಾತನ ಕಾಲದವೆಂದು ಕಂಡುಬಂದುವು. ಆಗ ಆತನು ಅವುಗಳನ್ನು ಅಲ್ಲಿಯೇ ಹಾಕಿ ಮಣ್ಣು ಮುಚ್ಚಿ ದೋಣಿಗೆ ಓಡಿಬಂದು ದೋಣಿಯವರನ್ನು ಕುರಿತು ‘‘ಲೋ ಅಲ್ಲಿ ನನಗೆ ದಿಗಿಲಾಯಿತು; ದೋಣಿ ಬಿಚ್ಚಿಬಿಡಿ“ ಎಂದನು. ಅವರು ಶೌಚಾದಿಗಳಿಗೆ ಸ್ವಲ್ಪ ಅವಕಾಶಕೊಡಬೇಕೆಂದರು; ಆತನು ಅದನ್ನು ಕಿವಿಗೇ ಹಾಕಿಕೊಳ್ಳಲಿಲ್ಲ; ಬೇಕಾದರೆ ಅಲ್ಲಿಂದ ಎರಡು ಮೂರು ಹರದಾರಿ ಮುಂದೆ ಹೋಗಿ ಅಲ್ಲಿ ಬೇಕಾದರೆ ನಿಲ್ಲಬಹುದೆಂದನು. ಈ ವಿಚಾರವನ್ನು ಕುರಿತು ದೀನದಯಾಳುವು ‘‘ಮೊದಲು ಆ ನಿಧಿಯಲ್ಲಿ ಆಶೆಯಾಯಿತು; ಆದರೆ ಆಮೇಲೆ, ಇದು ಯಾರಾದರೂ ಬ್ರಾಹ್ಮಣರದ್ದಾಗಿದ್ದರೆ ಬ್ರಹ್ಮಸ್ವತ್ತನ್ನು ಕದ್ದ ಪಾಪದಿಂದ ನರಕದಲ್ಲಿ ನರಳಬೇಕಾಗುತ್ತದೆ ಎನ್ನಿಸಿತು” ಎಂದು ಹೇಳುತ್ತಿದ್ದನು. ಆ ಹೂಳಿಟ್ಟಿದ್ದ ಹಣವು ಎಲ್ಲಾದರೂ ತನ್ನನ್ನು ಪುನಃ ಚಪಲಗೊಳಿಸೀತಲ್ಲಾ ಎಂದು ಅವನು ಆ ಜಾಗವನ್ನೇ ಬಿಟ್ಟು ಓಡಿಹೋಗಿದ್ದನು. </p>
		<p>ನಾಗಮಹಾಶಯರ ಬಾಲ್ಯಕಾಲದ ಸಂಗತಿಗಳು ಹೆಚ್ಚಾಗಿ ಏನೂ ತಿಳಿದುಬಂದಿಲ್ಲ. ಮಗುವಾಗಿದ್ದಾಗಿನಿಂದಲೂ ಅವರ ಮಾತು ಬಲು ನಯ; ನಡತೆಯಲ್ಲಿ ಬಲು ವಿನಯ. ಅತಿಮನೋಹರವಾದ ರೂಪರೇಖಾ ಸೌಂದರ್ಯ; ತಲೆಯ ತುಂಬ ಇದ್ದ ಉದ್ದವಾದ ಕೂದಲು ಆ ಸೌಂದರ್ಯವನ್ನು ಇನ್ನೂ ಹೆಚ್ಚು ಮಾಡಿದ್ದಿತು. ಹುಟ್ಟಿದ್ದು ಬಡವರ ಮನೆಯಲ್ಲಿ; ಆದ್ದರಿಂದ ಎರಡು ಬೆಳ್ಳಿಯ ಕೈಬಳೆ ಹೊರತು ಮೈಮೇಲೆ ಮತ್ತಾವ ಒಡವೆಗಳೂ ಇರಲಿಲ್ಲ. ಆದರೆ ಆ ಸುಂದರವಾದ ಮಗುವು ಉದ್ದವಾದ ಜುಟ್ಟನ್ನು ಬಿಟ್ಟುಕೊಂಡು ಕುಣಿಯುತ್ತ ಆಡುತ್ತ ಇದ್ದರೆ ಮೋಹಗೊಳ್ಳದವರು ಇರಲಿಲ್ಲ. ನೆರೆಹೊರೆಯ ಹೆಂಗಸರು ಈ ಸುಂದರ ಬಾಲಕನನ್ನು ಕಂಡರೆ ಎತ್ತಿಕೊಂಡು ಆದರಿಸುತ್ತಿದ್ದರು. ಆದರೆ ಮುದ್ದುಮಾಡಿ ಯಾರಾದರೂ ಏನಾದರೂ ತಿನ್ನುವುದಕ್ಕೆ ಕೊಟ್ಟರೆ ಮಗುವು ಏನನ್ನೂ ಯಾವಾಗಲೂ ತೆಗೆದುಕೊಳ್ಳುತ್ತಿರಲಿಲ್ಲ. </p>
		<p>ಹುಡುಗನು ಬಹು ಶಾಂತ ಸ್ವಭಾವದವನು. ಸಾಯಂಕಾಲದ ಸಮಯದಲ್ಲಿ ಒಬ್ಬೊಬ್ಬನೇ ಕುಳಿತುಕೊಂಡು ನಕ್ಷತ್ರ ಖಚಿತವಾದ ಆಕಾಶವನ್ನು ದೃಷ್ಟಿಸಿ ನೋಡುತ್ತ ಅತ್ತೆಯನ್ನು ಕುರಿತು ‘‘ನಡೆಯಮ್ಮ ನಾವು ಆ ದೇಶಕ್ಕೆ ಹೊರಟುಹೋಗೋಣ; ಇನ್ನು ಇಲ್ಲಿದ್ದರೆ ಒಳ್ಳೆಯದಲ್ಲ“ ಎಂದು ಹಟಮಾಡುತ್ತಿದ್ದನಂತೆ. ಚಂದ್ರೋದಯವಾದರೆ ಅದನ್ನು ನೋಡಿ ಹಿಗ್ಗಿ ಚಪ್ಪಾಳೆ ತಟ್ಟಿಕೊಂಡು ಓಡಿಯಾಡುತ್ತಿದ್ದನಂತೆ. ಗಾಳಿಗೆ ಮರಗಳು ಅಲ್ಲಾಡಿದರೆ ಅವು ತನ್ನನ್ನು ಕರೆಯುತ್ತವೆಂದು ಭಾವಿಸಿಕೊಂಡು ‘‘ಅಮ್ಮ, ಅವುಗಳ ಜೊತೇಲಿ ಆಡೋಣಮ್ಮ” ಎನ್ನುತ್ತ ತಾನೂ ಮರಗಳ ಹಾಗೆ ಬಗ್ಗುತ್ತಲೂ ಬಾಗುತ್ತಲೂ ಕುಣಿಯುತ್ತಿದ್ದನಂತೆ. ಅಂದವಾದ ಆ ಕುಣಿತವನ್ನು ನೋಡಿ ಅವರ ಅತ್ತೆಯು ಆನಂದದಲ್ಲಿ ಮುಳುಗಿ ಮಗುವಿನ ಸುಂದರವಾದ ಮುಖವನ್ನು ಮೇಲಿಂದ ಮೇಲೆ ಮುತ್ತಿಡುತ್ತಿದ್ದಳಂತೆ. </p>
		<p>ಹುಡುಗನ ಅತ್ತೆಯು ಪುರಾಣದ ಕಥೆಗಳನ್ನು ಹೇಳುವುದರಲ್ಲಿ ಬಹು ಜಾಣೆ. ಒಳ್ಳೆಯ ಕಥೆಗಳನ್ನು ಹೇಳುವ ನೆವದಲ್ಲಿ ರಾಮಾಯಣ ಭಾರತ ಮುಂತಾದವುಗಳ ಉಪಾಖ್ಯಾನಗಳನ್ನು ಹೇಳಿ ಹುಡುಗನಿಗೆ ನಿದ್ರೆ ಬರುವಂತೆ ಮಾಡುತ್ತಿದ್ದಳು. ಮನೆ ಕೆಲಸಗಳು ಹೆಚ್ಚಾಗಿದ್ದು ಆಕೆಗೆ ಕಥೆ ಹೇಳಲು ಅವಕಾಶವಿಲ್ಲದಿದ್ದ ದಿವಸ ಹುಡುಗನು ಏನು ಮಾಡಿದರೂ ನಿದ್ರೆ ಹೋಗದೆ ತುಂಬ ರಚ್ಚೆ ಮಾಡುತ್ತಿದ್ದನು. ಕೊನೆಗೆ ಒಂದು ಸಣ್ಣ ಕಥೆಯನ್ನಾದರೂ ಆಕೆ ಬಂದು ಹೇಳಿದ ಹೊರತು ಆಗುತ್ತಿರಲಿಲ್ಲ. ಹೀಗೆ ಹೇಳಿದ ಕಥೆಗಳು ಹುಡುಗನಿಗೆ ಒಂದೊಂದು ದಿನ ಆಮೂಲಾಗ್ರವಾಗಿ ಕನಸಿನಲ್ಲಿ ನಡೆದುಬಿಡುತ್ತಿದ್ದುವು; ಸ್ವಪ್ನದಲ್ಲಿ ದೇವ ದೇವಿಯರ ಮೂರ್ತಿಗಳನ್ನು ಕಂಡು ಆಗಾಗ್ಗೆ ಹೆದರಿಕೊಂಡು ಏಳುತ್ತಿದ್ದನು. ಆದರೆ ಎಷ್ಟು ಹೆದರಿಕೆಯಾದರೂ ತನ್ನ ಹತ್ತಿರ ಮಲಗಿರುತ್ತಿದ್ದ ಅತ್ತೆಯ ಪಕ್ಕದಲ್ಲಿ ಎದ್ದು ಕುಳಿತುಕೊಂಡಿರುತ್ತಿದ್ದನೇ ಹೊರತು ಹಗಲೆಲ್ಲಾ ದುಡಿದು ಆಯಾಸದಿಂದ ನಿದ್ರೆ ಮಾಡುತ್ತಿದ್ದ ಆಕೆಯನ್ನು ಎಬ್ಬಿಸುತ್ತಿರಲಿಲ್ಲ. ಬೆಳಗಾದಮೇಲೆ ತಾನು ಕಂಡ ಕನಸುಗಳನ್ನು ಹೇಳುತ್ತಿದ್ದನು. ಆಕೆ ಕೇಳಿ ಆಶ್ಚರ್ಯಪರವಶಳಾಗುತ್ತಿದ್ದಳು. </p>
		<p>ನಾಗಮಹಾಶಯರು ಹುಡುಗರಾಗಿದ್ದಾಗ ಆಟ ಪಾಟಗಳಿಗೆ ಅಷ್ಟೊಂದು ಮನಸ್ಸು ಕೊಡುತ್ತಿರಲಿಲ್ಲ; ಆದರೆ ಜೊತೆಯವರ ಬಲವಂತಕ್ಕೆ ಆಗಾಗ್ಗೆ ಆಡುತ್ತಿದ್ದುದುಂಟು. ಆಟದಲ್ಲಿ ಯಾರಾದರೂ ಸುಳ್ಳು ಹೇಳಿದರೆ ಅವರೊಡನೆ ಮಾತು ಬಿಟ್ಟುಬಿಡುತ್ತಿದ್ದರು; ಅದಕ್ಕೆ ಪರಿತಾಪಪಟ್ಟು ತಿರುಗಿ ಸುಳ್ಳಾಡುವುದಿಲ್ಲವೆಂದು ಮಾತು ಕೊಡುವವರೆಗೆ ಅವರ ಸಂಗಡ ಸೇರುತ್ತಿರಲಿಲ್ಲ. ಬಾಲ್ಯದಲ್ಲಿಯೂ ಅವರು ಒಂದು ದಿನವೂ ಯಾರೊಡನೆಯೂ ಜಗಳವಾಡಿದ್ದಿಲ್ಲ. ಹುಡುಗರಲ್ಲಿ ಒಬ್ಬರಿಗೊಬ್ಬರಿಗೆ ಜಗಳ ಹತ್ತಿದರೆ ತಾವು ಮಧ್ಯಸ್ಥರಾಗಿ ನಿಂತುಕೊಂಡು, ಎಷ್ಟು ತೃಪ್ತಿಕರವಾಗಿ ಸಮಾಧಾನಗೊಳಿಸುತ್ತಿದ್ದರೆಂದರೆ, ಕಕ್ಷಿ ಪ್ರತಿಕಕ್ಷಿಗಳು ಎಷ್ಟೋ ಸಂತೋಷದಿಂದ ಅವರ ನಾಯಕತ್ವವನ್ನು ಒಪ್ಪಿಕೊಳ್ಳುತ್ತಿದ್ದರು. ಆಟಕ್ಕಾಗಲಿ ಹಾಸ್ಯಕ್ಕಾಗಲಿ ಅವರು ಎಂದೂ ಸುಳ್ಳು ಹೇಳುತ್ತಿರಲಿಲ್ಲ. ಬಾಲ್ಯದಿಂದಲೂ ಅವರು ತೋರಿಸುತ್ತಿದ್ದ ಒಳ್ಳೆಯ ನಡತೆಯನ್ನು ನೋಡಿ ಹುಡುಗರು ದೊಡ್ಡವರು ಹೆಂಗಸರು ಗಂಡಸರು ಎಲ್ಲರೂ ಒಂದೇ ಸಮನಾಗಿ ಆಶ್ಚರ್ಯಪಡುತ್ತಿದ್ದರು. ದೇವಭೋಗದಲ್ಲಿ ಇವೊತ್ತಿಗೂ ಕೆಲವು ಜನರಿದ್ದಾರೆ: ಅವರು ‘ದೀನದಯಾಳುವಿನ ಹುಡುಗನ ಹಾಗೆ ಸುಶೀಲನೂ ಸರಳನೂ ಸಚ್ಚರಿತ್ರನೂ ವಿನೀತನೂ ಆದ ಹುಡುಗನನ್ನು ಮತ್ತೆಲ್ಲಿಯೂ ನಾವು ನೋಡಿಲ್ಲ’ ಎಂದು ಒಮ್ಮುಖವಾಗಿ ಹೇಳುತ್ತಾರೆ. ತಾಯಿ ಹೋದ ಮೇಲೆ ಸೋದರತ್ತೆಯ ಆರೈಕೆಯಲ್ಲಿ ಮತ್ತೆ ಕೆಲವು ವರ್ಷಗಳು ಕಳೆದುವು. ವಯಸ್ಸು ಆಗುತ್ತ ಆಗುತ್ತ ಹುಡುಗನ ಜ್ಞಾನಪಿಪಾಸೆಯೂ ಹೆಚ್ಚುತ್ತ ಹೋಯಿತು. ಆದರೆ ಈಗಿನ ಹಾಗೆ ಆಗ ಬೇಕಾದಷ್ಟು ಸ್ಕೂಲುಗಳಿರಲಿಲ್ಲ. ನಾರಾಯಣಗಂಜಿನಲ್ಲಿ ಒಂದೇ ಒಂದು ಬಂಗಾಳಿ ಸ್ಕೂಲು ಇತ್ತು. ನಾಗಮಹಾಶಯರು ಅಲ್ಲಿಯೇ ಓದಲು ಮೊದಲು ಮಾಡಿದರು. ಆದರೆ ಅಲ್ಲಿ ಮೂರನೆಯ ತರಗತಿಯವರೆಗೆ ಮಾತ್ರ ಓದಬಹುದಾಗಿತ್ತು; ಅದೇ ಅಲ್ಲಿ ಕೊನೆಯ ತರಗತಿ. ಆದ್ದರಿಂದ ಅಲ್ಲಿಯವರೆಗೆ ಓದಿ, ಓದುವುದನ್ನು ಬಿಟ್ಟುಬಿಡಬೇಕಾಯಿತು. ನಾಗಮಹಾಶಯರಿಗೆ ಇದರಿಂದ ತುಂಬ ವ್ಯಥೆಯಾಯಿತು. ಆದ್ದರಿಂದ ದೀನದಯಾಳುವು ನವರಾತ್ರಿಗೆ ಊರಿಗೆ ಬಂದಾಗ ಓದುವುದಕ್ಕೆ ಕಲ್ಕತ್ತೆಗೆ ಹೋಗಬೇಕೆಂಬ ತಮ್ಮ ಆಶೆಯನ್ನು ಸೂಚಿಸಿದರು. ಆದರೆ ದೀನದಯಾಳುವು ಒಪ್ಪಲಿಲ್ಲ. “ನಮ್ಮಂಥ ಅಲ್ಪ ಸಂಪಾದನೆ ಇರತಕ್ಕವರು ಕಲ್ಕತ್ತೆಯಲ್ಲಿ ಓದಿಸುವ ಖರ್ಚನ್ನು ವಹಿಸುವುದು ಸುತರಾಂ ಸಾಧ್ಯವಿಲ್ಲ“ ಎಂದುಬಿಟ್ಟನು. ನಾಗಮಹಾಶಯರಿಗೆ ಹಿಡಿಸಲಾರದಷ್ಟು ದುಃಖಬಂದಿತು. ಕಲ್ಕತ್ತೆಯಲ್ಲಿ ಓದುವ ಆಶೆಯನ್ನು ಬಿಟ್ಟು ಹತ್ತಿರದಲ್ಲಿ ಯಾವುದಾದರೂ ಸ್ಕೂಲು ಇದೆಯೇ ಎಂದು ವಿಚಾರಿಸಲು ಮೊದಲುಮಾಡಿದರು. ಡಾಕಾದಲ್ಲಿ ಬೇಕಾದಷ್ಟಿವೆ ಎಂದು ಗೊತ್ತಾಯಿತು. ನಾರಾಯಣಗಂಜಿನಿಂದ ಡಾಕಾಕ್ಕೆ ಹತ್ತು ಮೈಲಿ. ಅಲ್ಲಿ ಓದುವುದಕ್ಕೆ ಹೋದರೆ ದಿನಕ್ಕೆ ಇಪ್ಪತ್ತು ಮೈಲಿ ನಡೆಯಬೇಕಾಗಿತ್ತು. ಆದ್ದರಿಂದ ಈ ಪ್ರಸ್ತಾಪವನ್ನು ಎತ್ತಿದಾಗ ಅವರ ಸೋದರತ್ತೆಯೂ ಜೊತೆಗಾರರೂ ಅಡ್ಡಿಹಾಕಿದರು. ಆದರೆ ನಾಗಮಹಾಶಯರು ಯಾರ ಮಾತನ್ನೂ ಲಕ್ಷ್ಯಮಾಡಲಿಲ್ಲ. ಯಾರಿಗೂ ಏನೂ ಹೇಳದೆ ಪಂಚೆಯ ಸೆರಗಿನಲ್ಲಿ ಸ್ವಲ್ಪ ಪುರಿ ಕಟ್ಟಿಕೊಂಡು ಮಾರನೆಯ ದಿನ ಬೆಳಗ್ಗೆ ಡಾಕಾ ಪಟ್ಟಣಕ್ಕೆ ಯಾತ್ರೆ ಹೊರಟರು. ದಿವಸವೆಲ್ಲಾ ಸ್ಕೂಲುಗಳನ್ನು ನೋಡುವುದರಲ್ಲೇ ಕಳೆದುಹೋಯಿತು. ಕೊನೆಗೆ ಒಂದು ಬಂಗಾಳಿ ಸ್ಕೂಲು ಒಪ್ಪಿಗೆಯಾಗಿ ಮನೆಗೆ ಹಿಂತಿರುಗಿದರು. ಮನೆಗೆ ಬರುವ ಹೊತ್ತಿಗೆ ಹೊತ್ತು ಮುಳುಗಿ ಹೋಗಿತ್ತು. ಅಷ್ಟರಲ್ಲಿ ಅವರ ಸೋದರತ್ತೆಯು ಅವರನ್ನು ಹುಡುಕಿಕೊಂಡು ಬೀದಿ ಬೀದಿ ಅಲೆಯುತ್ತಿದ್ದಳು. ಆದ್ದರಿಂದ ನಾಗಮಹಾಶಯರು ಹಿಂತಿರುಗಿ ಬಂದದ್ದನ್ನು ನೋಡಿ ಆಕೆಗೆ ಆನಂದವು ಪಾರವಿಲ್ಲದಂತಾಯಿತು. ಮೊದಲು ಆದರಿಸಿ ಊಟಕ್ಕೆ ಬಡಿಸಿ ಅನಂತರ ಹಗಲೆಲ್ಲಾ ಕಾಣದೆ ಇದ್ದದ್ದಕ್ಕೆ ಕಾರಣವನ್ನು ಕೇಳಿದಳು. ಅದಕ್ಕೆ ಅವರು ಎಲ್ಲಾ ಸಂಗತಿಗಳನ್ನೂ ತಿಳಿಸಿ ‘‘ನಾಳೆಯಿಂದ ಓದುವುದಕ್ಕೆ ಹೋಗಬೇಕು; ಖಂಡಿತಮಾಡಿಕೊಂಡು ಬಿಟ್ಟಿದ್ದೇನೆ; ಬೆಳಗ್ಗೆ ಎಂಟು ಗಂಟೆಗೆಲ್ಲಾ ಸ್ವಲ್ಪ ಅಡಿಗೆ ಮಾಡಿಬಿಡಬೇಕು” ಎಂದರು. ಹುಡುಗನ ಉತ್ಸಾಹವನ್ನು ನೋಡಿ ಅತ್ತೆಯು ‘‘ಆಗಲಪ್ಪ, ರಾಮ ಒಳ್ಳೆಯದು ಮಾಡುತ್ತಾನೆ; ದಾರಿಯಲ್ಲಿ ಯಾವ ತೊಂದರೆಯಾಗಲಿ ಅಡ್ಡಿಯಾಗಲಿ ಬರದಿರಲಿ” ಎಂದಳು. </p>
		<p>ಮರುದಿನ ಸ್ಕೂಲಿಗೆ ಸೇರುವುದಕ್ಕೆ ಫೀಜಿಗಾಗಿ ಸ್ವಲ್ಪ ದುಡ್ಡನ್ನು ತೆಗೆದುಕೊಂಡು ಊಟಮಾಡಿ ಎಂಟು ಗಂಟೆಯ ಹೊತ್ತಿಗೆ ಡಾಕಾಕ್ಕೆ ಹೊರಟು ನಾರ್ಮಲ್​ ಸ್ಕೂಲಿಗೆ ಸೇರಿದರು. ಇಲ್ಲಿ ಅವರು ಹದಿನೈದು ತಿಂಗಳು ಓದಿದರು; ಈ ಹದಿನೈದು ತಿಂಗಳಲ್ಲಿ ಎರಡೇ ದಿನ ಮಾತ್ರ ಹೋಗಿರಲಿಲ್ಲ; ಬಿಸಿಲು, ಮಳೆ, ಮಂಜು ಒಂದೇ ಸಮನಾಗಿ ತಲೆಯಮೇಲೆ ಬೀಳುತ್ತಿದ್ದರೂ ಒಂದು ದಿನವೂ ಅವರ ಹಟವು ಸಡಿಲಲಿಲ್ಲ. ಆದರೆ ಇಷ್ಟೊಂದು ಹೆಚ್ಚಾದ ಶ್ರಮದಿಂದ ಅವರ ಶರೀರವು ದಿನದಿನಕ್ಕೆ ಕುಗ್ಗುತ್ತ ಬಂತು. ಅವರು ಮಾತ್ರ “ಡಾಕಾಕ್ಕೆ ಓದುವುದಕ್ಕೆ ಹೋಗುತ್ತಿದ್ದಾಗ ನನಗೆ ಒಂದು ಎಳ್ಳಷ್ಟೂ ಕಷ್ಟವಾಗುತ್ತಿರಲಿಲ್ಲ: ಕಾಡಿನೊಳಗಿನಿಂದ ಹತ್ತಿರದ ಕಾಲುದಾರಿಯಲ್ಲಿ ಹೊರಟು ಹೋಗುತ್ತಿದ್ದೆ; ಹಿಂತಿರುಗಿ ಬರುವಾಗ ಎಂದಾದರೂ ಹಸಿವಾದರೆ ಒಂದು ದುಡ್ಡಿಗೆ ಪುರಿ ಕೊಂಡುಕೊಂಡು, ತಿನ್ನುತ್ತಾ ಮನೆಗೆ ಬಂದು ಬಿಡುತ್ತಿದ್ದೆ” ಎಂದು ಹೇಳುತ್ತಿದ್ದರು. </p>
		<p>ಈ ಸ್ಕೂಲಿನ ಒಬ್ಬ ಉಪಾಧ್ಯಾಯರಿಗೆ ನಾಗಮಹಾಶಯರ ಮೇಲೆ ಪುತ್ರವಾತ್ಸಲ್ಯವಿತ್ತು. ಅವರು ನಿತ್ಯವೂ ನಡೆದುಕೊಂಡುಬರುವುದುನ್ನು ನೋಡಿ ಆತನು “ಮಗು, ಓದುವುದಕ್ಕೆ ನೀನು ಇಷ್ಟು ಕಷ್ಟಪಟ್ಟುಕೊಂಡು ಬರಬೇಕಾಗಿಲ್ಲ; ನಮ್ಮ ಮನೆಯಲ್ಲಿ ಇದ್ದುಬಿಡು; ನಿನ್ನ ಖರ್ಚನ್ನು ನಾನು ಹೇಗೋ ನೋಡಿಕೊಳ್ಳುತ್ತೇನೆ“ ಎಂದನಂತೆ. ಅದಕ್ಕೆ ಅವರು ‘‘ನನಗೇನು ಕಷ್ಟವಿಲ್ಲ” ಎಂದರಂತೆ. ಓದು ಬರಹದಲ್ಲಿ ಇಷ್ಟು ಆಸಕ್ತಿಯನ್ನು ನೋಡಿ ಆತನು ‘‘ಮುಂದೆ ಈ ಹುಡುಗ ಎಂಥ ಉಚ್ಚಸ್ಥಿತಿಗೆ ಬರುತ್ತಾನೋ ಕಾಣೆ !” ಎಂದು ಆಶ್ಚರ್ಯಪಟ್ಟರಂತೆ. ಆತ ಬದುಕಿದ್ದಿದ್ದರೆ ತನ್ನ ಕಾಲಜ್ಞಾನವು ಅಕ್ಷರಶಃ ಸಫಲವಾಯಿತೆಂಬುದನ್ನು ನೋಡಬಹುದಾಗಿತ್ತು. </p>
		<p>ಡಾಕಾ ನಾರ್ಮಲ್​ ಸ್ಕೂಲಿನಲ್ಲಿ ನಾಗಮಹಾಶಯರು ಓದಿದ್ದು ಅತ್ಯಲ್ಪಕಾಲ ಮಾತ್ರ. ಆದರೆ ಈ ಅಲ್ಪಕಾಲದಲ್ಲಿ ಅವರಿಗೆ ಬಂಗಾಳಿ ಭಾಷೆಯು ಬಹು ಚೆನ್ನಾಗಿ ಬಂತು. ಅವರ ಅಕ್ಷರವು ಮುಕ್ತಾಫಲದಂತಿತ್ತು. ಬರೆವಣಿಗೆಯು ಸರಳವಾಗಿಯೂ ಸಾರವತ್ತಾಗಿಯೂ ಮನೋಹರವಾಗಿಯೂ ಇತ್ತು. ಈ ಕಾಲದ ಅವರ ಪ್ರಬಂಧಗಳೆಲ್ಲಾ ಧರ್ಮ ಅಥವಾ ಚಾರಿತ್ರ ಸಂಪಾದನೆಯ ಉದ್ದೇಶದಿಂದ ಬರೆದವು. ಆಮೇಲೆ ಅವರು ಕಲ್ಕತ್ತೆಗೆ ವೈದ್ಯವನ್ನು ಓದುವುದಕ್ಕೆ ಬಂದಾಗ, ಈ ಪ್ರಬಂಧಗಳನ್ನೆಲ್ಲಾ “ಹುಡುಗರಿಗೆ ಉಪದೇಶ” ಎಂಬ ಹೆಸರಿನಿಂದ ಪುಸ್ತಕರೂಪದಲ್ಲಿ ಅಚ್ಚು ಹಾಕಿಸಿದರು. ಈ ಪುಸ್ತಕದ ಮುದ್ರಣ ಅಥವಾ ಪ್ರಕಾಶನದ ಸಂಬಂಧವಾಗಿ ಅವರು ಯಾವಾಗಲೂ ಯಾರಿಗೂ ಏನನ್ನೂ ಹೇಳಿಲ್ಲ. ಅಷ್ಟೇಕೆ, ಅವರ ಚಿರಸ್ನೇಹಿತರಾದ ಸುರೇಶಚಂದ್ರ ದತ್ತರಿಗೂ ಪುಸ್ತಕ ಅಚ್ಚಾಗುವುದಕ್ಕಿಂತ ಮುಂಚೆ ಏನೂ ಗೊತ್ತಿರಲಿಲ್ಲ. ಅಚ್ಚಾದ ಮೇಲೆ ನಾಗಮಹಾಶಯರು ಅದರ ಒಂದು ಪ್ರತಿಯನ್ನು ಉಪಹಾರವಾಗಿ ಕೊಟ್ಟರು. ಆಮೇಲೆ ಪುಸ್ತಕಗಳನ್ನೆಲ್ಲಾ ಸ್ಥಳೀಯರಾದ ಹುಡುಗರಿಗೆ ಹಂಚಿಬಿಟ್ಟರು. ದೇವಭೋಗ ಗ್ರಾಮದಲ್ಲಿ ಈಗಲೂ ಈ ಪುಸ್ತಕದ ಒಂದೆರಡು ಪ್ರತಿಗಳು ಕಂಡುಬರುತ್ತವೆ. </p>
	</section>
</body>
</html>
