<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ನಾಗಮಹಾಶಯ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-006">
		<h1 class="level1-title" epub:type="title">ಆರನೆಯ ಅಧ್ಯಾಯ – ಗೃಹಸ್ಥಾಶ್ರಮ ಮತ್ತು ಗುರುಸ್ಥಾನ</h1>
		<p>ಕಲ್ಕತ್ತೆಗೆ ಬಂದು ನಾಗಮಹಾಶಯರು ಎಲ್ಲಕ್ಕಿಂತಲೂ ಮುಂಚೆ ಕಾಳೀಘಟ್ಟಕ್ಕೆ ಹೋಗಿ ಕಾಳೀದರ್ಶನವನ್ನು ಮಾಡುತ್ತಿದ್ದರು; ಆಮೇಲೆ ಕುಮಾರಟುಲಿಯಲ್ಲಿದ್ದ ಮನೆಗೆ ಹೋಗಿ ಅಲ್ಲಿ ಬಟ್ಟೆಬರಿಗಳನ್ನಿಟ್ಟು ಬರಿಯ ಕಾಲಿನಲ್ಲಿಯೇ ಗಿರಿಶಬಾಬುಗಳ ಮನೆಗೆ ಹೋಗುತ್ತಿದ್ದರು; “ಐದು ನಿಮಿಷ ಕಾಲ ಗಿರಿಶಬಾಬುಗಳ ಹತ್ತಿರ ಕುಳಿತುಕೊಂಡರೆ, ಜೀವದ ಭವರೋಗವು ಹೋಗಿಬಿಡುತ್ತದೆ” ಎನ್ನುವರು. “ಗಿರಿಶಬಾಬುಗಳ ಬುದ್ಧಿ ಎಂಥಾದ್ದೆಂದರೆ, ಅವರು ದೃಷ್ಟಿಮಾತ್ರದಿಂದ ಜನರ ಹೃದಯತಲವನ್ನು ಭೇದಿಸಿ ನೋಡಬಲ್ಲವರಾಗಿದ್ದರು. ಈ ಬುದ್ಧಿಯ ಬಲದಿಂದಲೇ ಗಿರಿಶಬಾಬುಗಳು ಎಲ್ಲರಿಗಿಂತಲೂ ಮುಂಚೆ ಗುರುಮಹಾರಾಜರನ್ನು ಅವತಾರಪುರುಷರೆಂದು ಗುರುತಿಸಿದರು” ಎನ್ನುವರು. ಗಿರಿಶರ ಹೆಸರು ಹೇಳಿದರೆ ಸಾದರ ಪ್ರಣಾಮಮಾಡುವರು. ರಾಮಕೃಷ್ಣ ಪರಮಹಂಸರ ಭಕ್ತರಲ್ಲಿ ಗಿರಿಶರಿಗೆ ಅವರು ಉಚ್ಚ ಸ್ಥಾನವನ್ನು ಕೊಟ್ಟಿದ್ದರು. </p>
		<p>ನಾಗಮಹಾಶಯರು ಒಂದು ಸಲ ದುರ್ಗಾಪೂಜೆಗಿಂತ ಮುಂಚೆ ಕಲ್ಕತ್ತೆಗೆ ಬಂದಾಗ ಚಕ್ರವರ್ತಿಗಳು ಅವರ ಜೊತೆಯಲ್ಲಿ ಗಿರಿಶಬಾಬುಗಳ ಮನೆಗೆ ಹೋದರು; ನಾಗಮಹಾಶಯರನ್ನು ನೋಡಿ ಗಿರಿಶಬಾಬುಗಳು ಮೇಲಿನಿಂದ ಇಳಿದುಬಂದು ಆದರಮಾಡಿ ಅವರನ್ನು ಮೇಲಕ್ಕೆ ಕರೆದುಕೊಂಡು ಹೋದರು. ನಾಗಮಹಾಶಯರು ಜಮಖಾನದ ಮೇಲೆ ಕುಳಿತುಕೊಳ್ಳುತ್ತಿರಲಿಲ್ಲ. ಆದ್ದರಿಂದ ನೆಲದಮೇಲೆ ಕುಳಿತುಕೊಳ್ಳಲು, ಅಲ್ಲಿದ್ದ ದೊಡ್ಡ ಮನುಷ್ಯರು ಜಮಖಾನದ ಮೇಲೆ ಕುಳಿತುಕೊಳ್ಳಿ ಎಂದು ಮತ್ತೆ ಮತ್ತೆ ಹೇಳಿದರು. ಗಿರಿಶರು “ಅವರನ್ನು ಬಲವಂತಪಡಿಸಬೇಕಾದ ಆವಶ್ಯಕತೆ ಇಲ್ಲ; ಅವರಿಗೆ ಹೇಗೆ ಅನುಕೂಲವೋ ಹಾಗೆ ಕುಳಿತುಕೊಳ್ಳಲಿ” ಎಂದರು. ನಾಗಮಹಾಶಯರು ಕುಳಿತುಕೊಂಡ ಮೇಲೆ ಗಿರಿಶಬಾಬುಗಳು ಅವರನ್ನು ರಾಮಕೃಷ್ಣ ಪರಮಹಂಸರ ವೃತ್ತಾಂತವನ್ನು ಹೇಳಬೇಕೆಂದು ಕೇಳಿದರು. </p>
		<p>ನಾಗಮಹಾಶಯರು  <span>–</span>  “ನಾನು ಮೂರ್ಖ, ದುರಾಚಾರ, ಅವರನ್ನು ಹೇಗೆ ಅರಿಯಬಲ್ಲೆ? ಗುರುಮಹಾರಾಜರ ಪಾದಪದ್ಮದಲ್ಲಿ ನನಗೆ ಭಕ್ತಿಯುಂಟಾಗುವಂತೆ ತಾವು ನನ್ನ ಮೇಲೆ ಕೃಪೆಮಾಡೋಣವಾಗಲಿ!” </p>
		<p>ನಾಗಮಹಾಶಯರ ದೀನತೆಯನ್ನು ನೋಡಿ ಅಲ್ಲಿದ್ದ ಜನರು ಮಾತಿಲ್ಲದೆ ಅವರನ್ನು ನೋಡುತ್ತಿದ್ದರು. ಗಿರಿಶರು “ಹಾಗಲ್ಲದೆ ಅವರನ್ನು ಅವತಾರಪುರುಷರೆಂದು ಗೌರವಿಸುತ್ತೇನೇನು? ಯಾರ ಕೃಪಾಗುಣದಿಂದ ಮನುಷ್ಯನಿಗೆ ಇಂಥ ಸ್ತಿತಿಯು ಬರುತ್ತದೆಯೋ, ಅಂಥವರನ್ನು ದೇವರೆಂದು ಹೇಳದಿದ್ದರೆ ಆಗುತ್ತದೆಯೇ?” ಎಂದರು. ರಾಮಕೃಷ್ಣ ಪರಮಹಂಸರ ಸಂಬಂಧವಾಗಿ ನಾನಾ ವಿಧವಾದ ಮಾತುಕಥೆಗಳಾದಮೇಲೆ, ಅವರು ಹೊರಟುಹೋದರು.</p>
		<p>ಒಂದು ಭಾನುವಾರ, ಅವರು ಸುರೇಶಬಾಬುಗಳನ್ನೂ, ಚಕ್ರವರ್ತಿಗಳನ್ನೂ ಕರೆದುಕೊಂಡು ಆಲಂಬಜಾರ ಮಠಕ್ಕೆ ಹೋದರು. ಆ ದಿನ ಅಲ್ಲಿ ತುರೀಯಾನಂದ, ನಿರ್ಮಲಾನಂದ, ನಿರಂಜನಾನಂದ, ಪ್ರೇಮಾನಂದ, ತ್ರಿಗುಣಾತೀತ ಮುಂತಾದ ಅನೇಕರು ಬಂದಿದ್ದರು. ನಾಗಮಹಾಶಯರು ಎಲ್ಲರಿಗೂ ನೆಲಮುಟ್ಟಿ ನಮಸ್ಕಾರಮಾಡಿದರು. ಅವರು ಬರುತ್ತಲೂ ಮಠದಲ್ಲಿ ಒಂದು ಮಹಾ ಹರ್ಷದ ಕೋಲಾಹಲವುಂಟಾಯಿತು. ಆಗ ರಾಮಕೃಷ್ಣಾನಂದರು ಮಂಗಳಾರತಿ ಮಾಡುತ್ತಿದ್ದರು. ನಾಗಮಹಾಶಯರು ಜಾಗಟೆ ಬಾರಿಸಿದರು. ಆಮೇಲೆ ಪ್ರಸಾದವಿನಿಯೋಗಕ್ಕಾಗಿ ಎಲ್ಲರೂ ಕುಳಿತುಕೊಂಡರು. ಕಾಶೀಪುರದ ತೋಟದಲ್ಲಿ ಪ್ರಸಾದ ಕೊಟ್ಟಾಗ ಎಲೆಯನ್ನು ತಿಂದದ್ದು ಮೊದಲುಗೊಂಡು ಅವರಿಗೆ ಎಲೆಯಲ್ಲಿ ಪ್ರಸಾದವನ್ನು ಕೊಡುತ್ತಿರಲಿಲ್ಲ; ಆದ್ದರಿಂದ ಬಟ್ಟಲಿನಲ್ಲಿ ಕೊಟ್ಟರು. ಪ್ರಸಾದವನ್ನು ತೆಗೆದುಕೊಂಡಮೇಲೆ ನಾಗಮಹಾಶಯರು ಯಾರು ಬೇಡವೆಂದರೂ ಕೇಳದೆ ಅದನ್ನು ತೊಳೆದು ತಂದಿಟ್ಟು, ಎಲ್ಲರಿಗೂ ತಂಬಾಕನ್ನು ಮಾಡಿಕೊಟ್ಟರು. ಆ ರಾತ್ರಿ ಎಲ್ಲರೂ ಮಠದಲ್ಲಿಯೇ ಇದ್ದರು. ಭಯಂಕರವಾದ ಬೇಸಗೆಯ ದಗೆ; ಆದ್ದರಿಂದ ಸುರೇಶಬಾಬುವೂ ಚಕ್ರವರ್ತಿಗಳೂ ಬಿಸಿಲುಮಚ್ಚಿನ ಮೇಲೆ ಹೋಗಿ ಮಲಗಿಕೊಂಡರು. ನಾಗಮಹಾಶಯರು ರಾತ್ರಿಯೆಲ್ಲಾ ಕುಳಿತುಕೊಂಡೇ ಕಾಲಕಳೆದರು. ಮರುದಿನ ಬೆಳಗ್ಗೆ ಸುರೇಶ ಮುಂತಾದವರು ಮಠದಿಂದ ಹೊರಟರು. ಚಕ್ರವರ್ತಿಗಳು ಮಠಕ್ಕೆ ಹೋದದ್ದು ಇದೇ ಮೊದಲು. ಸ್ವಾಮಿಗಳು ಅವರಿಗೆ ಆಗಾಗ್ಗೆ ಬರುತ್ತಿರುವಂತೆ ಹೇಳಿಕಳುಹಿಸಿದರು. </p>
		<p>ನಾಗಮಹಾಶಯರು ಬಹುದಿವಸದವರೆಗೆ ದಕ್ಷಿಣೇಶ್ವರವನ್ನು ನೋಡಿರಲಿಲ್ಲ; ಆದ್ದರಿಂದ ಒಂದು ದಿನ ಸುರೇಶ ಮತ್ತು ಶರಚ್ಚಂದ್ರ ಚಕ್ರವರ್ತಿಗಳೊಡನೆ ಅಲ್ಲಿಗೆ ಹೊರಟರು. ದಾರಿಯಲ್ಲಿ ಪರಮಹಂಸರ ಕೊನೆಯ ಲೀಲಾಸ್ಥಾನವಾದ ಕಾಶೀಪುರತೋಟ; ಸುರೇಶಬಾಬುವು ಅದನ್ನು ಚಕ್ರವರ್ತಿಗಳಿಗೆ ಬೆರಳಿನಿಂದ ತೋರಿಸಿದನು. ಕಾಶೀಪುರದ ಹೆಸರು ಕೇಳಿದರೆ ನಾಗಮಹಾಶಯರಿಗೆ ಮರ್ಮಯಾತನೆಯಾಗುತ್ತಿತ್ತು; ಮೈನಡುಗುತ್ತಿತ್ತು; ಈಗ ಆ ತೋಟವನ್ನು ನೋಡುವುದಕ್ಕೆ ಅವರು ತಿರುಗಲಿಲ್ಲ; ಆದರೆ ಅವರ ಮುಖವು ಅಷ್ಟಕ್ಕೇ ಬಿಳಿಚಿಕೊಂಡಿತು. ಶ್ರೀ ರಾಮಕೃಷ್ಣರಿಗೆ ಗಂಟಲು ಹುಣ್ಣಿನಿಂದ ದೇಹಾವಸಾನವಾದ ಪ್ರಸ್ತಾಪ ಬರಲು, ನಾಗಮಹಾಶಯರು  <span>–</span>  “ಲೀಲೆ! ಲೀಲೆ! ಲೀಲಾರ್ಥವಾಗಿ, ಜೀವರನ್ನು ಉದ್ಧಾರಮಾಡುವುದಕ್ಕಾಗಿ ಅವರು ರೋಗವನ್ನು ಹೊತ್ತುಕೊಂಡರು” ಎನ್ನುವುದಕ್ಕೆ ಮೊದಲುಮಾಡಿದರು. ಇದಾದಮೇಲೆ ನಾಗಮಹಾಶಯರು ತಮ್ಮ ಜೀವನದಲ್ಲಿ ಪುನಃ ಆ ತೋಟದ ದಾರಿಯಲ್ಲಿ ಬರಲಿಲ್ಲ. </p>
		<p>ದಕ್ಷಿಣೇಶ್ವರಕ್ಕೆ ಬಂದಮೇಲೆ ನಾಗಮಹಾಶಯರು ಮಹಾದ್ವಾರದಲ್ಲಿ ಸಾಷ್ಟಾಂಗ ನಮಸ್ಕಾರಮಾಡಿದರು. ದಕ್ಷಿಣೇಶ್ವರವನ್ನು ಚಕ್ರವರ್ತಿಗಳೂ ಇದಕ್ಕೆ ಮುಂಚೆ ನೋಡಿರಲಿಲ್ಲವಾದ ಕಾರಣ ಸುರೇಶಬಾಬುಗಳು ಶ್ರೀರಾಮಕೃಷ್ಣರ ಸಾಧನ ಸ್ಥಲ, ಬಿಲ್ವಮೂಲ, ಪಂಚವಟಿ ಮುಂತಾದವುಗಳನ್ನು ಒಂದೊಂದಾಗಿ ತೋರಿಸುತ್ತ ಹೋದರು. ನಾಗಮಹಾಶಯರು ಯಂತ್ರದಿಂದ ನೂಕಲ್ಪಟ್ಟಂತೆ ಅವರ ಹಿಂದೆ ಹಿಂದೆ ತಿರುಗುತ್ತಿದ್ದರು; ಆದರೆ ಅವರ ಮನಸ್ಸು ಎಲ್ಲಿತ್ತೋ ಹೇಳುವಂತಿರಲಿಲ್ಲ. ಕೊನೆಗೆ ಪರಮಹಂಸರ ಕೋಣೆಯ ಎದುರಿಗೆ ಹೋದರು. ಅದರ ಹತ್ತಿರ ಬಂದಕೂಡಲೆ ನಾಗಮಹಾಶಯರು  <span>–</span>  “ಹಾ ಗುರುಮಹಾರಾಜ! ನಾನು ಏನು ನೋಡುವುದಕ್ಕೆ ಬಂದೆ!” ಎಂದು ಕುಕ್ಕರಿಸಿಕೊಂಡರು. ಚಕ್ರವರ್ತಿಗಳು ಹಿಡಿದು ಎತ್ತಿದರು. ಆದರೆ ಏನೇನು ಮಾಡಿದರೂ ಅವರನ್ನು ಪರಮಹಂಸರ ಕೋಣೆಯೊಳಗೆ ಕರೆದುಕೊಂಡು ಹೋಗುವುದಕ್ಕಾಗದೆ ಹೋಯಿತು. “ಇನ್ನೇನು ನೋಡುವುದಕ್ಕೆ ಬರಲಿ? ಈ ಜನ್ಮದಲ್ಲಿ ನೋಡುವುದು ಕೇಳುವುದು ಎಲ್ಲಾ ಹೋಯಿತು!” ಎಂದರು. ತಿರುಗಿ ಅವರು ಆ ಕೋಣೆಗೆ ಹೋಗಲಿಲ್ಲ. ದಕ್ಷಿಣೇಶ್ವರಕ್ಕೆ ಹೋದಾಗಲೆಲ್ಲಾ ದೂರದಿಂದಲೇ ಆ ಕೋಣೆಗೆ ನಮಸ್ಕಾರಮಾಡಿ ಬಂದುಬಿಡುತ್ತಿದ್ದರು. ಇವೊತ್ತು ಪರಮಹಂಸರ ಸೋದರಳಿಯನಾದ ಹೃದಯ ಮುಖ್ಯೋಪಾಧ್ಯಾಯನೂ ದಕ್ಷಿಣೇಶ್ವರಕ್ಕೆ ಬಂದಿದ್ದನು. ಅವನ ಹತ್ತಿರ ಒಂದು ಬಟ್ಟೆಯ ಮೂಟೆ ಇತ್ತು. ಮುಖವು ಬಾಡಿತ್ತು. ಹೃದಯನು ಈಗ ಬಟ್ಟೆ ಹೊತ್ತುಕೊಂಡು ತಿರುಗುತ್ತಾ ಅದನ್ನು ಮಾರಿ ಜೀವಿಸುತ್ತಿದ್ದಾನೆಂದು ನಾಗಮಹಾಶಯರು ಹೇಳಿದರು; ನಾಗಮಹಾಶಯರಿಗೆ ಅವನ ಪರಿಚಯವಿತ್ತು; ಆದ್ದರಿಂದ ಇಬ್ಬರೂ ರಾಮಕೃಷ್ಣ ಪರಮಹಂಸರ ಮಾತನ್ನು ಆಡುವುದಕ್ಕೆ ಮೊದಲುಮಾಡಿದರು. ಪರಮಹಂಸರ ಕೋಣೆಯ ಮುಂದೆ ಕುಳಿತುಕೊಂಡು ಹೃದಯನು ಶ್ಯಾಮಾದೇವಿಯ ಮೇಲಿನ ಮೂರು ನಾಲ್ಕು ಕೀರ್ತನೆಗಳನ್ನು ಹಾಡಿದನು. ಅನೇಕ ಮಾತುಕತೆಗಳಾದಮೆಲೆ ಹೃದಯನು  <span>–</span>  “ನೀವೆಲ್ಲಾ ಅವರ ಕೃಪೆಯಿಂದ ಹೇಗಾಗಿ ಬಿಟ್ಟಿದ್ದೀರಿ! ನನಗೆ ಈಗಲೂ ಮನೆ ಮನೆಯ ಬಾಗಿಲಿಗೆ ಅಲೆಯುತ್ತ ಹೊಟ್ಟೆ ಹೊರೆದುಕೊಳ್ಳುವುದೇ ಕೆಲಸವಾಗಿದೆ. ಮಾವನು ನನ್ನ ಮೇಲೆ ಕೃಪೆಮಾಡಲಿಲ್ಲ” ಎನ್ನುತ್ತಾ ಹುಡುಗನ ಹಾಗೆ ಅಶಾಂತನಾಗಿ ಅಳುವುದಕ್ಕೆ ಹಿಡಿದನು. ದಕ್ಷಿಣೇಶ್ವರದಿಂದ ಹಿಂತಿರುಗಿ ಬರುವಾಗ ದಾರಿಯಲ್ಲಿ ಆಲಂಬಜಾರ ಮಠಕ್ಕೆ ಹೋಗಿ ಅಲ್ಲಿ ಸಾಯಂಕಾಲದ ಪ್ರಸಾದವನ್ನು ತೆಗೆದುಕೊಂಡರು. ಸ್ವಾಮಿ ರಾಮಕೃಷ್ಣಾನಂದರು ಅವರ ಜೊತೆಯಲ್ಲಿ ಪರಮಹಂಸರ ಮಾತನ್ನಾಡುತ್ತ ಬಹುದೂರ ಹೋದರು. ಕೊನೆಗೆ ಅವರ ಅಪ್ಪಣೆಯನ್ನು ಪಡೆದು ಎಲ್ಲರೂ ಗಿರಿಶಬಾಬುಗಳ ಮನೆಗೆ ಬರಲು, ಅಲ್ಲಿಂದ ನಾಗಮಹಾಶಯರು ತಮ್ಮ ಸ್ಥಳಕ್ಕೆ ಹಿಂತಿರುಗಿ ಹೋದರು. </p>
		<p>ರಾಮಕೃಷ್ಣ ಭಕ್ತ ಜನನಿಯಾದ ಶ್ರೀ ಶ್ರೀ ಮಾತಾ ಠಾಕೂರಣಿಯವರು ಈ ಸಮಯದಲ್ಲಿ ಬೇಲೂರಿನಲ್ಲಿ, ಗಂಗಾತೀರದ ಹತ್ತಿರವಿರುವ ನೀಲಾಂಬರಬಾಬುವಿನ ತೋಟದ ಮನೆಯಲ್ಲಿ, ವಾಸಮಾಡುತ್ತಿದ್ದರು. ಒಂದು ಭಾನುವಾರ, ನಾಗಮಹಾಶಯರು ಚಕ್ರವರ್ತಿಗಳನ್ನು ಜೊತೆಯಲ್ಲಿ ಕರೆದುಕೊಂಡು ಶ್ರೀ ಶ್ರೀ ಮಾತೆಯವರನ್ನು ದರ್ಶನಮಾಡುವುದಕ್ಕೆಂದು ಹೊರಟರು. ಚಕ್ರವರ್ತಿಗಳು ಕುಮಾರಟುಲಿಯ ಮನೆಗೆ ಹೋಗಿ ನೋಡಲು, ನಾಗಮಹಾಶಯರು ಮಾತೆಗೋಸ್ಕರ ಒಂದಿಷ್ಟು ಸೊಗಸಾದ ತಿಂಡಿಯನ್ನೂ ಒಂದು ಕೆಂಪು ಅಂಚಿನ ಸೀರೆಯನ್ನೂ ಕೊಂಡು ಕೊಂಡು ಹೊರಡುವುದಕ್ಕೆ ಸಿದ್ಧರಾಗಿದ್ದರು; ಮಧ್ಯೆ ಮಧ್ಯೆ ಮಗುವಿನ ಹಾಗೆ “ಅಮ್ಮಾ”, “ಅಮ್ಮಾ” ಎನ್ನುತ್ತಿದ್ದರು. ಕುಮಾರಟೊಲಾದಿಂದ ಆಹಿರೀಟೊಲಾಕ್ಕೆ ಹೋಗಿ ಅಲ್ಲಿ ಒಂದು ದೋಣಿ ಹತ್ತಿ ಇಬ್ಬರೂ ಬೇಲೂರಿಗೆ ತಲಪಿದರು. ಘಾಟಿಯನ್ನು ತಲುಪುತ್ತಿದ್ದ ಹಾಗೇ ನಾಗಮಹಾಶಯರು ಗಾಳಿಯಲ್ಲಿ ಬಡಿದುಕೊಳ್ಳುವ ಬಾಳೆಯ ಎಲೆಯಹಾಗೆ ನಡುಗುವುದಕ್ಕೆ ಮೊದಲುಮಾಡಿದರು. “ಜಯ ಮಾತಾ, ಜಯ ಮಾತಾ” ಎನ್ನುತ್ತ ಎನ್ನುತ್ತ ಅವರ ದೇಹವು ಸ್ವಾಧೀನ ತಪ್ಪಿ ಬೀಳುವಂತಾಯಿತು. ಸ್ವಾಮಿ ಪ್ರೇಮಾನಂದರು ದೂರದಿಂದಲೇ ನಾಗಮಹಾಶಯರನ್ನು ನೋಡಿ ಶ್ರೀ ಶ್ರೀ ಮಾತೆಗೆ ವರ್ತಮಾನ ಕೊಟ್ಟಿದ್ದರು. ಆದ್ದರಿಂದ ಇವರು ಮೇಲಕ್ಕೆ ಬಂದ ಕೂಡಲೆ ಪ್ರೇಮಾನಂದರು ನಾಗಮಹಾಶಯರನ್ನು ಹಿಡಿದುಕೊಂಡು ಶ್ರೀ ಶ್ರೀ ಮಾತೆಯ ಹತ್ತಿರಕ್ಕೆ ಕರೆದುಕೊಂಡುಹೋಗಿ ಬಿಟ್ಟರು. ಸುಮಾರು ಅರ್ಧ ಘಂಟೆಯ ಮೇಲೆ ಅವರು ಶ್ರೀ ಮಾತೆಯವರ ಸನ್ನಿಧಿಯಿಂದ ಹೊರಕ್ಕೆ ಬಂದರು. ಆಗಲೂ ನಾಗಮಹಾಶಯರು ಭಾವಾವೇಶದಲ್ಲಿ  <span>–</span>  “ಅಪ್ಪನಿಗಿಂತಲೂ ಅಮ್ಮನೇ ದಯಾಳು! ಅಪ್ಪನಿಗಿಂತಲೂ ಅಮ್ಮನೇ ದಯಾಳು!” ಎನ್ನುತ್ತಿದ್ದರು. ಸ್ವಾಮಿ ಪ್ರೇಮಾನಂದರು “ಆಹಾ! ಇವೊತ್ತು ನಾಗಮಹಾಶಯರ ಮೇಲೆ ಶ್ರೀ ಮಾತೆಯವರು ಎಷ್ಟು ಕೃಪೆ ತೋರಿಸಿದರು! ನಾಗಮಹಾಶಯರು ತಂದ ತಿಂಡಿಯನ್ನು ಶ್ರೀ ಮಾತೆಯವರು ತೆಗೆದುಕೊಂಡು ತಿಂದು, ತಮ್ಮ ಕೈಯಿಂದಲೇ ಅವರಿಗೆ ಪ್ರಸಾದವನ್ನು ಕೊಟ್ಟು, ತಾಂಬೂಲವನ್ನು ಕೊಟ್ಟರು” ಎಂದರು. ಆ ಮೇಲೆ ಚಕ್ರವರ್ತಿಗಳು ಹೊರಟುಹೋದರು. ಆ ದಿನ ಶ್ರೀ ಶ್ರೀ ಮಾತೆಯವರ ದರ್ಶನವು ಅವರ ಭಾಗ್ಯದಲ್ಲಿರಲಿಲ್ಲ. </p>
		<p>ಊರಿಗೆ ಹೊರಡುವುದಕ್ಕೆ ಐದಾರು ದಿನ ಮುಂಚೆ ನಾಗಮಹಾಶಯರು ಚಕ್ರವರ್ತಿಗಳೊಡನೆ ಮತ್ತೊಂದು ಸಾರಿ ಆಲಂಬಜಾರಿಗೆ ಹೋದರು. ಸುಮಾರು ಹನ್ನೊಂದು ಗಂಟೆಯ ಹೊತ್ತಿಗೆ ಚಕ್ರವರ್ತಿಗಳು ಕುಮಾರಟುಲಿಗೆ ಹೋಗಿ ನೋಡಲು ನಾಗಮಹಾಶಯರಿಗೆ ಇನ್ನೂ ಊಟವಾಗಿರಲಿಲ್ಲ. ಆಮೇಲೂ ಮಾಡಲಿಲ್ಲ; ಚಕ್ರವರ್ತಿಗಳು ಹೋದ ಕೂಡಲೆ ಅವರೊಡನೆ ಹೊರಟುಬಿಟ್ಟರು. ದಾರಿಯಲ್ಲಿ ದೇವರಿಗೋಸ್ಕರ ಹಣ್ಣು ಹಂಪಲು ನೈವೇದ್ಯದ ಸಾಮಾನು ಕೊಂಡುಕೊಂಡಾಯಿತು. ಸುಮಾರು ಒಂದೂವರೆ ಗಂಟೆಯ ಹೊತ್ತಿಗೆ ಮಠವನ್ನು ಸೇರಿದರು. ಆಗ ಸ್ವಾಮಿಗಳು ಊಟಮಾಡಿ ವಿಶ್ರಮಿಸಿಕೊಳ್ಳುತ್ತಿದ್ದರು. ನಾಗಮಹಾಶಯರಿಗೆ ಊಟವಾಗಿಲ್ಲವೆಂದು ಕೇಳಿ ಸ್ವಾಮಿ ರಾಮಕೃಷ್ಣಾನಂದರೂ ಪ್ರೇಮಾನಂದರೂ ಸರಸರನೆ ಎದ್ದು ಅವರಿಗೋಸ್ಕರ ಪೂರಿ ಮಾಡಿಸಿದರು. ದೇವರ ಗರ್ಭಗುಡಿಯ ಬಾಗಿಲು ತೆಗೆಸಿ ನೈವೇದ್ಯಮಾಡಿ ಪ್ರಸಾದವನ್ನು ಕೊಟ್ಟರು. ನಾಗಮಹಾಶಯರು ಇದೆಲ್ಲಾ ಬೇಡ ಬೇಡವೆಂದು ಅಡ್ಡಿ ಮಾಡಿದರೂ ಯಾರೂ ಕೇಳಲಿಲ್ಲ. ಪ್ರಸಾದವನ್ನು ಕೈಗೆ ಕೊಟ್ಟ ಮೇಲೆ ಅದನ್ನು “ಜಯ ರಾಮಕೃಷ್ಣ!” ಎನ್ನುತ್ತಾ ಸಂತೋಷದಿಂದ ನಲಿಯುತ್ತ ತಿಂದರು. ಚಕ್ರವರ್ತಿಗಳಿಗೂ ಪ್ರಸಾದ ಸಿಕ್ಕಿತು. ದೇವರ ಪರಿಚರ್ಯೆಯ ವಿಷಯದಲ್ಲಿ ಮಾಡಿದ್ದ ವಿಧಿ ವ್ಯವಸ್ಥೆ ಒಂದು ಎಳ್ಳಷ್ಟು ಹೆಚ್ಚು ಕಡಮೆಯಾದರೂ ರಾಮಕೃಷ್ಣಾನಂದರು ಬಹಳವಾಗಿ ರೇಗಿಬಿಡುತ್ತಿದ್ದರು; ಅದೇ ರಾಮಕೃಷ್ಣಾನಂದರೇ, ಹಿಂದೆ ರಾಜಾಧಿರಾಜರಿಗೋಸ್ಕರವೂ ಎಂದೂ ಮೀರದ ಕಟ್ಟುನಿಟ್ಟಾದ ನಿಯಮವನ್ನು ಇಂದು ನಾಗಮಹಾಶಯರಿಗೋಸ್ಕರ ಮೀರಿ ಅವೇಳೆಯಲ್ಲಿ ಗುಡಿಯ ಬಾಗಿಲನ್ನು ತೆಗೆಸಿಬಿಟ್ಟರು. ಚಕ್ರವರ್ತಿಗಳು ಸಾಯಂಕಾಲವಾದ ಮೇಲೆ ಹೊರಟುಹೋದರು. ಇದಾದ ಸ್ವಲ್ಪ ದಿನಕ್ಕೇ ನಾಗಮಹಾಶಯರು ದುರ್ಗಾಪೂಜೆಗೆ ಬೇಕಾದ ಸಾಮಾನುಗಳನ್ನು ಕೊಂಡುಕೊಂಡು ಊರಿಗೆ ಹೊರಟುಹೋದರು. </p>
		<p>ಶ್ರೀ ಶ್ರೀ ಮಾತೆಯವರು ನಾಗಮಹಾಶಯರಿಗೆ ಒಂದು ವಸ್ತ್ರವನ್ನು ಕೊಟ್ಟಿದ್ದರು. ನಾಗಮಹಾಶಯರು ಆ ವಸ್ತ್ರವನ್ನು ತಲೆಗೆ ಸುತ್ತಿಕೊಂಡು ಅಂಗಡಿಗೆ ಪೂಜೆ ಸಾಮಾನುಗಳನ್ನು ತರುವುದಕ್ಕೆ ಹೋಗುತ್ತಿದ್ದರು. ಯಾರೋ ಒಬ್ಬ ಭಕ್ತರ ಸೂಚನೆಯಂತೆ ಅಮ್ಮನವರ ಪೂಜೋಪಚಾರಕ್ಕೆಂದು ಬೆಳ್ಳಿಯ ಹಿಡಿ ಹಾಕಿದ ಒಂದು ಬಿಳಿಯ ಚಾಮರವನ್ನು ಕೊಂಡುಕೊಂಡರು. ಪಾಲ್​ ಬಾಬುಗಳ ಹತ್ತಿರ ಮಾಡುತ್ತಿದ್ದ ಕಂಟ್ರಾಕ್ಟು ಕೆಲಸದಲ್ಲಿ ಬಂದ ದಳ್ಳಾಳಿಯನ್ನೆಲ್ಲಾ ನಾಗಮಹಾಶಯರು ಪ್ರತಿ ವರ್ಷವೂ ಪೂಜಾ ಸಾಮಗ್ರಿಗಳನ್ನು ಕೊಂಡುಕೊಳ್ಳುವುದಕ್ಕೆ ಉಪಯೋಗಿಸಿಬಿಡುತ್ತಿದ್ದರು. ಹೀಗೆ ವ್ಯಾಪಾರ ಮುಗಿಸಿಕೊಂಡು ರೈಲಿಗೆ ಹೊರಟರು. ಭಕ್ತರೊಬ್ಬರು ಅವರನ್ನು ಗಾಡಿಯಲ್ಲಿ ಕೂರಿಸಿಬರುವುದಕ್ಕೆಂದು ಹೋಗಿ, ಅವರ ಸಾಮಾನುಗಳನ್ನು ರೈಲಿನಲ್ಲಿ ಇರಿಸಿ ಬರುತ್ತಾ ತಮ್ಮ ಛತ್ರಿಯನ್ನು ಗಾಡಿಯಲ್ಲಿ ಇಟ್ಟಿದ್ದು, ಹೊರಡುವ ಆತುರದಲ್ಲಿ ಅಲ್ಲೇ ಮರೆತು ಬಂದುಬಿಟ್ಟರು. ನಾಗಮಹಾಶಯರು ಅದು ಆತನ ಛತ್ರಿಯೆಂದು ತಿಳಿದು ಅದನ್ನು ತೆಗೆದಿಟ್ಟುಕೊಳ್ಳುವುದಕ್ಕೆ ಹೋದರು. ಆದರೆ ಅಲ್ಲಿದ್ದ ಗೃಹಸ್ಥನೊಬ್ಬನು ಅದು ತನ್ನದೆಂದು ಕಿತ್ತಿಟ್ಟುಕೊಂಡನು. ನಾಗಮಹಾಶಯರು ಬಹುವಾಗಿ ಚರ್ಚಿಸಿದರು; ಆದರೆ ಅದರಿಂದೇನೂ ಫಲವಾಗಲಿಲ್ಲ. ಗಾಡಿ ಹೊರಟಮೇಲೆ, ಆತನು ಕ್ರಮಕ್ರಮವಾಗಿ ನಿದ್ರೆ ಹೋಗಿಬಿಟ್ಟು ಯಾವ ಸ್ಟೇಷನ್​ನಲ್ಲಿ ಇಳಿಯಬೇಕಾಗಿತ್ತೋ ಅದು ಬಂದು ಹೋದರೂ ಏಳಲಿಲ್ಲ. ಮೂರು ನಾಲ್ಕು ಸ್ಟೇಷನ್​ ಮುಂದೆ ಹೋದ ಮೇಲೆ ಎಚ್ಚರವಾಯಿತು. ಅಲ್ಲಿ ಇಳಿಯಲು ಹೆಚ್ಚು ಛಾರ್ಜು ಕೊಡಬೇಕಾಯಿತು. ಆದರೆ ಕೈಯಲ್ಲಿ ದುಡ್ಡಿರಲಿಲ್ಲ. ಆದ್ದರಿಂದ ಸ್ಟೇಷನ್​ ಮಾಸ್ಟರು ಆತನನ್ನು ಅಲ್ಲಿಯೇ ಹಿಡಿದು ಕೂರಿಸಿದರು. ಈ ಸಂಗತಿಯನ್ನು ಹೇಳಿ ನಾಗಮಹಾಶಯರು “ಅನ್ಯಾಯದ ಕೆಲಸಕ್ಕೆ ಕೂಡಲೆ ಫಲ ಕಾಣುತ್ತದೆ, ಆದರೂ ಮನುಷ್ಯನಿಗೆ ಜ್ಞಾನ ಬರುವುದಿಲ್ಲ” ಎನ್ನುತ್ತಿದ್ದರು. </p>
		<p>ಅದೇ ಗಾಡಿಯಲ್ಲಿ ಮತ್ತೊಬ್ಬಾತನು ಒಬ್ಬ ವೇಶ್ಯೆಯನ್ನು ಕರೆದುಕೊಂಡು ಹೋಗುತ್ತಿದ್ದನಂತೆ. ಅವರಮೇಲೆ ದೃಷ್ಟಿ ಹೋದಕೂಡಲೆ ನಾಗಮಹಾಶಯರಿಗೆ, ಒಂದು ಹೆಣ್ಣು ಪಿಶಾಚಿಯು ಆ ಮನುಷ್ಯನನ್ನು ಮೆಟ್ಟಿಕೊಂಡು ಅವನ ಕುತ್ತಿಗೆಯಿಂದ ರಕ್ತವನ್ನು ಹೀರುತ್ತಿರುವಂತೆಯೂ ಅವನ ಮಾಂಸವೆಲ್ಲಾ ಮುಗಿದು ಬರಿಯ ಮೂಳೆ ಮಾತ್ರ ಉಳಿದಿರುವಂತೆಯೂ ಕಂಡಿತು. ಆದ್ದರಿಂದ ನಾಗಮಹಾಶಯರು ಚಮಕಿತರಾಗಿ “ಅಮ್ಮಾ! ಅಮ್ಮಾ!” ಎನ್ನುತ್ತ ಅರಿಚಿಕೊಂಡು ಎದ್ದರಂತೆ! ಅವರು “ನಿಜವಾಗಿ ಇದೆಲ್ಲವನ್ನೂ ಈ ನನ್ನ ಕಣ್ಣಿನಿಂದಲೇ ನೋಡಿದೆ” ಎನ್ನುತ್ತಿದ್ದರು. </p>
		<p>ಈ ಸಾರಿ ದುರ್ಗಾಪೂಜೆ ಮುಗಿದ ಮೇಲೆ ನಾಗಮಹಾಶಯರು ಜಾಗ್ರತೆಯಾಗಿಯೇ ಕಲ್ಕತ್ತೆಗೆ ಬಂದರು. </p>
		<p>ಈ ಸಲವೂ ಅವರು ಸುರೇಶಬಾಬುವನ್ನೂ ಚಕ್ರವರ್ತಿಗಳನ್ನೂ ಜೊತೆಯಲ್ಲಿ ಕರೆದುಕೊಂಡು ಮಧ್ಯೆ ಮಧ್ಯೆ ಆಲಂಬಜಾರ ಮಠಕ್ಕೂ ದಕ್ಷಿಣೇಶ್ವರಕ್ಕೂ ಗಿರಿಶಬಾಬುಗಳ ಮನೆಗೂ ಹೋಗಿಬರುತ್ತಿದ್ದರು. ಕುಮಾರಟುಲಿಯ ಮನೆಗೆ ಅನೇಕ ಜನರು ಅವರ ದರ್ಶನಮಾಡುವುದಕ್ಕೆ ಬರುತ್ತಿದ್ದರು. ಯಾರಾದರೂ ಏನಾದರೂ ಗೌರವವನ್ನು ತೋರಿಸಿದರೆ, ನಾಗಮಹಾಶಯರು ಅಸ್ಥಿರರಾಗಿ “ಏನು, ಈ ಹಾಳು ಅಸ್ಥಿಮಾಂಸಪಂಜರವನ್ನು ನೋಡುವುದಕ್ಕೆ ಬಂದಿರಾ?” ಗುರುಮಹಾರಾಜರ ವೃತ್ತಾಂತವೇನನ್ನಾದರೂ ಹೇಳಿ ಪ್ರಾಣವನ್ನು ತಂಪಿಸಿ“ ಎನ್ನುತ್ತಿದ್ದರು. ಗಿರಿಶಬಾಬುಗಳು ಮಧ್ಯೆ ಮಧ್ಯೆ ಅವರನ್ನು ತಮ್ಮ ಮನೆಗೆ ಊಟಕ್ಕೆ ಕರೆದುಕೊಂಡು ಹೋಗುತ್ತಿದ್ದರು. ಅವರ ಮನೆಯ ಊಟವೆಂದರೆ, ನಾಗಮಹಾಶಯರು ಅತ್ಯಂತ ಆದರದಿಂದ ಒಪ್ಪಿಕೊಳ್ಳುತ್ತಿದ್ದರು; ”ಗಿರಿಶಬಾಬುಗಳು ಇಟ್ಟ ಅನ್ನವನ್ನು ತಿಂದರೆ, ಶರೀರವೂ ಮನಸ್ಸೂ ಪರಿಶುದ್ಧವಾಗುತ್ತದೆ“ ಎನ್ನುತ್ತಿದ್ದರು. ಪರಮಹಂಸರ ಯಾವ ಶಿಷ್ಯರ ಮನೆಯೇ ಆಗಲಿ, ಅಲ್ಲಿ ನಾಗಮಹಾಶಯರು ಊಟಮಾಡುವುದಕ್ಕೆ ಹಿಂದೆಗೆಯುತ್ತಿರಲಿಲ್ಲ; ರಾಮಕೃಷ್ಣ ಭಕ್ತರ ಸಂಬಂಧದಲ್ಲಿ ಅವರು ಯಾವ ವರ್ಣಾಶ್ರಮ ಧರ್ಮವಿಚಾರವನ್ನೂ ಮಾಡುತ್ತಿರಲಿಲ್ಲ. ”ಈ ಭಕ್ತರ ಸಮಾಗಮವು ಪುರುಷೋತ್ತಮ ಕ್ಷೇತ್ರದಲ್ಲಿನ ಅನ್ನಸತ್ರಕ್ಕೆ ಸಮಾನ" ಎನ್ನುತ್ತಿದ್ದರು. </p>
		<p>ಒಂದು ದಿನ ಗಿರಿಶಬಾಬುಗಳು ಊಟಕ್ಕೆ ಕರೆದು ಅವೊತ್ತು ಬಿಸಿಬೇಳೆ ಹುಳಿಯನ್ನವನ್ನು ಮಾಡಿಸಿದ್ದರು. ನಾಗಮಹಾಶಯರು ಊಟಕ್ಕೆ ಕುಳಿತಾಗ ಅವರ ಮುಂದೆ ಒಂದು ತಟ್ಟೆಯಲ್ಲಿ ಬಿಸಿಬೇಳೆ ಹುಳಿಯನ್ನ ಇನ್ನೊಂದು ತಟ್ಟೆಯಲ್ಲಿ ಪಲ್ಯ ಗೊಜ್ಜು ಮುಂತಾದ ವ್ಯಂಜನ ಪದಾರ್ಥಗಳು ಇದ್ದುವು. ವ್ಯಂಜನಗಳನ್ನೇ ಬೇರೆ ಪಾತ್ರೆಯಲ್ಲಿ ಬಡಿಸಿರುವುದನ್ನು ನೋಡಿ ಕೈ ಕೈ ಮುಗಿಯುತ್ತ  <span>–</span>  “ಇದರಿಂದ ಸುಖಾಭಿಲಾಷೆಯಾಗುತ್ತದೆ; ಸುಖಾಭಿಲಾಷೆಯಾಗುತ್ತದೆ! (ಆದ್ದರಿಂದ ತೆಗೆದುಬಿಡಿ)” ಎಂದು ಬೇಡಿಕೊಳ್ಳುತ್ತ ಅನ್ನದ ತಟ್ಟೆಗೇ ಸ್ವಲ್ಪ ಸ್ವಲ್ಪ ವ್ಯಂಜನಗಳನ್ನು ಹಾಕಿಕೊಂಡು ಆ ತಟ್ಟೆಯನ್ನು ತೆಗೆದಿಟ್ಟುಬಿಟ್ಟರು. ಹಾಗೇ ಗಿರಿಶಬಾಬುಗಳ ಜೊತೆಯಲ್ಲಿ ಊಟಮಾಡುತ್ತಿರುವಾಗ ಉಪ್ಪು ಬಡಿಸುವುದಕ್ಕೆ ಬಂದರೆ ಅದನ್ನು ಹಾಕಿಸಿಕೊಳ್ಳುತ್ತಿರಲಿಲ್ಲ  <span>–</span>  “ನಾಲಗೆಗೆ ರುಚಿಯ ಅನುಭವ ಬರುತ್ತದೆ” ಎಂದು ಅದಕ್ಕೆ ಕಾರಣವನ್ನು ಹೇಳುತ್ತಿದ್ದರು. </p>
		<p>ಮತ್ತೊಂದು ದಿನ ಊಟಕ್ಕೆ ಕರೆದು ಮತ್ಸ್ಯಾಹಾರವನ್ನು ಮಾಡಿಸಿದ್ದರು. ನಾಗಮಹಾಶಯರಿಗೆ ಹೇಗಾದರೂ ಅದನ್ನು ತಿನ್ನಿಸಬೇಕೆಂದು ಗಿರಿಶಬಾಬುಗಳಿಗೆ ಆಶೆ; (ಅವರು ಮತ್ಸ್ಯ ಮಾಂಸಾದಿಗಳನ್ನು ತಿನ್ನುತ್ತಿರಲಿಲ್ಲ). ಅದಕ್ಕೆ ಸರಿಯಾಗಿ ಆಗ “ಪ್ರಸಾದಕೊಡಿ, ಪ್ರಸಾದಕೊಡಿ” ಎಂದು ಕೇಳಿದರು. ರಾಮಕೃಷ್ಣ ಪರಮಹಂಸರ ಭಕ್ತರನ್ನು “ಪ್ರಸಾದಕೊಡಿ” ಎಂದು ಬಹು ಭಕ್ತಿಯಿಂದಲೂ ಆದರದಿಂದಲೂ ಕೇಳುತ್ತಿದ್ದರು. ಆದರೆ ಆ ಮಹಾಪುರುಷರಿಗೆ ಪ್ರಸಾದ ಕೊಡುವುದಕ್ಕೆ ಯಾರಿಗೂ ಧೈರ್ಯವಿರುತ್ತಿರಲಿಲ್ಲ. ಗಿರಿಶರು ಮಾತ್ರ ಈ ಅವಕಾಶವನ್ನು ಬಿಡಲಿಲ್ಲ. "ಜಯ ರಾಮಕೃಷ್ಣ!  <span>–</span>  ಈ ಪ್ರಸಾದ ತೆಗೆದುಕೊಳ್ಳಿ!“ ಎನ್ನುತ್ತ ಮತ್ಸ್ಯಪಾಕವನ್ನು ಕೊಟ್ಟರು. ನಾಗಮಹಾಶಯರು ಅದನ್ನು ತಿನ್ನುತ್ತ ”ಬಹಳ ಬುದ್ಧಿವಂತಿಕೆ ಮಾಡಿದಿರಿ, ಬಹಳ ಬುದ್ಧಿವಂತಿಕೆ ಮಾಡಿದಿರಿ!" ಎಂದರು. </p>
		<p>ಚಳಿಗಾಲದಲ್ಲಿ ಬೆಚ್ಚಗೆ ಹೊದ್ದುಕೊಳ್ಳುವುದಕ್ಕೆ ಸರಿಯಾದ ಹೊದಿಕೆಯಿಲ್ಲದೆ ನಾಗಮಹಾಶಯರಿಗೆ ತೊಂದರೆಯಾಗಿದೆ ಎಂದು ತಿಳಿದು, ಒಂದು ಸಾರಿ ಗಿರಿಶಬಾಬುಗಳು ಅವರಿಗೆ ಒಂದು ಕಂಬಳಿಯನ್ನು ಕಳುಹಿಸಿಕೊಟ್ಟರು. ಶ್ರೀ ದೇವೇಂದ್ರನಾಥ ಮಜುಮದಾರರು ಇದನ್ನು ಕೊಡಲು ತೆಗೆದುಕೊಂಡು ಹೋದರು. ನಾಗಮಹಾಶಯರು ಯಾರಿಂದಲೂ ಏನನ್ನೂ ತೆಗೆದುಕೊಳ್ಳುತ್ತಿರಲಿಲ್ಲವೆಂದು ಗಿರಿಶರಿಗೆ ಗೊತ್ತಿತ್ತು; ಆದ್ದರಿಂದ ದೇವೇಂದ್ರರು ಕೊಟ್ಟ ಕಂಬಳಿಯನ್ನು ತೆಗೆದುಕೊಂಡರೆಂದು ಕೇಳಿದ ಕೂಡಲೆ ಗಿರಿಶರಿಗೆ ಸಂತೋಷವಾಯಿತು. ಸ್ವಲ್ಪ ದಿವಸದ ಮೇಲೆ, ತಾವು ಕೊಟ್ಟ ಕಂಬಳಿಯನ್ನು ನಾಗಮಹಾಶಯರು ಹೊದ್ದುಕೊಳ್ಳುತ್ತಿಲ್ಲ, ಯಾವಾಗಲೂ ತಲೆಯ ಮೇಲೆ ಹೊತ್ತುಕೊಂಡಿರುತ್ತಾರೆ ಎಂಬ ವರ್ತಮಾನವು ಅವರ ಕಿವಿಗೆ ಬಿತ್ತು. ಗಿರಿಶಬಾಬುಗಳು ಕುತೂಹಲದಿಂದ ಇದು ನಿಜವೇ ಎಂದು ನೋಡಿಕೊಂಡರು ಬರಲು ದೇವೇಂದ್ರರನ್ನು ಕಳುಹಿಸಿಕೊಟ್ಟರು. ಅವರು ನೋಡಿಕೊಂಡು ಬಂದು “ನಾಗಮಹಾಶಯರು ಕಂಬಳಿಯನ್ನು ತಲೆಯಮೇಲಿಟ್ಟುಕೊಂಡು ಕುಳಿತಿದ್ದಾರೆ” ಎಂದು ತಿಳಿಸಿದರು. </p>
		<p>ಕಲ್ಕತ್ತೆಯಲ್ಲಿ ಮೂರು ತಿಂಗಳಿದ್ದು ನಾಗಮಹಾಶಯರು ಪುನಃ ಊರಿಗೆ ಹೋದರು. ದೀನದಯಾಳುವಿನ ದೇಹವು ದಿನದಿನಕ್ಕೆ ಶಿಥಿಲವಾಗುತ್ತಿತ್ತು. ಆದ್ದರಿಂದ ಇನ್ನು ಮುಂದೆ ನಾಗಮಹಾಶಯರು ಕಲ್ಕತ್ತೆಗೆ ಅಷ್ಟು ಪದೇ ಪದೇ ಬರುವುದಕ್ಕಾಗುತ್ತಿರಲಿಲ್ಲ. </p>
		<p>ಸ್ವಾಮಿ ವಿವೇಕಾನಂದರು ಅಮೇರಿಕಾದಿಂದ ಮೊದಲು ಸಾರಿ ಬಂದಮೇಲೆ ಚಕ್ರವರ್ತಿಗಳು ಅವರನ್ನು ದರ್ಶನಮಾಡಿಕೊಂಡು ಬರುವುದಕ್ಕೆ ಹೋಗಿದ್ದರು. ನಾಗಮಹಾಶಯರ ಹತ್ತಿರಕ್ಕೆ ಅವರು ಹೋಗಿ ಬರುವುದುಂಟೆಂದು ಕೇಳಿ ಸ್ವಾಮಿಗಳು ಚಕ್ರವರ್ತಿಗಳನ್ನು ಕುರಿತು  <span>–</span>  “ವಯಂ ತತ್ವಾನ್ವೇಷಾತ್​ ಹತಾಃ ಮಧುಕರ (ನಾಗ), ತ್ವಂ ಖಲುಕೃತೀ. ತತ್ತ್ವವನ್ನು ಹುಡುಕುತ್ತ ಹುಡುಕುತ್ತಲೇ ನಮ್ಮ ಜೀವನವು ವ್ಯರ್ಥವಾಗಿ ಕಳೆದುಹೋಯಿತು. ನಮ್ಮಲ್ಲಿ ನಾಗಮಹಾಶಯರೊಬ್ಬರೇ ‘ಕೃತಿ’ ಸಂತಾನ!” ಎಂದರು. ಆಮೇಲೆ ಸ್ವಾಮಿಗಳು ನಾಗಮಹಾಶಯರ ಊರಿಗೆ ಹೋಗಬೇಕೆಂದು ಇಚ್ಛೆಯನ್ನು ಸೂಚಿಸಲು ಅವರ ಅಪೇಕ್ಷೆಯನ್ನು ತಿಳಿಸಿ ಚಕ್ರವರ್ತಿಗಳು ನಾಗಮಹಾಶಯರಿಗೆ ಕಾಗದ ಬರೆದರು. </p>
		<p>ಸ್ವಾಮಿಗಳು ನಮ್ಮ ದೇಶಕ್ಕೆ ಹಿಂತಿರುಗಿ ಬಂದ ವರ್ತಮಾನವನ್ನು ಕೇಳಿದ ಕೂಡಲೆ ನಾಗಮಹಾಶಯರು ಅವರನ್ನು ನೋಡಬೇಕೆಂದು ಕಲ್ಕತ್ತೆಗೆ ಬಂದರು. ಆಗ ಬೇಲೂರ ಮಠವು ಸಿದ್ಧವಾಗಿತ್ತು; ಸ್ವಾಮಿ ವಿವೇಕಾನಂದರು ಅಲ್ಲಿಯೇ ವಾಸವಾಗಿದ್ದರು. ಮಧ್ಯಾಹ್ನದ ಮೇಲೆ ನಾಗಮಹಾಶಯರು ಚಕ್ರವರ್ತಿಗಳೊಡನೆ ಬೇಲೂರಿಗೆ ಬಂದು ಸ್ವಾಮಿಗಳಿಗೆ ನೆಲಮುಟ್ಟಿ ನಮಸ್ಕಾರಮಾಡಿದರು. ಸ್ವಾಮಿಗಳ ದೇಹದಲ್ಲಿ ಆರೋಗ್ಯವಿರಲಿಲ್ಲವೆಂದು ಕೇಳಿ ನಾಗಮಹಾಶಯರು ತುಂಬ ಕಳವಳಪಟ್ಟು "ತಾವು ಬಂಗಾರದ ಮೊಹರುಗಳು ತುಂಬಿದ ಪೆಟ್ಟಿಗೆ; ಈ ದೇಹದ ರಕ್ಷಣದಿಂದ ಜಗತ್ತಿಗೆ ಕಲ್ಯಾಣವಾಗುತ್ತದೆ  <span>–</span>  ಎಂದು ಗುರುಮಹಾರಾಜರು ಹೇಳುತ್ತಿದ್ದರು” ಎಂದರು. ನಾನಾ ಮಾತುಕತೆಗಳಾದ ಮೇಲೆ ಸ್ವಾಮಿಗಳು ಅವರನ್ನು ಮಠದಲ್ಲಿಯೇ ವಾಸಮಾಡುವಂತೆ ಕೇಳಿಕೊಂಡರು. ನಾಗಮಹಾಶಯರು “ಏನುಮಾಡಲಿ! ಹೇಗೆ ಗುರುಮಹಾರಾಜರ ಆಜ್ಞೆಯನ್ನು ಮೀರಲಿ? ಅವರು ನನ್ನನ್ನು ಮನೆಯಲ್ಲಿಯೇ ಇರು ಎಂದು ಹೇಳಿಹೋಗಿದ್ದಾರೆ” ಎಂದು ಉತ್ತರಕೊಟ್ಟರು. ನಾಗಮಹಾಶಯರು ಅಲ್ಲಿಗೆ ಬಂದಿದ್ದಕ್ಕಾಗಿ ಗೌರವವನ್ನು ಸೂಚಿಸಿ, ಸ್ವಾಮಿಗಳ ಅಪ್ಪಣೆ ಮೇರೆಗೆ, ಅವೊತ್ತು ಮಠದ ಬ್ರಹ್ಮಚಾರಿ ಮತ್ತು ಸಂನ್ಯಾಸಿಗಳಿಗೆ ಅನಧ್ಯಯನದ ರಜವನ್ನು ಕೊಟ್ಟದ್ದಾಯಿತು. ಎಲ್ಲರೂ ಬಂದು ಸ್ವಾಮಿಗಳನ್ನು ಸುತ್ತಿಕೊಂಡು ಕುಳಿತರು. ಸ್ವಾಮಿಗಳು ರಾಮಕೃಷ್ಣರ ಹೆಸರನ್ನು ಹೇಳುತ್ತಿದ್ದ ಹಾಗೇ ನಾಮಹಾಶಯರು ಎದ್ದು ನಿಂತು ಗಟ್ಟಿಯಾಗಿ ”ಜಯ ರಾಮಕೃಷ್ಣ, ಜಯ ರಾಮಕೃಷ್ಣ!“ ಎನ್ನುತ್ತ ಜಯಘೋಷಮಾಡುತ್ತ “ಅವೊತ್ತು ದಕ್ಷಿಣೇಶ್ವರಕ್ಕೆ ಹೋಗಿ ನೋಡಿದೆ, ಗುರುಮಹಾರಾಜರು ಅಲ್ಲಿರಲಿಲ್ಲ; ಅವರು ಮಠಕ್ಕೆ ಬಂದು ಕುಳಿತಿದ್ದಾರೆ!” ಎಂದರು. ಮಠ ಮಂದಿರಾದಿಗಳನ್ನು ಮಾಡಿಸಿದ್ದು ಸರಿಯೇ ಅಲ್ಲವೇ ಎಂದು ಸ್ವಾಮಿಗಳು ಪ್ರಶ್ನೆಮಾಡಲು ನಾಗಮಹಾಶಯರು “ಇವೆಲ್ಲಾ ಗುರುಮಹಾರಾಜರ ಇಷ್ಟದಂತೆ ಆಗಿದೆ, ಇದರಿಂದ ಜಗತ್ತಿಗೂ ಜೀವರಿಗೂ ಕಲ್ಯಾಣವಾಗುತ್ತದೆ, ಕಲ್ಯಾಣವಾಗುತ್ತದೆ! ತಮ್ಮ ದೇಹಸ್ಥಿತಿಯನ್ನು ನೋಡಿಕೊಳ್ಳಿ, ಈ ದೇಹದ ರಕ್ಷಣೆಯಿಂದ ಜಗತ್ತಿಗೆ ಮಂಗಳವಾಗುತ್ತದೆ” ಎಂದರು. ಸ್ವಾಮಿಗಳು ಅಲ್ಲಿ ಸೇರಿದ್ದ ಭಕ್ತರನ್ನು ಮತ್ತು ಸಂನ್ಯಾಸಿಗಳನ್ನು ಕುರಿತು “ಈಶ್ವರ ಕೃಪೆಯಿಂದ ಎಂಥ ಸ್ಥಿತಿಯುಂಟಾಗಬಹುದೆಂಬುದನ್ನು ನಾಗಮಹಾಶಯರೊಬ್ಬರನ್ನು ನೋಡಿಯೇ ತಿಳಿದುಕೊಳ್ಳಬೇಕಾಗಿದೆ! ತ್ಯಾಗ ಇಂದ್ರಿಯಸಂಯಮಗಳಲ್ಲಿ ಅವರು ನಮಗಿಂತಲೂ ಎಷ್ಟೋ ಶ್ರೇಷ್ಠರಾಗಿದ್ದಾರೆ” ಎಂದರು. ಸ್ವಲ್ಪ ಹೊತ್ತಿನ ಮೇಲೆ ನಾಗಮಹಾಶಯರನ್ನು ದೇವರ ಮನೆಗೆ ಕರೆದುಕೊಂಡು ಹೋದರು. ಅವರು “ಶ್ರೀಮಂದಿರ! ಶ್ರೀಮಂದಿರ!” ಎನ್ನುತ್ತ ಬಾಗಿಲಿನ ಎದುರಿಗೆ ನಮಸ್ಕಾರ ಹಾಕಲು ತೊಡಗಿದರು. </p>
		<p>ಪ್ರತಿನಿತ್ಯವೂ ಬೆಳಗ್ಗೆ ಸಾಯಂಕಾಲ ಸ್ವಾಮಿಗಳು ಮಠದ ಅಂಗಳದಲ್ಲಿ ತಿರುಗಾಡುತ್ತಿದ್ದರು. ಇವೊತ್ತು ನಾಗಮಹಾಶಯರೂ ಅವರ ಹಿಂದೆ ಹಿಂದೆಯೇ ತಿರುಗುವುದಕ್ಕೆ ಹೋದರು. ರಾತ್ರಿ ಅವರು ಮಠದಲ್ಲಿ ನಿಲ್ಲುವುದಿಲ್ಲವೆಂದು ಕೇಳಿ “ಹಾಗಾದರೆ ಹೊತ್ತು ಮುಳುಗುತ್ತ ಬಂತು, ಒಂದು ದೋಣಿಯನ್ನು ನೋಡಿ” ಎಂದು ಹೇಳಿಕಳುಹಿಸಿದರು. ಹೊರಡುವಾಗ ನಾಗಮಹಾಶಯರು ಅವರಿಗೆ “ಜಯ ಶಿವಶಂಕರ, ಜಯ ಶಿವಶಂಕರ” ಎಂದು ನಮಸ್ಕಾರಮಾಡಿದರು. ಸ್ವಾಮಿಗಳು ಅವರನ್ನು ಕೈಹಿಡಿದು ಎಬ್ಬಿಸಿ “ಆಗಾಗ್ಗೆ ಬಂದು ದರ್ಶನಕೊಡುತ್ತಿರಿ; ನಮ್ಮ ಮೇಲೆ ಕೃಪೆಮಾಡಿ” ಎಂದರು. ಸ್ವಾಮಿಗಳ ಹೆಸರೆತ್ತಿದರೆ ಅವರು “ಜಯ ಶಿವಶಂಕರ!” ಎಂದು ಕೈಮುಗಿಯುತ್ತಿದ್ದರು. ಹಾಗೆಯೇ ಪಶ್ಚಿಮ ದೇಶದಲ್ಲಿ ಸ್ವಾಮಿಗಳ ಧರ್ಮಪ್ರಚಾರ ಮತ್ತು ದಿಗ್ವಿಜಯಗಳ ವೃತ್ತಾಂತ ಬಂದಾಗ ನಾಗಮಹಾಶಯರು “ಮಹಾವೀರ, ಮಹಾವೀರ!” ಎನ್ನುತ್ತ ಸಿಂಹನಾದ ಮಾಡುತ್ತಿದ್ದರು. </p>
		<p>ಬಾಗಬಜಾರಿನ ಬಲರಾಮಬಸುಗಳ ಮನೆಯು ಶ್ರೀರಾಮಕೃಷ್ಣ ಪರಮಹಂಸರಿಗೆ ಅತಿ ಪ್ರಿಯವಾದ ಸ್ಥಳವಾಗಿತ್ತು. ನಾಗಮಹಾಶಯರು ಅದನ್ನು “ಶ್ರೀವಾಸನ ಅಂಗಳ” ಎನ್ನುತ್ತಿದ್ದರು.* ರಾಮಕೃಷ್ಣರ ಭಕ್ತರು ಕಲ್ಕತ್ತೆಗೆ ಬಂದರೆ ಇಲ್ಲಿಯೇ ನಿಲ್ಲುತ್ತಿದ್ದರು. ನಾಗಮಹಾಶಯರು ಮಧ್ಯೆ ಮಧ್ಯೆ ಅಲ್ಲಿಗೆ ಹೋಗಿ ಅವರ ದರ್ಶನಮಾಡಿಕೊಂಡು ಬರುತ್ತಿದ್ದರು. ಒಂದು ದಿನ ಚಕ್ರವರ್ತಿಗಳೂ ಅವರ ಜೊತೆಯಲ್ಲಿ ಅಲ್ಲಿಗೆ ಹೋಗದ್ದರು. ಅವೊತ್ತು ಸ್ವಾಮಿ ಬ್ರಹ್ಮಾನಂದರೂ ಸ್ವಾಮಿ ಪ್ರೇಮಾನಂದರೂ ಅಲ್ಲಿ ಇದ್ದು ನಾನಾ ವಿಷಯಗಳನ್ನು ಕುರಿತು ಮಾತನಾಡುತ್ತಿದ್ದರು. ನಾಗಮಹಾಶಯರು ಬಂದ ಕೂಡಲೆ ಆ ಮಾತು ನಿಂತು ಬರಿಯ ರಾಮಕೃಷ್ಣ ಪರಮಹಂಸರ ಮಾತಿಗೇ ಆರಂಭವಾಯಿತು. ಮನೆಗೆ ಹಿಂತಿರುಗಿ ಹೊರಟಾಗ ಬ್ರಹ್ಮಾನಂದರು “ನಾಗಮಹಾಶಯರು ಬಂದ ಕೂಡಲೆ ಹರಟೆ ನಿಂತುಹೋಗಿ, ನಮಗೆ ಗುರುಮಹಾರಾಜರ ಸ್ಮರಣೆಯುಂಟಾಯಿತು. ಮಿಕ್ಕ ಮಾತೆಲ್ಲಾ ಎಲ್ಲೋ ಹೋಯಿತು. ಇಂಥಾ ಮಹಾಪುರುಷರು ಇರುವುದರಿಂದ ಈಗಲೂ ಭರತಖಂಡದಲ್ಲಿ ಧರ್ಮ ಕರ್ಮಗಳು ಜಾಗೃತವಾಗಿವೆ. ನಾಗಮಹಾಶಯರು ಧನ್ಯರು!” ಎಂದರು. ನಾಗಮಹಾಶಯರೂ ರಾಮಕೃಷ್ಣ ಭಕ್ತರ ವಿಚಾರವಾಗಿ “ಇವರೆಲ್ಲಾ ಮನುಷ್ಯರ ರೂಪಿನಲ್ಲಿ ಗುರುಮಹಾರಾಜರೊಡನೆ ಲೀಲೆಗೋಸ್ಕರ ಅವತಾರಮಾಡಿದ್ದಾರೆ! ಅವರನ್ನು ತಿಳಿಯಬಲ್ಲವರಾರು, ತಿಳಿಯಬಲ್ಲವರಾರು?” ಎನ್ನುತ್ತಿದ್ದರು. </p>
		<p>* ಶ್ರೀವಾಸನು ಗೌರಾಂಗದೇವನ ಪ್ರಿಯ ಶಿಷ್ಯ. ಗೌರಾಂಗನು ಆತನ ಮನೆಗೆ ವಿಶೇಷವಾಗಿ ಹೋಗಿಬರುತ್ತಿದ್ದನಂತೆ. </p>
		<p>ಕ್ರಮೇಣ ದೀನದಯಾಳುವಿನ ಅಂತ್ಯಕಾಲವು ಸಮೀಪಿಸುತ್ತಿತ್ತು. ಕೊನೆಗಾಲದಲ್ಲಿ ಆತನು ಸಂಧ್ಯಾಪೂಜೆ ಮಾಡುತ್ತ, ಯಾವಾಗಲೂ ತುಲಸಿಯ ಮಾಲೆಯನ್ನು ಇಟ್ಟುಕೊಂಡು ಜಪಮಾಡುತ್ತಿದ್ದನು. ಸಂಸಾರದಲ್ಲಿ ಆತನಿಗೆ ಮತ್ತಾವ ಆಸಕ್ತಿಯೂ ಇರಲಿಲ್ಲ. ದೇಹದಲ್ಲಿ ಯಾವ ರೋಗವೂ ಕಾಲುಹಾಕಿಕೊಂಡಿರಲಿಲ್ಲ. ಒಂದು ದಿನ ಬೆಳಗ್ಗೆ ನಾಗಮಹಾಶಯರು ಅವನನ್ನು ಹಿಡಿದುಕೊಂಡು ಕರೆದು ತರುತ್ತಿರುವಾಗ ದಾರಿಯಲ್ಲಿ ಇದ್ದಕ್ಕಿದ್ದಹಾಗೆ ಸುಸ್ತಾಗಿ ಬಿದ್ದುಬಿಟ್ಟನು. ನಾಗಮಹಾಶಯರು ತಂದೆಯನ್ನು ಮನೆಗೆ ಎತ್ತಿಕೊಂಡುಬಂದರು. ಬರುತ್ತಿರುವಾಗಲೇ ಮುದುಕನಿಗೆ ಜ್ಞಾನವು ತಪ್ಪಿಹೋಯಿತು. ಮನೆಗೆ ಬಂದ ಮೇಲೇನೋ ಚೈತನ್ಯ ಬಂತು; ಆದರೆ ತಂದೆಗೆ ಅಂತ್ಯಕಾಲ ಸಮೀಪಿಸಿತೆಂದು ನಾಗಮಹಾಶಯರು ತಿಳಿದುಕೊಂಡು ಡಾಕ್ಟರಿಗೆ ಹೇಳಿಕಳುಹಿಸಿ ರಾಮನಾಮವನ್ನು ಶ್ರವಣಮಾಡಿಸುತ್ತಿದ್ದರು. ಮುದುಕನೂ ಜೊತೆಯಲ್ಲಿ ಉಚ್ಚಾರಣಮಾಡುತ್ತಿದ್ದನು. ಡಾಕ್ಟರು ಬಂದು ನೋಡಿದನು; ಪ್ರಬಲವಾದ ಪಾರ್ಶ್ವವಾಯು. ನಾಡೀಪರೀಕ್ಷೆ ಮಾಡಿನೋಡಲು  <span>–</span>  ಅಂತ್ಯ ಕಾಲವು ಸಮೀಪಿಸಿದ್ದಂತೆ ತೋರಿತು. ಇದಾದ ಕೆಲವು ಗಂಟೆಗಳ ಮೇಲೆ ಇಷ್ಟದೇವತೆಯ ಧ್ಯಾನಮಾಡುತ್ತ ಮಾಡುತ್ತ ದೀನದಯಾಳುವು, ತನ್ನ ಎಂಬತ್ತನೆಯ ವಯಸ್ಸಿನಲ್ಲಿ ದೇವಲೋಕವನ್ನು ಕುರಿತು ಪ್ರಯಾಣ ಮಾಡಿದನು. ಪಿತೃವಿಯೋಗದಿಂದ ನಾಗಮಹಾಶಯರು ಕಾತರರಾಗಲಿಲ್ಲ; ಇನ್ನೂ ಜ್ಞಾನದಿಂದ ಇದ್ದು ಪ್ರಾಣಬಿಟ್ಟನೆಂದು ಸಂತೋಷಪಟ್ಟರು. </p>
		<p>ನಾಗಮಹಾಶಯರು ವಿಧ್ಯುಕ್ತವಾಗಿ ಉತ್ತರಕ್ರಿಯೆಗಳನ್ನು ಮಾಡಿದರು. ಅರಳು ಅವಲಕ್ಕಿ ತಿಂದು ಉಪವಾಸಮಾಡಿಕೊಂಡಿರುತ್ತ ಶಾಸ್ತ್ರೋಕ್ತವಾಗಿ ದಶಪಿಂಡಗಳನ್ನು ಹಾಕಿದರು. ಆಮೇಲೆ ಶ್ರಾದ್ಧ. ಜೀವನದಲ್ಲಿ ಇದೇ ಕೊನೆಯ ಕಾರ್ಯವಾದ್ದರಿಂದ ಇದನ್ನು ಸ್ವಲ್ಪ ಚೆನ್ನಾಗಿ ಮಾಡಬೇಕೆಂದು ನಾಗಮಹಾಶಯರ ಆಶೆ; ಆದರೆ ದುಡ್ಡೆಲ್ಲಿಂದ ಬರಬೇಕು? ನಾರಾಯಣಗಂಜಿನ “ರ್ಯಾಲಿ ಬ್ರದರ್ಸ್”ನಲ್ಲಿದ್ದ ನೌಕರರು ನಾಗಮಹಾಶಯರ ಸಹಾಯಕ್ಕೆಂದು ಅವರಿಗೆ ತಿಳಿಯದಹಾಗೆ ಚಂದಾ ಎತ್ತುತ್ತಿದ್ದರು. ಕರ್ಣಾಕರ್ಣಿಕೆಯಾಗಿ ನಾಗಮಹಾಶಯರು ಈ ವೃತ್ತಾಂತವನ್ನು ತಿಳಿದು, ಅದನ್ನು ನಿಲ್ಲಿಸಬೇಕೆಂದು ಅವರಿಗೆ ವಿನೀತಭಾವದಲ್ಲಿ ಹೇಳಿ ಕಳುಹಿಸಿ, ತಾವು ವಾಸವಾಗಿದ್ದ ಮನೆಯನ್ನು ಅದೇ ಗ್ರಾಮಸ್ಥನಾದ ಒಬ್ಬ ದೊಡ್ಡ ಮನುಷ್ಯನಿಗೆ ಆಧಾರಹಾಕಿ ಐನೂರು ರೂಪಾಯಿ ಸಾಲ ತೆಗೆದುಕೊಂಡರು. ಅವರ ನೆರೆಯಲ್ಲಿದ್ದ ಚೌಧುರಿಯವರ ವೃದ್ಧಪತ್ನಿಯೂ ಶ್ರಾದ್ಧಕ್ಕೆಂದು ಠಾಕೂರಣಿಯವರಿಗೆ ಸ್ವಲ್ಪ ಸಾಲಕೊಟ್ಟರು. ಉತ್ತರಕ್ರಿಯೆಗೆ ಸುಮಾರು ನಾನೂರು ರೂಪಾಯಿ ಖರ್ಚಾಯಿತು.</p>
		<p>ತಂದೆಯ ಸಪಿಂಡೀಕರಣ ಶ್ರಾದ್ಧವನ್ನು ಮುಗಿಸಿಕೊಂಡು ನಾಗಮಹಾಶಯರು ಗಯಾಕ್ಷೇತ್ರಕ್ಕೆ ಹೋದರು. ಆಮೇಲೆ ಮುಂಡನ ಮಾಡಿಸಿಕೊಂಡು ಯಥಾ ವಿಧಿಯಾಗಿ ಮೂರು ದಿನ ಪಿಂಡಪ್ರದಾನಮಾಡಿ ಕಲ್ಕತ್ತೆಗೆ ಬಂದರು. ಸುರೇಶನಿಗೆ  <span>–</span>  ಅಂತ್ಯಕಾಲದಲ್ಲಿ ತಮ್ಮ ತಂದೆಯು ಸಂಸಾರದ ಸಕಲ ವಾಸನೆಯನ್ನೂ ಬಿಟ್ಟು, ವಿಷಯಚಿಂತೆಯಿಂದ ದೂರವಾಗಿ, ಜ್ಞಾನದಿಂದಿದ್ದು ದೇವರ ಧ್ಯಾನ ಮಾಡುತ್ತ ಮಾಡುತ್ತ ದೇಹತ್ಯಾಗ ಮಾಡಿದನೆಂದು ಹೇಳಿದರು. </p>
		<p>ನಾಗಮಹಾಶಯರು ತಮ್ಮ ತಂದೆಯ ಉತ್ತರಕ್ರಿಯಾದಿಗಳಿಗೆ ಸಾಲಮಾಡಿಕೊಂಡರೆಂಬ ಸಂಗತಿಯು ಪಾಲ್​ ಬಾಬುಗಳಿಗೆ ತಿಳಿಯಿತು. ಅವರು ಇನ್ನೂರು ರೂಪಾಯಿ ಮುಂಗಡ ತೆಗೆದುಕೊಂಡು ಕುಮಾರಟುಲಿಯ ಮನೆಯ ಬಾಡಿಗೆಯನ್ನು ಹೆಚ್ಚಿಸಿ, ಅಲ್ಲಿ ಹೊಸಬರನ್ನು ಒಕ್ಕಲು ತಂದಿಡಬೇಕೆಂದು ಸೂಚಿಸಿದರು. ರಣಜಿತನೂ ಇದಕ್ಕೆ ಒಪ್ಪಿದನು. ಆದರೆ ನಾಗಮಹಾಶಯರು ಇದಾವುದಕ್ಕೂ ಒಪ್ಪಲಿಲ್ಲ. ಹಿಂದಿನಿಂದಲೂ ಒಕ್ಕಲಿದ್ದ ಕೀರ್ತಿವಾಸನು ನಾಗಮಹಾಶಯರ ಉದಾರತೆಯನ್ನು ಕೇಳಿ ತಾನೇ ಹೆಚ್ಚು ಬಾಡಿಗೆ ಕೊಡುವುದಾಗಿ ಮುಂದೆ ಬಂದನು. ಆದರೆ ನಾಗಮಹಾಶಯರು  <span>–</span>  “ನೀವು ಹಗಲೂ ರಾತ್ರಿ ದುಡಿದು ಅಲ್ಪ ಸ್ವಲ್ಪ ಸಂಪಾದನೆಮಾಡುತ್ತೀರಿ; ಈ ಬಾಡಿಗೆ ಕೊಡುವುದಕ್ಕೇ ನಿಮಗೆ ಕಷ್ಟವಾಗಿದೆ; ಹೀಗಿರಲು, ನಾನು ಏನು ಮಾಡಿದರೂ ನಿಮ್ಮಿಂದ ಹೆಚ್ಚು ಬಾಡಿಗೆ ತೆಗೆದುಕೊಳ್ಳಲಾರೆ” ಎಂದು ಬಿಟ್ಟರು. ಅವರು ಕೀರ್ತಿವಾಸನನ್ನು ತಮ್ಮ ಮಗನಂತೆ ಪ್ರೀತಿಸುತ್ತಿದ್ದರು. ಕೀರ್ತಿವಾಸನೂ ಬಹು ಶ್ರದ್ಧಾಭಕ್ತಿಗಳಿಂದ ಅವರ ಸೇವೆ ಮಾಡುತ್ತಿದ್ದನು. ಆತನು ಈಗಲೂ ಅದೇಮನೆಯಲ್ಲಿ ವಾಸಮಾಡುತ್ತಿದ್ದಾನೆ. ನಾಗಮಹಾಶಯರು ಉಪಯೋಗಿಸುತ್ತಿದ್ದ ಕೊಟಡಿಯನ್ನೂ ಮುರುಕಲು ಮಂಚವನ್ನೂ ಬಹು ಜಾಗರೂಕತೆಯಿಂದ ನೋಡಿಕೊಳ್ಳುತ್ತಿದ್ದಾನೆ. ಠಾಕೂರಣಿಯವರು ಯಾವಾಗಲಾದರೂ ಕಲ್ಕತ್ತೆಗೆ ಬಂದರೆ ಈ ಮನೆಯಲ್ಲಿಯೇ ಇರುತ್ತಾರೆ. </p>
		<p>“ಶ್ರೀ ಶ್ರೀ ಮಾತೇ”ಯವರು ಈ ಕಾಲದಲ್ಲಿ ಬಾಗಬಜಾರಿಗೆ ಬಂದಿದ್ದರು. ನಾಗಮಹಾಶಯರು ಒಂದು ದಿನ ತಿಂಡಿಯನ್ನೂ ವಸ್ತ್ರವನ್ನೂ ತೆಗೆದುಕೊಂಡು ಅವರ ದರ್ಶನಕ್ಕೆಂದು ಹೊರಟರು. ಆದರೆ ದಾರಿಯಲ್ಲಿ ಹೊಟ್ಟೆನೋವು ಬಂದು ಮುಂದೆ ನಡೆಯಲಾರದೆ ಹೋಗಿ ಒಂದು ಮನೆಯ ಜಗಲಿಯ ಮೇಲೆ ಜ್ಞಾನವಿಲ್ಲದವರಂತೆ ಬಿದ್ದಿದ್ದರು. ಒಂದು ಗಾಡಿಯನ್ನು ಬಾಡಿಗೆಗೆ ಮಾಡಿಕೊಂಡು ಸುಖವಾಗಿ ಮನೆಗೆ ಬರಬಹುದಾಗಿತ್ತು; ಹತ್ತಿರ ದುಡ್ಡೂ ಇತ್ತು; ಆದರೆ ಶ್ರೀ ಮಾತೆಯವರಿಗೋಸ್ಕರ ಕೊಂಡುಕೊಂಡದ್ದನ್ನು ಅವರಿಗೆ ಅರ್ಪಿಸದೆ ಮನೆಗೆ ಹಿಂದಿರುಗಿ ಬರುವುದು ಹೇಗೆ? ಆದ್ದರಿಂದ “ಅಯ್ಯೋ ಅಮ್ಮ” ಎಂದು ನರಳುತ್ತ ಅಲ್ಲಿಯೇ ಬಿದ್ದಿದ್ದರು. ಸುಮಾರು ಎರಡು ಗಂಟೆಯ ಮೇಲೆ ನೋವು ಇಳಿಯಲು, ಅನಂತರ ಶ್ರೀ ಶ್ರೀ ಮಾತೆಯವರ ದರ್ಶನಮಾಡಿಕೊಂಡು ರಾತ್ರಿ ಒಂಬತ್ತು ಗಂಟೆಯ ಹೊತ್ತಿಗೆ ಮನೆಗೆ ಬಂದರು. ಅವೊತ್ತಿನ ಹಿಂದಿನ ದಿನವೂ ನಾಗಮಹಾಶಯರು ಹೊಟ್ಟೆ ಶೂಲೆಯಿಂದ ತುಂಬ ನರಳಿದ್ದರು. </p>
		<p>ಆ ವರ್ಷ ಕಲ್ಕತ್ತೆಯಲ್ಲಿ ಮೊದಲನೆಯ ಸಾರಿ ಪ್ಲೇಗು ಬಂದು ಬಡವರು ಐಶ್ವರ್ಯವಂತರು ಎಲ್ಲರೂ ರಾಜಧಾನಿಯನ್ನು ಬಿಟ್ಟು ಓಡಿ ಹೋಗುತ್ತಿದ್ದರು; ಆ ಮಹಾನಗರವು ಪ್ರಾಯಿಕವಾಗಿ ಜನಶೂನ್ಯವಾಗಿ ಹೋಗಿತ್ತು. ಪಾಲ್​ ಬಾಬುಗಳು ಕಲ್ಕತ್ತೆಯ ಮನೆಯ ಯೋಗಕ್ಷೇಮವನ್ನು ನಾಗಮಹಾಶಯರ ಮೇಲೆ ಹಾಕಿ ಹಳ್ಳಿಗೆ ಹೊರಟುಹೋದರು. ಒಬ್ಬ ಅಡಿಗೆಯ ಪರಿಚಾರಕ, ಒಬ್ಬ ಗುಮಾಸ್ತ, ಒಬ್ಬ ಆಳು ಮಾತ್ರ ಕಲ್ಕತ್ತೆಯ ಮನೆಯಲ್ಲಿರುತ್ತಿದ್ದರು. ಚಕ್ರವರ್ತಿಗಳು ಒಂದು ದಿನ ನಾಗಮಹಾಶಯರ ಹತ್ತಿರಕ್ಕೆ ಹೋಗಿ ನೋಡಲು, ಅವರು ಪಾಲ್​ ಬಾಬುಗಳ ಮನೆಯಲ್ಲಿ ಕುಳಿತುಕೊಂಡು, ಕಣ್ಣಿಗೆ ಕನ್ನಡಕ ಹಾಕಿಕೊಂಡು ಗೀತೆಯನ್ನು ಓದುತ್ತಿದ್ದರು. ಚಕ್ರವರ್ತಿಗಳನ್ನು ನೋಡಿ, “ಗೀತೆ ನನಗೇನು ಅರ್ಥವಾಗುತ್ತದೆ? ತಾವು ಪಂಡಿತರು, ಇದರಲ್ಲೆಲ್ಲಾ ತಮಗೇ ಅಧಿಕಾರ; ನಾನು ವಿದ್ಯಾವಂತನಲ್ಲ; ನೀವೇ ಗೀತೆಯನ್ನು ಓದಿ ಹೇಳಿ” ಎಂದು ಕೇಳಿದರು. ಅವರು ಗೀತೆಯಲ್ಲಿ, “ಕರ್ಮಣ್ಯಕರ್ಮ ಯಃ ಪಶ್ಯೇದಕರ್ಮಣಿ ಚ ಕರ್ಮ ಯಃ” ಎಂಬ ಶ್ಲೋಕವನ್ನು ಓದಿ, ಅದಕ್ಕೆ ಐದಾರು ವಿಧವಾದ ವ್ಯಾಖ್ಯಾನವನ್ನು ತಿಳಿಸಿದರು. ಆ ಎಲ್ಲಾ ಅರ್ಥಗಳನ್ನೂ ಕೇಳಿ ಅವರು ಶ್ರೀಧರಸ್ವಾಮಿಗಳ ಟೀಕೆಯನ್ನೇ ಎಲ್ಲಕ್ಕಿಂತಲೂ ಹೆಚ್ಚಾಗಿ ಶ್ಲಾಗಿಸಿದರು. ಇದಾದ ಮೂರು ದಿನದ ಮೇಲೆ ಗುಮಾಸ್ತನಿಗೆ ಪ್ಲೇಗು ತಗುಲಿತು. ಔಷಧೋಪಚಾರಗಳಿಗಾಗಿ ಒಬ್ಬ ಡಾಕ್ಟರು ಬಂದನು. ಆದರೆ ಸೇವಾ ಶುಶ್ರೂಷೆಗಳಿಗೆ ಯಾರನ್ನು ತರಬೇಕು? ಪ್ಲೇಗಿನ ರೋಗಿಯನ್ನು ಯಾರೂ ಮುಟ್ಟುತ್ತಿರಲಿಲ್ಲ. ಆದ್ದರಿಂದ, ನಾಗಮಹಾಶಯರೊಬ್ಬರೇ ರೋಗಿಯ ಶುಶ್ರೂಷೆ ಮಾಡುತ್ತ ಔಷಧಿ ಪಥ್ಯಗಳನ್ನು ಕೊಡುತ್ತಿದ್ದರು. ಈ ಮಧ್ಯೆ ಒಂದು ದಿನ ಚಕ್ರವರ್ತಿಗಳು ಅವರ ಹತ್ತಿರಕ್ಕೆ ಹೋಗಲು  <span>–</span>  “ಇನ್ನು ಐದಾರು ದಿನ ಇಲ್ಲಿಗೆ ಬರಬೇಡಿ!” ಎಂದರು. </p>
		<p>ಚಕ್ರ.  <span>–</span>  “ತಾವು ಇರುವ ಕಡೆಯಲ್ಲಿ ನನಗೇನು ಭಯ?” </p>
		<p>ನಾಗ. - ಲೋಕವ್ಯವಹಾರಕ್ಕೆ ಗೌರವ ಕೊಟ್ಟುಕೊಂಡು ಹೋಗಬೇಕು. ಇದು ಸಾಂಕ್ರಾಮಿಕ ಜಾಡ್ಯ; ಆದ್ದರಿಂದ ಕೆಲವು ದಿನ ಇಲ್ಲಿಗೆ ಬರುವುದು ಉಚಿತವಲ್ಲ. </p>
		<p>ಆ ಬ್ರಾಹ್ಮಣನು ಅವೊತ್ತೇ ಸತ್ತು ಹೋದನು; ಸಾಯುವುದಕ್ಕೆ ಮುಂಚೆ ತನ್ನನ್ನು ಗಂಗೆಗೆ ಕರೆದುಕೊಂಡು ಹೋಗಿಬಿಡಬೇಕೆಂದು ಹಟಮಾಡಲು, ಮತ್ತಾವ ಜನಸಹಾಯವೂ ಇಲ್ಲದೆ, ನಾಗಮಹಾಶಯರೊಬ್ಬರೇ ಆತನನ್ನು ಎತ್ತಿ ಹೊತ್ತುಕೊಂಡು ಹತ್ತಿರದ ಗಂಗಾಘಟ್ಟಕ್ಕೆ ಕರೆದುಕೊಂಡುಹೋದರು. ಅಲ್ಲಿ ಸ್ವಲ್ಪ ಹೊತ್ತಿಗೇ “ಗಂಗಾ ಗಂಗಾ” ಎನ್ನುತ್ತ ಎನ್ನುತ್ತ ನಾಗಮಹಾಶಯರ ತೊಡೆಯ ಮೇಲೆ ಆ ಬ್ರಾಹ್ಮಣನು ದೇಹತ್ಯಾಗಮಾಡಿದನು. ಆಮೇಲೆ ನಾಗಮಹಾಶಯರು ಪಾಲ್​ ಬಾಬುಗಳ ಆಳನ್ನು ಶವದ ಹತ್ತಿರ ಕಾವಲಿಟ್ಟು, ಅದನ್ನು ಒಪ್ಪ ಮಾಡುವುದಕ್ಕಾಗಿ ಬ್ರಾಹ್ಮಣರನ್ನು ಹುಡುಕಿಕೊಂಡು ಹೊರಟರು. ಪ್ಲೇಗಿನಲ್ಲಿ ಸತ್ತವನನ್ನು ಒಪ್ಪಮಾಡುವುದಕ್ಕೆ ಯಾರೂ ಬರುತ್ತಿರಲಿಲ್ಲ; ಆದ್ದರಿಂದ ಕಡೆಗೆ ಒಬ್ಬೊಬ್ಬರಿಗೆ ನಾಲ್ಕು ನಾಲ್ಕು ರೂಪಾಯಿನಂತೆ ಗೊತ್ತುಮಾಡಿ ಬಹುಕಷ್ಟದಿಂದ ನಾಲ್ಕೈದು ಜನರನ್ನು ಕೂಡಿ ಹಾಕಿದ್ದಾಯಿತು. ಈ ಸಂಸ್ಕಾರ ಕಾರ್ಯಕ್ಕೆ ನಾಗಮಹಾಶಯರ ಕೈಯಿಂದ ಒಟ್ಟು ಸುಮಾರು ಇಪ್ಪತ್ತೈದು ರೂಪಾಯಿ ಖರ್ಚಾಯಿತು. ಬಾಬು ಸುರೇಂದ್ರನಾಥಸೇನ, ಆಶುತೋಷಚೌಧುರಿ ಮತ್ತು ನರೇಂದ್ರನಾಥ ವಸು  <span>–</span>  ಇವರು, ಅವೊತ್ತು ನಾಗಮಹಾಶಯರನ್ನು ದರ್ಶನಮಾಡುವುದಕ್ಕೆಂದು ಹೋಗಿ ಅಲ್ಲಿದ್ದರು. ಸುರೇಂದ್ರರೂ ಆಶುತೋಷರೂ ನಾಗಮಹಾಶಯರ ಕೆಲಸವನ್ನು ನೋಡಿ ಸ್ತಬ್ಧರಾಗಿದ್ದರು; ನರೇಂದ್ರವಸು ಮಾತ್ರ  <span>–</span>  “ಈತ ಶುದ್ಧ ಹುಚ್ಚ!” ಎಂದರು. ಈ ಸಮಯದಲ್ಲಿ ನಾಗಮಹಾಶಯರು ಒಂದು ದಿನ ಕಾಳೀಘಟ್ಟಕ್ಕೆ ಹೋಗಿದ್ದರು. ಹಿಂತಿರುಗಿ ಬರುವಾಗ ಮೈದಾನದ ಹತ್ತಿರ ಭಕ್ತನೊಬ್ಬನನ್ನು ಕಂಡರು. ಆತನು ಅವರಿಗೆ ಕಲ್ಕತ್ತೆಯಲ್ಲಿ ಪ್ರಖ್ಯಾತವಾದ “ಈಡನ್​ ಗಾರ್ಡನ್​” ಎಂಬ ಉದ್ಯಾನವನ್ನು ತೋರಿಸುವುದಕ್ಕೆಂದು ಅವರನ್ನು ಕರೆದುಕೊಂಡು ಹೋದನು. ಅದನ್ನು ನೋಡಿ ನಾಗಮಹಾಶಯರು ಮಗುವಿನ ಹಾಗೆ ಸಂತೋಷಪಡುತ್ತ ಇದೇನು ಅದೇನು ಎಂದು ಕೇಳುತ್ತ ಬಂದರು. ಆಮೇಲೆ ಮನೆಗೆ ಹೊರಡುವ ಸಮಯದಲ್ಲಿ “ಮನುಷ್ಯನು ಕೇವಲ ಭೋಗಕ್ಕೋಸ್ಕರ ಒದ್ದಾಡುತ್ತಾನೆ. ಹೇಗೋ ಈ ದೇಹವನ್ನು ಪಡೆದಮೇಲೆ ಜನ್ಮ ಮೃತ್ಯುಗಳ ರಹಸ್ಯವನ್ನು ತಿಳಿಯುವುದಕ್ಕೆ ಪ್ರಯತ್ನಪಡುವುದನ್ನು ಬಿಟ್ಟು, ಮೇಲೆ ಮೇಲೆ ಮಧುರವಾದ ಕೆಲವು ವಿಷಯಗಳನ್ನು ಕಟ್ಟಿಕೊಂಡು ಎಲ್ಲರೂ ಮೈಮರೆತಿದ್ದಾರೆ. ಇಹವನ್ನು ಬಿಟ್ಟು ಜಾಗ್ರತೆಯಾಗಿ ಹೊರಟು ಹೋಗಲೇಬೇಕೆಂಬ ಜ್ಞಾನವಿಲ್ಲ! ಈ ಸಂಸಾರವು ಬರಿಯ ರಾಜಸಿಕ ಮತ್ತು ತಾಮಸಿಕ ವ್ಯಾಪಾರ, ಬರಿಯ ತರಾತುರಿ, ಬರಿಯ ಕಾಮಿನೀ ಕಾಂಚನಗಳ ಅಧಿಕಾರ! ಹಾ ದೇವರೆ, ಹಾ ದೇವರೆ, ನಿನ್ನದು ಏನು ವಿಚಿತ್ರ ಲೀಲೆ!” ಎಂದರು. </p>
		<p>ಇದಾದಮೇಲೆ ನಾಗಮಹಾಶಯರು ಒಂದು ದಿನ ಗಿರಿಶಬಾಬುಗಳ ಮನೆಗೆ ಹೋಗಿದ್ದರು. ಪರಮಹಂಸರ ಮಾತು ನಡೆಯುತ್ತಿರುವಾಗ ಸ್ವಾಮಿ ನಿರಂಜನಾನಂದರು  <span>–</span>  “ಮಹಾಶಯ, ತನ್ನನ್ನು ತಾನು ದೀನ ಹೀನ ಎಂದು ತಿಳಿದುಕೊಂಡರೆ, ಮನುಷ್ಯನು ದೀನ ಹೀನನೇ ಆಗಿಹೋಗುತ್ತಾನೆ ಎಂದು ಗುರುಮಹಾರಾಜರು ಹೇಳುತ್ತಿದ್ದರು; ತಾವು ಹಗಲೂ ರಾತ್ರಿ ಹೀಗೆ ತಮ್ಮನ್ನು ದೀನ ಹೀನನೆಂದು ಭಾವಿಸಿಕೊಳ್ಳುತ್ತೀರೇಕೆ?” ಎಂದು ಕೇಳಿದರು. ನಾಗಮಹಾಶಯರು "ನನ್ನ ಕಣ್ಣಿಗೇ ಕಾಣುತ್ತಿದೆ, ನಾನು ಅತ್ಯಂತ ಹೀನ, ಅತ್ಯಂತ ಅಧಮ ಎಂತ; ಹೀಗಿರುವಾಗ ನನ್ನನ್ನು ಶಿವ ಎಂತ ಹೇಗೆ ತಿಳಿದುಕೊಳ್ಳಲಿ? ತಾವು ಆ ಮಾತು ಹೇಳಿಕೊಳ್ಳಬಹುದು; ಈ ಗಿರಿಶಬಾಬುಗಳು ಹೇಳಿಕೊಳ್ಳಬಲ್ಲರು  <span>–</span>  ತಾವೆಲ್ಲರೂ ಗುರುಮಹಾರಾಜರ ಭಕ್ತರು; ನನಗೆ ಅಂಥ ಭಕ್ತಿ ಇದ್ದರೆ ತಾನೆ! ತಮ್ಮ ಕೃಪೆಯಾದರೆ, ಗುರುಮಹಾರಾಜರ ಕೃಪೆಯುಂಟಾದರೆ, ನಾನು ಧನ್ಯನಾಗಿ ಹೋಗುತ್ತೇನೆ“ ಎಂದು ಉತ್ತರಕೊಟ್ಟರು. ಈ ಮಾತನ್ನು ನಾಗಮಹಾಶಯರು ಎಷ್ಟು ದೀನ ಹೀನಭಾವದಲ್ಲಿ ಹೇಳಿದರೆಂದರೆ, ಸ್ವಾಮಿ ನಿರಂಜನಾನಂದರು ಯಾವ ತರ್ಕದಿಂದಲೂ ಯುಕ್ತಿಯಿಂದಲೂ ಅದನ್ನು ಪ್ರತಿಭಟಿಸಲಾರದೆ ಹೋದರು. ಗಿರಿಶಬಾಬುಗಳು ಈ ಸಂಗತಿಯನ್ನು ಎತ್ತಿ ”ನಿಜವಾದ ದೀನತೆಯುಂಟಾದರೆ, ನಿಜವಾಗಿಯೂ ಅಹಂಬುದ್ಧಿಯು ನಾಶವಾದರೆ, ಮನುಷ್ಯನಿಗೆ ನಾಗಮಹಾಶಯರ ಅವಸ್ಥೆಯು ಬರುತ್ತದೆ. ಇಂಥ ಮಹಾಪುರುಷರುಗಳ ಪಾದಸ್ಪರ್ಶದಿಂದ ಪೃಥ್ವಿಯು ಪವಿತ್ರಳಾಗುತ್ತಾಳೆ" ಎಂದು ಹೇಳುತ್ತಿದ್ದರು. </p>
		<p>ಆ ದಿವಸ ಮನೆಯಲ್ಲಿ ಕೆಲವು ಜನ ಗೃಹಸ್ಥರೊಡನೆ ಮಾತನಾಡುತ್ತ ಕುಳಿತಿದ್ದು, ನಾಗಮಹಾಶಯರು ತಮ್ಮನ್ನು “ಪಾಪದ ಮುದ್ದೆ” “ಕೀಟಕ್ಕಿಂತಲೂ ಅಲ್ಪ” ಎಂದುಕೊಳ್ಳುತ್ತಿದ್ದರು. ಹಾಗೆನ್ನುತ್ತ ಅನ್ನುತ್ತ ನಿರಂಜನಾನಂದರ ಮಾತು ಮನಸ್ಸಿಗೆ ಬರಲು "ಇವೊತ್ತು ತಾನೇ ಗಿರಿಶಬಾಬುಗಳ ಮನೆಯಲ್ಲಿ ಕೇಳಿದೆ, - ಕೀಟ ಕೀಟ ಎಂದುಕೊಂಡರೆ ಕೀಟವೇ ಆಗಿಹೋಗುತ್ತಾರೆ, ಶಿವ ಶಿವ ಎಂದುಕೊಂಡರೆ ಶಿವನಾಗಿ ಹೋಗುತ್ತಾರೆ  <span>–</span>  ಎಂತ. ಹಾಗಾದರೆ ಈಗ ನಾನೇನು ಮಾಡಲಿ!“ ಎಂದರು. ಸ್ವಲ್ಪ ಯೋಚನೆಮಾಡಿ ಆಮೇಲೆ ಪುನಃ ”ಆದರೆ ಸತ್ಯವಾದದ್ದನ್ನು ಅಂದುಕೊಳ್ಳುವುದರಲ್ಲಿ ದೋಷವಿಲ್ಲ; ನಾನು ನಿಜವಾಗಿಯೂ ಕೀಟ; ಕೀಟವನ್ನು ಕೀಟವೆಂದುಕೊಂಡರೆ ತಪ್ಪಿಲ್ಲ; ನಿಜವಾದ ಮಾತಿಗೆ ತಪ್ಪೇನು? ಆದರೆ, ಗುರುಮಹಾರಾಜರ ದಯೆಯಿಂದಲೂ, ತಮ್ಮ ದಯೆಯಿಂದಲೂ, ಗಿರಿಶಬಾಬುಗಳ ದಯೆಯಿಂದಲೂ ಸತ್ಯವಾದ ಮಾತಿನ ಮೂಲಕ ಯಾವಾಗಲೂ ಅಸತ್ಯದ ದಾರಿಗೆ ಹೋಗುವುದಿಲ್ಲ“ ಎಂದು ಎಲ್ಲರಿಗೂ ಕೈಮುಗಿಯಲು ಮೊದಲುಮಾಡಿದರು. ಗುರುಮಹಾರಾಜರನ್ನು ಉದ್ದೇಶಿಸಿಯೂ ಗಿರಿಶರನ್ನು ಉದ್ದೇಶಿಸಿಯೂ ಮತ್ತೆ ಮತ್ತೆ ನಮಸ್ಕಾರಮಾಡಿದರು. ಸ್ವಲ್ಪ ಹೊತ್ತು ಕಣ್ಣು ಮುಚ್ಚಿ ಕೊಂಡಿದ್ದು ಮತ್ತೆ ”ಈ ಅಸ್ಥಿಮಾಂಸಗಳ ಪಂಜರವು ಶಿವನೆಂದು ಹೇಗೆ ಅಭಿಮಾನಪಟ್ಟುಕೊಳ್ಳಲಿ? ಗಿರಿಶಬಾಬುಗಳು ಮಹಾವೀರ, ಸಾಕ್ಷಾತ್​ ಭೈರವ; ಅವರು ವಾಸ್ತಾವಿಕವಾಗಿಯೂ ಶಿವ" ಎಂದು ಮತ್ತೆ ಗಿರಿಶ ಬಾಬುಗಳನ್ನು ಉದ್ದೇಶಿಸಿ ಕೈಮುಗಿದರು. ಆಮೇಲೆ ಅಲ್ಲಿದ್ದ ಗೃಹಸ್ಥರಿಗೋಸ್ಕರ ತಂಬಾಕು ಸಿದ್ಧಮಾಡಿಕೊಡುತ್ತ ಕುಳಿತುಕೊಂಡು  <span>–</span>  “ನಾನು ಇನ್ನೇನುಮಾಡಲಿ, ತಮಗೆ ತಂಬಾಕನ್ನು ಮಾಡಿಕೊಡುತ್ತೇನೆ” ಎಂದರು. </p>
		<p>ನಾಗಮಹಾಶಯರು ಊರಿಗೆ ಹೋಗುವುದಕ್ಕಿಂತ ಮುಂಚೆ ರಾಮಕೃಷ್ಣಪುರದ ನಿವಾಸಿಯಾದ ಶ್ರೀ ನವಗೋಪಾಲಘೋಷರ ಮನೆಯಲ್ಲಿ ಒಂದು ದಿನ ರಾಮಕೃಷ್ಣ ಪರಮಹಂಸರ ಉತ್ಸವವಾಯಿತು. ‘ವಸುಮತಿ’ ಪತ್ರಿಕೆಯ ಮಾಲಿಕರಾದ ಶ್ರೀ ಉಪೇಂದ್ರನಾಥ ಮುಖ್ಯೋಪಾಧ್ಯಾಯರು ಅಲ್ಲಿಗೆ ಬರಬೇಕೆಂದು ನಾಗಮಹಾಶಯರನ್ನು ಕೇಳಿಕೊಂಡರು. ಚಕ್ರವರ್ತಿಗಳೂ ಅವರ ಜೊತೆಯಲ್ಲಿ ಹೋಗಿದ್ದರು. ಉತ್ಸವದ ದಿವಸ ಬೆಳಗ್ಗೆ ನಾಗಮಹಾಶಯರು ಚಕ್ರವರ್ತಿಗಳ ಜೊತೆಮಾಡಿಕೊಂಡು ಆಹೀರಿಟೊಲಾದಲ್ಲಿದ್ದ ಉಪೇಂದ್ರಬಾಬುಗಳ ಮನೆಗೆ ಹೋದರು. ಅಲ್ಲಿಂದ ಚೌಕದಲ್ಲಿ ಒಂದು ಗಾಡಿಯನ್ನು ಗೊತ್ತು ಮಾಡಲು ನಾಗಮಹಾಶಯರು “ನಾನು ನಡೆದುಕೊಂಡುಬರುತ್ತೇನೆ, ತಾವು ಗಾಡಿಯಲ್ಲಿ ಬನ್ನಿ” ಎಂದರು. ಕುದುರೆಯನ್ನು ಚಾವಟಿಯಿಂದ ಹೊಡೆದರೆ ನಾಗಮಹಾಶಯರು ನೊಂದುಕೊಳ್ಳುತ್ತಾರೆಂದು ಉಪೇಂದ್ರಬಾಬುವಿಗೆ ಗೊತ್ತಿತ್ತು. ಆದ್ದರಿಂದ ಗಾಡಿಯವನಿಗೆ (ಕುದುರೆಯನ್ನು ಹೊಡೆಯಕೂಡದೆಂದು) ಹೇಳಿದರು. ಇದಾದಮೇಲೆ, ಎಷ್ಟೋ ಕೇಳಿಕೊಂಡು, ನಾಗಮಹಾಶಯರನ್ನು ಗಾಡಿಯಲ್ಲಿ ಕೂರಿಸಿದ್ದಾಯಿತು. ಗಾಡಿಯು ನವಗೋಪಾಲಬಾಬುಗಳ ಮನೆಗೆ ತಲಪಲು, ನವಗೋಪಾಲರು ನಾಗಮಹಾಶಯರನ್ನು ನೋಡಿ, “ಜಯರಾಮ, ಜಯರಾಮ!” ಎನ್ನುತ್ತ ಜಯಧ್ವನಿ ಮಾಡಲಾರಂಭಿಸಿದರು. ನಾಗಮಹಾಶಯರು ಅವರಿಗೆ ನೆಲಮುಟ್ಟಿ ನಮಸ್ಕಾರ ಮಾಡಿ, ಮನೆಯೊಳಕ್ಕೆ ಹೋಗಿ, ಬೈಟಕ್​ ಖಾನೆಯ ಒಂದು ಮೂಲೆಯಲ್ಲಿ ನಿಂತುಕೊಂಡು ಬಂದಿದ್ದ ಭಕ್ತರಿಗೆ ಗಾಳಿಹಾಕುತ್ತಿದ್ದರು. ನವಗೋಪಾಲ ಬಾಬುವೂ ಇತರ ಗೃಹಸ್ಥರೂ ಬೇಡವೆಂದು ತಡೆದರು. ಆದರೆ ಪ್ರಯೋಜನವಾಗಲಿಲ್ಲ; ರಾಮಕೃಷ್ಣಪುರವು ವಿರಾಮವಿಲ್ಲದೆ ರಾಮಕೃಷ್ಣ ನಾಮದಿಂದ ಪ್ರತಿಧ್ವನಿತವಾಗುತ್ತಿದೆ. ಉತ್ಸವದ ಉಲ್ಲಾಸದಲ್ಲಿಯೂ ಭಜನೆಯ ಉತ್ಸಾಹದಲ್ಲಿಯೂ ಬಕ್ತಾದಿಗಳು ಮುಳುಗಿಹೋಗಿದ್ದಾರೆ. ಆದರೆ ನಾಗಮಹಾಶಯರಿಗೆ ಅವೊತ್ತು ಬೇರೆ ಕೆಲಸವಿಲ್ಲ; ಸೇವೆ ಮಾಡುವುದಕ್ಕೇ ತಾವು ಹುಟ್ಟಿದ್ದೋ ಎನ್ನುವ ಹಾಗಿತ್ತು; ಸ್ಥಿರವಾಗಿ, ಅಲ್ಲಾಡದೆ ನಿಂತುಕೊಂಡು ಸುಮ್ಮನೆ ಗಾಳಿಹಾಕುತ್ತಿದ್ದರು. ಆಮೇಲೆ ಭಕ್ತಾದಿಗಳು ಪ್ರಸಾದ ತೆಗೆದುಕೊಳ್ಳುವುದಕ್ಕೆಂದು ಕುಳಿತುಕೊಳ್ಳಲು, ತಾವು ಅವರ ಹಿಂದೆ ಹೋಗಿ ಕೈಮುಗಿದುಕೊಂಡು ಕುಳಿತಿದ್ದರು. ಎಲ್ಲರೂ ಎಷ್ಟೋ ವಿಧವಾಗಿ ಕೇಳಿಕೊಂಡಮೇಲೆ ಪ್ರಸಾದದ ಒಂದು ಚೂರು ಮಾತ್ರ ತೆಗೆದುಕೊಂಡರು; ತಿನ್ನುವುದಕ್ಕೆಂದು ಸಾಲಿನಲ್ಲಿ ಕೂತುಕೊಳ್ಳಲೇ ಇಲ್ಲ; ಎಲ್ಲರೂ ಬೆರಗಾಗಿ ಅವರನ್ನು ನೋಡುತ್ತಿದ್ದರು. </p>
		<p>ಕಲ್ಕತ್ತೆಯಿಂದ ಹಿಂದಕ್ಕೆ ಹೊರಟಾಗ, ಎಷ್ಟೆಷ್ಟು ಹೇಳಿದರೂ ಅವರನ್ನು ಗಾಡಿಯಲ್ಲಿ ಹತ್ತಲು ಒಪ್ಪಿಸುವುದಕ್ಕಾಗಲಿಲ್ಲ. ಆದ್ದರಿಂದ ಎಲ್ಲರೂ ನಡೆದುಕೊಂಡೇ ಹೊರಟರು. ಬರುತ್ತ ಬರುತ್ತ ನಾಗಮಹಾಶಯರು “ಗುರು ಮಹಾರಾಜರು ನವಗೋಪಾಲಬಾಬುಗಳ ಕುಟುಂಬವನ್ನು ವಿದ್ಯಾಪ್ರಕೃತಿಯ ಅಂಶದಿಂದ ಹುಟ್ಟಿದವರೆಂದು ಹೇಳುತ್ತಿದ್ದರು. ಆಕೆಯ ಕೈಯಿಂದ ಊಟಮಾಡುತ್ತಿದ್ದರು; ಇವರನ್ನು ಮನುಷ್ಯರೆಂದು ತಿಳಿದುಕೊಳ್ಳುವವರು ಪಶುಗಳು” ಎಂದರು. </p>
		<p>ಇದಾದ ಕೆಲವು ದಿನಗಳಿಗೆ ನಾಗಮಹಾಶಯರು ಊರಿಗೆ ಹಿಂತಿರುಗಿ ಹೊರಟುಹೋದರು. ಕಲ್ಕತ್ತೆಗೆ ಅವರು ಬಂದದ್ದು ಇದೇ ಕೊನೆಯಸಲ. </p>
		<p>ಶ್ರೀ ರಾಮಕೃಷ್ಣರು ಅಂತರ್ಧಾನವಾಗಿ ನಾಗಮಹಾಶಯರು ಮೊದಲುಸಾರಿ ಊರಿಗೆ ಬಂದು ವಾಸಮಾಡಿದಮೇಲೆ, ಒಂದು ಗುಡಿಸಲು ಹಾಕಿಕೊಂಡು ಒಬ್ಬರ ಹವ್ಯಾಸವಿಲ್ಲದೆ ಏಕಾಂಗಿಯಾಗಿ ಇದ್ದುಬಿಡೋಣವೆಂದಿದ್ದರು. ಠಾಕೂರಣಿಯವರು ಅವರ ಈ ಮನೋಗತವನ್ನು ತಿಳಿದುಕೊಂಡು “ನಾನು ನಿಮ್ಮನ್ನು ಯಾವೊತ್ತೂ ಯಾವುದಕ್ಕೋಸ್ಕರವೂ ಪೀಡಿಸಿಲ್ಲ, ಯಾವಾಗಲೂ ಪೀಡಿಸುವುದೂ ಇಲ್ಲ; ಆದ್ದರಿಂದ ನೀವು ಒಬ್ಬರೇ ಯಾಕೆ ಇರಬೇಕು?” ಎಂದು ಕೇಳಿದರು. ಸಾಧ್ವೀ ಸಹಧರ್ಮಿಣಿಯಾದ ಆಕೆಯು ಕೊಟ್ಟ ಭರವಸೆಯ ಮೇಲೆ ನಾಗಮಹಾಶಯರು ಸಂಸಾರದಲ್ಲಿಯೇ ಇದ್ದುಕೊಂಡಿದ್ದರು. ಆದರೆ ಮನೆಯಲ್ಲಿದ್ದರೂ ಅವರು ಬದುಕಿರುವ ತನಕ ಸಂನ್ಯಾಸಿ ಧರ್ಮವನ್ನು ಪಾಲಿಸಿಬಿಟ್ಟರು. ಠಾಕೂರಣಿಯವರು ಹೀಗೆಂದು ಹೇಳುತ್ತಿದ್ದರು  <span>–</span>  “ಅವರ (ನಾಗಮಹಾಶಯರ) ದೇಹದಲ್ಲಾಗಲಿ ಮನಸ್ಸಿನಲ್ಲಾಗಲಿ ಯಾವ ವಿಧವಾದ ಮಾನುಷ ವಿಕಾರವನ್ನಾಗಲಿ ಬದಲಾವಣೆಯನ್ನಾಗಲಿ ಯಾವಾಗಲೂ ನಾನು ನೋಡಿದ್ದಿಲ್ಲ. ‘ಜಯ ರಾಮಕೃಷ್ಣ!’ ಎನ್ನುತ್ತ, ಅವರು ಅಂಥ ಭಾವಗಳನ್ನು ಒದ್ದು ಹೊರಟುಹೋಗುತ್ತಿದ್ದರು. ಅವರು ಬೆಂಕಿಯ ಮಧ್ಯದಲ್ಲಿ ವಾಸಮಾಡಿಕೊಂಡಿದ್ದದ್ದೇನೋ ನಿಜ, ಆದರೆ ಒಂದು ದಿವಸವೂ ಅವರ ಮೈ ಸುಡಲಿಲ್ಲ”.</p>
		<p>ನಾಗಮಹಾಶಯರು ಅವರ ಪ್ರಧನ ಭಕ್ತರಾದ ಹರಪ್ರಸನ್ನರೊಡನೆ ಒಂದು ಸಂದರ್ಭದಲ್ಲಿ “ನೋಡು, ಕೊನೆಗೆ ಹೆಣ್ಣು ಪಶುಪಕ್ಷಿಗಳನ್ನೇ ಆಗಲಿ, ನಾನು ಹುಟ್ಟಿದಂದಿನಿಂದ, ತಾಯಿಯ ಹಾಗೆ ನೋಡುತ್ತಿದ್ದೆ” ಎಂದು ಹೇಳಿದ್ದರಂತೆ. </p>
		<p>ಒಂದುಸಾರಿ, ನಾಗಮಹಾಶಯರ ಪುರೋಹಿತರ ಮನೆಗೆ ಸೇರಿದ ಇಬ್ಬರು ಅವರನ್ನು ನೋಡುವುದಕ್ಕೆ ಬಂದರು. ಇವರಲ್ಲಿ ಒಬ್ಬಾತನು ಸಾಧಕ. ಆತನ ಹೆಸರು ನವೀನಚಂದ್ರಭಟ್ಟಾಚಾರ್ಯ. ದೀನದಯಾಳುವು ತುಂಬ ಕೇಳಿಕೊಂಡದ್ದರಮೆಲೆ, ಆತನು ನಾಗಮಹಾಶಯರನ್ನು ಕುರಿತು ಗೃಹಸ್ಥ ಧರ್ಮವನ್ನು ಆಚರಿಸಿ ಸಂತಾನ ಪಡೆಯಬೇಕೆಂದು ಪ್ರಾರ್ಥಿಸಿಕೊಂಡನು. ಈ ಮಾತು ಕಿವಿಗೆ ಬಿದ್ದಕೂಡಲೆ, ನಾಗಮಹಾಶಯರು ಮೂರ್ಛೆಹೋದಂತೆ ಆಗಿ ಬಿದ್ದುಬಿಟ್ಟರು; ಮೈಯೆಲ್ಲಾ ಗಾಸಿಯಾಯಿತು. “ನಮ್ಮ ಕುಲಪುರೋಹಿತರ ಮನೆಯವರಾಗಿ, ಸಾಧಕರಾಗಿ, ತಾವು ಈ ಅಸಂಗತವಾದ ಅಪ್ಪಣೆಮಾಡಿದಿರಲ್ಲಾ!” ಎನ್ನುತ್ತ ಅವರು ತಮ್ಮ ಹತ್ತಿರ ಬಿದ್ದಿದ್ದ ಒಂದು ಇಟ್ಟಿಗೆಯ ತುಂಡಿನಿಂದ ತಮ್ಮ ತಲೆಯನ್ನು ಹೊಡೆದುಕೊಳ್ಳುವುದಕ್ಕೆ ಮೊದಲುಮಾಡಿದರು. ತಲೆ ಒಡೆದು ಝಲ ಝಲನೆ ರಕ್ತ ಬಂತು. ಆಗ ಆ ಸಾಧಕನು ಅನುತಾಪಹೊಂದಿ ತಾನು ಆಡಿದ ಮಾತನ್ನು ಹಿಂದಕ್ಕೆ ತೆಗೆದುಕೊಂಡನು. ಆಗ ನಾಗಮಹಾಶಯರು ಸ್ವಸ್ಥರಾಗಿ ಆತನ ಪಾದಧೂಳಿಯನ್ನು ಸ್ವೀಕರಿಸಿದರು. </p>
		<p>ಶ್ರೀ ಹರೇಂದ್ರಚಂದ್ರನಾಗರು ಹೇಳೀರುವುದೇನೆಂದರೆ  <span>–</span>  “ಒಂದು ದಿನ ದೀನದಯಾಳುವು ನಾಗಮಹಾಶಯರನ್ನು ಗದರಿಸಿಕೊಂಡು ‘ನಿನ್ನ ಅನ್ನ ಬಟ್ಟೆಗೇನು ಗತಿ’ ಎಂದರು. ನಾಗಮಹಾಶಯರು ‘ಅಪ್ಪಾ, ನನ್ನ ಅನ್ನ ಬಟ್ಟೆಗೆ ಯೋಚನೆ ಏಕೆ? ಮರದಲ್ಲಿ ಬೇಕಾದಷ್ಟು ಎಲೆಗಳಿವೆ; ಮತ್ತು ನಾನು ಜೀವಮಾನದಲ್ಲಿ ಯಾವೊತ್ತೂ ಹೆಂಗಸರನ್ನು ಮುಟ್ಟಿಲ್ಲ; ತಾಯಿಯ ಹೊಟ್ಟೆಯಿಂದ ಬಿದ್ದಾಗ ಹೇಗಿದ್ದೆನೋ ಈಗಲೂ ಹಾಗೆಯೇ ಇದ್ದೇನೆ. ನಾನು ಬಟ್ಟೆ ಹಾಕಿಕೊಳ್ಳಬೇಕಾದ ಆವಶ್ಯಕತೆ ಏನು?’ ಎಂದು ಉತ್ತರಕೊಟ್ಟರು".</p>
		<p>ಇದ್ದ ಒಬ್ಬ ಮಗನಿಗೆ ಸಂಸಾರದಲ್ಲಿ ವೈರಾಗ್ಯ ಬಂದದ್ದನ್ನು ನೋಡಿ ದೀನದಯಾಳುವು ಆಗಾಗ್ಗೆ ನಾಗಮಹಾಶಯರನ್ನು ಆಕ್ಷೇಪಿಸುತ್ತಿದ್ದನು. ಒಂದು ದಿನ, ಮಾತಿಗೆ ಮಾತು ಬೆಳೆದು ತಂದೆ ಮಕ್ಕಳಿಗೆ ಜಗಳ ಹತ್ತಲು ನಾಗಮಹಾಶಯರು ರೇಗಿ “ನಾನು ಈ ಜೀವಮಾನದಲ್ಲಿ ಎಂದೂ ಸ್ತ್ರೀ ಸಂಬಂಧ ಮಾಡಿಲ್ಲ; ನನಗೆ ಸಂಸಾರದಿಂದ ಏನೂ ಆಗಬೇಕಾಗಿಲ್ಲ” ಎಂದು ಉತ್ತರಕೊಟ್ಟು “ನಾಹಂ, ನಾಹಂ” ಎನ್ನುತ್ತ ಎನ್ನುತ್ತ ಬಟ್ಟೆಬರಿಗಳನ್ನು ಬೀಸಾಟು ಮನೆಯಿಂದ ಹೊರಕ್ಕೆ ಹೊರಟುಹೋದರು. ಇದನ್ನು ನೋಡಿ ಠಾಕೂರಣಿಯವರು ಅಳುವುದಕ್ಕೆ ಮೊದಲುಮಾಡಿದರು. ಅವರ ಗೋಳಾಟವನ್ನು ಕಂಡು ನಾಗಮಹಾಶಯರ ಭಕ್ತರಾದ ಶ್ರೀ ಅನ್ನದಾಬಾಬುಗಳು ಅವರನ್ನು ಸ್ವಲ್ಪ ದೂರದಿಂದ ಮನೆಗೆ ಹಿಂದಕ್ಕೆ ಕರೆತಂದುಬಿಟ್ಟರು. </p>
		<p>ದೇವಭೋಗದಲ್ಲಿ ವಾಸವಾಗಿದ್ದ ಮಧ್ಯವಯಸ್ಸಿನ ಒಬ್ಬ ವಿಧವೆಯು ನಾಗಮಹಾಶಯರನ್ನು ದರ್ಶನಮಾಡುವುದಕ್ಕೆಂದು ಪದೇ ಪದೇ ಬರುತ್ತಿದ್ದಳು. ಆದರೆ ನಾಗಮಹಾಶಯರ ತೀಕ್ಷ್ಣ ದೃಷ್ಟಿಗೆ ಆಕೆಯ ಗುಪ್ತವಾದ ದುರಭಿಸಂಧಿಯು ಗೋಚರವಾಗದೇ ಹೋಗಲಿಲ್ಲ. ಮಧ್ಯ ವಯಸ್ಸಿನಲ್ಲಿಯೂ ಆಕೆಗೆ ಇದ್ದ ದುಷ್ಪ್ರವೃತ್ತಿಯನ್ನು ನೋಡಿ, ನಾಗಮಹಾಶಯರು ಮನಸ್ಸಿನಲ್ಲಿಯೇ ಆಕೆಯನ್ನು ಕಂಡು ಅಸಹ್ಯಪಟ್ಟುಕೊಳ್ಳುತ್ತಿದ್ದರು. ಠಾಕೂರಣಿಯವರೂ ಆಕೆಯ ಮನೋಭಾವವನ್ನರಿತು ಆಕೆಯು ಅಲ್ಲಿಗೆ ಬರುವುದನ್ನು ತಪ್ಪಿಸಿಬಿಟ್ಟರು. ನಾಗಮಹಾಶಯರು  <span>–</span>  "ಹಾ ಹಾ! ಈ ಅಸ್ಥಿಮಾಂಸಗಳ ಪಂಜರವನ್ನು ತಿಂದರೆ ಕಾಗೆ ನಾಯಿಗಳಿಗೂ ರುಚಿ ಹತ್ತುವುದಿಲ್ಲವೆಂದು ತೋರುತ್ತದೆ  <span>–</span>  ಇಂಥ ದೇಹಕ್ಕೋಸ್ಕರ ಆಕೆಗೆ ಇಂಥ ಭಾವ ಹೇಗೆ ಬಂತು! ಜಯರಾಮಕೃಷ್ಣ! ಜಯರಾಮಕೃಷ್ಣ!“ ಎನ್ನುತ್ತಿದ್ದರು. ಆಮೇಲೆ, ”ಮಾನವಜೀವನದಲ್ಲಿ ಹಲ್ಲು ಹೆಂಗಸು ಈ ಎರಡನ್ನು ಜಯಿಸುವುದು ತುಂಬ ಕಷ್ಟದ ಕೆಲಸ; ಭಗವಂತನ ದಯೆ ಉಂಟಾದರೇ ಅವುಗಳನ್ನು ವಶಮಾಡಿಕೊಳ್ಳುವುದು ಸಾಧ್ಯ“ ಎಂದರು. ಅವರ ಬಾಯಿಂದ ಆಗಾಗ್ಗೆ ಬಹಳ ಸ್ವಲ್ಪ ಸ್ವಲ್ಪ ಮಾತಿನಲ್ಲಿ, ಅತಿ ಮಹಾಸತ್ಯ ತತ್ವಗಳು ಬರುತ್ತಿದ್ದುವು. ಅವರು ಸಾಮಾನ್ಯವಾಗಿ ”ಕಾಮವನ್ನು ಬಿಟ್ಟರೇ ರಾಮ, ರತಿಯನ್ನು ಬಿಟ್ಟರೇ ಸತಿ" ಎನ್ನುತ್ತಿದ್ದರು. </p>
		<p>ಕಾಮಿನೀ ವಿಚಾರದಲ್ಲಿ ಹೇಗೋ ಕಾಂಚನದ ವಿಚಾರದಲ್ಲಿಯೂ ಹಾಗೇ ಅವರು ವಿರಕ್ತರಾಗಿದ್ದರು. ಒಂದು ಸಾರಿ ನಾರಾಯಣಗಂಜಿನಲ್ಲಿ ಪಾಲ್​ ಬಾಬುಗಳ ಯಾರೋ ಒಬ್ಬ ನೆಂಟರಿಗೆ ಅತಿಸಾರವೆತ್ತಿತ್ತು. ಏನೇನು ಚಿಕಿತ್ಸೆ ಮಾಡಿದರೂ ಏನೂ ಆಗಲಿಲ್ಲ; ನಾಗಮಹಾಶಯರಿಗೆ ವೈದ್ಯದಲ್ಲಿದ್ದ ಪ್ರಖ್ಯಾತಿ ಪಾಲ್​ ಬಾಬುಗಳಿಗೆ ಗೊತ್ತಿದ್ದದ್ದರಿಂದ ಅವರು ನಾಗಮಹಾಶಯರ ಮರೆಹೊಕ್ಕರು. ನಾಗಮಹಾಶಯರು ಅವರ ಮಾತನ್ನು ತೆಗೆದುಹಾಕಲಾರದೆ ರೋಗಿಯನ್ನು ಹೋಗಿ ನೋಡಿ ಒಂದು ಹೋಮಿಯೋಪತಿಯ ಔಷಧಿಯನ್ನು ಬರೆದುಕೊಟ್ಟರು. ಪಾಲ್​ ಬಾಬುಗಳು ಈ ಔಷಧಿಯನ್ನು ತಂದು ಕೊಡಲು ರೋಗಿಗೆ ಗುಣವಾಯಿತು. ಪಾಲ್​ ಬಾಬುಗಳು ದೇವಭೋಗಕ್ಕೆ ಬಂದು ನಾಗಮಹಾಶಯರಿಗೆ ಮರ್ಯಾದೆಯೆಂದು ಮುನ್ನೂರು ರೂಪಾಯಿ ತಂದುಕೊಟ್ಟರು. ಆದರೆ ನಾಗಮಹಾಶಯರು ಅದನ್ನು ಕೈಯಲ್ಲೂ ಮುಟ್ಟಲಿಲ್ಲ. ಕೊನೆಗೆ ಪಾಲ್​ ಬಾಬುಗಳ ನಿರ್ಬಂಧ ಬಹು ಬಲವಾಯಿತು. ಆಗ ನಾಗಮಹಾಶಯರು ತುಂಬ ಕಾತರರಾಗಿ “ಹಾ ಗುರುಮಹಾರಾಜ! ನಾನು ಈ ವೈದ್ಯದಂಥ ಹೀನವೃತ್ತಿಯನ್ನು ಏಕೆ ಕಲಿಯುವಂತೆ ಮಾಡಿದಿರಿ? ಇದರಿಂದ ತಾನೇ ನಾನು ಈ ದುಃಖವನ್ನು ಅನುಭವಿಸಬೇಕಾಗಿ ಬಂದಿದೆ!” ಎಂದು ಅಳುತ್ತ ಕೂತರು. ಅವರ ಅಳುವನ್ನು ನೋಡಿ ಪಾಲ್​ ಬಾಬುಗಳು “ಅಯ್ಯಾ, ನೀವು ಎಂದೂ ಮನುಷ್ಯಮಾತ್ರರಲ್ಲ!” ಎಂದರು. </p>
		<p>ಈ ಅಲೌಕಿಕ ಗೃಹಸ್ಥರ ಆಚರಣೆಗಳೆಲ್ಲವೂ ಅಲೌಕಿಕವಾಗಿಯೇ ಇದ್ದುವು. ಒಂದು ಸಾರಿ ಅವರು ಪಾಲ್​ ಬಾಬುಗಳ ಪ್ರಾರ್ಥನೆಯಂತೆ ಭೋಜೇಶ್ವರಕ್ಕೆ ಹೋಗಿದ್ದರು. ಕಲ್ಕತ್ತೆಗೆ ಹಿಂತಿರುಗಿ ಬರುವಾಗ ಪಾಲ್​ ಬಾಬುಗಳು ಅವರಿಗೆ ಸ್ಟೀಮರಿನ ಬಾಡಿಗೆಗೆಂದು ಎಂಟು ರೂಪಾಯಿಯನ್ನು ಕೊಟ್ಟು ಹೊದಿಯುವುದಕ್ಕೆ ಒಂದು ಕಂಬಳಿಯನ್ನು ಕೊಂಡುಕೊಟ್ಟಿದ್ದರು. ಭೋಜೇಶ್ವರಕ್ಕೂ ಸ್ಟೀಮರಿನ ನಿಲ್ದಾಣಕ್ಕೂ ಸುಮಾರು ಆರು ಮೈಲಿ ಇತ್ತು. ನಾಗಮಹಾಶಯರು ಅಲ್ಲಿಗೆ ಹೋಗಿ ಟಿಕೀಟು ಕೊಂಡುಕೊಳ್ಳಬೇಕೆಂದು ಹೋಗುವ ಹೊತ್ತಿಗೆ ಒಬ್ಬ ಭಿಕ್ಷುಕಳು ನಾಲ್ಕು ಮಕ್ಕಳನ್ನು ಕಟ್ಟಿಕೊಂಡು ಬಂದು ತನ್ನ ಕಷ್ಟಗಳನ್ನೆಲ್ಲಾ ಹೇಳಿಕೊಂಡು, ಬಹು ದುಃಖಪಡುತ್ತ ಅವರನ್ನು ಭಿಕ್ಷೆ ಕೇಳಿದಳು. ಅವಳ ಗೋಳಾಟವನ್ನು ನೋಡಿ ನಾಗಮಹಾಶಯರು ಅಳುತ್ತ “ತಾಯಿ, ಇದನ್ನು ತೆಗೆದುಕೊಂಡು ನಿನ್ನ ಮತ್ತು ನಿನ್ನ ಮಕ್ಕಳ ಜೀವವನ್ನು ಉಳಿಸಿ ಹೋಗು!” ಎಂದು ಪಾಲ್​ ಬಾಬುಗಳು ಕೊಟ್ಟಿದ್ದ ಕಂಬಳಿಯನ್ನೂ ಎಂಟು ರೂಪಾಯಿಗಳನ್ನೂ ಆಕೆಗೆ ಕೊಟ್ಟುಬಿಟ್ಟರು. ಆಕೆಯು ಎರಡು ಕೈಗಳನ್ನೂ ಎತ್ತಿ ಆಶೀರ್ವಾದ ಮಾಡುತ್ತ ಮಾಡುತ್ತ ಹೊರಟುಹೋದಳು. ನಾಗಮಹಾಶಯರು ಬಹುದೂರ ನಡೆದುಕದೊಂಡು ಬಂದಿದ್ದರಿಂದ ನಿಲ್ದಾಣದಲ್ಲಿಯೇ ಕುಳಿತುಕೊಂಡು ಸ್ವಲ್ಪ ವಿಶ್ರಾಂತಿಯನ್ನು ತೆಗೆದುಕೊಂಡರು. ಆಮೇಲೆ, ಸ್ಟೀಮರು ಹೊರಟುಹೋಗಲು, ಕಲ್ಕತ್ತೆಯ ಕಡೆಗೆ ನಡೆದುಕೊಂಡು ಹೊರಟರು. ದಾರಿಯಲ್ಲಿ ದೇವಸ್ಥಾನ ಸಿಕ್ಕಿದರೆ ಪ್ರಸಾದವನ್ನು ತೆಗೆದುಕೊಂಡು ತಿನ್ನುತ್ತಿದ್ದರು. ಇಲ್ಲದಿದ್ದರೆ ಪುರಿ. ನದೀನಾಲೆಗಳು ದೊಡ್ಡವಾಗಿದ್ದರೆ ದೋಣಿಗೆ ದುಡ್ಡುಕೊಟ್ಟು ಹಾಯುತ್ತಿದ್ದರು. ಇಲ್ಲದಿದ್ದರೆ ಈಜಿಕೊಂಡು ಹೋಗುತ್ತಿದ್ದರು. ಅವರ ಹತ್ತಿರ ಏಳೂವರೆಯಾಣೆ ಮಾತ್ರ ಇತ್ತು. ಅದರ ಆಧಾರದಮೇಲೆ ಇಪ್ಪತ್ತೊಂಬತ್ತು ದಿವಸ ಒಂದೇ ಸಮನಾಗಿ ನಡೆದುಕೊಂಡು ಬಂದು ಕಲ್ಕತ್ತೆಗೆ ಸೇರಿದರು. </p>
		<p>ಒಂದುಸಾರಿ ಕಂಟ್ರಾಕ್ಟು ಕೆಲಸವು ಬಹುದಿನದವರೆಗೆ ನಿಂತು ಹೋದದ್ದರಿಂದ ನಾಗಮಹಾಶಯರಿಗೆ ದುಡ್ಡಿನ ತಾಪತ್ರಯವು ಬಹಳವಾಯಿತು. ಕೆಲವು ದಿನ ಉಪವಾಸವೂ ಮಾಡಬೇಕಾಗಿ ಬಂತು. ಹೀಗಿರಲು ಎಷ್ಟೋ ದಿವಸದಮೇಲೆ ಒಂದು ದಿನ ಪಾಲ್​ ಬಾಬುಗಳು ಎರಡು ಸಾವಿರ ಮಣ ಉಪ್ಪನ್ನು ಕಳುಹಿಸಿದರು. ಅದನ್ನು ಮಾರಿಸುವುದಕ್ಕೋಸ್ಕರ ಅವರು ಖಿದಿರಪುರಕ್ಕೆ ಹೋದರು. ಎರಡು ಸಾವಿರ ಮಣ ವಿಲೆಮಾಡಿಸಿದ್ದಕ್ಕೆ ನ್ಯಾಯವಾಗಿ ಏಳೆಂಟು ರೂಪಾಯಿಯಾದರೂ ದಳ್ಳಾಳಿ ಬರಬೇಕಾಗಿತ್ತು. ಆದರೆ ಒಂದು ದಿನವೆಲ್ಲಾ ಬಿಸಿಲಿನಲ್ಲಿ ಒಣಗಿದರೂ ಹದಿಮೂರು ಆಣೆ ಮಾತ್ರ ಸಂಪಾದನೆಯಾಯಿತು. ದಾರಿಯಲ್ಲಿ ಬರುತ್ತಾ ಕೋಟೆಯ ಮೈದಾನದಲ್ಲಿ ಒಬ್ಬನು ಬಂದು ತನ್ನ ಗೋಳನ್ನು ಹೇಳಿಕೊಳ್ಳಲು ನಾಗಮಹಾಶಯರು ತಮ್ಮ ಒಂದು ದಿವಸದ ಸಂಪಾದನೆಯಾದ ಆ ಹದಿಮೂರು ಆಣೆಯನ್ನೂ ಅವನಿಗೆ ಕೊಟ್ಟು ಬರಿಯ ಕೈಯಲ್ಲಿ ಮನೆಗೆ ಹಿಂತಿರುಗಿ ಬಂದರು. ಮನೆಯಲ್ಲಿ ಅವೊತ್ತು ಅಕ್ಕಿಯೇ ಇರಲಿಲ್ಲ. </p>
		<p>ನಾಗಮಹಾಶಯರು ಮಗುವಾಗಿದ್ದಾಗ ನಾಯಿಯೋ ಬೆಕ್ಕೋ ಕೂಗಿಕೊಂಡರೆ, ಅವರ ಮನಸ್ಸಿಗೆ ಅದು ಹಸಿವಿನಿಂದ ಕೂಗಿಕೊಳ್ಳುತ್ತಿದೆ ಎನ್ನಿಸುತ್ತಿತ್ತಂತೆ. ಅದಕ್ಕೋಸ್ಕರ ವ್ಯಾಕುಲರಾಗಿ ತಮ್ಮ ಅತ್ತೆಯ ಹತ್ತಿರಕ್ಕೆ ಹೋಗಿ “ಅಮ್ಮ, ಅವು ಯಾಕೆ ಅಳುತ್ತವೆ? ಅವಕ್ಕೇನಾದರೂ ತಿನ್ನುವುದಕ್ಕೆ ಕೊಡಬಾರದೇ!” ಎಂದು ಕೇಳುತ್ತಿದ್ದರಂತೆ. ಆಗಾಗ್ಗೆ ತಾವೂ ಏನಾದರೂ ಆಹಾರವನ್ನು ತೆಗೆದುಕೊಂಡುಹೋಗಿ ಅವಕ್ಕೆ ಕೊಟ್ಟು “ಇನ್ನು ಅಳಬೇಡಪ್ಪ; ಇಗೋ ನಾನು ತಿನ್ನುವುದಕ್ಕೆ ಕೊಟ್ಟಿದ್ದೇನೆ” ಎನ್ನುತ್ತಿದ್ದರಂತೆ. </p>
		<p>ಅವರ ಮನೆಗೆ ಸೇರಿದ ಹಾಗೆ ಒಂದು ಸಣ್ಣ ಕೊಳವಿತ್ತು. ಅವರಿಗೆ ಹದಿಮೂರು ಹದಿನಾಲ್ಕು ವರ್ಷ ವಯಸ್ಸಾಗಿದ್ದಾಗ ಅವರು ಊಟ ಮಾಡಿದ ಮೇಲೆ ನಿತ್ಯವೂ ಅಲ್ಲಿಗೆ ಕೈ ಬಾಯಿ ತೊಳೆದುಕೊಳ್ಳುವುದಕ್ಕೆ ಹೋಗುತ್ತಿದ್ದರು. ಹೋಗುವಾಗ ಒಂದೆರಡು ತುತ್ತು ಕಲಸಿದನ್ನವನ್ನು ತೆಗೆದುಕೊಂಡುಹೋಗುತ್ತಿದ್ದರು. ಆ ಕೊಳದಲ್ಲಿದ್ದ ಕೆಲವು ಮೀನುಗಳನ್ನು ಅವರು ಸಾಕಿದ್ದರು. ನಾಗಮಹಾಶಯರು ಕರೆದಕೂಡಲೆ ಅವು ಬಂದು ಅವರ ಕೈಯಿಂದ ಆ ಅನ್ನವನ್ನು ತಿನ್ನುತ್ತಿದ್ದುವು. ಅವರೂ ಅವುಗಳನ್ನು ತಮ್ಮ ಕೈಯಿಂದ ಸವರಿ ಆದರಿಸುತ್ತಿದ್ದರು. ಕಲ್ಕತ್ತೆಗೆ ಓದುವುದಕ್ಕೆ ಬರುವುದಕ್ಕಿಂತ ಮುಂಚೆ ಹೀಗೆ ಮೀನುಗಳ ಕೈಯಲ್ಲಿ ಆಡುತ್ತಿದ್ದರು. ನಾಗಮಹಾಶಯರು “ಇತರ ಸಾಧಾರಣ ಜೀವಗಳಲ್ಲಿಯೂ ಸ್ವಲ್ಪ ಹೆಚ್ಚು ಕಡಮೆ ಜ್ಞಾನದ ವಿಕಾಸವು ಕಂಡುಬರುತ್ತದೆ. ಜನ್ಮ ಜನ್ಮಾಂತರದಲ್ಲಿ ಅವೂ ಕ್ರಮವಾಗಿ ಉಚ್ಚಗತಿಯನ್ನು ಪಡೆದು ಕೊನೆಗೆ ಮುಕ್ತವಾಗಿ ಹೋಗುತ್ತವೆ” ಎನ್ನುತ್ತಿದ್ದರು. </p>
		<p>ಶ್ರೀ ಹರೇಂದ್ರಚಂದ್ರನಾಗರು ಹೇಳಿರುವುದೇನೆಂದರೆ  <span>–</span>  “ನಾನು ಒಂದು ಕಾಲದಲ್ಲಿ ನಾಗಮಹಾಶಯರ ಹತ್ತಿರ ವಿಶೇಷವಾಗಿ ಹೋಗಿ ಬರುತ್ತಿದ್ದೆ. ಆಗ ಒಂದು ದಿನ, ಬೇಸಗೆಯಾದ್ದರಿಂದ ಬೆಳಗ್ಗೆ ಅಷ್ಟು ಹೊತ್ತಿಗೇ ಹೋಗಿನೋಡಲು, ಅವರು ವರಾಂಡದಲ್ಲಿ ಕುಳಿತುಕೊಂಡು ತಂಬಾಕನ್ನು ಸೇವಿಸುತ್ತಿದ್ದರು. ನಾನು ಅಂಗಳದಲ್ಲಿ ನಿಂತುಕೊಂಡೇ ಮಾತನಾಡುತ್ತಿದ್ದೆ. ಸ್ವಲ್ಪ ಹೊತ್ತಿನಮೇಲೆ ಅಲ್ಲಿಗೆ ಎರಡು ಕಾಡು ‘ಶಾಲೀಕ’ ಪಕ್ಷಿಗಳು ಹಾರಿಬಂದು ನಾಗಮಹಾಶಯರ ಹತ್ತಿರ ಕುಳಿತುಕೊಂಡುವು. ಅವರು ಒಂದೇ ಮನಸ್ಸಿನಲ್ಲಿ ತಂಬಾಕನ್ನು ಸೇವಿಸುತ್ತಿದ್ದದ್ದರಿಂದ ಆ ಎರಡು ಹಕ್ಕಿಗಳ ಕಡೆ ನೋಡಲಿಲ್ಲ. ಹೀಗಿರಲು ಅವರ ಮನಸ್ಸನ್ನು ತಿರುಗಿಸುವುದಕ್ಕೋಸ್ಕರ ಅವು ಅವರ ಕಾಲನ್ನು ಕುಟುಕುವುದಕ್ಕೆ ಮೊದಲುಮಾಡಿದವು. ಆಗ ಅವರು ಪ್ರೀತಿಯಿಂದ ಅವುಗಳ ಮೈಯನ್ನು ತಡವರಿಸುತ್ತ ”ಬಂದಿರಾ ತಾಯಿ! ಬನ್ನಿ. ದಿನವೂ ನಿಮಗೆ ತಿಂಡಿ ಕೊಡುತ್ತೇನೆ“ ಎಂದು ಒಂದು ಹಿಡಿ ಅಕ್ಕಿ ತಂದು ತಮ್ಮ ಕೈಯಲ್ಲಿಟ್ಟುಕೊಂಡು ತಿನ್ನಿಸಿದರು. ಆದರೆ ಈ ಒಂದು ಹಿಡಿ ಅಕ್ಕಿಯಿಂದ ಅವಕ್ಕೆ ತೃಪ್ತಿಯಾಗಲಿಲ್ಲ. ಆಗ ನಾಗಮಹಾಶಯರು ಒಂದು ಬಟ್ಟಲಿನಲ್ಲಿ ಇನ್ನಷ್ಟು ಅಕ್ಕಿಯನ್ನೂ ಮತ್ತೊಂದು ಬಟ್ಟಲಿನಲ್ಲಿ ಸ್ವಲ್ಪ ನೀರನ್ನೂ ತಂದು ಕೈಯಲ್ಲಿ ಹಿಡಿದುಕೊಂಡರು. ಎರಡು ಹಕ್ಕಿಗಳೂ ಅವರ ಕೈಮೇಲೆ ಕುಳಿತುಕೊಂಡು ತಿನ್ನುವುದಕ್ಕೆ ಮೊದಲುಮಾಡಿದುವು. ಅವಕ್ಕೆ ತೃಪ್ತಿಯಾಗಲು ನಾಗಮಹಾಶಯರು ಮತ್ತೆ ಅವುಗಳ ಮೈಯನ್ನು ತಡವರಿಸುತ್ತ ತಡವರಿಸುತ್ತ ”ಬನ್ನಿ ತಾಯಿ ಬನ್ನಿ, ಕಾಡಿಗೆ ಹೋಗಿ ಆಟ ಆಡಿಕೊಂಡು ಬೆಳಗ್ಗೆ ತಿರುಗಿ ಬನ್ನಿ“ ಎಂದರು. ಎರಡು ಹಕ್ಕಿಗಳೂ ಹಾರಿಹೋದವು. ನಾಗಮಹಾಶಯರು ”ಗುರುಮಹಾರಾಜರು ಹೇಗೆ ಹೇಗೆ ಆಟ ಆಡಿಸುತ್ತಾರೋ ಯಾರಿಗೆ ಗೊತ್ತು?" ಎನ್ನುತ್ತಿದ್ದರು. </p>
		<p>ಗಿರಿಶಬಾಬುಗಳು “ಅಹಿಂಸಾ ಪರಮೋ ಧರ್ಮಃ” ಎಂಬುದಕ್ಕೆ ನಾಗಮಹಾಶಯರೇ ಶ್ರೇಷ್ಠ ದೃಷ್ಟಾಂತ ಎನ್ನುತ್ತಿದ್ದರು. ನಾರಾಯಣಗಂಜಿನ ಶಣಬು ಕಾರ್ಖಾನೆಯ ಸಾಹೇಬಜನಗಳು ದೇವ ಭೋಗಕ್ಕೆ ಆಗಾಗ್ಗೆ ಹಕ್ಕಿ ಷಿಕಾರಿಮಾಡಲು ಬರುತ್ತಿದ್ದರು. ಒಂದು ಸಲ ಬಂದೂಕದ ಸದ್ದನ್ನು ಕೇಳಿ ನಾಗಮಹಾಶಯರು ವ್ಯಾಕುಲಿತರಾಗಿ ಸಾಹೇಬರ ಹತ್ತಿರಕ್ಕೆ ಬಂದು, ಆ ಕ್ರೂರ ಕಾರ್ಯವನ್ನು ನಿಲ್ಲಿಸಬೇಕೆಂದು ನಾನಾ ವಿಧವಾಗಿ ಕೈಮುಗಿದು ಕೇಳಿಕೊಂಡರು. ಸಾಹೇಬರಿಗೆ ಅವರ ಮಾತು ಗೊತ್ತಾಗದ್ದರಿಂದ ಪುನಃ ಹಕ್ಕಿಗಳನ್ನು ಹೊಡೆಯುವುದಕ್ಕೆ ಬಂದೂಕಗಳನ್ನು ಸಿದ್ಧಮಾಡಿಕೊಂಡರು. ಆಗ ನಾಗಮಹಾಶಯರು ಅವರನ್ನು ಗದರಿಸಿ “ತಿರುಗಿ ಇಂಥ ಅನ್ಯಾಯದ ಕೆಲಸವನ್ನು ಮಾಡಬೇಡಿ!” ಎಂದು ಗರ್ಜಿಸಿದರು. ನಿಜವಾಗಿಯೂ ಈತನು ಒಬ್ಬ ಹುಚ್ಚನಾಗಿರಬೇಕೆಂದು ಸಾಹೇಬರು ಭಾವಿಸಿದರು. ಹುಚ್ಚನ ಮಾತನ್ನು ಯಾರು ಕೇಳುತ್ತಾರೆ! ಷಿಕಾರಿಗೆ ಗುರಿಯಿಟ್ಟು ಅವರು ತಿರುಗಿ ಬಂದೂಕವನ್ನು ಎತ್ತಿದರೋ ಇಲ್ಲವೋ, ಕ್ಷಣಮಾತ್ರದಲ್ಲಿ ಬಂದೂಕವನ್ನು ಹಿಡಿದುಕೊಂಡುಬಿಟ್ಟರು. ಆ ಬಡವಾದ ದೇಹದಲ್ಲಿ ಎಲ್ಲಿಂದಲೋ ನೂರು ಸಿಂಹಗಳಷ್ಟು ಬಲವು ಉದ್ಭವಿಸಿತು; ಸಾಹೇಬರು ಎಷ್ಟೆಷ್ಟು ಪ್ರಯತ್ನ ಮಾಡಿದರೂ ಬಂದೂಕವನ್ನು ಅವರ ಹಿಡಿತದಿಂದ ಕಿತ್ತುಕೊಳ್ಳುವುದಕ್ಕಾಗಲಿಲ್ಲ; ನಾಗಮಹಾಶಯರೇ ಅದನ್ನು ಅವರ ಕೈಯಿಂದ ಬಿಡಿಸಿಕೊಂಡು ಬಂದು ಮನೆಯಲ್ಲಿ ತಂದಿಟ್ಟು, ಇಂಥ ಪ್ರಾಣತೆಗೆಯುವ ಆಯುಧವನ್ನು ಮುಟ್ಟಿದ್ದಕ್ಕಾಗಿ ಕೈತೊಳೆದುಕೊಂಡರು. ಅತ್ತಕಡೆ ಆ ಸಾಹೇಬಜನಗಳೂ ನಾರಾಯಣಗಂಜಿಗೆ ಹೋಗಿ ಅವರಮೇಲೆ ಫಿರ್ಯಾದು ಮಾಡಬೇಕೆಂದು ವಿಚಾರಮಾಡುತ್ತ ಹೋದರು. ಈ ಮಧ್ಯೆ ಆ ಕಾರ್ಖಾನೆಯ ಒಬ್ಬ ನೌಕರನ ಸಂಗಡ ನಾಗಮಹಾಶಯರು ಬಂದೂಕವನ್ನು ಹಿಂದಕ್ಕೆ ಕಳುಹಿಸಿಕೊಟ್ಟರು. ಆತನಿಂದ ನಾಗಮಹಾಶಯರ ಸಾಧುಚರಿತ್ರವನ್ನು ಕೇಳಿ, ಆ ಸಾಹೇಬರಿಗೂ ಅವರಲ್ಲಿ ತುಂಬ ಗೌರವವುಂಟಾಯಿತು; ಅಲ್ಲಿಂದಾಚೆಗೆ ಅವರು ದೇವಭೋಗ ಗ್ರಾಮಕ್ಕೆ ಪುನಃ ಷಿಕಾರಿಗೆ ಬರುತ್ತಿರಲಿಲ್ಲ. </p>
		<p>ಸಾಧುಪ್ರಾಣಿಗಳ ಪೀಡೆಯನ್ನು ನೋಡಿದರೆ ನಾಗಮಹಾಶಯರು ತುಂಬ ವ್ಯಾಕುಲಿತರಾಗುತ್ತಿದ್ದರು. ಅವರ ಮನೆಯ ದಕ್ಷಿಣಕ್ಕೆ ಒಂದು ಸಣ್ಣ ಕೊಳವಿತ್ತು; ವರ್ಷವರ್ಷವೂ ಪ್ರವಾಹ ಬಂದು ಬಂದು ಅದರಲ್ಲಿ ಬೇಕಾದಷ್ಟು ಮೀನುಗಳು ಸೇರಿರುತ್ತಿದ್ದುವು. ಒಂದು ದಿನ ಒಬ್ಬ ಬೆಸ್ತರವನು ಆ ಕೊಳದಲ್ಲಿ ಮೀನು ಹಿಡಿದು ಪದ್ಧತಿಯ ಪ್ರಕಾರ ನಾಗಮಹಾಶಯರಿಗೆ ಅದರಲ್ಲಿ ಒಂದು ಭಾಗವನ್ನು ಕೊಡುವುದಕ್ಕೆ ಹೋದನು. ಆಗ ಮೀನುಗಳು ಇನ್ನೂ ಜೀವದಿಂದ ಇದ್ದು, ಬುಟ್ಟಿಯಲ್ಲಿ ಒದ್ದಾಡುತ್ತಿದ್ದದ್ದನ್ನು ನೋಡಿ ನಾಗಮಹಾಶಯರಿಗೆ ತುಂಬ ವ್ಯಥೆಯಾಯಿತು. ಆಗ ಆ ಮೀನುಗಳಿಗೆಲ್ಲಾ ಏನು ಬೆಲೆಯಾಗುವುದೆಂದು ಆ ಬೆಸ್ತರವನನ್ನು ಕೇಳಿ ಅವನು ಬೆಲೆಯನ್ನು ಹೇಳಲು, ಆ ಮೀನುಗಳನ್ನೆಲ್ಲಾ ಆ ಬೆಲೆಗೇ ಕೊಂಡುಕೊಂಡು ಅವುಗಳನ್ನು ಪುನಃ ಆ ಕೊಳಕ್ಕೇ ಬಿಟ್ಟುಬಿಟ್ಟರು. </p>
		<p>ಮತ್ತೊಂದು ದಿನ, ಇನ್ನೊಬ್ಬ ಬೆಸ್ತರವನು ಅವರ ಮನೆಯ ಹತ್ತಿರ ಇದ್ದ ಕೊಳದಲ್ಲಿ ಮೀನುಹಿಡಿದು ನಾಗಮಹಾಶಯರ ಮನೆಗೆ ಮಾರುವುದಕ್ಕೆ ಬಂದನು. ಅವೊತ್ತೂ ಹಾಗೇ ಅವನು ಹಿಡಿದಿದ್ದ ಮೀನುಗಳನ್ನೆಲ್ಲಾ ಕೊಂಡುಕೊಂಡು ಜಾಗ್ರತೆಯಾಗಿ ಅವುಗಳನ್ನು ಕೊಳಕ್ಕೆ ಬಿಡಿಸಿಬಿಟ್ಟರು. ಬೆಸ್ತರವನು ಬೆರಗಾಗಿ, ಮೀನಿನ ಬೆಲೆಯೂ ಬುಟ್ಟಿಯೂ ಬಂದದ್ದೇ ತಡ, ಅಲ್ಲಿಂದ ಓಡಿಯೇ ಹೋದನು. ಅಲ್ಲಿಂದ ಮುಂದೆ ಎಂದೂ ನಾಗಮಹಾಶಯರ ಮನೆಯ ಎಲ್ಲೆಯನ್ನು ದಾಟಿ ಒಳಕ್ಕೆ ಬರಲಿಲ್ಲ. </p>
		<p>ನಾಗಮಹಾಶಯರ ಮನೆಯಲ್ಲಿ ಪ್ರತಿವರ್ಷವೂ ದುರ್ಗಾಪೂಜೆ ನಡೆಯುತ್ತಿತ್ತು; ಆದರೆ ಯಾವಾಗಲೂ ಪಶುಬಲಿಯನ್ನು ಕೊಡುತ್ತಿರಲಿಲ್ಲ. ಕೊನೆಗೆ ಒಂದು ಹಾವನ್ನೂ ಅವರು ಎಂದೂ ಹಿಂಸಿಸುತ್ತಿರಲಿಲ್ಲ, ಒಂದು ಸಾರಿ, ಒಂದು ನಾಗರಹಾವು ಅವರ ಮನೆಯ ಅಂಗಳದಲ್ಲಿ ಕಂಡು ಬಂತು. ಮನೆಯವರೆಲ್ಲರೂ ಗಾಬರಿಯಾದರು. ಠಾಕೂರಣಿಯವರು “ಆ ಹಾವನ್ನು ಕೊಲ್ಲಬೇಕಲ್ಲವೇ?” ಎಂದರು. ನಾಗಮಹಾಶಯರು “ವನದ ಹಾವು ಕಚ್ಚುವುದಿಲ್ಲ, ಮನದ ಹಾವೇ ಕಚ್ಚುವುದು!” ಎಂದು ಉತ್ತರಕೊಟ್ಟು ಹಾವಿನ ಮುಂದೆ ಕೈಮುಗಿದುಕೊಂಡು “ನೀನು ‘ಮನಸಾ’ ದೇವಿ! ಕಾಡಿನಲ್ಲಿರಬೇಕು, ದರಿದ್ರನ ಗುಡಿಸಲನ್ನು ಬಿಟ್ಟು ನಿನ್ನ ಸ್ಥಳಕ್ಕೆ ಹೊರಟುಹೋಗು!” ಎಂದು ಹೇಳಿದರು. ಬೆರಳುಗಳಿಂದ ಚಿಟಿಕಿ ಹೊಡೆಯುತ್ತ ಹೊಡೆಯುತ್ತ ದಾರಿ ತೋರಿಸಿಕೊಂಡು ಹೋಗಲು, ಅದೂ ತನ್ನ ಹೆಡೆಯನ್ನು ಮುಚ್ಚಿಕೊಂಡು ಅವರ ಹಿಂದೆಯೇ ಹೋಗಿ ಕಾಡನ್ನು ಸೇರಿಕೊಂಡಿತು. ಈ ಘಟನೆಯನ್ನು ಹೇಳಿ ಅವರು "ನಾವು ಕೆಟ್ಟದ್ದನ್ನು ಮಾಡದೇ ಹೋದರೆ ಜಗತ್ತಿನಲ್ಲಿ ಯಾರೂ ಕೆಟ್ಟದ್ದನ್ನು ಮಾಡುವುದಿಲ್ಲ. ಯಾರು ಹೇಗೆ ಮಾಡಿದರೆ ಜಗತ್ತು ಅವರಿಗೂ ಹಾಗೆಯೇ ಮಾಡುತ್ತದೆ  <span>–</span>  ಕನ್ನಡಿಯಲ್ಲಿ ನಮ್ಮ ಪ್ರತಿಬಿಂಬವನ್ನು ನೋಡಿಕೊಳ್ಳುವ ಹಾಗೆ! ನಾವು ಹ್ಯಾಗೆ ಹ್ಯಾಗೆ ಅಂಗಭಂಗಿಗಳನ್ನು ಮಾಡಿದರೆ, ಪ್ರತಿಬಿಂಬವೂ ಹಾಗೇ ಅಂಗಭಂಗಿಗಳನ್ನು ಮಾಡುತ್ತದೆ!" ಎನ್ನುತ್ತಿದ್ದರು. </p>
		<p>ಶ್ರೀ ರಾಮಕೃಷ್ಣ ಮಠವು ವರಾಹ ನಗರದಲ್ಲಿದ್ದಾಗ ಅಲ್ಲಿ ಒಂದು ದಿನ ಒಂದು ಹಾವಿನ ಮರಿ ಬಂತಂತೆ. ಅದನ್ನು ನೋಡಿ ಎಲ್ಲರೂ ಅದನ್ನು ಕೊಂದುಹಾಕುವುದಕ್ಕೆ ಪ್ರಯತ್ನಪಡುತ್ತಿದ್ದರಂತೆ; (ಇದನ್ನು ಗಿರಿಶರು ಹೇಳುತ್ತಿದ್ದರು). ಅಷ್ಟು ಹೊತ್ತಿಗೆ ನಾಗಮಹಾಶಯರು ಬಂದು “ನಾಗರಾಜ, ನಾಗರಾಜ” ಎಂದು ಅದನ್ನು ಉಪಚರಿಸುತ್ತ ತೊಂದರೆಯಾಗದ ಸ್ಥಳದಲ್ಲಿ ಬಿಟ್ಟುಬಂದರು. ಅವರು “ನಮ್ಮ ಬುದ್ಧಿಯ ದೋಷದಿಂದ (ಹೊರಗೆ) ದೋಷವನ್ನು ಕಂಡು ನಾವೇ ಕಷ್ಟವನ್ನು ತಂದು ಕೊಳ್ಳುತ್ತೇವೆ; ಬುದ್ಧಿಯು ಈಶ್ವರನ ಪಾದಪದ್ಮದಲ್ಲಿ ನಿಶ್ಚಲವಾಗಿ ನಿಂತುಬಿಟ್ಟರೆ, ಆಮೇಲೆ ಯಾವುದೂ ಕೆಟ್ಟದೆಂದು ತೋರುವುದಿಲ್ಲ” ಎನ್ನುತ್ತಿದ್ದರು. </p>
		<p>ಒಂದು ಸಾರಿ ಅವರನ್ನು ಹಾವು ಕಚ್ಚಿತು. ಅವರು ಕೊಳದ ಸೋಪಾನದಲ್ಲಿ ಕಾಲನ್ನು ನೀರೊಳಗಿಟ್ಟುಕೊಂಡು ಮುಖವನ್ನು ತೊಳೆದುಕೊಳ್ಳುತ್ತಿದ್ದರು. ಆಗ ಒಂದು ಹಾವು ಅವರ ಎಡ ಹೆಜ್ಜೆಯ ಹೆಬ್ಬೆರಳನ್ನು ಹಿಡಿದುಕೊಂಡಿತು. ನಾಗಮಹಾಶಯರು ಇದನ್ನು ತಿಳಿದು ಸ್ಥಿರವಾಗಿ ನಿಂತುಕೊಂಡಿದ್ದರು; ಸ್ವಲ್ಪ ಹೊತ್ತಿನಮೇಲೆ ಅದು ಕಾಲನ್ನು ಬಿಟ್ಟು ಹೊರಟುಹೋಯಿತು. ಠಾಕೂರಣಿಯವರು ಇದನ್ನು ಕೇಳಿ ಬಹು ಚಿಂತಾಕ್ರಾಂತರಾದರು. ಆದರೆ ನಾಗಮಹಾಶಯರು ಮಾತ್ರ “ಏನೂ ಆಗಲಿಲ್ಲ; ತನ್ನ ಆಹಾರ ಎಂತ ತಿಳಿದುಕೊಂಡು ನೀರಹಾವು ಹಿಡಿದುಕೊಂಡಿತ್ತು; ಆಮೇಲೆ ಹೊರಟುಹೋಯಿತು” ಎಂದು ಉತ್ತರ ಕೊಟ್ಟುಬಿಟ್ಟರು. </p>
		<p>“ಪ್ರತಿಯೊಂದು ಜೀವದಲ್ಲಿಯೂ ಒಬ್ಬನೇ ಪರಮಾತ್ಮನು ವಿರಾಜಿಸುತ್ತಿದ್ದಾನೆ” ಎಂದು ಅವರು ಹೇಳುತ್ತಿದ್ದರು. ‘ಯಾವಾಗಲೂ ಯಾಕೆ ಎರಡು ಕೈಗಳನ್ನೂ ಮುಗಿದುಕೊಂಡಿರುತ್ತೀರಿ?’  <span>–</span>  ಎಂದು ಯಾರಾದರೂ ಕೇಳಿದರೆ ‘ಪ್ರತಿಯೊಂದು ಪ್ರಾಣಿಯಲ್ಲಿಯೂ ಅವನು ಪ್ರತ್ಯಕ್ಷವಾಗಿ ಕಾಣುತ್ತಿದ್ದಾನೆ!’ ಎನ್ನುತ್ತಿದ್ದರು. ಮರದ ಒಂದು ಎಲೆಯನ್ನು ಕಿತ್ತರೂ ಅವರು ನೊಂದುಕೊಳ್ಳುತ್ತಿದ್ದರು. ಅವರ ಮನೆಯ ಅಡಿಗೆ ಮನೆಯ ಹಿಂದೆ ಒಂದು ಮಾವಿನ ಮರವಿತ್ತು; ಭಕ್ತನೊಬ್ಬನು ಅದರ ಎಲೆಯೊಂದನ್ನು ಸೀಳುತ್ತಿದ್ದದ್ದನ್ನು ನೋಡಿ ಅವರು “ಹಾ! ಅವಕ್ಕೂ ಸುಖದುಃಖಗಳ ಅನುಭವವುಂಟು!” ಎಂದರು. </p>
		<p>ಅವರ ಮನೆಯ ಪೂರ್ವದಿಕ್ಕಿನ ಕೋಣೆಯ ಹಿಂದೆ ಒಂದು ಬಿದಿರಿನ ಮೆಳೆಯಿತ್ತು. ಅದರ ಕೊಂಬೆಗಳು ಆಗಾಗ್ಗೆ ಮನೆಯೊಳಗೆ ತಲೆಹಾಕುತ್ತಿದ್ದುವು. ಅವುಗಳನ್ನು ಅವರು ಏನು ಮಾಡಿದರೂ ಕಡಿದುಹಾಕಗೊಡಿಸುತ್ತಿರಲಿಲ್ಲ. “ನಾವು ತಿದ್ದಲಾರದ್ದನ್ನು ಮುರಿದುಹಾಕುವುದು ನ್ಯಾಯವೇ” ಎಂದು ಕೇಳುತ್ತಿದ್ದರು. </p>
		<p>ಅವರು ಯಾವಾಗಲೂ ಒಂದು ಸೊಳ್ಳೆಯನ್ನು ಕೂಡಾ ಕೊಂದದ್ದಿಲ್ಲ; ಹಾಸಿಗೆಯಲ್ಲಿದ್ದ ತಗಣೆಯನ್ನೂ ನೋಯಿಸುತ್ತಿರಲಿಲ್ಲ. ಇರುವೆ ಮೈಮೇಲೆ ಹತ್ತಿದರೆ, ಎಷ್ಟೋ ಜಾಗರೂಕತೆಯಿಂದ ಅದನ್ನು ಎತ್ತಿ ಸರಿಯಾದ ಜಾಗದಲ್ಲಿ ಬಿಡುತ್ತಿದ್ದರು. ಕೆಲವು ವೇಳೆ, ಅವರ ಮನಸ್ಸಿನ ಸ್ಥಿತಿ ಹೇಗಿರುತ್ತಿತ್ತೆಂದರೆ, ಹೆಜ್ಜೆ ಇಟ್ಟರೆ ಹುಳು ಹುಬಟೆಗಳು ಕಾಲಿಗೆ ಸಿಕ್ಕಿ ಎಲ್ಲಿ ಸಾಯುತ್ತವೆಯೋ ಎಂಬ ಹೆದರಿಕೆಯಿಂದ ಅವರು ರಸ್ತೆಯಲ್ಲಿ ತಿರುಗಾಡುತ್ತಿರಲಿಲ್ಲ; ಕೊನೆಗೆ ಉಸಿರುಬಿಟ್ಟರೆ ವಾಯುಮಂಡಲದ ಕ್ರಿಮಿಕೀಟಗಳು ಸತ್ತಾವೆಂಬ ಹೆದರಿಕೆಯಿಂದ ಕೆಲವುಸಲ ಅವರ ಉಸಿರೂ ಕಟ್ಟಿಹೋಗುತ್ತಿತ್ತು. </p>
		<p>ಒಂದು ದಿನ ಭಕ್ತನೊಬ್ಬನು ನಾಗಮಹಾಶಯರ ಮನೆಯ ವರಾಂಡದೊಳಗೆ ಕುಳಿತರಲು, ಪೂರ್ವದ ಕಡೆ ಬೊಂಬಿನ ಕಂಬಕ್ಕೆ ಗೆದ್ದಲು ಹತ್ತಿದ್ದದ್ದು ಕಣ್ಣಿಗೆಬಿತ್ತು. ಕೂಡಲೆ ಆತನು ಎದ್ದು ಆ ಕಂಬವನ್ನು ಗಟ್ಟಿಯಾಗಿ ಬಡಿಯಲು, ಗೂಡೆಲ್ಲಾ ಬಿದ್ದುಹೋಯಿತು; ಎಷ್ಟೋ ಹುಳುಗಳು ನಿರಾಶ್ರಯವಾಗಿ ಮಣ್ಣಿನಲ್ಲಿ ಬಿದ್ದುಬಿಟ್ಟವು. ನಾಗಮಹಾಶಯರು ಅದೇ ವರಾಂಡದಲ್ಲಿ ಕುಳಿತಿದ್ದವರು “ಅಯ್ಯೊ, ಅಯ್ಯೊ, ಏನು ಮಾಡಿದೆ! ಪಾಪ, ಅವು ಇಷ್ಟುದಿನ ಈ ಕಂಬವನ್ನು ಆಶ್ರಯಿಸಿಕೊಂಡು ಮನೆ ಬಾಗಿಲು ಕಟ್ಟಿಕೊಂಡು ವಾಸಮಾಡುತ್ತಿದ್ದುವು; ಇವೊತ್ತು ನೀನು ಅವುಗಳ ಆಶ್ರಯವನ್ನು ನಾಶಪಡಿಸಿ ತುಂಬ ಅನ್ಯಾಯ ಮಾಡಿಬಿಟ್ಟೆ” ಎಂದು ಕಣ್ಣೀರು ಸುರಿಸಲು ಮೊದಲುಮಾಡಿದರು. ಭಕ್ತನು ಅದನ್ನು ನೋಡಿ ಸ್ತಬ್ಧನಾಗಿ ನಿಂತುಕೊಂಡುಬಿಟ್ಟನು. ಕೊನೆಗೆ ನಾಗಮಹಾಶಯರು ಈ ನಿರಾಶ್ರಯವಾದ ಹುಳುಗಳ ಎದುರಿಗೆ ಹೋಗಿ “ನೀವು ಪುನಃ ಮನೆ ಕಟ್ಟಿಕೊಳ್ಳಿ, ಇನ್ನು ಭಯವಿಲ್ಲ” ಎಂದರು. ಅವು ಪುನಃ ಯಥಾಕಾಲದಲ್ಲಿ, ಕಂಬಕ್ಕೆ ಹತ್ತಿಕೊಂಡು ಹುತ್ತವನ್ನು ಮಾಡಲು, ಆ ಕಂಬವು ಕಸಿದುಕೊಂಡುಬಿತ್ತು. ಆದರೂ ನಾಗಮಹಾಶಯರು ಅದನ್ನು ಮುಟ್ಟಗೊಡಿಸುತ್ತಿರಲಿಲ್ಲ. </p>
		<p>ಸುರೇಶಬಾಬುವು ಹೀಗೆ ಹೇಳಿದ್ದಾನೆ  <span>–</span>  "ನಾಗಮಹಾಶಯರು ಯಾವಾಗಲೂ ಗೋವಿನಲ್ಲಿ ತುಂಬ ಭಕ್ತಿ ಇಟ್ಟುಕೊಂಡಿದ್ದರು. ಅವರು ಶಾಸ್ತ್ರವಿಧಿಯನ್ನನುಸರಿಸಿ ಯಾವಾಗಲಾದರೂ ಗೋದಾನವನ್ನಾಗಲಿ ಗೋಪೂಜೆಯನ್ನಾಗಲಿ ಮಾಡಿದ್ದರೋ ಇಲ್ಲವೋ ನಾನರಿಯೆ; ಆದರೆ ಕೇವಲ ಬಾಲ್ಯದಿಂದಲೂ ಅವರು ಹಸುವನ್ನು ಕಂಡರೆ ನಮಸ್ಕಾರ ಮಾಡುತ್ತಿದ್ದರು, ಮತ್ತು ಆಗಾಗ್ಗೆ ಹಸುಗಳ ಪಾದಧೂಳಿಯನ್ನು ತೆಗೆದು ಧರಿಸಿಕೊಳ್ಳುತ್ತಿದ್ದದ್ದನ್ನು ನಾನೇ ನನ್ನ ಕಣ್ಣಿನಿಂದಲೇ ನೋಡಿದ್ದೇನೆ. ಒಂದು ಸಾರಿ ಅವರು ಒಂದು ಕಬ್ಬಿನ ಜಲ್ಲೆಯನ್ನು ತಂದಿದ್ದರು; ಒಂದು ಹಸುಬಂದು ಅದರ ಗರಿಗೆ ಬಾಯಿ ಹಾಕುವುದಕ್ಕೆ ಹೋಯಿತು; ನಾಗಮಹಾಶಯರು ಅದನ್ನು ತಿಳಿದು ತುಂಬ ಆದರದಿಂದ ಅದನ್ನು ಆ ಹಸುವಿಗೆ ತಿನ್ನುವುದಕ್ಕೆ ಕೊಟ್ಟು ಕೊನೆಗೆ ಅದಕ್ಕೆ, ದೇವತೆಯೆಂಬ ಜ್ಞಾನದಿಂದ, ನಮಸ್ಕಾರಮಾಡಿದರು. ಕಬ್ಬನ್ನು ತುಂಡು ತುಂಡು ಮಾಡಿ ಅವುಗಳನ್ನು ತಿನ್ನುವಂತೆ ಹಸುವಿನ ಮೈಯನ್ನು ತಡವರಿಸುತ್ತ ಉಪಚರಿಸಿದರು. ಆಮೇಲೆ ಬೀಸಣಿಗೆಯಿಂದ ಅದನ್ನು ಬೀಸಿ ಮಾತಿಲ್ಲದಂತಾಗಿ ಮೂರ್ಛೆ ಹೋದಹಾಗೆ ನೆಲದಮೇಲೆ ಬಿದ್ದುಬಿಟ್ಟರು. </p>
		<p>ನಾಗಮಹಾಶಯರು ಶಕ್ತಿಯ ಉಪಾಸಕರಾಗಿದ್ದರು; ಆದರೆ ಅವರು “ಪಥದಲ್ಲಾಗಲಿ ಮತದಲ್ಲಾಗಲಿ ಏನೂ ಇಲ್ಲ; ಯಾವುದಾದರೂ ಒಂದು ಮತದಲ್ಲಿ ಏಕನಿಷ್ಠೆಯುಂಟಾದರೆ, ಭಗವಂತನು ಅಂಥವನಿಗೆ ದಾರಿ ತೋರಿಸುತ್ತಾನೆ” ಎಂದು ಹೇಳುತ್ತಿದ್ದರು. ಅವರಿಗೆ ಭೇದಭಾವವಿರಲಿಲ್ಲ; ಶೈವ, ವೈಷ್ಣವ, ಬಾವುಲ, ಕರ್ತಾಭಜಾ ಮುಂತಾದ ಸಕಲ ಸಂಪ್ರದಾಯಗಳ ಸಾಧಕರನ್ನೂ ಅವರು ಗೌರವಿಸುತ್ತಿದ್ದರು. ಹಿಂದೂ ಮುಸಲ್ಮಾನ ಕ್ರೈಸ್ಥರಲ್ಲಿ ಅವರಿಗೆ ಭೇದವಿರಲಿಲ್ಲ. ಮಸೀದಿ ಅಥವಾ ಪೀರರ ಸ್ಥಾನವನ್ನು ನೋಡಿದರೆ ಅವರು ತಲೆಬಗ್ಗಿಸಿ ಸಲಾಂ ಮಾಡುತ್ತಿದ್ದರು. ಚರ್ಚನ್ನು ನೋಡಿದರೆ “ಜಯ ಜೇಸು!” ಎನ್ನುತ್ತ ಕೈ ಮುಗಿಯುತ್ತಿದ್ದರು. </p>
		<p>ಸಾಧನದ ಸಂಬಂಧವಾಗಿ ಅವರು ಹೇಳುತ್ತಿದ್ದದ್ದೇನೆಂದರೆ :- “ಹಣ್ಣಿಗೋಸ್ಕರ ಮರದ ಕೆಳಗೆ ಎಚ್ಚರವಾಗಿ ಕಾದು ಕುಳಿತಿರುವಂತೆ, ಸಾಧನದಿಂದ ತನ್ನನ್ನು ಎಚ್ಚರವಾಗಿ ಇಟ್ಟುಕೊಂಡಿರಬೇಕು. ಆದರೆ ದೋಟಿ ಅವನ ಕೈಯಲ್ಲಿದೆ; ಅವನು ದಯೆಮಾಡಿ ಹಣ್ಣನ್ನು ಕೊಟ್ಟರೆ ಜೀವಗಳು ಅದನ್ನು ಪಡೆಯಬಹುದು, ಇಲ್ಲದಿದ್ದರೆ ಇಲ್ಲ. ಕೆಲವರು ನಿದ್ರೆ ಹೋಗುತ್ತಿದ್ದರೂ ಭಗವಂತನು ದಯೆಯಿಟ್ಟು ಅವರ ಬಾಯಲ್ಲಿ ಹಣ್ಣು ತಂದು ಹಾಕುತ್ತಾನೆ; ಅವರು ಮತ್ತಾವ ಸಾಧನ ಭಜನಗಳನ್ನೂ ಮಾಡಬೇಕಾದದ್ದಿಲ್ಲ; ಇವರೇ ‘ಕೃಪಾಸಿದ್ಧ’ ರಾಗತಕ್ಕವರು. ಎಲ್ಲಿಯವರೆಗೂ ಅವನು ಕೃಪೆಮಾಡುವುದಿಲ್ಲವೋ, ಅಲ್ಲಿಯವರೆಗೆ ಯಾರೂ ಅವನ ಸ್ವರೂಪವನ್ನು ತಿಳಿಯಲು ಸಮರ್ಥರಾಗುವುದಿಲ್ಲ. ಅವನು ಕಲ್ಪವೃಕ್ಷ; ಭಗವಂತನು, ಯಾರು ಏನನ್ನು ಕೇಳಿದರೆ ಅದನ್ನು ನಿಶ್ಚಯವಾಗಿಯೂ ಕೊಡುತ್ತಾನೆ; ಆದರೆ ಯಾತರಿಂದ ಜೀವನು ಪುನಃ ಪುನಃ ಜನ್ಮ ಮೃತ್ಯುವಿನ ಮಾರ್ಗದಲ್ಲಿ ಹೋಗಬೇಕಾಗುವುದೋ ಅಂಥದನ್ನು ಅಪೇಕ್ಷಿಸುವುದು ಯಾವಾಗಲೂ ಉಚಿತವಲ್ಲ. ಭಗವಂತನಲ್ಲಿ ಯಾವಾಗಲೂ ಶುದ್ಧಭಕ್ತಿ ಮತ್ತು ಶುದ್ಧ ಜ್ಞಾನಗಳಿಗೋಸ್ಕರ ಪ್ರಾರ್ಥಿಸಿಕೊಳ್ಳತಕ್ಕದ್ದು ಉಚಿತ. ಹಾಗಾದರೆ ಜೀವನು ಸಂಸಾರಬಂಧನವನ್ನು ಹರಿದುಹಾಕಿ ಭಗವತ್ಕೃಪೆಯಿಂದ ಮುಕ್ತನಾಗಬಲ್ಲನು. ಸಂಸಾರದ ಯಾವ ವಿಷಯವನ್ನು ಅಪೇಕ್ಷಿಸಿದರೂ ಅದರಿಂದ ಜೀವನಿಗೆ ಸಂಕಟಗಳು ಬಂದೇ ಬರುತ್ತವೆ. ಆದರೆ ಯಾರು ಭಗವಂತ ಭಕ್ತ ಭಗವತ್ಪ್ರಸಂಗಗಳಲ್ಲಿ ಕಾಲ ಕಳೆಯುತ್ತಾನೋ ಅವನಿಗೆ ತಾಪತ್ರಯ ಪೀಡೆಯು ನಿವಾರಣೆಯಾಗುತ್ತದೆ”.</p>
		<p>ಸಿದ್ಧಿ ಸಂಬಂಧದಲ್ಲಿ ಅವರು ಹೇಳುತ್ತಿದ್ದದ್ದೇನೆಂದರೆ  <span>–</span>  “ಯಥಾರ್ಥವಾದ ಸಾಧುಭಾವವನ್ನು ಪಡೆದರೆ, ಶಕ್ತಿ ಸಿದ್ಧಿ ಋದ್ಧಿ ಮುಂತಾದವುಗಳು ಸಾಧಕನನ್ನು ಯಾವಾಗಲೂ ಪ್ರಲೋಭನಗೊಳಿಸುತ್ತಿರುತ್ತವೆ. ಯಥಾರ್ಥ ಸಾಧುವಿನ ಹೃದಯದಲ್ಲಿ ಜಗತ್ತಿನಲ್ಲಿರುವ ಪದಾರ್ಥಗಳೆಲ್ಲಾ ಪ್ರತಿಬಿಂಬಗೊಳ್ಳುತ್ತವೆ; ಅವನು ಅವುಗಳ ವಿಚಾರವಾಗಿ ಚಿಂತಿಸಬೇಕಾದದ್ದಿಲ್ಲ ಯೋಚಿಸಬೇಕಾದದ್ದಿಲ್ಲ; ನೋಡಬೇಕಾದದ್ದಿಲ್ಲ ಆಡಬೇಕಾದದ್ದಿಲ್ಲ. - ಶುದ್ಧ ಸ್ಫಟಿಕದಲ್ಲಿ ಪ್ರತಿಯೊಂದು ಪದಾರ್ಥದ ಪ್ರತಿಬಿಂಬವೂ ಕಾಣಿಸುವ ಹಾಗೆ. ಆದರೆ ಇವುಗಳ ಮೇಲೆಲ್ಲಾ ಗಮನವು ಹೋದರೆ, ಅದು ಆದರ್ಶ ಜೀವನವನ್ನು ಪಡೆಯುವ ಮಾರ್ಗದಿಂದ ತಪ್ಪಿಸಿ ಬೇರೆ ಕಡೆ ಎಳೆದುಕೊಂಡು ಹೋಗುವುದು”.</p>
		<p>ಯಾರ ಮನಸ್ಸಿನಲ್ಲಾದರೂ ಏನಾದರೂ ಸಂದೇಹ ಹುಟ್ಟಿದರೆ, ಅವರು ನಾಗಮಹಾಶಯರನ್ನು ಕೇಳಬೇಕಾಗಿರಲಿಲ್ಲ. ತಮ್ಮಷ್ಟಕ್ಕೆ ತಾವೇ ಅವರು ಆ ಪ್ರಸ್ತಾಪವನ್ನೆತ್ತಿ ವಿಚಾರಮಾಡುತ್ತಿದ್ದರು. ಮುಖವನ್ನು ನೋಡಿಯೇ, ಯಾರು ಎಂಥವರು, ಅವರ ಮನಸ್ಸಿನ ಭಾವವೆಂತಹುದು ಎಂದು ತಿಳಿದುಕೊಳ್ಳಬಲ್ಲವರಾಗಿದ್ದರು. ಎಷ್ಟೋ ಜನರಿಗೆ ಅವರು ಹೇಳಿದ್ದು ಪೂರ್ತಿಯಾಗಿ ನಿಜವಾಗಿದೆ. ಅವರು ಠಾಕೂರಣಿಯವರಿಗೆ “ಇವೊತ್ತು ಇಂಥಿಂಥವರು ಬರುತ್ತಾರೆ, ಈಗ ಅಂಗಡಿಗೆ ಹೋಗಬೇಕು” ಎಂದು ಅಂಥವರು ದೇವಭೋಗಕ್ಕೆ ಬರುವುದಕ್ಕಿಂತ ಮುಂಚೆಯೇ ಹೇಳಿಬಿಡುತ್ತಿದ್ದರು. ಯಾರ ಹೆಸರನ್ನು ಹೇಳುತ್ತಿದ್ದರೋ ಅವರೇ ಬಂದು ಬಿಡುತ್ತಿದ್ದರು. </p>
		<p>ಒಂದು ದಿವಸ ಶರಚ್ಚಂದ್ರ ಚಕ್ರವರ್ತಿಗಳೂ ಅವರ ನೆಂಟರಾದ ಅಶ್ವಿನೀ ಕುಮಾರ ಚಕ್ರವರ್ತಿಗಳೂ ನಾಗಮಹಾಶಯರನ್ನು ನೋಡುವುದಕ್ಕೆ ಹೋಗಿದ್ದರು. ಅಶ್ವಿನೀಕುಮಾರರಿಗೆ ಹೊಟ್ಟೆ ಶೂಲೆ ಇತ್ತು; ಆದ್ದರಿಂದ ಪ್ರತಿನಿತ್ಯವೂ ಸಾಯಂಕಾಲದಿಂದ ಬೆಳಕು ಹರಿಯುವವರೆಗೂ ಒಂದೇ ಸಮನಾಗಿ ಸತ್ತಹಾಗೆ ಬಿದ್ದುಕೊಂಡಿರುತ್ತಿದ್ದರು. ದೇವಭೋಗಕ್ಕೆ ಹೋಗುವ ದಾರಿಯಲ್ಲಿಯೇ ಸಂಜೆಯಾದ್ದರಿಂದ ಆತನಿಗೆ ಯಾವಾಗ ಹೊಟ್ಟೆ ಶೂಲೆಗೆ ಆರಂಭವಾಗಿಬಿಡುತ್ತಿದೆಯೋ ಎಂಬ ದಿಗಿಲು ಉಂಟಾಯಿತು. ಆದರೆ ದೇವರ ದಯದಿಂದ ದಾರಿಯೆಲ್ಲಾ ನಿರ್ವಿಗ್ನವಾಗಿ ಸಾಗಿತು. ಊರಿಗೆ ಹೋದಮೇಲೆ ಶರಚ್ಚಂದ್ರರನ್ನು ಕರೆದು ಅಶ್ವಿನೀಕುಮಾರರು “ಶೂಲೆ ಬರುವ ಹೊತ್ತು ಮೀರಿಹೋಯಿತು!” ಎಂದು ಧೈರ್ಯ ಹೇಳಿದರು. ಅದಕ್ಕೆ ಹಿಂದೆ ಐದು ತಿಂಗಳಿಂದ ರಾತ್ರಿ ಹೊತ್ತು ಬಾಯಿಗೆ ನೀರು ಹಾಕಿಲ್ಲದಿದ್ದ ಮನುಷ್ಯ ಅವೊತ್ತು ಪುಷ್ಕಳವಾಗಿ ಊಟಮಾಡಿ ನಿದ್ರೆಮಾಡಿಬಿಟ್ಟನು. ಹೀಗೆ, ಅವರು ದೇವಭೋಗದಲ್ಲಿ ಮೂರು ದಿವಸವಿದ್ದರು. ಮೂರು ದಿನವೂ ಯಾವ ತೊಂದರೆಯೂ ಇಲ್ಲದೆ ಕಳೆದು ಹೋಯಿತು. ಅಶ್ವಿನೀಕುಮಾರರು “ನನ್ನ ಜನ್ಮಾಂತರ ಪಾಪದ ಫಲವಾದ ಈ ಉತ್ಕಟವ್ಯಾಧಿಯು ಅಂಥ ಮಹಾಪುರುಷರ ಗಾಳಿ ತಗುಲಿ ವಾಸಿಯಾಗಿಹೋಯಿತು. ನಾನು ಆವಾಗಿನಿಂದ ಅವರನ್ನು ಆಶ್ರಯಿಸಿಕೊಂಡಿದ್ದಿದ್ದರೆ ನನ್ನ ನರಜನ್ಮವು ಸಾರ್ಥಕವಾಗಿ ಹೋಗುತ್ತಿತ್ತು” ಎಂದರು. </p>
		<p>ಒಂದು ದಿನ ದೇವಭೋಗದ ಒಬ್ಬ ಬ್ರಾಹ್ಮಣ ಹುಡುಗನಿಗೆ ಸಿಡುಬು ಎದ್ದಿತ್ತು. ವಿಧವೆಯಾದ ಅವನ ತಾಯಿಯು ಸಾಯುವಂತಿದ್ದ ಆ ಹುಡುಗನನ್ನು ನಾಗಮಹಾಶಯರ ಮನೆಯಲ್ಲಿ ತಂದುಹಾಕಿ ಹೋದಳು. ದೇವರ ದಯದಿಂದ ಹುಡುಗನಿಗೆ ಆರೋಗ್ಯವಾಯಿತು. ಸುರೇಶಬಾಬುವು ಇದರ ವಿಚಾರವಾಗಿ ಪ್ರಶ್ನೆ ಮಾಡಲು ನಾಗಮಹಾಶಯರು “ಹುಡುಗನಿಗೆ ವಾಸಿಯಾದದ್ದೇನೋ ನಿಜ; ಆದರೆ ಆ ವಿಚಾರವಾಗಿ ನಾನು ಹೇಳತಕ್ಕದ್ದೇನೂ ಇಲ್ಲ” ಎಂದರಂತೆ. </p>
		<p>ಒಂದುಸಾರಿ, ಚೈತ್ರಮಾಸದಲ್ಲಿ, ನಾಗಮಹಾಶಯರ ಮನೆಯ ಉತ್ತರದಲ್ಲಿದ್ದ ಚೌಧುರಿಗಳ ಮನೆಗೆ ಬೆಂಕಿಬಿತ್ತು, ಗಾಳಿಯೆದ್ದು ನೋಡುನೋಡುತ್ತಿದ್ದ ಹಾಗೆಯೇ ಬೆಂಕಿಯು ದೊಡ್ಡದಾಯಿತು. ಚೌಧುರಿಗಳ ಮನೆಗೂ ನಾಗಮಹಾಶಯರ ಮನೆಗೂ ಸುಮಾರು ೨೫-೩೦ ಮೊಳ ದೂರವಿರಬಹುದು. ಆದ್ದರಿಂದ ಅವರ ಮನೆಯ ಹತ್ತಿರಕ್ಕೂ ಕಿಡಿಗಳು ಬಂದು ಬೀಳುತ್ತಿದ್ದುವು. ಬೆಂಕಿಯನ್ನು ಆರಿಸುವುದಕ್ಕೆಂದು ಬೀದಿಯವರೆಲ್ಲರೂ ಪ್ರಯತ್ನಪಟ್ಟರು. ನಾಲ್ಕುಕಡೆಯೂ ಗದ್ದಲವೋ ಗದ್ದಲ. ನಾಗಮಹಾಶಯರೊಬ್ಬರು ಮಾತ್ರ ಅಲ್ಲಾಡದೆ ಬೆಂಕಿಯ ಎದುರಿಗೆ ಕೈಮುಗಿದುಕೊಂಡು ನಿಂತಿದ್ದರು. ಠಾಕೂರಣಿಯವರು ದಿಗಿಲು ಪಟ್ಟುಕೊಂಡು ಮನೆಯಲ್ಲಿದ್ದ ಬಟ್ಟೆಬರೆ ಹಾಸಿಗೆ ಹೊದ್ದಿಕೆಗಳನ್ನು ಹೊರಗೆ ಹಾಕುತ್ತಿದ್ದರು. ನಾಗಮಹಾಶಯರು “ಈಗಲೂ ಇಷ್ಟೊಂದು ಅಪನಂಬಿಕೆಯೆ? ಈ ಹಾಳು ಬಟ್ಟೆಬರಿಗಳನ್ನು ಕಟ್ಟಿಕೊಂಡು ಆಗುವುದೇನು? ಇವೊತ್ತು ಬ್ರಹ್ಮನು ಮನೆಯ ಹತ್ತಿರಕ್ಕೇ ಬಂದಿದ್ದಾನೆ; ಈಗ ಅವನ ಪೂಜೆ ಮಾಡಬೇಕೇ, ಬಟ್ಟೆಬರಿಗಳನ್ನು ಕಟ್ಟಿಕೊಂಡು ಒದ್ದಾಡಬೇಕೇ? ಜಯ ಠಾಕೂರ! ಜಯ ಠಾಕೂರ!” ಎನ್ನುತ್ತ ಮನೆಯ ಅಂಗಳದಲ್ಲಿ ತಾಳಹಾಕುತ್ತ ಕುಣಿಯುವುದಕ್ಕಾರಂಭಿಸಿದರು. ಆಮೇಲೆ “ಕೃಷ್ಣ ಬದುಕಿಸಿದರೆ ಸಾಯುವವರು ಯಾರು; ಕೃಷ್ಣ ಸಾಯಿಸಿದರೆ ಬದುಕಿಸುವವರು ಯಾರು?” ಎಂದರು. ಚೌಧುರಿಗಳ ಮನೆಯನ್ನು ಸುಟ್ಟು ಬೂದಿಮಾಡಿ ಯಜ್ಞೇಶ್ವರನು ತೃಪ್ತನಾದನು. ನಾಗಮಹಾಶಯರ ಮನೆಯ ಒಂದು ಹುಲ್ಲುಕಡ್ಡಿಯೂ ಸುಡಲಿಲ್ಲ.</p>
		<p>ಅರ್ಧೋದಯ ಪುಣ್ಯಕಾಲ ಬಂದಿದ್ದ ವರ್ಷ, ನಾಗಮಹಾಶಯರು ಪುಣ್ಯಕಾಲಕ್ಕೆ ಮೂರು ನಾಲ್ಕು ದಿವಸ ಹಿಂದೆ ಊರಿಗೆ ಬಂದರು. ಇಂತಹ ಸಮಯದಲ್ಲಿ ಅವರು ಮನೆಗೆ ಬಂದುಬಿಟ್ಟದ್ದನ್ನು ನೋಡಿ ದೀನದಯಾಳುವು “ಈ ಪುಣ್ಯಕಾಲದಲ್ಲಿ ಗಂಗಾಸ್ನಾನಕ್ಕೆಂದು ಎಷ್ಟೊಂದು ಜನರು ಗಂಗೆಗೆ ಪ್ರಯತ್ನಪೂರ್ವಕವಾಗಿ ಬರುತ್ತಾರೆ; ನೀನು ಮಾತ್ರ ಗಂಗಾತೀರವನ್ನು ಬಿಟ್ಟು ಊರಿಗೆ ಓಡಿಬಂದಿದ್ದೀಯೆ! ನಿನ್ನ ಧರ್ಮಕರ್ಮಗಳ ಮರ್ಮ ನನಗೆ ಸ್ವಲ್ಪವೂ ಗೊತ್ತಾಗದ್ದಾಗಿದೆ! ಈಗಲೂ ಇನ್ನೂ ಮೂರು ನಾಲ್ಕು ದಿನ ಪುರಸತ್ತು ಇದೆ. ನನ್ನನ್ನು ಒಂದು ಸಲ ಭಾಗೀರಥೀ ತೀರಕ್ಕೆ ಕರೆದು ಕೊಂಡು ಹೋಗು” ಎಂದನು. ನಾಗಮಹಾಶಯರು “ನಿಜವಾದ ಭಕ್ತಿ ಇದ್ದರೆ, ಭಾಗೀರಥಿಯು ಮನೆಗೇ ಬಂದು ದರ್ಶನಕೊಡುತ್ತಾಳೆ; ಅದಕ್ಕೋಸ್ಕರ ಎಲ್ಲಿಗೂ ಹೋಗಬೇಕಾಗಿಲ್ಲ” ಎಂದರು. ಕ್ರಮವಾಗಿ ಸ್ನಾನದ ದಿನವು ಬಂತು. ಹರಕಾಮಿನಿ, ಕೈಲಾಸವಸು ಮುಂತಾದ ನಾಗಮಹಾಶಯರ ಭಕ್ತರು ಅವೊತ್ತು ದೇವಭೋಗಕ್ಕೆ ಬಂದಿದ್ದರು. ಪುಣ್ಯಕಾಲದ ಸಮಯಕ್ಕೆ ನಾಗಮಹಾಶಯರ ಮನೆಯ ಆಗ್ನೇಯದ ಮೂಲೆಯಲ್ಲಿ ಅಂಗಳದ ನೆಲವು ಒಡೆದು, ಪ್ರಬಲವಾದ ವೇಗದಿಂದ ನೀರು ಚಿಮ್ಮುತ್ತಿದ್ದದ್ದು ಹರಕಾಮಿನಿಯ ಕಣ್ಣಿಗೆ ಬಿತ್ತು. ಕ್ರಮವಾಗಿ ನೀರು ಕಲಕಲನೆ ಹರಿದು ಅಂಗಳವನ್ನು ತುಂಬಿ ಹರಿಯುವುದಕ್ಕೆ ಮೊದಲಾಯಿತು. ನಾಗಮಹಾಶಯರು ಮನೆಯೊಳಗೆ ಇದ್ದರು. ಜನಗಳ ಗದ್ದಲವಾಗಲು ಹೊರಕ್ಕೆ ಬಂದು “ಮಾತಾ ಪತಿತಪಾವನೀ! ಮಾತಾ ಭಾಗೀರಥೀ” ಎನ್ನುತ್ತ ಪ್ರವಾಹದ ಮುಂದೆ ಸಾಷ್ಟಾಂಗ ನಮಸ್ಕಾರಮಾಡಿದರು; ಆಮೇಲೆ ಆ ನೀರನ್ನು ಬೊಗಸೆಯಲ್ಲಿ ತೆಗೆದುಕೊಂಡು ತಲೆಯಮೇಲೆ ಹಾಕಿಕೊಂಡು ತಿರಿಗಿ ನಮಸ್ಕಾರಮಾಡಿ, ಅಲ್ಲಿಂದ ಹೊರಟುಹೋದರು. ಆಮೇಲೆ ಮನೆಯವರೆಲ್ಲರೂ ಸ್ನಾನಮಾಡುವುದಕ್ಕೆ ಹೋದರು. ಈ ವರ್ತಮಾನವನ್ನು ಕೇಳಿ ಕ್ರಮವಾಗಿ ಆ ಹಳ್ಳಿಯ ಜನಗಳೆಲ್ಲಾ ಗುಂಪು ಗುಂಪಾಗಿ ಬಂದು ಸ್ನಾನಮಾಡುವುದಕ್ಕೆ ಮೊದಲು ಮಾಡಿದರು. “ಜಯಗಂಗೆ, ಜಯಗಂಗೆ!” ಎಂಬ ಧ್ವನಿಯಿಂದ ನಾಗಮಹಾಶಯರ ಮನೆಯ ಅಂಗಳವು ಪ್ರತಿಧ್ವನಿತವಾಗುತ್ತಿತ್ತು. ಸುಮಾರು ಒಂದು ಗಂಟೆಯ ಮೇಲೆ ನೀರಿನ ವೇಗವು ಕಡಮೆಯಾಯಿತು; ಕ್ರಮಕ್ರಮವಾಗಿ ಅಂಗಳದ ನೀರೂ ಇಳಿದುಹೋಯಿತು. ಈ ಘಟನೆಯನ್ನು ನೋಡಿದಂಥ ಜನರು ಇವೊತ್ತಿಗೂ ದೇವಭೋಗದಲ್ಲಿ ಜೀವಿಸಿಕೊಂಡಿದ್ದಾರೆ. ಶ್ರೀಮತಿ ಹರಕಾಮಿನಿಗೆ ಬಹು ದಿನದಿಂದ ಇದ್ದ ಗುಲ್ಮರೋಗವು ಈ ನೀರನ್ನು ಕುಡಿದದ್ದರಿಂದ ಪೂರ್ತಿಯಾಗಿ ವಾಸಿಯಾಯಿತು. ನಾಗಮಹಾಶಯರು ತಮ್ಮ ಜೀವಮಾನದಲ್ಲಿ ಎಂದೂ ಈ ವೃತ್ತಾಂತದ ಪ್ರಸ್ತಾಪವನ್ನೆತ್ತಿದವರಲ್ಲ. ಯಾರಾದರೂ ಈ ಸಂಬಂಧವಾಗಿ ಏನಾದರೂ ಕೇಳಿದರೆ ಅವರು “ಹಾಹಾ ! ಜನರು ಕಾಚನ್ನು ಕಾಂಚನ ಮಾಡುತ್ತಾರಲ್ಲ!” ಎನ್ನುತ್ತಿದ್ದರು. ಸ್ವಾಮಿ ವಿವೇಕಾನಂದರು ಈ ಘಟನೆಯನ್ನು ಕೇಳಿ “ಅಂಥ ಮಹಾಪುರುಷರ ಇಚ್ಛೆಯಿಂದ ಹೀಗಾಗುವುದೇನು ಅಸಂಭವವಲ್ಲ; ಅವರ ಅಮೋಘವಾದ ಇಚ್ಛಾಶಕ್ತಿಯಿಂದ ಜೀವರು ಉದ್ಧಾರವಾಗಿ ಹೋಗಬಲ್ಲರು!” ಎಂದರು. </p>
		<p>ಜೀವಮಾನದ ಪ್ರತಿಯೊಂದು ಘಟನೆಯಲ್ಲಿಯೂ ಅವರು ಶ್ರೀರಾಮಕೃಷ್ಣರ ಮಂಗಳಹಸ್ತವನ್ನು ನೋಡಬಲ್ಲವರಾಗಿದ್ದರು. ಒಂದು ದಿವಸ ರಾತ್ರಿ ಚಕ್ರವರ್ತಿಗಳು ಅವರ ಮನೆಯಲ್ಲಿಯೇ ಮಲಗಿದ್ದರು; ಏನೋ ಶಬ್ದವಾಗಿ ಎಚ್ಚರವಾಯಿತು. ನಾಗಮಹಾಶಯರ ಧ್ವನಿ ಕೇಳಿಸಿತು. ಅವರು ಅಡಿಗೆಮನೆಯಲ್ಲಿ ಮಲಗಿದ್ದರು. ಅಲ್ಲಿಗೆ ಓಡಿಹೋಗಿ ನೋಡಲು, ಒಂದು ಬೆಕ್ಕು ಅಟ್ಟದಮೇಲಿನಿಂದ ನಾಗಮಹಾಶಯರ ಮುಖದ ಮೇಲೆ ಹಾರಿತ್ತು. ಠಾಕೂರಣಿಯವರು ಬೇಗ ದೀಪಹತ್ತಿಸಿ ನೋಡಲು, ನಾಗಮಹಾಶಯರ ಎಡಗಣ್ಣಿನ ಬಿಳಿಯ ಗುಡ್ಡೆಯಲ್ಲಿ ಸ್ವಲ್ಪ ಭಾಗವು ತರೆದು ಹೋಗಿತ್ತು. ಠಾಕೂರಣಿಯವರು ಅಳುವುದಕ್ಕೆ ತೊಡಗಿದರು. ನಾಗಮಹಾಶಯರು “ಅದೇನೂ ಇಲ್ಲ, ಏನೂ ಇಲ್ಲ” ಎಂದು ಆಮೇಲೆ “ಈ ಹಾಳು ದೇಹದ ವಿಚಾರವನ್ನು ಏಕೆ ಯೋಚಿಸುತ್ತೀಯೆ? ಗುರು ಮಹಾರಾಜರೇ ಬೆಕ್ಕಿನ ರೂಪದಲ್ಲಿ ಬಂದು ನಾನು ಹಿಂದೆ ಮಾಡಿದ ಪಾಪಕ್ಕೆ ಶಿಕ್ಷೆ ಮಾಡಿಹೋಗಿದ್ದಾರೆ. ಇದೆಲ್ಲಾ ಕೇವಲ ಶ್ರೀರಾಮಕೃಷ್ಣರ ದಯೆಯೇ!” ಎಂದರು. ಜಗತ್ಸಂಸಾರವನ್ನು ಅವರು ರಾಮಕೃಷ್ಣಮಯವಾದದ್ದನ್ನಾಗಿ ನೋಡುತ್ತಿದ್ದರು. ನಾವು ತುಂಬ ಪೀಡಿಸಿದ್ದರಮೇಲೆ ಕಣ್ಣಿಗೆ ಮೂರು ನಾಲ್ಕು ದಿವಸ ಒದ್ದೆಬಟ್ಟೆಯನ್ನು ಹಾಕಿಕೊಂಡಿದ್ದರು. ದೇವರ ದಯದಿಂದ ಕಣ್ಣು ಅದರಲ್ಲಿಯೇ ವಾಸಿಯಾಯಿತು. </p>
		<p>ಕಲ್ಕತ್ತೆಯಲ್ಲಿ, ಒಂದುಸಲ, ಅವರ ಎರಡು ಕೈಗಳಿಗೂ ನೋವು ಬಂದಿತ್ತು. ಕೈ ಬಗ್ಗಿಸುವುದಕ್ಕಾಗುತ್ತಿರಲಿಲ್ಲ; ಕೈಮುಗಿದುಕೊಂಡು ಕುಳಿತಿರದಿದ್ದರೆ ತುಂಬ ನೋವಾಗುತ್ತಿತ್ತು. ಆಗ ಅವರು “ಯಾವಾಗಲೂ ಕೈ ಮುಗಿದುಕೊಂಡು ಇರುವುದನ್ನು ಕಲಿಸುವುದಕ್ಕೋಸ್ಕರ ಗುರು ಮಹಾರಾಜರು ಈ ವ್ಯಾಧಿಯನ್ನು ಕೊಟ್ಟಿದ್ದಾರೆ” ಎಂದರು. </p>
		<p>ಹೊಟ್ಟೆಶೂಲೆಯ ನೋವು ಹೆಚ್ಚಾದಾಗಲೂ ಅವರು ಹೀಗೆಂದು ಹೇಳುತ್ತಿದ್ದರು  <span>– </span> “ಜಯ ಪ್ರಭು ರಾಮಕೃಷ್ಣ, ಜಯ! ಈ ಹಾಳು ಮೂಳೆಮಾಂಸಗಳ ಪಂಜರವನ್ನು ತಮ್ಮ ಸೇವೆಗೆ ಹಾಕದೆ ಇದ್ದಾಗ, ಹೀಗೆ ಈ ರೋಗದಿಂದ ಅದಕ್ಕೆ ತಕ್ಕ ಶಾಸ್ತಿಯನ್ನು ಮಾಡಿದ್ದೀರಿ! ರಾಮಕೃಷ್ಣ ದೇವರ ಸ್ಮರಣೆಯುಂಟುಮಾಡಿದ್ದರಿಂದ ಈ ಹೊಟ್ಟೆಯ ಶೂಲೆಯೇ ಧನ್ಯ! ತಾವೂ ಧನ್ಯರು! ತಮ್ಮ ಕೃಪೆಯೂ ಧನ್ಯ! ಗುರು ಕೃಪಾ ಹಿ ಕೇವಲಂ! ಗುರು ಕೃಪಾ ಹಿ ಕೇವಲಂ! ಅನಿಮಿತ್ತವಾದ ಕೃಪೆಯನ್ನು ಬಿಟ್ಟರೆ ಜೀವನಿಗೆ ಮತ್ತಾವ ದಾರಿಯೂ ಇಲ್ಲ!” ಎನ್ನುತ್ತಿದ್ದರು. </p>
		<p>ನಾಗಮಹಾಶಯರು ಯಾವಾಗಲೂ ಯಾರಿಗೂ ಶಿಕ್ಷಣ ಕೊಡುವುದನ್ನು ಒಪ್ಪಿಕೊಳ್ಳುತ್ತಿರಲಿಲ್ಲ. ಯಾರಾದರೂ ಏನಾದರೂ ತಿಳಿದುಕೊಳ್ಳಲು ಅಪೇಕ್ಷಿಸಿದರೆ ಅವರು “ಯಾರಿಗೆ ಯಾರು ತಿಳಿಸುವುದಕ್ಕೆ ಆಗುತ್ತದೆ? ಗುರುಮಹಾರಾಜರ ದಯದಿಂದ ಸಕಾಲದಲ್ಲಿ ಜೀವರ ಒಳಗಣ್ಣು ತನ್ನಷ್ಟಕ್ಕೆ ತಾನೇ ತೆರೆಯುತ್ತದೆ. ಕಣ್ಣು ಬಿಟ್ಟ ಹಾಗೆಲ್ಲಾ ಕೃಷ್ಣ ಕಾಣುತ್ತಾನೆ. ಆಗ ಯಾವಕಡೆ ನೋಡಲಿ, ಪ್ರತಿಯೊಂದೂ ಹೊಸ ರಂಗು ಹಾಕಿದಂತೆ ಕಾಣುತ್ತದೆ!” ಎನ್ನುತ್ತಿದ್ದರು. ಆದರೆ, ಧೈರ್ಯ ಬಿಟ್ಟು ಹತಾಶರಾಗಿದ್ದ ಯಾರನ್ನಾದರೂ ಕಂಡರೆ “ಇದೇ ಕಡೆಯ ಜನ್ಮವಲ್ಲದಿದ್ದರೆ ರಾಮಕೃಷ್ಣರಲ್ಲಿ ವಿಶ್ವಾಸ ಹುಟ್ಟುವುದಿಲ್ಲ” ಎಂದು ಹೇಳಿ ಸಮಾಧಾನಪಡಿಸುತ್ತಿದ್ದರು. ಮತ್ತು "ದೇವರಲ್ಲಿ ನಿಜವಾದ ಭಕ್ತಿ ವಿಶ್ವಾಸಗಳಿದ್ದರೆ ಯಾವಾಗಲೂ ಕಾಲು ತಪ್ಪುದಾರಿಗೆ ಹೋಗುವುದಿಲ್ಲ. ಧರ್ಮ, ಅರ್ಥ, ಕಾಮ, ಮೋಕ್ಷ  <span>–</span>  ಈ ಚತುರ್ವರ್ಗವೂ ಲಭಿಸುತ್ತದೆ" ಎನ್ನುತ್ತಿದ್ದರು. </p>
		<p>ಗಿರಿಶರು ಹೀಗೆಂದು ಹೇಳುತ್ತಿದ್ದರು:- “ನರೇನರನ್ನೂ (ಸ್ವಾಮಿ ವಿವೇಕಾನಂದ) ನಾಗಮಹಾಶಯರನ್ನೂ ಕಟ್ಟಿಹಾಕುವುದಕ್ಕೆ ಹೋಗಿ ಮಹಾಮಾಯೆಯು ತುಂಬ ಕಷ್ಟದಲ್ಲಿ ಸಿಕ್ಕಿಕೊಂಡಳು. ನರೇನರನ್ನು ಎಷ್ಟು ಕಟ್ಟಿಹಾಕಿದರೆ ಅವರು ಅಷ್ಟು ದೊಡ್ಡವರಾಗುತ್ತಿದ್ದರು; ಮಾಯೆಯ ಹಗ್ಗವೇ ಸಾಲದೆಹೋಗುತ್ತಿತ್ತು; ಕೊನೆಗೆ ನರೇನರು ಎಷ್ಟು ದೊಡ್ಡವರಾದರೆಂದರೆ ಮಾಯೆಯು ಹತಾಶಳಾಗಿ ಅವರನ್ನು ಬಿಟ್ಟುಬಿಟ್ಟಳು. ಹಾಗೆಯೇ ಮಹಾಮಾಯೆಯು ನಾಗಮಹಾಶಯರನ್ನೂ ಕಟ್ಟುವುದಕ್ಕೆ ಹೋದಳು. ಆದರೆ ಅವಳು ಎಷ್ಟೆಷ್ಟು ಕಟ್ಟುವುದಕ್ಕೆ ಹೋದರೆ ನಾಗಮಹಾಶಯರು ಅಷ್ಟಷ್ಟು ಸೂಕ್ಷ್ಮವಾಗುತ್ತ ಹೋದರು; ಕೊನೆಗೆ ಎಷ್ಟು ಸೂಕ್ಷ್ಮವಾದರೆಂದರೆ ಅವರು ಮಾಯಾಬಲೆಯ ಕಂಡಿಯಿಂದ ನುಸಿದುಕೊಂಡು ಹೊರಟುಹೋದರು”./</p>
	</section>
</body>
</html>
