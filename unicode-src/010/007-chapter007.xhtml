<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
 <title>ನಾಗಮಹಾಶಯ</title>
<link rel="stylesheet" type="text/css" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-007">
<h1 class="level1-title" epub:type="title">ಏಳನೆಯ ಅಧ್ಯಾಯ <br /> ಭಕ್ತ ಸಂಘದಲ್ಲಿ</h1>
<p>ನಾಗಮಹಾಶಯರಿಗೆ ಮಂತ್ರೋಪದೇಶ ತೆಗೆದುಕೊಂಡ ಶಿಷ್ಯರು ಯಾರೂ ಇದ್ದಂತೆ ತಿಳಿಯಬಂದಿಲ್ಲ. ಶಾಸ್ತ್ರೀಯ ವಿಧಿವ್ಯವಸ್ಥೆಗಳನ್ನು ಅವರು ಯಾವಾಗಲೂ ಮೀರುತ್ತಿರಲಿಲ್ಲ; ಯಾರಾದರೂ ಹಾಗೆ ಮಾಡಿದ್ದನ್ನು ನೋಡಿದರೆ ಅವರು ತುಂಬ ದುಃಖಿತರಾಗುತ್ತಿದ್ದರು; ಅಷ್ಟೇ ಅಲ್ಲ, ಕೋಪಿಸಿಕೊಳ್ಳುತ್ತಿದ್ದರು; ಶೂದ್ರನಿಗೆ ಮಂತ್ರೋಪದೇಶ ಮಾಡುವ ಅಧಿಕಾರವಿಲ್ಲ ಎಂಬ ವಿಧಿಯನ್ನು ಅವರು ಯಾವಾಗಲೂ ಮೀರಲಿಲ್ಲ. ಅವರ ಕೃಪೆಯಿಂದ ಅನೇಕರ ಹೃದಯದಲ್ಲಿ ಚೈತನ್ಯ ಸಂಚಾರವಾಯಿತು. ಅನೇಕ ಉಚ್ಛೃಂಖಲಜೀವನಗಳೂ ಬದಲಾಯಿಸಿದುವು. ಆದರೆ ಗುರುಶಿಷ್ಯ ಭಾವಕ್ಕೆ ಅವರ ಮನಸ್ಸಿನಲ್ಲಿ ಯಾವಾಗಲೂ ಅವಕಾಶ ದೊರೆಯಲಿಲ್ಲ. ಯಾರಾದರೂ ಅವರನ್ನು ಗುರುವೆಂದು ಕರೆದರೆ ಅವರು ತಲೆತಗ್ಗಿಸುತ್ತ “ನಾನು ಕ್ಷುದ್ರ, ಶೂದ್ರ; ನನಗೇನು ಗೊತ್ತು? ನನಗೆ ತಮ್ಮ ಪಾದ ಧೂಳಿಯನ್ನು ಕೊಟ್ಟು ನನ್ನನ್ನು ಪವಿತ್ರನಾಗಿ ಮಾಡುವುದಕ್ಕೆ ತಾವು ಬಂದಿದ್ದೀರಿ. ಗುರುಮಹಾರಾಜರ ದಯದಿಂದ ತಮ್ಮ ದರ್ಶನಲಾಭವಾಯಿತು” ಎನ್ನುತ್ತಿದ್ದರು.</p>
<p>ನಾಗಮಹಾಶಯರ ಒಬ್ಬ ಬ್ರಾಹ್ಮಣ ಭಕ್ತನು ದೀಕ್ಷೆ ಕೊಡಬೇಕೆಂದು ಅವರನ್ನು ತುಂಬ ಪೀಡಿಸಿದನು. ಅದಕ್ಕೆ ಅವರು “ನೀವು ಬ್ರಾಹ್ಮಣರು; ಅದರಲ್ಲಿಯೂ ಶಿಕ್ಷಕರು; ಆದ್ದರಿಂದ ಈ ಯೋಚನೆಯನ್ನು ನೀವು ಸರ್ವಥಾ ಬಿಟ್ಟುಬಿಡುವುದು ಉಚಿತವಾದದ್ದು. ಸಮಾಜ ಮರ್ಯಾದೆಯನ್ನೂ ಶಾಸ್ತ್ರಾನುಸರಣೆಯನ್ನೂ ಪಾಲಿಸದೆಯೇ ಜನಗಳಿಗೆ ಇಂಥ ದುರ್ಗತಿ ಬಂದಿರುವುದು; ಪರಮಹಂಸರ ಅಪ್ಪಣೆಯಂತೆ ಈ ಜೀವಮಾನದಲ್ಲಿ ನಡೆಸಿಕೊಂಡು ಹೋಗಬೇಕಾಗಿರುವ ನಿಜವಾದ ಗೃಹಸ್ಥ ಧರ್ಮದಲ್ಲಿ ಒಂದು ಕೂದಲೆಳೆಯಷ್ಟೂ ಅತ್ತಲಾಗಿ ಇತ್ತಲಾಗಿ ಹೋಗುವುದು ಸಾಧ್ಯವಲ್ಲ” ಎಂದರು. ಆಮೇಲೆ ಭಕ್ತನು ಜೋಲುಮುಖ ಹಾಕಿಕೊಂಡದ್ದನ್ನು ನೋಡಿ “ನೀವೇನು ಚಿಂತೆಪಡಬೇಡಿ; ಸಾಕ್ಷಾತ್​ ಸದಾಶಿವನೇ ನಿಮಗೆ ಮಂತ್ರೋಪದೇಶಕನಾದ ಗುರುವಾಗುತ್ತಾನೆ” ಎಂದು ಆಶೀರ್ವಾದ ಮಾಡಿದರು. ಕೆಲವು ದಿವಸದ ಮೇಲೆ ಆತನು ಸ್ವಾಮಿ ವಿವೇಕಾನಂದರ ಹತ್ತಿರ ದೀಕ್ಷೆಯನ್ನು ತೆಗೆದುಕೊಂಡನೆಂದು ಅವರಿಗೆ ತಿಳಿದುಬಂತು. ಅದನ್ನು ಕೇಳಿ ನಾಗಮಹಾಶಯರು ಪರಮ ಸಂತೋಷಪಟ್ಟು “ಈ ಕಾಲಕ್ಕೆ ಪರಮಹಂಸರ ಸಂನ್ಯಾಸಿ ಭಕ್ತರೇ ಜಗತ್ತಿಗೆ ದೀಕ್ಷಾಗುರುಗಳು. ಅವರಿಂದ ಯಾರು ದೀಕ್ಷೆ ತೆಗೆದುಕೊಳ್ಳುತ್ತಾರೋ ಅವರು ಧನ್ಯರಾಗುತ್ತಾರೆ” ಎಂದರು.</p>
<p>ನಾಗಮಹಾಶಯರಿಗೆ ಮಂತ್ರಶಿಷ್ಯರು ಯಾರೂ ಇಲ್ಲದಿದ್ದರೂ ಅವರ ಭಕ್ತ ಪರಿವಾರವು ದೊಡ್ಡದಾಗಿತ್ತು. ಗಿರಿಶರು “ನಾಗಮಹಾಶಯರು ಅವರ ಭಕ್ತರನ್ನು ಪ್ರೇಮ ಪೂರ್ಣಳಾದ ತಾಯಿಯಂತೆ ಯಾವಾಗಲೂ ಜಾಗರೂಕತೆಯಿಂದ ನೋಡಿಕೊಳ್ಳುತ್ತಿದ್ದರು” ಎಂದು ಹೇಳುತ್ತಿದ್ದರು. ದೂರ ಇರಲಿ, ಹತ್ತಿರ ಇರಲಿ, ಎದುರಿಗಿರಲಿ ಮರೆಯಾಗಿರಲಿ, ಅವರ ಸ್ನೇಹ ದೃಷ್ಟಿಯು ಯಾವಾಗಲೂ ಎಲ್ಲರ ಮೇಲೂ ಒಂದೇ ರೀತಿಯಾಗಿ ಬೀಳುತ್ತಿತ್ತು. ಒಂದು ಸಲ, ಅವರ ಭಕ್ತನೊಬ್ಬನಿಗೆ ಅವರನ್ನು ನೋಡುವುದಕ್ಕೋಸ್ಕರ ದೇವಭೋಗಕ್ಕೆ ಬರಬೇಕೆಂದು ತುಂಬ ಆಸೆಯಾಯಿತು. ಆತನು ಡಾಕಾ ಕಾಲೇಜಿನಲ್ಲಿ ಓದುತ್ತಿದ್ದನು. ಡಾಕಾದಿಂದ ರೈಲಿನಲ್ಲಿ ನಾರಾಯಣಗಂಜಿಗೆ ಬಂದು ಇಳಿಯುವ ಹೊತ್ತಿಗೆ ಸಂಜೆಯಾಗಿತ್ತು. ಆಗ ಮಳೆಗಾಲ; ನಾಲ್ಕು ಕಡೆಯೂ ನೀರು. ಮೊದಲೇ ರಾತ್ರಿಹೊತ್ತು; ಅದರಮೇಲೆ ಆಕಾಶದ ತುಂಬ ಮೋಡ ಮುಚ್ಚಿಕೊಂಡಿತ್ತು; ಎಡೆಬಿಡದೆ ಮಳೆ ಸುರಿಯುತ್ತಿತ್ತು. ನಾರಾಯಣಗಂಜಿನ ಶ್ರೀ ಶ್ರೀ ಲಕ್ಷ್ಮೀನಾರಾಯಣಜೀಯವರ ದೇವಸ್ಥಾನದ ಹತ್ತಿರದಿಂದ ದೇವಭೋಗಕ್ಕೆ ಮಳೆಗಾಲದಲ್ಲಿ ದೋಣಿಯಲ್ಲಿ ಹೋಗಬೇಕು. ಆ ಬಕ್ತನು ಇಳಿದು ನೋಡಲು ಅಲ್ಲಿ ಒಂದು ದೋಣಿಯೂ ಇರಲಿಲ್ಲ. ಆದ್ದರಿಂದ ಮತ್ತೇನೂ ತೋರದೆ ಆ ಅಗಾಧ ಜಲರಾಶಿಯನ್ನು ಈಜಿಕೊಂಡು ಹೋಗಬೇಕೆಂದು ನಿಶ್ಚಯಮಾಡಿಕೊಂಡು ನಾಗಮಹಾಶಯರನ್ನು ಸ್ಮರಿಸಿ ನೀರಿನಲ್ಲಿ ಧುಮುಕಿದನು. ಈಜುತ್ತ ಈಜುತ್ತ ರಾತ್ರಿ ಒಂಬತ್ತು ಗಂಟೆಯ ಹೊತ್ತಿಗೆ ಮೈಯೆಲ್ಲಾ ಕೊರೆತುಕೊಂಡು ಸುಸ್ತಾಗಿ ನಾಗಮಹಾಶಯರ ಮನೆಯ ಉತ್ತರದ ಕಡೆಯ ತೋಟಕ್ಕೆ ಬಂದು ತಲಪಿದನು. ಆಗಲೂ ಮಳೆ ಜೋರಾಗಿ ಬರುತ್ತಿತ್ತು. ನಾಗಮಹಾಶಯರು ತನಗೋಸ್ಕರ ಅಲ್ಲಿ ಕಾದುಕೊಂಡಿದ್ದದ್ದು ಆತನ ಕಣ್ಣಿಗೆ ಬಿತ್ತು. ಅವರು ಆತನನ್ನು ನೋಡಿದ ಕೂಡಲೆ “ಅಯ್ಯೊ, ಅಯ್ಯೊ! ಏನು ಮಾಡಿದೆ, ಏನು ಮಾಡಿದೆ! ಈ ಕಾಲದಲ್ಲಿ ಮೈದಾನದೊಳಗೆ ಎಷ್ಟೋ ಕೆಟ್ಟ ಹಾವುಗಳು ಹರಿದಾಡುತ್ತಿರುತ್ತವೆ; ಇಂಥ ಮಳೆಯ ಅವಾಂತರದಲ್ಲಿ ಬರುತ್ತಾರೆಯೇ?” ಎನ್ನುವುದಕ್ಕೆ ಮೊದಲುಮಾಡಿದರಂತೆ. ಭಕ್ತನು ಮಾತನಾಡದೆ ಅವರ ಹಿಂದೆ ಹಿಂದೆ ಹೋದನು.</p>
<p>ಮನೆ ಸೇರಿದ ಮೇಲೆ ಠಾಕೂರಣಿಯವರು ಅವನಿಗೆ ಒಂದು ಒಣಗಿದ ಬಟ್ಟೆಯನ್ನು ಕೊಟ್ಟರು; ಜೊತೆಯಲ್ಲಿ ಮೃದುಮೃದುವಾದ ಬೈಗಳನ್ನೂ ಕೊಟ್ಟರು. ಅವರ ಸ್ನೇಹಪರವಾದ ಈ ತಿರಸ್ಕಾರವನ್ನು ಕೇಳಿ ಆತನು ಅಳುತ್ತ ಅಳುತ್ತ “ನಾಗಮಹಾಶಯರನ್ನು ನೋಡದೆ ಇದ್ದು ಬಿಡುವುದಕ್ಕೆ ನನಗೆ ಆಗಲಿಲ್ಲ” ಎಂದನು (ಆತನು ಪ್ರತಿ ಶನಿವಾರವೂ ಕಾಲೇಜು) ಮುಚ್ಚಿದಕೂಡಲೆ ದೇವಭೋಗಕ್ಕೆ ಬರುತ್ತಿದ್ದನು). ಆಮೇಲೆ ಠಾಕೂರಣಿಯವರು ಅವನಿಗೆ ಅಡಿಗೆಮಾಡಬೇಕೆಂದು ಹೋಗಿ ನೋಡಲು <span>–</span> ಒಂದು ಸೀಳೂ ಒಣಗಿದ ಸೌದೆಯಿಲ್ಲ. ನಾಗಮಹಾಶಯರು ಇದನ್ನು ಕೇಳಿ ತಮ್ಮ ಮನೆಯ ದಕ್ಷಿಣದ ಕಡೆಯ ಒಂದು ಕಂಬವನ್ನು ಕಡಿಯುವುದಕ್ಕೆ ಮೊದಲು ಮಾಡಿದರು. ಭಕ್ತನು ಎಷ್ಟು ಅಡ್ಡಿಮಾಡಿದರೂ ಕೇಳಲಿಲ್ಲ. ಠಾಕೂರಣಿಯವರು ಹೇಳಿದರೂ ನಾಗಮಹಾಶಯರು ಕಂಬವನ್ನು ಕಡಿಯುತ್ತಲೇ “ಪ್ರಾಣದ ಮೋಹವನ್ನು ಬಿಟ್ಟು ಹಾವುಗಳ ಕೊಂಪೆಯಲ್ಲಿ ಈಜಿಕೊಂಡು ನನ್ನನ್ನು ನೋಡಬೇಕೆಂದು ಬಂದವರಿಗೋಸ್ಕರ, ಒಂದು ಸಾಮಾನ್ಯ ಮನೆಯ ಮೇಲಿನ ಮೋಹವನ್ನು ಬಿಡುವುದಕ್ಕಾಗುವುದಿಲ್ಲವೇ! ಪ್ರಾಣವನ್ನಾದರೂ ಕೊಟ್ಟು ಇವರಿಗೆ ಉಪಕಾರಮಾಡಬಲ್ಲೆನಾದರೆ ಈ ದೇಹ ಸಾರ್ಥಕವಾದೀತು!” ಎಂದರು. ಶ್ರೀ ನಿವೇದಿತಾ ಅವರು ಬರೆದ <span class="en">"Master as I saw Him"</span> ಎಂಬ ಗ್ರಂಥದಲ್ಲಿ ಈ ಘಟನೆಯು ವಿಸ್ತಾರವಾಗಿ ವರ್ಣಿತವಾಗಿದೆ. “ನಾಗಮಹಾಶಯರ ಅಪಾರ ಕೃಪೆಯೇ ಅವೊತ್ತು ನನ್ನನ್ನು ಕಾಪಾಡಿತು ಎಂಬುದರಲ್ಲಿ ಏನೂ ಸಂದೇಹವಿಲ್ಲ” ಎಂದು ಆ ಭಕ್ತನು ಹೇಳಿದ್ದಾನೆ.</p>
<p>ಮತ್ತೊಂದು ಸಾರಿ, ಇದೇ ಭಕ್ತನನ್ನು ನಾಗಮಹಾಶಯರು ಆತ್ಮಹತ್ಯ ಪಾಪದಿಂದ ಕಾಪಾಡಿದರು. ಆತನು ಆಗ ಕಲ್ಕತ್ತೆಯಲ್ಲಿ ವಿದ್ಯಾಸಾಗರ ಕಾಲೇಜಿನಲ್ಲಿ ಬಿ.ಎ. ಪರೀಕ್ಷೆಗೆ ಓದುತ್ತಿದ್ದನು. ಆತನು ಹೇಳಿರುವುದೇನೆಂದರೆ, "ಒಂದು ದಿನ ರಾತ್ರಿ, ನಾನು ವಿದ್ಯಾರ್ಥಿಮಂದಿರದ ಮಹಡಿಯ ಮೇಲೆ ಒಬ್ಬನೇ ತಿರುಗಾಡುತ್ತಿದ್ದೆ. ನಾಲ್ಕು ದಿಕ್ಕುಗಳೂ ಶಾಂತವಾಗಿದ್ದುವು; ಬೆಳ್ಳಗೆ ಬೆಳದಿಂಗಳು ಬಿದ್ದಿತ್ತು; ಆದರೆ ನನ್ನ ಹೃದಯದಲ್ಲಿ ಮಾತ್ರ ಅಶಾಂತಿ. ನಾಗಮಹಾಶಯರನ್ನು ನೋಡಿಲ್ಲವಲ್ಲ ಎಂಬ ವ್ಯಥೆ, ದೇವಭೋಗದ ಜ್ಞಾಪಕ <span>–</span> ಇವು ಮನಸ್ಸಿನಲ್ಲಿ ಜಾಗರಿತವಾಗಿ ಉರಿ ಹತ್ತಿತ್ತು. ನಾಗಮಹಾಶಯರ ವಿಚಾರವನ್ನು ಮಾತನಾಡಿಯಾದರೂ ಸ್ವಲ್ಪ ಸಮಾಧಾನಮಾಡಿಕೊಳ್ಳೋಣವೆಂದರೆ, ಆಗಲೂ ನನಗೆ ರಾಮಕೃಷ್ಣ ಭಕ್ತರೊಡನೆ ಪರಿಚಯವಾಗಿರಲಿಲ್ಲ. ನಾಗಮಹಾಶಯರು ಪ್ರತಿವರ್ಷವೂ ಶಾರದಾಪೂಜೆಗೆ ಸ್ವಲ್ಪ ಮುಂಚೆ ಪೂಜಾ ಸಾಮಗ್ರಿಗಳನ್ನು ಕೊಂಡು ಕೊಳ್ಳುವುದಕ್ಕೆಂದು ಕಲ್ಕತ್ತೆಗೆ ಬರುತ್ತಿದ್ದರು. ಆದರೆ ಅಲ್ಲಿಯವರೆಗೆ ಕಾಯಲು ಮನಸ್ಥೈರ್ಯವಿರಲಿಲ್ಲ. ಮನಸ್ಸು ಸುಮ್ಮನೆ ‘ಹಾ! ಇಂಥ ಮಹಾಪುರುಷರನ್ನು ಪಡೆದೂ ಬಿಟ್ಟುಬಿಟ್ಟೆ; ಆದ್ದರಿಂದ ಈ ಜೀವವನ್ನು ಇಟ್ಟುಕೊಂಡು ಆಗಬೇಕಾದದ್ದೇನು?’ ಎಂದು ಚಿಂತಿಸುತ್ತಿತ್ತು. ಹಾಗೆ ಚಿಂತಿಸುತ್ತ ಚಿಂತಿಸುತ್ತ ಮೇಲಿನಿಂದ ಬಿದ್ದು ಆತ್ಮಹತ್ಯ ಮಾಡಿಕೊಳ್ಳೋಣವೆನ್ನಿಸಿತು. ಮನಸ್ಸು ಗಟ್ಟಿಮಾಡಿಕೊಂಡು ಬೀಳುವುದಕ್ಕೆ ಹೋಗುವ ಹೊತ್ತಿಗೆ ‘ನಾಳೆ ಬೆಳಗ್ಗೆ ಅಷ್ಟು ಹೊತ್ತಿಗೇ ನಾಗಮಹಾಶಯರನ್ನು ನೋಡುತ್ತೀಯೆ’ ಎಂದು ಯಾರೋ ಹೇಳಿದಂತಾಯಿತು. ನನಗೆ ರೋಮಾಂಚವಾಗಿ ಮೈ ಜುಮ್ಮೆಂದಿತು. ಸರಸರನೆ ಮಹಡಿಯಿಂದ ಇಳಿದು ಮನೆಗೆ ಹೋಗಿ ಹಾಸಿಗೆ ಹಾಸಿ ಮಲಗಿಬಿಟ್ಟೆ; ಆಮೇಲೆ ನಿದ್ರೆಯೂ ಬಂದುಬಿಟ್ಟಿತು. ಮರುದಿನ ಬೆಳಗ್ಗೆ ಎದ್ದು, ಮುಖ ತೊಳೆದುಕೊಳ್ಳುವುದಕ್ಕೆ ಹೋಗಿರಲು, ಯಾರೋ ನನ್ನ ಹೆಸರು ಹಿಡಿದು ಕೂಗಿದರು. ಓಡಿಬಂದು ಬಾಗಿಲು ತೆಗೆದು ನೋಡಲು <span>–</span> ಒಂದು ಬಟ್ಟೆಯ ಗಂಟನ್ನು ಹಿಡಿದುಕೊಂಡು ನಾಗಮಹಾಶಯರು ನಿಂತಿದ್ದಾರೆ! ಅವರು ಭಕ್ತನನ್ನು ನೋಡಿ ಕಳವಳಗೊಂಡು, ‘ನೀವು ಯಾಕೆ ಹೀಗೆ ಮಾಡಿಬಿಟ್ಟಿರಿ? ಚಿಂತಿಸಿ ಚಿಂತಿಸಿ ನಾನು ಕಲ್ಕತ್ತೆಯಿಂದ ಬರಬೇಕಾಯಿತು. ಭಯವೇನು? ಯಾತಕ್ಕೋಸ್ಕರ ಕೊರಗುತ್ತೀರಿ? ಯಾವಾಗ ಗುರುಮಹಾರಾಜರ ರಾಜ್ಯಕ್ಕೆ ಬಂದಿರೋ ಆಗಲೇ ಚಿಂತೆ ಕೊರಗುಗಳಿಲ್ಲವಾಯಿತು. ಆತ್ಮಹತ್ಯವು ಮಹಾಪಾಪ!’ ಎಂದರು. ಆಮೇಲೆ ‘ಇಷ್ಟುದಿನವೂ ಒಂದು ಸಣ್ಣ ಗುಳಿಯಲ್ಲಿದ್ದಿರಿ, ಈಗ ಸಮುದ್ರಕ್ಕೆ ಬಂದು ಬಿದ್ದಿದ್ದೀರಿ’ ಎಂದರು “. ಸಮುದ್ರವೆಂದರೆ ರಾಮಕೃಷ್ಣಲೀಲೆಯ ಮಹಾಸಮುದ್ರ! ಆಮೇಲೆ ಈ ಭಕ್ತನನ್ನು ಒಂದು ದಿನ, ಬೇಲೂರು ಮಠಕ್ಕೆ ಕರೆದುಕೊಂಡು ಹೋಗಿ ಸಂನ್ಯಾಸಿ ಭಕ್ತರನ್ನು ಕುರಿತು” ಈ ಬಾಬುಗಳು ಬಹು ಚಂಚಲರು; ಇವರ ಮೇಲೆ ಕೃಪೆಮಾಡಿ ಸ್ಥಿರವಾಗಿರುವಂತೆ ಮಾಡಿ; ಇವರ ಬುದ್ಧಿ ಶುದ್ಧಿಯಾಗಿದ್ದು ಗುರುಮಹಾರಾಜರು ಕೃಪೆಮಾಡುವಂತ ನೋಡಿಕೊಳ್ಳಿ" ಎಂದು ಹೇಳಿದರು.</p>
<p>ನಾಗಮಹಾಶಯರ ಹತ್ತಿರಕ್ಕೆ ಯಾವಾಗಲೂ ಹೋಗಿಬರುತ್ತಿದ್ದ ಭಕ್ತರಿಗೆ ಅವರು “ನನಗೆ ನೀವು ನನಗಿಂತಲೂ ಹೆಚ್ಚು; ನನ್ನ ಜೀವನದಿಂದ ನಿಮಗೆ ಏನಾದರೂ ಉಪಯೋಗವಾಗುವುದಾದರೆ ಆಗಲಿ! ಈ ಹಾಳು ಅಸ್ಥಿಮಾಂಸಗಳ ಪಂಜರದಿಂದ ಇನ್ನೇನಾಗುತ್ತದೆ!” ಎಂದು ಹೇಳುತ್ತಿದ್ದರು.</p>
<p>ಭಕ್ತರಲ್ಲಿ ಯಾರು ಚಿಕ್ಕವರು ಯಾರು ದೊಡ್ಡವರು ಎಂದು ಹೇಳುವ ಹಾಗಿಲ್ಲ............ ಆದರೆ ಅವರಲ್ಲಿ ಠಾಕೂರಣಿಯವರ ಹೆಸರನ್ನು ಮೊದಲು ಹೇಳಬೇಕು; ಭಕ್ತರ ಪ್ರಸ್ತಾಪ ಬಂದಾಗ ಅವರಿಗೇ ಪ್ರಥಮಸ್ಥಾನ.</p>
<p>ನಾಗಮಹಾಶಯರು ತಮ್ಮ ಮನೆಯಲ್ಲಿ ಉಳಿಸಿಕೊಂಡಿದ್ದ ಭಕ್ತಾದಿಗಳಿಗೆ ಗೊತ್ತಿದೆ. ಏನೆಂದರೆ, ಠಾಕೂರಣಿಯವರು ಬೆಳಗಿನ ಜಾವದಲ್ಲಿ ಎಲ್ಲರಿಗಿಂತಲೂ ಮುಂಚೆ ಎದ್ದು ಮನೆ ಕೆಲಸಗಳನ್ನು ಮಾಡುತ್ತಿದ್ದರು. ಗೃಹಕಾರ್ಯಗಳನ್ನೆಲ್ಲಾ ಮುಗಿಸಿಕೊಂಡು ಮಡಿಯುಟ್ಟು ಪೂಜೆಗೆ ಕುಳಿತುಕೊಳ್ಳುತ್ತಿದ್ದರು; ಆಮೇಲೆ ಅಡಿಗೆಮಾಡಿ ಅತಿಥಿ ಅಭ್ಯಾಗತರಿಗೆ ಊಟಮಾಡಿಸಿ, ಆಮೇಲೆ ನಾಗಮಹಾಶಯರಿಗೆ ಬಡಿಸಿ, ಕೊನೆಗೆ ತಾವು ಪ್ರಸಾದವನ್ನು ತೆಗೆದುಕೊಳ್ಳುತ್ತಿದ್ದರು.</p>
<p>ಠಾಕೂರಣಿಯವರು ಸಂಸಾರದ ಎಲ್ಲಾ ಕೆಲಸಗಳನ್ನೂ ತಾವೊಬ್ಬರೇ ಮಾಡುತ್ತಿದ್ದರು. ತಮ್ಮ ತಂಗಿ ಹರಕಾಮಿನಿಯ ಕೈಯಲ್ಲೂ ಏನೂ ಮಾಡಗೊಡಿಸುತ್ತಿರಲಿಲ್ಲ. ಅವರ ಯತ್ನ, ಉದ್ಯಮ, ಸೇವೆ, ಸಹನೆ, ಶೀಲತೆ ಮುಂತಾದವುಗಳು ಎಂದೂ ಕಡಮೆಯಾಗಲಿಲ್ಲವೆಂದು ಮೊದಲಿನಿಂದ ದೇವಭೋಗ ಗ್ರಾಮಕ್ಕೆ ಹೋಗಿಬರುತ್ತಿರುವ ನಾಗಮಹಾಶಯರ ಭಕ್ತರು ಹೇಳುತ್ತಾರೆ. ಹಿಂದೆ ಹೇಗೋ ಈಗಲೂ ಹಾಗೇ ಅವರು ಹತ್ತು ಕೈಯಲ್ಲಿ ಹತ್ತು ಕಡೆ ಕೆಲಸಮಾಡುತ್ತಿರುತ್ತಾರೆ. ನಾಗಮಹಾಶಯರು ಹೇಗೆ ತಮ್ಮ ಭಕ್ತರನ್ನು ಪುತ್ರ ವಾತ್ಸಲ್ಯದಿಂದ ಪ್ರೀತಿಸುತ್ತಿದ್ದರೋ ಹಾಗೇ ಠಾಕೂರಣಿಯವರನ್ನೂ ಸ್ತ್ರೀಭಕ್ತಾದಿಗಳನ್ನೂ ತಮ್ಮ ತಾಯಿಯಂತೆ ಶ್ರದ್ದಾ ಭಕ್ತಿಯೊಡನೆ ಗೌರವಿಸುತ್ತಿದ್ದರು. ನಾಗಮಹಾಶಯರ ಪುಣ್ಯಸ್ಮೃತಿಯನ್ನೂ ಪವಿತ್ರ ಭಸ್ಮರಾಶಿಯನ್ನೂ ತಳೆದು ದೇವಭೋಗ ಗ್ರಾಮವು ಈಗ ಪರಮಕ್ಷೇತ್ರವಾಗಿದೆ; ಅವರ ಸಮಾಧಿಯ ದರ್ಶನಮಾಡಬೇಕೆಂದು ಅಲ್ಲಿಗೆ ಬಹುಜನರು ಹೋಗುತ್ತಾರೆ; ಅವರಲ್ಲಿ, ನಾಗಮಹಾಶಯರು ಬದುಕಿದ್ದಾಗಲೇ ಅವರನ್ನು ದರ್ಶನಮಾಡುವುದಕ್ಕೆ ಅಲ್ಲಿಗೆ ಹೋಗಿದ್ದವರು “ಆದರ ಅತಿಥಿ ಸತ್ಕಾರಗಳಲ್ಲಿ ಆ ಮಹಾಪುರುಷರ ಪವಿತ್ರ ಪ್ರಭಾವವು ದೇವಭೋಗದಲ್ಲಿ ಈಗಲೂ ಜೀವಂತವಾಗಿದೆ” ಎಂದು ಹೇಳುತ್ತಾರೆ.</p>
<p>ಠಾಕೂರಣಿಯವರಿಗೆ ಯಾವಾಗಲೂ ಪತಿಯನ್ನು ಬಿಟ್ಟು ಬೇರೊಬ್ಬ ದೇವತೆಯಿರಲಿಲ್ಲ, ಈಗಲೂ ಇಲ್ಲ. ನಾಗಮಹಾಶಯರ ಪಠಕ್ಕೆ ಪೂಜೆ ಮಾಡದೆ ಅವರು ಬಾಯಿಗೆ ನೀರುಹಾಕಿದವರಲ್ಲ; ಒಂದು ವರ್ಷ ದುರ್ಗಾಷ್ಟಮಿಯ ದಿವಸ ನಾಗಮಹಾಶಯರ ಪಾದಗಳನ್ನು ಪೂಜಿಸಬೇಕೆಂದು ಠಾಕೂರಣಿಯವರಿಗೆ ಇಷ್ಟವಾಯಿತು; ನಾಗಮಹಾಶಯರು ಇದನ್ನು ಕೇಳಿ ತುಂಬ ಕೋಪಿಸಿಕೊಂಡರು. ಆದರೆ ಒಂದು ಸಮಯದಲ್ಲಿ ಅವರು ಮನೆಯ ಒಂದು ಮೂಲೆಯಲ್ಲಿ ಯಾವುದೋ ಜ್ಞಾನದಿಂದ ನಿಂತುಕೊಂಡಿದ್ದಾಗ ಠಾಕೂರಣಿಯವರು ಕಾದುಕೊಂಡಿದ್ದು ತಟ್ಟನೆ ಪಾದಗಳಲ್ಲಿ ಹೂವುಗಳನ್ನು ಅರ್ಪಿಸಿಬಿಟ್ಟರು. ನಾಗಮಹಾಶಯರು ಅದ್ನು ನೋಡಿ “ಯಾರನ್ನು ನಾನು ಪೂಜಿಸುತ್ತೇನೋ ಅವರಿಂದಲೇ ಪೂಜಾಸೇವೆಯನ್ನು ಮಾಡಿಸಿಕೊಳ್ಳಲೇ?” ಎಂದು ಕೇಳಿದರು. ಠಾಕೂರಣಿಯವರು ಮಾತ್ರ, ಪೂಜೆ ಮಾಡಿದ ಆ ಹೂವುಗಳನ್ನು ಕೂಡಿಸಿ ಒಂದು ಬಂಗಾರದ ಭರಣಿಯಲ್ಲಿ ಹಾಕಿ, ಅದನ್ನು ಕೊರಳಿಗೆ ಕಟ್ಟಿಕೊಂಡರು.</p>
<p>ಹರಪ್ರಸನ್ನರು ಮೊದಲು ನಾಗಮಹಾಶಯರ ಹತ್ತಿರ ಹೋದಾಗ ಠಾಕೂರಣಿಯವರನ್ನು ನೋಡಿ “ಸಾಧುಗಳಿಗೆ ಸ್ತ್ರೀ ಪರಿವಾರವೇಕೆ?” ಎನ್ನಿಸಿತು. ನಾಗಮಹಾಶಯರು ಅವರ ಮನಸ್ಸಿನಲ್ಲಿದ್ದದ್ದನ್ನು ತಿಳಿದು ತತ್​ಕ್ಷಣವೇ “ಏಕೆ? ಏಕೆ? ಏನು ತಪ್ಪು? ಅನ್ನಪೂರ್ಣಾದೇವಿಯು ಊಟಕ್ಕೆ ಅನುಕೂಲಮಾಡಿಕೊಟ್ಟಿದ್ದಾಳೆ!” ಎಂದರು. ಸ್ನೇಹ, ದಯೆ, ತ್ಯಾಗ, ಕ್ಷಮೆ, ಪರಾರ್ಥಪರತೆ ಮುಂತಾದವುಗಳ ಜೀವಂತ ಪ್ರತಿಮೆಯಂತೆ ಇದ್ದ ಠಾಕೂರಣಿಯವರನ್ನು ನೋಡಿದರೆ ತಪಸ್ಸು ಮೂರ್ತಿಮತ್ತಾಗಿ ಆದರ್ಶ ರಮಣೀರೂಪದಲ್ಲಿ ವಿರಾಜಿಸುವಂತೆ ತೋರುತ್ತಿತ್ತು.</p>
<p>ನಾಗಮಹಾಶಯರು ಬದುಕಿದ್ದಾಗ ಪ್ರತಿ ಶನಿವಾರವೂ ದೇವಭೋಗಕ್ಕೆ ಗೊತ್ತಾಗಿ ಹೋಗುತ್ತಿದ್ದ ಭಕ್ತಾದಿಗಳಿಗೆ ಠಾಕೂರಣಿಯವರು ನಾನಾ ವಿಧವಾದ ತಿಂಡಿ ತೀರ್ಥಗಳನ್ನು ಮಾಡಿಡುತ್ತಿದ್ದರು. ನಾಗಮಹಾಶಯರ ಮನೆಯಲ್ಲಿ ವರ್ಣಾಶ್ರಮ ಧರ್ಮಗಳು ಒಂದು ನೂಲೆಳೆಯಷ್ಟೂ ತಪ್ಪುವುದಕ್ಕೆ ಅವಕಾಶವಿರಲಿಲ್ಲ. ಬ್ರಾಹ್ಮಣರು ತಮ್ಮ ಕೈಯಿಂದ ಅಡಿಗೆ ಮಾಡಿಕೊಂಡು ಊಟಮಾಡಬೇಕಾಗಿತ್ತು; ಅವರ ಊಟವಾಗುತ್ತಿರುವಾಗ ನಾಗಮಹಾಶಯರು ಕೈಮುಗಿದುಕೊಂಡು ಅಂಗಳದ ಒಂದು ಕಡೆ ನಿಂತಿರುತ್ತಿದ್ದರು; ಠಾಕೂರಣಿಯವರು ಹತ್ತಿರದಲ್ಲಿದ್ದು ಉಪಚಾರ ಹೇಳುತ್ತಿದ್ದರು. ದೇವಭೋಗಕ್ಕೆ ಬಂದವರಾರಿಗೂ ತಾವು ಸಾಧುವಿನ ಆಶ್ರಮಕ್ಕೆ ಬಂದಿದ್ದೇವೆನ್ನಿಸುತ್ತಿರಲಿಲ್ಲ <span>–</span> ತಮ್ಮ ತಮ್ಮ ತಾಯಿತಂದೆಗಳ ಹತ್ತಿರದಲ್ಲಿ ಇರುವಂತೆಯೇ ತೋರುತ್ತಿತು. ನಾಗಮಹಾಶಯರು ಲೋಕಾಂತರವಾಸಿಗಳಾದಮೇಲೆ ಪೂಜ್ಯಪಾದ ಸ್ವಾಮಿ ವಿವೇಕಾನಂದರವರು ತಾವು ಮೊದಲು ಮಾತುಕೊಟ್ಟಿದ್ದರ ಮೇರೆಗೆ ಒಂದು ಸಾರಿ ದೇವಭೋಗಕ್ಕೆ ಹೋಗಿದ್ದರು. ಸ್ವಾಮಿಗಳು ಬರುತ್ತಾರೆಂದು ಕೇಳಿ ಠಾಕೂರಣಿಯವರು ಅವರಿಗೋಸ್ಕರ ಶೌಚ ಮುಂತಾದವುಗಳಿಗೂ ಕೂಡ ತಕ್ಕ ಏರ್ಪಾಡುಗಳನ್ನು ಮಾಡಿಟ್ಟಿದ್ದರು. ಸ್ವಾಮಿಗಳು ತಾವು ನಾಗಮಹಾಶಯರ ಮನೆಗೆ ಹೋದಾಗ, ಅಲ್ಲಿ ಹಳ್ಳಿಯ ಪದ್ಧತಿಯಂತೆ ಶೌಚ ಸ್ನಾನಾದಿಗಳನ್ನು ಮಾಡುತ್ತೇನೆಂದು ಹೇಳಿದ್ದರು. ಅದರಂತೆಯೇ ಸ್ವಾಮಿಗಳು ತಮ್ಮ ಪ್ರತಿಜ್ಞೆಯನ್ನು ಪೂರ್ತಿಯಾಗಿ ನಡೆಸಿಬಿಟ್ಟರು; ದೇವಭೋಗದಲ್ಲಿ ಒಂದು ದಿವಸವಿದ್ದು ಡಾಕಾದ ಕಡೆಗೆ ಹೊರಟರು; ಹೋಗುವ ವೇಳೆಗೆ ಠಾಕೂರಣಿಯವರು ಅವರಿಗೆ ಒಂದು ವಸ್ತ್ರವನ್ನು ಉಪಾಹಾರವಾಗಿ ಕೊಟ್ಟರು. ಸ್ವಾಮಿಗಳು ಆ ವಸ್ತ್ರವನ್ನು ತಲೆಗೆ ಪೇಟದ ಹಾಗೆ ಸುತ್ತಿಕೊಂಡು ನಾಗಮಹಾಶಯರ ಗುಣಕಥನ ಮಾಡುತ್ತ ಮಾಡುತ್ತ ದೇವಭೋಗದಿಂದ ಹೊರಟರು. ಈ ಪ್ರದೇಶದಲ್ಲಿ ಪ್ರಚಾರಕಾರ್ಯ ಬರುವುದಕ್ಕಿಂತ ಮುಂಚೆ ಸ್ವಾಮಿಗಳು ನಾಗಮಹಾಶಯರ ಭಕ್ತರೊಬ್ಬರನ್ನು ಕುರಿತು “ಈ ಪ್ರಾಂತಕ್ಕೆ ಹೋಗಿ ಉಪನ್ಯಾಸಮಾಡುವುದಕ್ಕೆ ಇಷ್ಟವಾಗಲಿ ಆವಶ್ಯಕತೆಯಾಗಲಿ ಇಲ್ಲ. ಯಾವ ದೇಶವು ನಾಗಮಹಾಶಯರ ಬೆಳದಿಂಗಳಿಂದ ಪ್ರಕಾಶಮಾನವಾಗಿದೆಯೋ ಅಲ್ಲಿ ನಾನು ಹೋಗಿ ಹೆಚ್ಚಾಗಿ ಏನು ಹೇಳಲಿ?” ಎಂದು ಹೇಳಿದ್ದರು. ಅದಕ್ಕೆ ಆತನು “ಆದರೆ ಅವರು ಅತಿ ಗುಪ್ತಭಾವದಲ್ಲಿದ್ದರು. ಸಾಧಾರಣವಾಗಿ ಯಾವಾಗಲೂ ಏನೂ ಹೇಳುತ್ತಿರಲಿಲ್ಲ” ಎಂದರಂತೆ. ಅದಕ್ಕೆ ಸ್ವಾಮಿಗಳು "ಬಾಯಲ್ಲಿ ಏನೂ ಹೇಳುತ್ತಿರಲಿಲ್ಲ! ನಾಗಮಹಾಶಯರಂಥ ಮಹಾಪುರುಷರ ಚಿಂತಾ ತರಂಗ <span class="en">(Thought vibration)</span> ದಿಂದ ದೇಶದ ಚಿಂತಾಪ್ರವಾಹವು ಹಿಮ್ಮೆಟ್ಟುತ್ತದೆ" ಎಂದು ಉತ್ತರಕೊಟ್ಟರು.</p>
<p>ಠಾಕೂರಣಿಯವರ ತಂಗಿ ಶ್ರೀಮತಿ ಹರಕಾಮಿನಿಯು ನಾಗಮಹಾಶಯರನ್ನು ಬಿಟ್ಟು ಮತ್ತೊಬ್ಬ ದೇವತೆಯನ್ನಾಗಲಿ, ಧರ್ಮವನ್ನಾಗಲಿ ಅರಿಯಳು. ಆಕೆಯ ಸರಳತೆ ಭಕ್ತಿಗಳನ್ನು ನೋಡಿದರೆ ಯಾರಿಗಾದರೂ ಆಶ್ಚರ್ಯವಾಗುತ್ತಿತ್ತು. ಹರಕಾಮಿನಿಯು ಆಜೀವನವೂ ತನ್ನ ಪತಿಯೊಡನೆ ತೌರುಮನೆಯಲ್ಲಿದ್ದುಬಿಟ್ಟಿದ್ದಳು. ನಾಗಮಹಾಶಯರು ಆಕೆಯನ್ನು ಹೊಟ್ಟೆಯಲ್ಲಿ ಹುಟ್ಟಿದ ಮಗಳ ಹಾಗೆ ಪ್ರೀತಿಸುತ್ತ ಆಕೆಯನ್ನು ನೋಡುವುದಕ್ಕೋಸ್ಕರವಾಗಿ ಆಗಿಂದಾಗ್ಗೆ ತಮ್ಮ ಮಾವನ ಮನೆಗೆ ಹೋಗುತ್ತಿದ್ದರು.</p>
<p>ಹರಕಾಮಿನಿಯ ಮನೆಯಲ್ಲಿ ರಟಂತೀ ಪೂಜೆಯುಂಟು; ಆದರೆ ನಾಗಮಹಾಶಯರು ಬರದೇ ಹೋದರೆ ಪ್ರತಿಮೆಯ ಪ್ರಾಣಪ್ರತಿಷ್ಠೆ ಮಾಡುತ್ತಿರಲಿಲ್ಲ, ಪೂಜೆಗೂ ಕುಳಿತುಕೊಳ್ಳುತ್ತಿರಲಿಲ್ಲ. ನಾಗಮಹಾಶಯರು ಎದುರಿಗಿದ್ದರೆ ಪ್ರತಿಮೆಯಲ್ಲಿ ದೇವಿಯು ಆವಿರ್ಭಾವವಾಗುತ್ತಾಳೆಂದು ಹರಕಾಮಿನಿಯು ತಿಳಿದುಕೊಂಡಿದ್ದಳು.</p>
<p>ಒಂದು ಸಲ ಹರಕಾಮಿನಿಯ ಮನೆಯಲ್ಲಿ ಒಂದು ಗೊನೆ ಬಾಳೆ ಹಣ್ಣು ಬಿಟ್ಟಿತ್ತು; ಅದರಲ್ಲಿ ಮೊದಲನೆಯ ಚಿಪ್ಪನ್ನು ನಾಗಮಹಾಶಯರಿಗೆ ಅರ್ಪಿಸಬೇಕೆಂದು ಆಕೆಯು ನಿರ್ಧರಮಾಡಿಕೊಂಡಿದ್ದಳು. ಆದರೆ ಅವರು ಆಗ ಕಲ್ಕತ್ತೆಗೆ ಹೋಗಿದ್ದರು. ಇತ್ತಲಾಗಿ ಹಣ್ಣು ದಿನದಿನಕ್ಕೆ ಕಳಿಯುತ್ತ ಬಂತು. ಆದ್ದರಿಂದ ಠಾಕೂರಣಿಯವರು ಆ ಗೊನೆಯನ್ನು ಕುಯ್ಯಿಸಿಬಿಡೆಂದು ತಂಗಿಯನ್ನು ಬಲವಂತಪಡಿಸುತ್ತಿದ್ದರು. “ಅವರು (ನಾಗಮಹಾಶಯರು) ಊರಿಗೆ ಬರುವುದಕ್ಕೆ ಇನ್ನೂ ಒಂದು ತಿಂಗಳು ತಡ” ಎಂದರು. ಆದರೆ ಹರಕಾಮಿನಿಯು ಅದನ್ನು ಕಿವಿಯ ಮೇಲೇ ಹಾಕಿಕೊಳ್ಳಲಿಲ್ಲ. ಕೊನೆಗೆ ಠಾಕೂರಣಿಯವರು ಹಟಮಾಡಿ ಗೊನೆಯನ್ನು ಕುಯ್ಯಿಸಿಬಿಟ್ಟರು; ಹರಕಾಮಿನಿಯು ಜಾಗ್ರತೆಯಾಗಿ ಒಳ್ಳೊಳ್ಳೆಯ ಹಣ್ಣನ್ನು ತೆಗೆದುಕೊಂಡು ನಾಗಮಹಾಶಯರಿಗೆಂದು ಮೀಸಲಾಗಿಟ್ಟಳು. ಮಿಕ್ಕವುಗಳನ್ನು ಖರ್ಚುಮಾಡಿಯಾಯಿತು. ಇದಾದ ಹದಿನೈದು ದಿವಸದಮೇಲೆ ನಾಗಮಹಾಶಯರು ಊರಿಗೆ ಹಿಂತಿರುಗಿ ಬಂದರು. ಹರಕಾಮಿನಿಯು ಆ ಬಾಳೆಹಣ್ಣುಗಳನ್ನು ತೆಗೆದುಕೊಂಡು ಅವರನ್ನು ನೋಡುವುದಕ್ಕೆ ಬಂದಳು. ಆಗಲೂ ಹಣ್ಣುಗಳು ಕೆಟ್ಟಿರಲಿಲ್ಲ. ನಾಗಮಹಾಶಯರು ಆಕೆಯ ಭಕ್ತಿಯಿಂದ ಪ್ರೀತರಾಗಿ ಆ ಹಣ್ಣುಗಳಲ್ಲಿ ಕೆಲವನ್ನು ತೆಗೆದುಕೊಂಡರು.</p>
<p>ನಾಗಮಹಾಶಯರು, ತಮ್ಮ ಮೇಲೆ ಪೂರ್ಣ ಭಕ್ತಿ ಇಟ್ಟುಕೊಂಡಿದ್ದವರು ಏನು ತಂದುಕೊಡಲಿ, ಅದನ್ನು ತಿರಸ್ಕರಿಸುತ್ತಿರಲಿಲ್ಲ.</p>
<p>ಹರಕಾಮಿನಿಯು ಸಂಸಾರದ ತಾಪತ್ರಯಗಳನ್ನು ಸ್ವಲ್ಪವೂ ಮನಸ್ಸಿಗೆ ಹತ್ತಿಸಿಕೊಳ್ಳುತ್ತಿರಲಿಲ್ಲ. ರೋಗ, ಶೋಕ, ಸುಖ, ದುಃಖ ಇವುಗಳು ಯಾವುವೂ ಆಕೆಯನ್ನು ಯಾವಾಗಲೂ ಕದಲಿಸಿದ್ದನ್ನು ನೋಡಿಲ್ಲ. ನಾಗಮಹಾಶಯರ ಭಕ್ತರನ್ನು ಆಕೆಯು ಎಲ್ಲ ವಿಧದಲ್ಲಿಯೂ ಸ್ವಜನದಂತೆ ಭಾವಿಸಿದ್ದಳು.</p>
<p>ನಾಗಮಹಾಶಯರು ತಮ್ಮ ಅತ್ತೆಯ ಭಕ್ತಿಭಾವವನ್ನು ತುಂಬ ಹೊಗಳುತ್ತಿದ್ದರು. ಒಂದುಸಾರಿ, ಆಕೆಯು ಕಲ್ಕತ್ತೆಗೆ ಬಂದಿದ್ದಳು. ಮಗಳು ಕುಮಾರಟುಲಿಯಲ್ಲಿ ಗಂಡನ ಮನೆಯಲ್ಲಿದ್ದಳು. ಆಕೆಯು ಪ್ರತಿದಿನವೂ ಗಂಗೆಗೆ ಹೋಗಿ ಸ್ನಾನಮಾಡಿ ತೀರದಲ್ಲಿ ಮರಳುಲಿಂಗವನ್ನು ಮಾಡಿ, ಪೂಜೆ ಮಾಡುತ್ತಿದ್ದಳು. ಒಂದು ದಿನ ಪೂಜೆಮಾಡುತ್ತ ಮಾಡುತ್ತ ನೋಡಲು - ಶಿವಲಿಂಗದ ಮೇಲುಭಾಗವು ಬಿರುಕು ಬಂದಿತ್ತು. ಅದನ್ನು ನೋಡಿ ಆಕೆಯ ಮನಸ್ಸು ಕುಗ್ಗಿಹೋಯಿತು. ಶಿವಲಿಂಗವು ಒಡೆದು ಹೋಗುವುದು ತುಂಬ ಅಮಂಗಳಸೂಚಕ; ಆದ್ದರಿಂದ ಮುದುಕಿಯು ಗಂಗಾತೀರದಲ್ಲಿ ವ್ಯಾಕುಲಳಾಗಿ ಅಳುತ್ತ ಕುಳಿತಳು. ಸಾಯಂಕಾಲವಾದರೂ ಅತ್ತೆ ಮನೆಗೆ ಬಾರದಿದ್ದದ್ದನ್ನು ನೋಡಿ ನಾಗಮಹಾಶಯರು ಆಕೆಯನ್ನು ಹುಡುಕಿಕೊಂಡು ಹೊರಟು ಒಬ್ಬಳೇ ಘಟ್ಟದಲ್ಲಿ ಅಳುತ್ತ ಕುಳಿತಿರುವುದನ್ನು ಕಂಡರು. ಆಕೆಯು ಅಳಿಯನನ್ನು ಕಂಡು ನಡೆದ ಸಂಗತಿಯನ್ನೆಲ್ಲಾ ತಿಳಿಸಲು, ಅವರು ಅಭಯವನ್ನು ಹೇಳಿ, ಅತ್ತೆಯನ್ನು ತಮ್ಮ ಜೊತೆಯಲ್ಲಿ ಮನೆಗೆ ಕರೆದುಕೊಂಡು ಬಂದರು. ಮುದುಕಿಯು ಮನೆಗೆ ಬಂದು ಒಂದು ಹಾಸಿಗೆ ಎಳೆದುಕೊಂಡು ಮಲಗಿಬಿಟ್ಟಳು; ಅವೊತ್ತು ಊಟವಿಲ್ಲ, ತಿಂಡಿಯಿಲ್ಲ. ರಾತ್ರಿ ಆಕೆಯ ಸ್ವಪ್ನದಲ್ಲಿ ಮಹಾದೇವರು ವೃಷಭವಾಹನನಾಗಿ ಬಂದು ಹಾಸಿಗೆಯ ಹತ್ತಿರ ನಿಂತುಕೊಂಡು “ಇನ್ನು ಮೇಲೆ ನೀನು ಪೂಜೆ ಮಾಡಬೇಕಾದ ಅಗತ್ಯವಿಲ್ಲ. ನಾನು ಪ್ರಸನ್ನನಾಗಿದ್ದೇನೆ” ಎಂದು ಹೇಳಿದ ಹಾಗಾಯಿತು. ಮುದುಕಿಗೆ ಆಮೇಲೆ ನಿದ್ರೆ ಬರಲಿಲ್ಲ. ಮರುದಿನ ಬೆಳಗ್ಗೆ ಏಳುತ್ತಿದ್ದ ಹಾಗೆಯೇ ಅಳಿಯನನ್ನು ಕರೆದು, ಈ ಅದ್ಭುತವಾದ ಸ್ವಪ್ನ ವೃತ್ತಾಂತವನ್ನು ಅವರಿಗೆ ತಿಳಿಸಿದಳು. ಅಲ್ಲಿಗೆ ಆಕೆಯ ಶಿವಪೂಜೆ ಮುಗಿದು ಹೋಯಿತು. ಯಾರಾದರೂ ಕೇಳಿದರೆ “ಶಿವನನ್ನೇ ಅಳಿಯನನ್ನಾಗಿ ಪಡೆದಿದ್ದೇನೆ, ಮತ್ತೆ ಬೇರೆ ಶಿವನ ಪೂಜೆ ಏಕೆ?” ಎಂದು ಪ್ರಶ್ನೆಮಾಡುತ್ತಿದ್ದಳು. ಅಳಿಯನನ್ನು ಕಂಡರೆ ದೂರದಿಂದ ನಮಸ್ಕಾರ ಮಾಡುತ್ತಿದ್ದಳು; ಮತ್ತು ಹತ್ತಿರಕ್ಕೆ ಬಂದಾಗ ಮುಸುಕು ಹಾಕಿಕೊಳ್ಳುತ್ತಿದ್ದಳು. ಆಕೆಗೆ ಆಗ ಸುಮಾರು ತೊಂಬತ್ತು ವರ್ಷ ವಯಸ್ಸಾಗಿತ್ತು; ಆದ್ದರಿಂದ ಕೇವಲ ಜಪಧ್ಯಾನಗಳನ್ನು ಮಾಡಿಕೊಂಡು ಕಾಲಕಳೆಯುತ್ತಿದ್ದಳು.</p>
<p>ಚಕ್ರವರ್ತಿಗಳು ಒಂದು ಸಾರಿ, ರಟಂತೀ ಪೂಜೆಯ ಹೊತ್ತಿಗೆ ನಾಗಮಹಾಶಯರ ಜೊತೆಯಲ್ಲಿ ಅವರ ಮಾವನ ಮನೆಗೆ ಹೋಗಿದ್ದರು. ಆಗ ನಾಗಮಹಾಶಯರ ಅತ್ತೆಯ ತಾಯಿಯೂ ಬದುಕಿದ್ದರು. ಚಕ್ರವರ್ತಿಗಳು ಆಕೆಗೆ ಭಗವದ್ಗೀತೆಯನ್ನು ಓದಿ ಹೇಳುತ್ತಿದ್ದರು.</p>
<p>ನಾಗಮಹಾಶಯರು ಮದುವೆಯಾದ ಮೇಲೆ ಮೊದಮೊದಲು ಅತ್ತೆಯ ಮನೆಯಲ್ಲಿ ಊಟ ಉಪಚಾರಗಳನ್ನು ಮಾಡುತ್ತಿದ್ದರು. ರಾಮಕೃಷ್ಣ ಪರಮಹಂಸರ ಆಶ್ರಯ ಪಡೆದಮೇಲೆ ಅಲ್ಲಿ ಊಟಮಾಡುತ್ತಿರಲಿಲ್ಲ. ಇದಕ್ಕಾಗಿ ಅವರ ಅತ್ತೆಯು ಆಗಾಗ್ಗೆ ಆಕ್ಷೇಪಣೆ ಮಾಡುತ್ತಿದ್ದಳು.</p>
<p>ನಾಗಮಹಾಶಯರ ಹೆಸರೆತ್ತಿದರೆ ಆ ಮುದುಕಿಯು ‘ ‘ಅಯ್ಯಾ ನಮ್ಮ ಶಿವ <span>–</span> ಅಳಿಯಂದಿರು ಲೀಲೆಯನ್ನು ಮುಗಿಸಿಕೊಂಡು ಹೊರಟು ಹೋದರು! ನಾನು, ಮಹಾಪಾಪಿಷ್ಠೆ; ಅದಕ್ಕೋಸ್ಕರವೇ ಇನ್ನೂ ಬದುಕಿದ್ದೇನೆ!" ಎನ್ನುತ್ತಿದ್ದಳು.</p>
<p>ನಾಗಮಹಾಶಯರ ತಂದೆಯ ಶ್ರಾದ್ಧ ಬಂದಾಗ ಠಾಕೂರಣಿಯವರಿಗೆ ಸಾಲ ಕೊಟ್ಟಿದ್ದ ಬ್ರಾಹ್ಮಣ ಮುದುಕಿಯೂ ಅವರ ಭಕ್ತರಲ್ಲಿ ಒಬ್ಬಳು. ಈಕೆಯು ನಾಗಮಹಾಶಯರ ನೆರೆಯಲ್ಲಿದ್ದ ಚೌಧುರಿಯವರ ಮಗಳು. ಆಕೆಗೆ ಕಿವಿ ಕಿವುಡು; ಮಕ್ಕಳು ಮರಿಗಳಿರಲಿಲ್ಲವಾದ್ದರಿಂದ, ತನ್ನ ಹೃದಯದಲ್ಲಿದ್ದ ಪ್ರೀತಿಯನ್ನೆಲ್ಲಾ ನಾಗಮಹಾಶಯರು ಮತ್ತು ಅವರ ಕುಟುಂಬದ ಮೇಲೆ ಎರೆದಿದ್ದಳು. ಆಕೆಯು ನಾಗಮಹಾಶಯರನ್ನು ದುರ್ಗಾಚರಣನೆಂದೂ ಠಾಕೂರಣಿಯವರನ್ನು ಸೊಸೆಯೆಂದೂ ಕರೆಯುತ್ತಿದ್ದರು. ನಾಗಮಹಾಶಯರು ಆಕೆಯನ್ನು ತಾಯಿಯಹಾಗೆ ಗೌರವಿಸುತ್ತ, ಸಂಸಾರದ ಸಕಲ ಕಾರ್ಯಗಳಲ್ಲಿಯೂ ಅವರ ಸಲಹೆ ತೆಗೆದುಕೊಳ್ಳುತ್ತಿದ್ದರು. ಜನರು ಆಕೆಯನ್ನು ಜಿಪುಣೆ ಎನ್ನುತ್ತಿದ್ದರು; ಆಕೆಯ ಹತ್ತಿರ ಕೂಡಿಹಾಕಿಕೊಂಡಿದ್ದ ನಾಲ್ಕು ಕಾಸು ಇತ್ತು. ನಾಗಮಹಾಶಯರ ಸಾಂಸಾರಿಕ ಕಷ್ಟವನು ನೋಡಿ ಅವರಿಗೇನಾದರೂ ಕೊಡಬೇಕೆಂಬ ಆಸೆಯಿತ್ತು. ಆದರೆ ಆ ಆಸೆ ಯಾವಾಗಲೂ ನೆರವೇರಲಿಲ್ಲ. ತುಂಬ ಅಗತ್ಯಬಿದ್ದರೆ ನಾಗಮಹಾಶಯರು ಆಕೆಯ ಹತ್ತಿರ ಸ್ವಲ್ಪ ಸಾಲ ತೆಗೆದುಕೊಂಡು, ದುಡ್ಡು ಬಂದ ಕೂಡಲೆ ಅದನ್ನು ತೀರಿಸಿ ಬಿಡುತ್ತಿದ್ದರು.</p>
<p>ಜನಗಳು ಬಹುವಾಗಿ ಬಂದು ಸೇರುತ್ತ ಠಾಕೂರಣಿಯವರಿಗೆ ಬಹು ಶ್ರಮವಾಗುತ್ತಿದ್ದದ್ದನ್ನು ನೋಡಿ ಆಕೆಯು ನೊಂದುಕೊಂಡು “ಸೊಸೆಯು ನಮಗೋಸ್ಕರ ದುಡಿದು ದುಡಿದು ಸಾಯುತ್ತಿದ್ದಾಳೆ” ಎನ್ನುತ್ತಿದ್ದಳು.</p>
<p>ಚೌಧುರಿಗಳ ಮನೆಯಿಂದ ನಾಗಮಹಾಶಯರ ಮನೆಗೆ ಒಂದು ರಸ್ತೆ ಬರುತ್ತಿತ್ತು. ಆ ದಾರಿಯಿಂದ ಯಾರಾದರೂ ನಾಗಮಹಾಶಯರ ಮನೆಗೆ ಬರುವುದನ್ನು ನೋಡಿದರೆ ಆಕೆಯು “ಇವರು ಸಾಧುಗಳನ್ನು ನೋಡುವುದಕ್ಕೆ ಹೋಗುತ್ತಾರೆ” ಎನ್ನುತ್ತಿದ್ದಳು. ನಾಗಮಹಾಶಯರನ್ನು ಮಹಾಪುರುಷರೆಂದು ಭಾವಿಸಿ ಆಕೆಯು ಅದರಂತೆ ಭಕ್ತಿಯನ್ನಿಟ್ಟುಕೊಂಡಿದ್ದಳು.</p>
<p>ಶ್ರೀ ಹರಪ್ರಸನ್ನರ ಹೆಂಡತಿಯಾದ ವಧೂ ಠಾಕೂರಣಿಯು ಸ್ತ್ರೀ ಭಕ್ತರಲ್ಲಿ ಮುಖ್ಯಳು. ಮೊದಲನೆಯ ಅಧ್ಯಾಯದಲ್ಲಿ ಇವರ ಪತ್ರದಿಂದ ಕೆಲವು ಭಾಗವನ್ನು ಉಪಯೋಗಿಸಿಕೊಂಡಿದೆ. ಈಕೆಯ ವಿಚಾರವಾಗಿಯೇ ಸ್ವಾಮಿ ವಿವೇಕಾನಂದರು ‘ ‘ನಿಮ್ಮ ಬಂಗಾಳಾದೇಶದೊಳಗಾಗಿ ಇಂಥ ಸ್ತ್ರೀ ಇರುವುದು ಈಕೆ ಒಬ್ಬಳೇ <span>–</span> ಈಕೆಯಲ್ಲಿ ಎಷ್ಟು ವಿದ್ವತ್ತು ಇದೆಯೋ ಅಷ್ಟು ಭಕ್ತಿಯೂ ಇದೆ" ಎಂದು ಹೇಳಿದ್ದು. ನಾಗಮಹಾಶಯರು ಆಕೆಯನ್ನು ‘ಅಮ್ಮಾ’ ಎಂದು ಕರೆಯುತ್ತ ನಾಲ್ಕೈದು ವರ್ಷದ ಮಗುವಿನ ಹಾಗೆ ಆಕೆಯಿಂದ ಕೈತುತ್ತು ಹಾಕಿಸಿಕೊಂಡು ಊಟಮಾಡುತ್ತಿದ್ದರು.</p>
<p>ಕುಮಾರಟುಲಿಯ ಪಾಲ್​ ಬಾಬುಗಳ ಊರು ಭೋಜೇಶ್ವರಗ್ರಾಮ. ಒಂದುಸಲ ಅಲ್ಲಿ ಪ್ಲೇಗು ಬಂದಿದ್ದಾಗ ಪಾಲ್​ ಬಾಬುಗಳು ನಾಗಮಹಾಶಯರನ್ನು ಅಲ್ಲಿಗೆ ಕರೆದುಕೊಂಡು ಹೋಗಲು, ಪ್ಲೇಗು ನಿಂತು ಹೋಯಿತು. ಹರಲಾಲಪಾಲರು ತಮ್ಮ ಗ್ರಾಮದಲ್ಲಿ ಮಾರೀಜಾಡ್ಯ ಸಂಭವಿಸಿದ್ದಾಗ ತಾವು ನಾಗಮಹಾಶಯರನ್ನು ಅಲ್ಲಿಗೆ ಕರೆದುಕೊಂಡು ಹೋಗಿದ್ದರೆಂದೂ ಅವರು ಬಂದದ್ದರಿಂದ ಮಾರೀಜಾಡ್ಯವು ನಿಂತು ಹೋಯಿತೆಂದೂ ಹೇಳಿದ್ದಾರೆ. ಒಂದುಸಾರಿ, ನಾಗಮಹಾಶಯರು ವಧೂ ಠಾಕೂರಣಿಯನ್ನು ನೋಡುವುದಕ್ಕೋಸ್ಕರ ಹರಪ್ರಸನ್ನ ಬಾಬುಗಳ ಊರಿಗೆ ಹೋಗಿದ್ದರು. ಆಕೆಯು ಅವರನ್ನು ಇದಕ್ಕೆ ಮೊದಲು ನೋಡಿರಲಿಲ್ಲ; ತನ್ನ ಗಂಡನು ಒಬ್ಬ ಸಾಧುಗಳ ಹತ್ತಿರ ಹೋಗಿ ಬರುತ್ತಿದ್ದನೆಂಬ ಮಾತನ್ನು ಕೇಳಿದ್ದಳು. ನಾಗಮಹಾಶಯರನ್ನು ನೋಡಿದಳೋ ಇಲ್ಲವೋ, ಅವರೇ ಆ ಸಾಧುಗಳಾಗಿದ್ದಿರಬೇಕೆಂದು ಆಕೆಯ ಮನಸ್ಸಿಗೆ ಎನ್ನಿಸಿತು. ಅವರಿಗೆ ಏನಾದರೂ ತಿಂಡಿಮಾಡಿಕೊಡಬೇಕೆಂದು ಆಕೆಗೆ ತುಂಬ ಆಶೆಯಿತ್ತು. ಆದರೆ ಆಗ ಆಕೆಗೆ ಯಾವುದೋ ಒಂದು ಸೂತಕ. ನಾಗಮಹಾಶಯರು ಅದನ್ನು ಲಕ್ಷ್ಯಮಾಡದೆ, ಆಕೆ ಮಾಡಿದ ತಿಂಡಿ ತೀರ್ಥಗಳನ್ನೇ ಪರಮಸಂತೋಷದಿಂದ ತಿಂದರು; ಆಕೆಯ ಸೀರೆಗೆ ತೇಪೆ ಹಾಕಿ ಹೊಲಿದಿದ್ದದ್ದನ್ನು ನೋಡಿ ಪಾಲಂಬಜಾರಿಗೆ ಹೋಗಿ ಒಂದು ಜೊತೆ ಕೆಂಪಂಚಿನ ಸೀರೆಯನ್ನು ತಂದುಕೊಟ್ಟರು. ಹೀಗೆ ಊಟಮಾಡಿದ ವೃತ್ತಾಂತವನ್ನು ಹೇಳಿ ಹರಪ್ರಸನ್ನ ಬಾಬುಗಳು “ನಮ್ಮ ಅದೃಷ್ಟ ಒಳ್ಳೆಯದು; ನಮ್ಮನ್ನು ಉದ್ಧಾರಮಾಡುವುದಕ್ಕೋಸ್ಕರವೇ ಅವರು ಮನುಷ್ಯ ಜನ್ಮವನ್ನೆತ್ತಿದ್ದಾರೆ. ಅವರ ದಯೆಯಿಂದ ನಾವು ಈ ಜನ್ಮದಲ್ಲಿ ಭಯವನ್ನು ನೀಗಿಕೊಳ್ಳಬಹುದು” ಎಂದು ಹೇಳಿದ್ದಾರೆ.</p>
<p>ಶರಚ್ಚಂದ್ರ ಚಕ್ರವರ್ತಿಗಳ ಊರು ಭೋಜೇಶ್ವರದಿಂದ ಮೂರು ಮೈಲಿ. ನಾಗಮಹಾಶಯರು ಭೋಜೇಶ್ವರಕ್ಕೆ ಹೋಗಿದ್ದಾಗ ಚಕ್ರವರ್ತಿಗಳು ಊರಿನಲ್ಲಿಯೇ ಇದ್ದರು. ಆದ್ದರಿಂದ ನಾಗಮಹಾಶಯರು ಬಂದಿದ್ದಾರೆಂದು ತಿಳಿದು ಚಕ್ರವರ್ತಿಗಳು ಅವರನ್ನು ನೋಡುವುದಕ್ಕೆ ಹೋದರು. ಅವರನ್ನು ನೋಡಿ ನಾಗಮಹಾಶಯರು “ಏನು ಮಾಡುವುದು! ಇವರು ಅನ್ನ ಕೊಡುವವರು, ಇವರ ಮಾತು ಕೇಳದೆ ಇರುವುದು ಹೇಗೆ! ಅದಕ್ಕೋಸ್ಕರವೇ ಬಂದೆ!” ಎಂದರು. ಸಾಯಂಕಾಲಕ್ಕೆ ಅವರನ್ನು ಚಕ್ರವರ್ತಿಗಳು ತಮ್ಮ ಮನೆಗೆ ಕರೆದುಕೊಂಡು ಹೋದರು. ಅಲ್ಲಿ ಅವರ ಮನೆಯ ಯಜಮಾನಿಯಾದ ಕಾತ್ಯಾಯನಿಯನ್ನು ನೋಡಿ ತುಂಬ ಸಂತೋಷಪಟ್ಟರು; ಅವರ ತಂದೆಗೆ ನಮಸ್ಕಾರಮಾಡಿದರು. ಅಲ್ಲೂ ಚಕ್ರವರ್ತಿಗಳ ಕುಟುಂಬವು ಮಾಡಿದ ಅಡಿಗೆಯನ್ನು ಊಟಮಾಡಿ ಮರುದಿನ ಭೋಜೇಶ್ವರಕ್ಕೆ ಹೊರಟರು. ಚಕ್ರವರ್ತಿಗಳು ಅವರನ್ನು ಕರೆದುಕೊಂಡು ಹೋಗುತ್ತಿರಲು ದಾರಿಯಲ್ಲಿ “ತರ್ಕರತ್ನ” ಎಂಬ ಬಿರುದನ್ನು ಪಡೆದಿದ್ದ ಒಬ್ಬ ಪಂಡಿತರು ಸಿಕ್ಕಿ “ಈ ಹುಚ್ಚನ ಜೊತೆಯಲ್ಲಿ ಎಲ್ಲಿಗೆ ಹೋಗುತ್ತೀರಿ?” ಎಂದು ಕೇಳಿದರು. ಅದಕ್ಕೆ ಅವರು “ಹುಚ್ಚರೇನೋ ನಿಜ; ಆದರೆ ನಾವು ಕಾಮಿನೀ ಕಾಂಚನಗಳನ್ನು ಕಟ್ಟಿಕೊಂಡು ಹುಚ್ಚರು, ಅವರು ಈಶ್ವರ ಭಕ್ತಿಯನ್ನು ಕಟ್ಟಿಕೊಂಡು ಹುಚ್ಚರು; ಅಷ್ಟೇ!” ಎಂದು ಉತ್ತರಕೊಟ್ಟರು.</p>
<p>ವಧೂ ಠಾಕೂರಣಿಯವರು ಮಧ್ಯೆ ಮಧ್ಯೆ ದೇವಭೋಗಕ್ಕೆ ಬಂದಿರುತ್ತಿದ್ದರು. ಅಲ್ಲಿಂದ ಡಾಕಾಕ್ಕೆ ಹಿಂತಿರುಗಿ ಹೋಗುವಾಗ ನಾಗಮಹಾಶಯರು ಅವರ ಜೊತೆಯಲ್ಲಿ ಬಹುದೂರ ಹೋಗಿ ಬಿಟ್ಟು ಬರುತ್ತಿದ್ದರು. ಒಂದು ಸಾರಿ, ಹೀಗೆ ಹೋಗುತ್ತಿರುವಾಗ ಶ್ರೀ ಲಕ್ಷ್ಮೀನಾರಾಯಣಜೀಯರ ಗುಡಿಯ ಹತ್ತಿರ ಒಬ್ಬ ವೃದ್ಧೆಯಾದ ವೈಷ್ಣವಿಯನ್ನು ಕಂಡರು. ಆಕೆ ಭಿಕ್ಷಕ್ಕೆ ಬರುತ್ತಿದ್ದದ್ದರಿಂದ ಅನೇಕರು ಆಕೆಗೆ ಗುರುತಾಗಿದ್ದರು. ಆದ್ದರಿಂದ ವಧೂ ಠಾಕೂರಣಿಯವರನ್ನು ನೋಡಿ ನಾಗಮಹಾಶಯರನ್ನು ಕುರಿತು “ಈಕೆ ಯಾರು?” ಎಂದು ಕೇಳಿದಳು. ನಾಗಮಹಾಶಯರು “ಸತ್ಯವಾಗಿಯೂ ಈಕೆ ನಮ್ಮ ತಾಯಿ! ಸತ್ಯವಾಗಿಯೂ ಈಕೆ ನಮ್ಮ ತಾಯಿ!” ಎಂದರು. ವೈಷ್ಣವಿಗೆ ಅರ್ಥವಾಗಿ “ಹೌದು ತಿಳಿಯಿತು; ಈಕೆ ನಿಜವಾಗಿಯೂ ನಿಮ್ಮ ತಾಯಿ; ಇಲ್ಲದಿದ್ದರೆ ನಿನ್ನ ಹೆಸರು ದೇಶವಿದೇಶಗಳಲ್ಲೆಲ್ಲಾ ಸಾಧುವೆಂದು ಪ್ರಖ್ಯಾತವಾಗುತ್ತಿತ್ತೇನಪ್ಪಾ? ಎಲ್ಲಾದರೂ ತಣ್ಣಗೆ ಬದುಕಿಕೊಂಡಿದ್ದು ದೇಶವನ್ನು ಬೆಳಗುತ್ತಿರು” ಎಂದು ಆಶೀರ್ವದಿಸಿದಳು.</p>
<p>ವಧೂ ಠಾಕೂರಣಿಯಂಥ ಹೆಂಗಸರು ಅಪರೂಪ. ದೇವಭೋಗದಲ್ಲಿ ಚಕ್ರವರ್ತಿಗಳೊಡನೆ ಮೊದಲುಸಾರಿ ಪರಿಚಯವಾದಾಗ ಆಕೆ ಬಹು ಚೆನ್ನಾಗಿ ಕೀರ್ತನೆಗಳು ಹೇಳುತ್ತಾಳೆಂದು ತಿಳಿದು, ಅವರು ಯಾವುದಾದರೂ ಒಂದೆರಡನ್ನು ಹೇಳಬೇಕೆಂದು ಕೇಳಿದರು. ಆಕೆಯು ದಾಕ್ಷಿಣ್ಯಪಟ್ಟುಕೊಳ್ಳದೆ “ಮನ ಕೇನ ಮಾಯೇರ ಚರಣ ಛಾಡಾ” (ಮನಸ್ಸೇ, ತಾಯಿಯ ಪಾದವನ್ನು ಏಕೆ ಬಿಟ್ಟೆ?) ಎಂಬ ಕೀರ್ತನೆಯನ್ನು ಹಾಡಿದಳು; ಸುಂದರವಾದ ಶಾರೀರ, ಅದರಮೇಲೆ ತನ್ಮಯಭಾವ; ಆದ್ದರಿಂದ ಎಲ್ಲರೂ ಮುಗ್ಧರಾಗಿ ಸದ್ದಿಲ್ಲದೆ ಕೇಳಿದರು. ನಾಗಮಹಾಶಯರು ಸಂತೋಷಪಟ್ಟು "ಮಾತೆಯ ಮೇಲಣ ಕೀರ್ತನೆಯನ್ನು ಮಾತೆಯೇ ಹಾಡುತ್ತಾಳೆ <span>–</span> ತನ್ನ ಸುಖಕ್ಕೋಸ್ಕರ ತಾನೇ ನರ್ತನ ಮಾಡುತ್ತ ತಾನೇ ತಾಳಹಾಕುತ್ತಾಳೆ!" ಎಂದರು.</p>
<p>ಆಕೆಯು (ವಧೂ ಠಾಕೂರಣಿ) ದೇವೀ ಸರಸ್ವತಿಯ ಅಂಶದಿಂದ ಹುಟ್ಟಿದವಳೆಂದು ನಾಗಮಹಾಶಯರು ಹೇಳುತ್ತಿದ್ದರು. ಹೀಗೆ ಮಾತೃ ಸ್ವರೂಪಣಿಯಾದ ಆಕೆಗೆ ನಾಗಮಹಾಶಯರು ತಮ್ಮ ಬಾಲ್ಯಜೀವನದ ಅನೇಕ ಸಂಗತಿಗಳನ್ನು ಹೇಳಿದ್ದರು. ಅವುಗಳಲ್ಲಿ ಬಹು ಭಾಗವು ಮೊದಲನೆಯ ಅಧ್ಯಾಯದಲ್ಲಿ ಉಕ್ತವಾಗಿದೆ. ವಧೂ ಠಾಕೂರಣಿಯಂತೆಯೇ ಆಕೆಯ ಗಂಡ ಮತ್ತು ಮಕ್ಕಳೂ ನಾಗಮಹಾಶಯರ ಪರಮ ಭಕ್ತರಾಗಿದ್ದರು.</p>
<p>ನಾಗಮಹಾಶಯರ ತಾಯಿಯಾದ ತ್ರಿಪುರಸುಂದರಿಗೆ ಒಬ್ಬ ದೊಡ್ಡಮ್ಮ ಇದ್ದರು. ಆಕೆಯ ಹೆಸರು ಮಾಧವೀ ಠಾಕೂರಣಿ. ನಾಗಮಹಾಶಯರು ಅವರನ್ನು ‘ಅಜ್ಜಿ’ ಎಂದು ಕರೆಯುತ್ತಿದ್ದರು. ಆಕೆ ಡಾಕಾ ಹತ್ತಿರ ಯಾವುದೋ ಊರಿನಲ್ಲಿದ್ದರು. ಪೂರ್ವ ಬಂಗಾಳಾ ದೇಶದಲ್ಲಿ ಈಗಲೂ ಅವರ ಹೆಸರು ಕೇಳಬರುತ್ತದೆ.</p>
<p>ಸುರೇಶಬಾಬುವಿನಿಂದ ತಿಳಿದುಬಂದಿರುವುದೇನೆಂದರೆ :- ಮಾಧವೀ ಠಾಕೂರಣಿಯವರು ಒಂದು ಸಾರಿ ಕಲ್ಕತ್ತೆಗೆ ಬಂದು ನಾಘಮಹಾಶಯರ ಮನೆಯಲ್ಲಿ ಮೂರು ನಾಲ್ಕು ದಿವಸವಿದ್ದರು. ಆಗ ಆಕೆಯು ಸ್ವಲ್ಪ ಹಾಲು ಹಣ್ಣು ಮಾತ್ರ ತೆಗೆದುಕೊಳ್ಳುತ್ತಿದ್ದಳು. ಆಕೆಯು ಆಜೀವನವೂ ಬ್ರಹ್ಮಚಾರಿಣಿಯಾಗಿದ್ದವಳು; ಸಾಧನ ಭಜನ ಅತಿಥಿಸೇವೆಗಳನ್ನು ಬಿಟ್ಟು ಆಕೆಗೆ ಬೇರೆ ಏನೂ ಕೆಲಸವಿರಲಿಲ್ಲ. ಧರ್ಮ ಸಂಬಂಧದಲ್ಲಿ ಇಷ್ಟು ಉನ್ನತಿಯನ್ನು ಪಡೆದ ಹೆಂಗಸನ್ನು ತಾವು ಮತ್ತೆಲ್ಲಿಯೂ ನೋಡಿರಲಿಲ್ಲವೆಂದೂ, ಅವರ ತ್ಯಾಗ ಎಷ್ಟು ಅಸಾಮಾನ್ಯವಾಗಿತ್ತೋ ಅವರ ಸೇವಾ ಭಾವವೂ ಅಷ್ಟು ಅತಿಶಯವಾಗಿಯೇ ಇತ್ತೆಂದೂ ನಾಗಮಹಾಶಯರು ಹೇಳುತ್ತಿದ್ದರು. ಅವರು ಆಗಾಗ್ಗೆ ಒಬ್ಬರನ್ನೊಬ್ಬರು ನೋಡುವುದಕ್ಕೆ ಹೋಗುತ್ತಿದ್ದರು. ಮಾಧವೀ ಠಾಕೂರಣಿಯು ನಾಗಮಹಾಶಯರನ್ನು “ಸಾಗರಛೇಚಾ ಮಾಣಿಕ್ಯ” ಎಂದು ಹೇಳುತ್ತಿದ್ದರು. ಆಕೆಯ ಜೀವನ ಚರಿತ್ರೆಯನ್ನು ಶ್ರೀಯುತ ಹರಪ್ರಸನ್ನ ಮಜುಮದಾರರು ‘ಉದ್ಬೋಧನ’ ಪತ್ರಿಕೆಯಲ್ಲಿ ವಿಸ್ತಾರವಾಗಿ ಬರೆದಿದ್ದಾರೆ.</p>
<p>ಗೃಹಸ್ಥ ಸ್ತ್ರೀ ಭಕ್ತರಲ್ಲಿ ಯಾರು ಗ್ರಂಥಕರ್ತರಿಗೆ ಸ್ವಂತವಾಗಿ ಪರಿಚಿತರಾಗಿದ್ದರೋ ಅಥವಾ ಮಾಧವೀ ಠಾಕೂರಣಿಯವರಂತೆ ಯಾರ ವಿಚಾರವು ನಂಬಿಕೆಗೆ ಅರ್ಹವಾದ ಕಡೆಯಿಂದ ತಿಳಿದು ಬಂದಿತ್ತೋ, ಅಂಥವರ ಹೆಸರುಗಳನ್ನು ಮಾತ್ರ ಇಲ್ಲಿ ಪ್ರಸ್ತಾಪಿಸಿದೆ.</p>
<p>ದೇವಭೋಗದ ಹತ್ತಿರ ಇರುವ ಕಾಶೀಪುರ ಗ್ರಾಮದಲ್ಲಿ ಒಬ್ಬ ಮುಸಲ್ಮಾನರವನಿದ್ದನು. ಆತನಿಗೆ ನಾಗಮಹಾಶಯರ ಮೇಲೆ ತುಂಬ ಶ್ರದ್ಧಾಭಕ್ತಿಗಳಿದ್ದುವು. “ಮುಸಲ್ಮಾನನಾದರೇನು, ಆತನಂಥ ಸಾತ್ವಿಕನನ್ನು ಬ್ರಾಹ್ಮಣರಲ್ಲಿಯೂ ನೋಡಿಲ್ಲ” ಎಂದು ನಾಗಮಹಾಶಯರು ಹೇಳುತ್ತಿದ್ದರು. ಆತನಿಗೆ ಸುಮಾರು ಎಪ್ಪತ್ತು ವರ್ಷ ವಯಸ್ಸಾಗಿತ್ತು. ಚಿಕ್ಕವಯಸ್ಸಿನಲ್ಲಿಯೇ ಹೆಂಡತಿ ಹೋದರೂ ಪುನಃ ಮದುವೆಮಾಡಿಕೊಂಡಿರಲಿಲ್ಲ; ಮಗನಮೇಲೆ ಸಂಸಾರ ಭಾರವನ್ನು ಹಾಕಿ, ತಾನು ನಿಶ್ಚಿಂತನಾಗಿ ದೇವರ ಧ್ಯಾನ ಮಾಡುತ್ತ ಇದ್ದು ಬಿಟ್ಟಿದ್ದನು. ನಾಗಮಹಾಶಯರನ್ನು ನೋಡುವುದಕ್ಕೆಂದು ಆಗಾಗ್ಗೆ ಬರುತ್ತ ಅವರಿಗೆ ದೂರದಿಂದಲೇ ನೆಲಮುಟ್ಟಿ ಸಲಾಂ ಮಾಡುತ್ತಿದ್ದನು. ಆದರೆ ತಾನು ಹೀನಜಾತಿಯವನೆಂದು ಅವರ ಮನೆಯೊಳಕ್ಕೆ ಹೋಗುತ್ತಿರಲಿಲ್ಲ. ನಾಗಮಹಾಶಯರಿಗೆ ಇದಕ್ಕೋಸ್ಕರ ತುಂಬ ವ್ಯಥೆ. ಅವರೂ ಆ ಮುಸಲ್ಮಾನನಿಗೆ ತುಂಬ ಭಕ್ತಿಯಿಂದ ಕೈಮುಗಿಯುತ್ತ ಬಹು ಪ್ರೀತಿಯೊಡನೆ ಮಾತುಕತೆಗಳನ್ನಾಡುತ್ತಿದ್ದರು. ಆತನು ನಾಗಮಹಾಶಯರ ಅಭಿಪ್ರಾಯವನ್ನು ತೆಗೆದುಕೊಳ್ಳದೆ ಯಾವ ಕೆಸಲವನ್ನೂ ಮಾಡುತ್ತಿರಲಿಲ್ಲ; ಅವರ ಮಾತನ್ನು ಖುದಾವಿನ ಆಜ್ಞೆಯಂತೆ ಭಾವಿಸುತ್ತ ಅವರನ್ನು ‘ಪೀರ’ ನೆಂದು ತಿಳಿದುಕೊಂಡಿದ್ದನು. ಯಾವುದಾದರೂ ಒಂದು ಬಗೆಯಲ್ಲಿ ನಾಗಮಹಾಶಯರಿಗೆ ಸೇವೆಮಾಡಬೇಕೆಂದು ಆತನಿಗೆ ಆಸೆಯಿತ್ತು; ಆದರೆ ಆತನು ಶ್ರೇಷ್ಠತರದ ಭಕ್ತನೆಂದು ನಾಗಮಹಾಶಯರು ತಿಳಿದುಕೊಂಡಿದ್ದದ್ದರಿಂದ ಅದಕ್ಕೆ ಯಾವಾಗಲೂ ಅವಕಾಶಕೊಡಲಿಲ್ಲ.</p>
<p>ಸುರೇಶಬಾಬುವು ಒಂದು ಸಲ ದೇವಭೋಗಕ್ಕೆ ಹೋಗಿ ಈ ಮುಸಲ್ಮಾನನನ್ನು ನೋಡಿದ್ದನು. ನಾಗಮಹಾಶಯರು ಆತನಿಗೆ ಈ ಮುಸಲ್ಮಾನನ ಸಂಬಂಧವಾಗಿ ಹೀಗೆ ಹೇಳಿದ್ದರು <span>–</span> “ಭಗವಂತನ ರಾಜ್ಯದಲ್ಲಿ ಜಾತಿವರ್ಣಗಳ ವಿಭಾಗವಿಲ್ಲ. ದೇವರ ಹತ್ತಿರ ಎಲ್ಲರೂ ಒಂದೇಯೆ. ಭಗವಂತನನ್ನು ಶರಣು ಹೊಂದಿದವರು, ಯಾವ ಹೆಸರಿನಿಂದಲೇ ಭಜಿಸಲಿ ಯಾವ ಭಾವದಲ್ಲೇ ಸಾಧನೆಮಾಡಲಿ, ನಿಜವಾದ ನಿಷ್ಕಪಟ ಭಾವದಿಂದ ಭಜಿಸಿದರೆ, ಭಗವಂತನು ಅಂಥವರಿಗೆ ನಿಜವಾಗಿಯೂ ಕೃಪೆ ಮಾಡುತ್ತಾನೆ. ಜಗತ್ತಿನ ನಾನಾ ಮತ ಮತ್ತು ನಾನಾ ಪಥಗಳು ಭಗವಂತನ ರಾಜ್ಯಕ್ಕೆ ಹೋಗಲು ಇರತಕ್ಕ ಬೇರೆ ಬೇರೆ ರಸ್ತೆಗಳು ಅಷ್ಟೇಯೆ. ನಿಷ್ಕಪಟವಾದ ಮನಸ್ಸಿನಿಂದಲೂ ದೃಢಭಾವದಿಂದಲೂ ಯಾವ ಭಾವದಲ್ಲಿಯಾದರೂ ಈಶ್ವರ ಸಾಕ್ಷಾತ್ಕಾರ ಮಾಡಿಕೊಳ್ಳಬಹುದು”.</p>
<p>ನಾಗಮಹಾಶಯರ ಕೃಪೆಯಿಂದ ಜೀವಮಾನವು ಬದಲಾಯಿಸಿದವರಲ್ಲಿ, ದೇವಭೋಗ ನಿವಾಸಿಯಾದ ಶ್ರೀಯುತ ಕಾಳೀಕುಮಾರ ಭೂನಿಯ ಎಂಬಾತನೊಬ್ಬನು. ಆತನು ಬಾಲ್ಯದಲ್ಲಿ ಬಹು ಬಡವನಾಗಿದ್ದನು. ಆತನ ತಾಯಿ ಒಬ್ಬ ಬ್ರಾಹ್ಮಣರ ಮನೆಯಲ್ಲಿ ಚಾಕರಿಮಾಡುತ್ತಿದ್ದಳು. ಈ ಬ್ರಾಹ್ಮಣನ ಪ್ರಯತ್ನದಿಂದ ಕಾಳೀಕುಮಾರನು ಅದೇ ಗ್ರಾಮದ ಶ್ರೀಮಂತ ನಿವಾಸಿಯಾದ ರತನಬಾಬುವಿಗೆ ದತ್ತುವಾದನು; ಆಮೇಲೆ ಯೌವನದಲ್ಲಿ ಅತಿಶಯವಾದ ಚಪಲಸ್ವಭಾವದಿಂದ ಇತ್ತಾಪಾರವನ್ನೆಲ್ಲಾ ಕಳೆದುಕೊಂಡು ಬೀದಿಯ ಭಿಕಾರಿಯಾಗಿ ನಿಂತನು. ನಾಗಮಹಾಶಯರ ಸಹವಾಸವಾದರೂ ಯೌವನದಲ್ಲಿದ್ದ ಚಾಂಚಲ್ಯವು ತಟ್ಟನೆ ಹೋಗಲಿಲ್ಲ. ಆದ್ದರಿಂದ ನಾಗಮಹಾಶಯರು ಮೊದಮೊದಲು ಅವನನ್ನು ನೋಡುತ್ತಿರಲಿಲ್ಲ. ಕಾಳೀಕುಮಾರನು ತಾನು ಮಾಡಿದ್ದ ಅಪರಾಧವನ್ನು ನೆನೆಸಿಕೊಂಡು ಯಾವಾಗಲೂ ಜೋಲು ಮನಸ್ಸಿನಿಂದ ನಾಗಮಹಾಶಯರ ಮನೆಯಲ್ಲಿ ಬಂದು ಕುಳಿತಿರುತ್ತಿದ್ದನು. ಒಂದು ದಿನ, ಚಕ್ರವರ್ತಿಗಳು ನೋಡುತ್ತಿದ್ದ ಹಾಗೆ ಯಾವುದೋ ಒಂದು ಮಾತಿನ ಪ್ರಸ್ತಾಪ ಬಂದಾಗ, ಕಾಳೀಕುಮಾರನು ನಾಗಮಹಾಶಯರ ಮನೆಯ ಕಂಬಕ್ಕೆ ತಲೆಯನ್ನು ಚಚ್ಚಿಕೊಳ್ಳುತ್ತಿದ್ದನು. ಆದರೆ ನಾಗಮಹಾಶಯರು ಆ ಕಡೆ ತಿರುಗಿನೋಡಲೂ ಇಷ್ಟಪಡಲಿಲ್ಲ; “ಎಂಥ ಘೋರಕರ್ಮಮಾಡಿದ್ದರೆ, ಭಗವಂತನು ಅಂಥ ಫಲ ಕೊಡುತ್ತಾನೆ” ಎಂದರು. ಅವರಲ್ಲಿ ಇಷ್ಟು ಕಠಿಣಭಾವವು ಹಿಂದೆ ಎಂದೂ ಕಂಡುಬಂದಿರಲಿಲ್ಲ. ಚಕ್ರವರ್ತಿಗಳು ಚಿಂತೆಗೊಂಡು ಕಾಳೀಕುಮಾರನನ್ನು ಸ್ನೇಹದೃಷ್ಟಿಯಿಂದ ನೋಡಬೇಕೆಂದು ಪ್ರಾರ್ಥಿಸಿದರು. ಆದರೆ ಚಕ್ರವರ್ತಿಗಳ ಯಾವ ಪ್ರಾರ್ಥನೆಯನ್ನೂ ಎಂದೂ ಉಪೇಕ್ಷೆ ಮಾಡದಿದ್ದ ನಾಗಮಹಾಶಯರು ಅವೊತ್ತು ಅದನ್ನು ಅಂಗೀಕರಿಸಲಿಲ್ಲ.</p>
<p>ಕ್ರಮವಾಗಿ ಆತನ ಅವಿದ್ಯಾಸಂಬಂಧವು ನೀಗಿ ಅವನು ಬೃಂದಾವನಕ್ಕೆ ಹೋದನು. ಅಲ್ಲಿಂದ ಹಿಂತಿರುಗಿ ಬಂದಮೇಲೆ ನಾಗಮಹಾಶಯರು ಅವನನ್ನು ಪ್ರೀತಿಯಿಂದ ಕಂಡರು. ಆತನು ಈಗಲೂ ಮಧ್ಯೆ ಮಧ್ಯೆ ತೀರ್ಥಯಾತ್ರೆ ಮಾಡುತ್ತ ಯಾವಾಗಲೂ ನಾಗಮಹಾಶಯರ ಪವಿತ್ರ ಜೀವನವೆಂಬ ವೇದವನ್ನು ಪಾರಾಯಣಮಾಡುತ್ತ, ಅನುಸರಿಸುತ್ತ, ಕಾಲಕಳೆಯುತ್ತಿದ್ದಾನೆ.</p>
<p>ಒಂದು ದಿನ, ಕಾಳೀಕುಮಾರನು ನಾಗಮಹಾಶಯರಿಗೆ ಉಪಾಹಾರ ಕೊಡುವುದಕ್ಕೆಂದು ಒಂದು ಗಂಟನ್ನು ತಲೆಯಮೇಲೆ ಹೊತ್ತುಕೊಂಡು ಅವರ ಮನೆಗೆ ಬಂದನಂತೆ. ಅವೊತ್ತು ಸುರೇಶಬಾಬುವು ದೇವಭೋಗಕ್ಕೆ ಬಂದಿದ್ದನು. ಆತನು ಹೇಳಿರುವುದೇನೆಂದರೆ, ನಾಗಮಹಾಶಯರು ಕಾಳೀಕುಮಾರನನ್ನು ಗದರಿಸಿ ಕೂಗಾಡಿ ಸಾಮಾನನ್ನೆಲ್ಲಾ ಹಿಂದಕ್ಕೆ ಕಳುಹಿಸಿದರು. ಅಷ್ಟೇ ಅಲ್ಲ, ಅವೊತ್ತು ಅವನನ್ನು ತಮ್ಮ ಮನೆಗೆ ಊಟಕ್ಕೆ ಕರೆದು ಸುರೇಶನೊಡನೆ ಕೂರಿಸಿ ಊಟಮಾಡಿಸಿಬಿಟ್ಟರು.</p>
<p>ಒಂದು ವರ್ಷ ಸತ್ಯಗೋಪಾಲ ಠಾಕೂರರು ಡಾಕಾಕ್ಕೆ ಕೀರ್ತನ ಮಾಡುವುದಕ್ಕೆ ಬಂದಿದ್ದರು. ಅವರ ಮೂಲಕವೇ ನಾಗಮಹಾಶಯರ ವಿಚಾರವನ್ನು ಕೇಳಿ, ಹರಪ್ರಸನ್ನ ಮಜುಮದಾರರೂ ಚಕ್ರವರ್ತಿಗಳೂ ದೇವಭೋಗಕ್ಕೆ ಅವರನ್ನು ನೋಡುವುದಕ್ಕೆ ಹೋದದ್ದು. ದೇವಭೋಗವನ್ನು ಸೇರುವ ಹೊತ್ತಿಗೆ ಸಂಜೆಯಾಗಿತ್ತು. ಮರುದಿನ ಬೆಳಗ್ಗೆ ಸತ್ಯಗೋಪಾಲರ ಮನೆಯಲ್ಲಿ ಕೀರ್ತನವು ಮೊದಲಾಗಲು ಅಲ್ಲಿಗೆ ಅತಿ ಹೀನ ದೀನಭಾವದಲ್ಲಿ ಒಬ್ಬಾತನು ಬಂದು ಸಾಷ್ಟಾಂಗ ನಮಸ್ಕಾರ ಮಾಡಿದನು. ಸತ್ಯಗೋಪಾಲರು ಅವರಿಗೆ ನೆಲಮುಟ್ಟಿ ನಮಸ್ಕಾರ ಮಾಡಿದರು. ಆಮೇಲೆ ಕೀರ್ತನೆಗೆ ಮೊದಲಾಯಿತು. ಮಧ್ಯೆ ಮಧ್ಯೆ ಸಾಧುವಿಗೆ ಅಪೂರ್ವವಾದ ಭಾವಾವೇಶವುಂಟಾಗುತ್ತಿತ್ತು. ಕೀರ್ತನ ಮುಗಿಯಲು ನಾಗಮಹಾಶಯರು “ಜಯ ರಾಮಕೃಷ್ಣ!” ಎಂದು ಧ್ವನಿ ಮಾಡುತ್ತ ಮಾಡುತ್ತ ಅಲ್ಲಿಂದ ಮನೆಯ ಕಡೆಗೆ ಹೊರಟರು. ಹರಪ್ರಸನ್ನರೂ ಚಕ್ರವರ್ತಿಗಳೂ ಅವರ ಹಿಂದೆ ಹಿಂದೆ ಹೋದರು. ಹರಪ್ರಸನ್ನರು ಆಗ ಡಾಕಾ ಕಲೆಕ್ಟರ ಕಛೇರಿಯಲ್ಲಿ ಪೇಷ್ಕಾರಿ ಕೆಲಸದಲ್ಲಿದ್ದರು.</p>
<p>ಹರಪ್ರಸನ್ನರು ಹುಟ್ಟಿದ ಸಂದರ್ಭದಲ್ಲಿ ಒಂದು ಕಥೆಯನ್ನು ಹೇಳುತ್ತಾರೆ. ಹುಟ್ಟಿದ ಮಗುವು ಹೊಲೆಮನೆಯಲ್ಲಿ ನಿದ್ರೆ ಮಾಡುತ್ತ ಮಲಗಿದ್ದಾಗ ತಟ್ಟನೆ ಆ ಕೊಠಡಿಯ ಬಾಗಿಲು ತೆಗೆಯಿತಂತೆ; ತಾಯಿಯು ಬೆಚ್ಚು ಬಿದ್ದು ನೋಡಲು, ನಾಲ್ಕು ಕೈಯಿನ ಒಂದು ಕಾಳೀ ಮೂರ್ತಿಯು ಮಗುವನ್ನು ಎತ್ತಿಕೊಳ್ಳುವುದಕ್ಕೆ ಕೈನೀಡಿತಂತೆ. ತಾಯಿಯು ಹೆದರಿ ಕೂಗಿಕೊಳ್ಳಲು ಆ ಮೂರ್ತಿಯು ಅಂತರ್ಧಾನವಾಗಿ ಹೋಯಿತಂತೆ.</p>
<p>ಹರಪ್ರಸನ್ನರು ಪ್ರಾಯಶಃ ಪ್ರತಿ ಶನಿವಾರವೂ ಡಾಕಾದಿಂದ ನಾಗಮಹಾಶಯರನ್ನು ನೋಡುವುದಕ್ಕೆ ಬರುತ್ತಿದ್ದರು. ಮಳೆಗಾಲದಲ್ಲಿ ಈ ಪ್ರದೇಶದಲ್ಲಿ ನೀರು ತುಂಬಿಕೊಂಡಿರುತ್ತದೆ. ಆಗ ಶನಿವಾರ ಬಂದಿತೆಂದರೆ ನಾಗಮಹಾಶಯರು ಒಂದು ದೋಣಿಯನ್ನು ನಾರಾಯಣಗಂಜಿನ ಶ್ರೀ ಲಕ್ಷ್ಮೀನಾರಾಯಣಜೀಯರ ದೇವಸ್ಥಾನದ ಹತ್ತಿರಕ್ಕೆ ತಂದು ಅವರಿಗೋಸ್ಕರ ಕಾದಿರುತ್ತ, ಹರಪ್ರಸನ್ನರು ರೈಲಿನಿಂದ ನಾರಾಯಣಗಂಜಿನಲ್ಲಿ ಬಂದಿಳಿದ ಕೂಡಲೆ, ಅವರನ್ನು ದೋಣಿಯಲ್ಲಿ ಕೂರಿಸಿ ತಾವೇ ದೋಣಿ ನಡೆಸುತ್ತಾ ಮನೆಗೆ ಕರೆದುಕೊಂಡು ಬರುತ್ತಿದ್ದರು. ಕ್ರಮೇಣ ಹರಪ್ರಸನ್ನರು ಇದಕ್ಕೆ ಅಡ್ಡಿಮಾಡಲಾರಂಭಿಸಿದರು. ಕೊನೆಗೆ ಒಂದು ದಿವಸ, ಅವರು ದೋಣಿ ಹತ್ತುವುದಕ್ಕೇ ಒಪ್ಪದಿದ್ದದ್ದರಿಂದ ಒಬ್ಬ ಹುಡುಗನನ್ನು ಗೊತ್ತು ಮಾಡಿದ್ದಾಯಿತು. ಅವನೇ ಪ್ರತಿ ಶನಿವಾರವೂ ಅವರನ್ನು ದೇವಭೋಗಕ್ಕೆ ಕರೆತಂದುಬಿಟ್ಟು ಪುನಃ ಸೋಮವಾರ ನಾರಾಯಣಗಂಜಿಗೆ ಕಳುಹಿಸಿ ಬರುತ್ತಿದ್ದನು. ಆಮೇಲೆ ಹರಪ್ರಸನ್ನರಿಗೆ ನಾರಾಯಣಗಂಜಿಗೆ ವರ್ಗವಾಯಿತು; ಆವಾಗ ಅವರು ಕೆಲವು ತಿಂಗಳಮಟ್ಟಿಗೆ ದೇವಭೋಗಗ್ರಾಮದಲ್ಲಿಯೇ ವಾಸಮಾಡಿಕೊಂಡಿದ್ದರು. ಇನ್ನು ಸ್ವಲ್ಪ ದಿನಕ್ಕೆ ಮತ್ತೆ ಡಾಕಾಕ್ಕೆ ವರ್ಗವಾಯಿತು. ಆಮೇಲೆ ಡಾಕಾದಿಂದಲೇ ಮೊದಲಿನಂತೆ ಬರುತ್ತಿದ್ದರು.</p>
<p>ಒಂದುಸಾರಿ ಏನೋ ಕಾರಣದಿಂದ ಹರಪ್ರಸನ್ನರ ಮಿದುಳು ಸ್ವಲ್ಪ ಚಂಚಲವಾಗಲು ಅವರು ರಜ ತೆಗೆದುಕೊಳ್ಳಬೇಕಾಯಿತು. ಅವರ ಹೆಂಡತಿಯು ವ್ಯಾಕುಲಳಾಗಿ ಅವರನ್ನು ನಾಗಮಹಾಶಯರ ಹತ್ತಿರ ಕರೆದುಕೊಂಡು ಹೋದರು. ಅವರು ಭಕ್ತದಂಪತಿಗಳಿಗೆ ಅಭಯಕೊಟ್ಟ ಸ್ವಲ್ಪ ಕಾಲಕ್ಕೇ ರೋಗವು ನಿರ್ಮೂಲವಾಗಿ ವಾಸಿಯಾಯಿತು.</p>
<p>ನಾಗಮಹಾಶಯರು ದೇಹತ್ಯಾಗ ಮಾಡುವುದಕ್ಕೆ ಎರಡು ಮೂರು ದಿನ ಹಿಂದೆ ಅವರು ಹರಪ್ರಸನ್ನರನ್ನು ಕುರಿತು “ನೋಡಿ, ಪರಮಹಂಸರು ಸತ್ಯವಾಗಿಯೂ ಭಗವಂತನ ಅವತಾರವಾಗಿ ಜನಿಸಿದವರು” ಎಂದು ಹೇಳಿದರಂತೆ. ನಾಗಮಹಾಶಯರ ಭಕ್ತರಲ್ಲೆಲ್ಲಾ ಹರಪ್ರಸನ್ನರು ಅವರಿಗೆ ಅತ್ಯಂತ ಪ್ರೀತಿಪಾತ್ರರಾಗಿದ್ದರು. ಅವರು “ಹರಪ್ರಸನ್ನರಿಗೆ ಎಂಥ ವೀರಭಾವವಿದೆಯೋ ಅಂಥ ಭಕ್ತಿಯೂ ಇದೆ” ಎಂದು ಹೇಳುತ್ತಿದ್ದರು. ಪೂಜ್ಯಪಾದ ಸ್ವಾಮಿ ಬ್ರಹ್ಮಾನಂದರೂ ಅವರ ಭಕ್ತಿಯಿಂದ ವಿಮೋಹಿತರಾಗಿದ್ದರು. ನಾಗಮಹಾಶಯರ ಆದರ್ಶಜೀವನವು ಹರಪ್ರಸನ್ನರಲ್ಲಿ ಪ್ರತಿಫಲಿತವಾದ ಹಾಗೆ ಮತ್ತಾರಲ್ಲೂ ಆಗಿಲ್ಲ. ಅವರನ್ನು ನೋಡಿದರೆ, ಅವರ ಬಾಯಿಂದ “ಕೃಪೆ, ಕೃಪೆ, ಅವ್ಯಾಜ ಕೃಪೆ” ಎಂಬ ಮಾತುಗಳನ್ನು ಕೇಳಿದರೆ ನಾಗಮಹಾಶಯರ ಜ್ಞಾಪಕ ಬರುತ್ತದೆ. ಅವರ ದೀನತೆ, ಭಕ್ತಿಭವ, ಪ್ರೇಮೋತ್ಸವ, ಸೇವೆ ಮುಂತಾದವುಗಳು - ನಾಗಮಹಾಶಯರನ್ನೇ ಜ್ಞಾಪಕಕ್ಕೆ ತರುತ್ತವೆ. ಹರಪ್ರಸನ್ನರು ಬಾಲ್ಯದಿಂದಲೂ ದೇವಬ್ರಾಹ್ಮಣರಲ್ಲಿ ಭಕ್ತಿಯುಳ್ಳವರಾಗಿದ್ದರು. ಇವರು ಅನೇಕ ಕೀರ್ತನೆಗಳನ್ನು ರಚಿಸಿದ್ದಾರೆ; ಭಾವಾವೇಶದಿಂದ ಅವುಗಳಲ್ಲಿ ಕೆಲವನ್ನು ಆಗಾಗ್ಗೆ ಅವರೇ ಹಾಡುತ್ತಲೂ ಇರುತ್ತಾರೆ..............</p>
<p>ನಾಗಮಹಾಶಯರು ಲೋಕಾಂತರವನ್ನೈದುವುದಕ್ಕೆ ಕೆಲವು ಗಂಟೆಗಳ ಹಿಂದೆ ಹರಪ್ರಸನ್ನರು ದೇವಭೋಗವನ್ನು ಬಿಟ್ಟು ಹೊರಟರು ಹೋದರು. ನಾಗಮಹಾಶಯರ ಅಂತಿಮಕಾಲವನ್ನು ನೋಡಲು ಅವರ ಮನಸ್ಸು ತಡೆಯಲಾರದೆ ಹೋಯಿತು. ಅವರು ತಾವು ಹುಟ್ಟಿದ ಊರನ್ನು ಬಿಟ್ಟು ಕೆಲವುದಿನ “ನಾರಾನದಿಯಾ” ಎಂಬ ಹಳ್ಳಿಯಲ್ಲಿದ್ದರು. ಈಗ ಉತ್ಕಲ ದೇಶದಲ್ಲಿದ್ದಾರೆ.</p>
<p>ಶ್ರೀ ನಟವರ ಮುಖ್ಯೋಪಾಧ್ಯಾಯರು ನಾಗಮಹಾಶಯರ ಕೊನೆಗಾಲದಲ್ಲಿ ಅವರೊಡನೆ ಸೇರಿದರು. ಅವರು ಇದ್ದದ್ದೂ ದೇವಭೋಗವೇ ಆದ್ದರಿಂದ ನಾಗಮಹಾಶಯರ ಹತ್ತಿರ ಇರಲು ಹೆಚ್ಚು ಅವಕಾಶವಿರುತ್ತಿತ್ತು. ನಟವರರ ಪೂರ್ವಜೀವಮಾನವು ಉಚ್ಛೃಂಖಲವಾಗಿದ್ದರೂ ಅದರಲ್ಲಿ ಭಕ್ತಿಯ ಬೀಜವಿತ್ತು. ನಾಗಮಹಾಶಯರು ಅವತಾರ ಪುರುಷರೆಂದು ಅವರ ನಂಬಿಕೆ. ನಾಗಮಹಾಶಯರ ತಂದೆಯ ಉತ್ತರಕ್ರಿಯಾದಿಗಳಿಗೆ ಅವರ ಮನೆಯನ್ನು ಅಡವು ಹಾಕಿ ಸಾಲ ಮಾಡಿತ್ತು. ನಟವರ ಮುಂತಾದ ಭಕ್ತರ ಸಹಾಯದಿಂದಲೇ ಠಾಕೂರಣಿಯವರು ಆ ಸಾಲವನ್ನು ತೀರಿಸಿದರು. ನಟವರರ ಪ್ರಯತ್ನದಿಂದಲೇ ನಾಗಮಹಾಶಯರ ಸಮಾಧಿಯ ಮೇಲೆ ಒಂದು ಶಿಲಾ ಮಂದಿರವು ನಿರ್ಮಿತವಾಗಿದೆ; ಅದರಲ್ಲಿ ನಾಗಮಹಾಶಯರು ಉಪಯೋಗಿಸುತ್ತಿದ್ದ ಪದಾರ್ಥಗಳೆಲ್ಲಾ ಇವೆ: ಅದರ ತಳದಲ್ಲಿ ಅವರ ಬೂದಿಯನ್ನಿಟ್ಟಿದೆ. ಬೇಲೂರ ಮಠದಲ್ಲಿ ನಡೆಯುವಂತೆ ಇಲ್ಲಿಯೂ ನಾಗಮಹಾಶಯರ ಪೂಜಾ ಸೇವಾದಿಗಳು ನಡೆಯುವಂತೆ ನಟವರರೇ ಏರ್ಪಡಿಸಿದ್ದಾರೆ. ತಮಗೆ ಯಾವುದು ಒಳ್ಳೆಯದೆಂದು ತಿಳಿದಿರುತ್ತಿತ್ತೋ ಅದಕ್ಕೋಸ್ಕರ ನಟವರರು ತಮ್ಮ ಸರ್ವಸ್ವವನ್ನೂ ಕೊಡಲು ಸಿದ್ಧರಾಗಿದ್ದರು; ಮತ್ತು ಅದನ್ನು ನಡೆಸುವುದಕ್ಕೆ ಅವರು ಯಾವಾಗಲೂ ಹಿಂತೆಗೆಯುತ್ತಿರಲಿಲ್ಲ.</p>
<p>ನಟವರರು ಒಂದುಸಾರಿ ಒಂದು ನಾಟಕವನ್ನು ಬರೆದಿದ್ದರು. ಭಕ್ತರಿಗೋಸ್ಕರವಾಗಿ ಭಗವಂತನು ಮನುಷ್ಯ ದೇಹದಲ್ಲಿ ಅವತಾರ ಮಾಡುವುದು ಮತ್ತು ಪತಿತರನ್ನು ಉದ್ಧಾರ ಮಾಡುವುದು <span>–</span> ಇದೇ ಆ ನಾಟಕದ ವಿಷಯ. ದೇವಭೋಗ ಗ್ರಾಮದಲ್ಲಿ ಆ ನಾಟಕವನ್ನು ಅಭಿನಯಿಸಿದರು. ನಾಗಮಹಾಶಯರೂ ಅದನ್ನು ನೋಡುವುದಕ್ಕೆ ಹೋಗಿದ್ದರು. ಇದರಲ್ಲಿ ನಟವರರು ನಾಗಮಹಾಶಯರ ಅಪಾರ ದಯೆ ಮತ್ತು ಅಮಾನುಷಿಕ ದೈನ್ಯಗಳನ್ನು ಚಿತ್ರಿಸಿದ್ದರು.</p>
<p>ನಾಗಮಹಾಶಯರು ನಟವರರಿಗೆ ಸ್ವಲ್ಪಸ್ವಲ್ಪ ಶಾಸ್ತ್ರ ಗ್ರಂಥಗಳನ್ನು ಓದಬೇಕೆಂದು ಹೇಳಿದ್ದರು. ಅದರಂತೆ ಅವರು ಓದಲು, ಗುರು ಕೃಪೆಯಿಂದ ಅದರ ಮರ್ಮಾರ್ಥವನ್ನು ಭೇದಿಸಿ ತಿಳಿಯುವುದರಲ್ಲಿ ಅಲೌಕಿಕ ಪ್ರತಿಭೆಯುಂಟಾಯಿತು. ಆದರೆ ನಾಗಮಹಾಶಯರನ್ನು ಹೊರತು ಅವರು ಮತ್ತಾರನ್ನೂ ಗೌರವಿಸುತ್ತಿರಲಿಲ್ಲ. ಮಧ್ಯೆ ಮಧ್ಯೆ ಚಾಕರಿ ನೌಕರಿಗಳನ್ನು ಮಾಡುತ್ತಿದ್ದರೂ ತಮ್ಮ ಕಾಲದಲ್ಲಿ ಬಹು ಭಾಗವನ್ನು ಭಗವಂತನಿಗಾಗಿ ಸಮರ್ಪಿಸಿ, ನಿಶ್ಚಿಂತರಾಗಿರುತ್ತಿದ್ದರು. ಅವರು ದೇವಭೋಗದಲ್ಲಿ ವಾಸವಾಗಿರುತ್ತಿದ್ದದ್ದೇ ಹೆಚ್ಚು ಕಾಲ. ಠಾಕೂರಣಿಯವರು ಅವರಲ್ಲಿ ಪ್ರಸ್ತಾಪಿಸದೆ ಯಾವ ಕೆಲಸವನ್ನೂ ಮಾಡುತ್ತಿರಲಿಲ್ಲ. ನಟವರರು ಯಾವಾಗಲೂ ಅವರ ಯೋಗಕ್ಷೇಮಗಳನ್ನು ನೋಡಿಕೊಳ್ಳುತ್ತಿದ್ದರು. ಠಾಕೂರಣಿಯವರು ಬೃಂದಾವನ ಕಾಶಿ ಮುಂತಾದ ಕಡೆಗಳಲ್ಲಿ ಯಾತ್ರೆ ಮಾಡಿಬಂದದ್ದು ಅವರ ಜೊತೆಯಲ್ಲಿಯೇ ಮತ್ತು ಸಹಾಯದಿಂಲೇ. ಅವರಿಗೋಸ್ಕರವಾಗಿ ನಟವರರು ಪ್ರಾಣಕೊಡುವುದಕ್ಕೂ ಹಿಂದೆಗೆಯುತ್ತಿರಲಿಲ್ಲ; ನಾಗಮಹಾಶಯರ ಭಕ್ತರೆಂದರೆ, ಅವರಿಗೆ ಪ್ರಾಣಕ್ಕಿಂತಲೂ ಹೆಚ್ಚು. ನಟವರರು ಆಗಾಗ್ಗೆ ಕಲ್ಕತ್ತೆಗೆ ಬಂದು ರಾಮಕೃಷ್ಣ ಭಕ್ತರ ಪಾದಧೂಲಿಯನ್ನು ತೆಗೆದುಕೊಂಡುಹೋಗುತ್ತಿದ್ದರು. ಆದರೆ ಸುಖವಿರಲಿ ದುಃಖವಿರಲಿ, ಬದುಕಿರಲಿ ಸಾಯಲಿ, ನಾಗಮಹಾಶಯರೊಬ್ಬರೇ ಅವರ ಅವಲಂಬನ. ನಾಗಮಹಾಶಯರ ಸ್ಮೃತಿ ರಕ್ಷಣೆಗಾಗಿ ಯಾರು ತಮ್ಮ ಜೀವಮಾನವನ್ನೇ ಧಾರೆ ಎರೆದಿದ್ದಾರೋ ಅವರು ನಿಜವಾಗಿಯೂ ಪೂಜ್ಯರು.</p>
<p>ನಾಗಮಹಾಶಯರ ಮತ್ತೊಬ್ಬ ಭಕ್ತರು ಅನ್ನದಾ ಠಾಕೂರರು. ಅವರೂ ರಾಮಕೃಷ್ಣ ಭಕ್ತರಲ್ಲಿ ಸುಪರಿಚಿತರು. ಅನ್ನದರಿಗೆ ಓದುಬರಹ ಬರುತ್ತಿರಲಿಲ್ಲ. ಆದರೆ ಅವರು ಭಕ್ತಿವಿಶ್ವಾಸಗಳಲ್ಲಿ ವೀರರು. ಅವರು ಹುಟ್ಟಿದ್ದು ಮುನಷೀಗಂಜಿನ ಹತ್ತಿರ ಇರುವ ಯಾವುದೋ ಒಂದು ಹಳ್ಳಿಯಲ್ಲಿ. ಅವರಿಗೆ ಅವಕಾಶ ಸಿಕ್ಕಿದರೆ ಸಾಕು, ನಾಗಮಹಾಶಯರ ಹತ್ತಿರ ಬಂದುಬಿಡುತ್ತಿದ್ದರು; ಮನೆಯಲ್ಲಿ ಯಾರು ತಡೆದರೂ ಕೇಳುತ್ತಿರಲಿಲ್ಲ. ತಮ್ಮ ಮನಸ್ಸಿಗೆ ಯಾವಾಗ ಯಾವುದು ತೋರಲಿ, ಅದನ್ನು ಮಾಡಿಬಿಟ್ಟ ಹೊರತು ಅವರು ಸುಮ್ಮನೆ ಕುಳಿತುಕೊಳ್ಳುತ್ತಿರಲಿಲ್ಲ; ಎಂದೂ ಅವರು ಕೆಲಸಕ್ಕೆ ಬೇಜಾರುಪಟ್ಟು ಕೊಂಡದ್ದೇ ಇಲ್ಲ. ಪರೋಪಕಾರವೆಂದರೆ, ಪ್ರಾಣಕೊಡುವುದಕ್ಕೂ ಹಿಂತೆಗೆಯುತ್ತಿರಲಿಲ್ಲ. ನಾಗಮಹಾಶಯರು ಅವರ ಅದಮ್ಯವಾದ ಉದ್ಯಮ, ಅಜೇಯಸಾಹಸ, ಅಕಪಟಭಕ್ತಿ, ಸರಳವಿಶ್ವಾಸ <span>–</span> ಇವುಗಳನ್ನು ನೂರಾರು ವಿಧದಲ್ಲಿ ಹೊಗಳುತ್ತಿದ್ದರು. ಈ “ನಿಷ್ಕಪಟನಾದ ಬ್ರಾಹ್ಮಣ” ನ ಮೇಲೆ ಅವರಿಗೆ ಅಪಾರವಾದ ವಿಶ್ವಾಸವಿತ್ತು.</p>
<p>ಹರಪ್ರಸನ್ನರು ಡಾಕಾದಲ್ಲಿದ್ದಾಗ ಅನ್ನದರು ಅವರ ಜೊತೆಯಲ್ಲಿ ಸ್ವಲ್ಪ ದಿವಸವಿದ್ದರು. ಆ ಊರಿನಲ್ಲಿದ್ದ ಒಬ್ಬ ‘ಡೆಪ್ಯುಟಿ’ ಯೊಡನೆ ಅನ್ನದರಿಗೆ ಪರಿಚಯವಿತ್ತು. ಆದ್ದರಿಂದ ಅವರೊಡನೆ ಆಗಾಗ್ಗೆ ಸಂಚಾರಕ್ಕೆ ಹೋಗಿಬರುತ್ತಿದ್ದರು. ಈ ಸಮಯದಲ್ಲಿ ಅಮೇರಿಕಾದಿಂದ ಪೂಜ್ಯಪಾದ ಸ್ವಾಮಿ ವಿವೇಕಾನಂದರ ವಿಜಯ ದುಂದುಭಿಯು ಭರತಖಂಡದ ಒಂದು ತುದಿಯಿಂದ ಮತ್ತೊಂದು ತುದಿಯವರೆಗೆ ಪ್ರತಿಧ್ವನಿತವಾಗುತ್ತಿತ್ತು. ಅವರ ಸಂಬಂಧವಾಗಿ ಅನ್ನದರು ನಾಗಮಹಾಶಯರಿಂದ ಅನೇಕ ಸಂಗತಿಗಳನ್ನು ಕೇಳಿದ್ದರು. ಒಂದು ದಿನ ಅನ್ನದರು ಡೆಪ್ಯುಟಿಯ ಮನೆಗೆ ಹೋಗಿದ್ದಾಗ ವಿವೇಕಾನಂದರ ಮಾತು ಬಂತು; ಡೆಪ್ಯುಟಿಯು ಸ್ವಾಮಿಗಳ ಮೇಲೆ ಸುಳ್ಳು ದೋಷಾರೋಪಣೆಗೆ ಆರಂಭಮಾಡಿದನು. ಅನ್ನದರು ಸ್ಥಿರವಾದ ಸ್ವರದಲ್ಲಿ “ನೀವು ಡೆಪ್ಯುಟಿಗಳೆಂದು ನಿಮ್ಮ ಮಾತಿಗೆ ನಾನು ಪ್ರತಿಹೇಳುತ್ತಿಲ್ಲ. ಸಿದ್ಧಮಹಾಪುರುಷರಾದ ನಾಗಮಹಾಶಯರು ಯಾರನ್ನು ನೂರುಬಾಯಲ್ಲಿ ಹೊಗಳಿದ್ದಾರೋ, ಯಾರು ತಪೋಬಲದಿಂದಲೂ ವಿದ್ಯಾಬಲದಿಂದಲೂ ಅಮೇರಿಕಾವನ್ನು ಅಲ್ಲೋಲ ಕಲ್ಲೋಲ ಮಾಡಿಬಿಟ್ಟಿದ್ದಾರೋ, ಯಾರ ಗೌರವದಿಂದ ಭರತಖಂಡಕ್ಕೇ ಗೌರವ ಬಂದಿದೆಯೋ ಅಂಥವರ ವಿಚಾರವಾಗಿ ನೀವು ಏಕೆ ಅಲ್ಲದ ಸಲ್ಲದ ಸಂಗತಿಗಳನ್ನೆಲ್ಲಾ ಹೇಳಿ ಪಾಪ ಕಟ್ಟಿಕೊಳ್ಳುತ್ತೀರಿ?” ಎಂದರು. ಇದರಿಂದೇನೂ ಪ್ರಯೋಜನವಾಗಲಿಲ್ಲ; ಪುನಃ ನಿಂದೆಗೆ ಆರಂಭವಾಯಿತು. ಆಗ ಅನ್ನದರು ಅವರ ಎದುರಿಗೆ ಬಂದು ನಿಂತು ದೃಢವಾದ ಧ್ವನಿಯಿಂದ <span class="en">"One word more against Swamiji and you're done for"</span> (ಸ್ವಾಮಿಗಳಿಗೆ ವಿರುದ್ಧವಾಗಿ ಇನ್ನೊಂದು ಮಾತು ನಿಮ್ಮ ಬಾಯಿಂದ ಬಂದರೂ ನಿಮ್ಮನ್ನು ತೀರಿಸಿಬಿಡುತ್ತೇನೆ!) ಎಂದರು. ಅವರ ಉಗ್ರಮೂರ್ತಿಯನ್ನು ನೋಡಿ ಡೆಪ್ಯುಟಿಗಳ ಮುಖವು ಬಿಳಿಚಿಕೊಂಡಿತು. “ಇದೇನು! ಇದೇನಯ್ಯಾ, ತಮಾಷೆಗೆ ಹಾಗೆಂದರೆ ಅದಕ್ಕೇ ಕೋಪಿಸಿಕೊಳ್ಳುತ್ತಾರೆಯೆ!” ಎಂದರು. ಅನ್ನದರು ಮರುಮಾತಾಡದೆ ಅಲ್ಲಿಂದ ಹೊರಟುಹೋದರು; ತಿರುಗಿ ಜೀವವಿರುವವರೆಗೆ ಅವರು ಆ ಡೆಪ್ಯುಟಿಯ ಮುಖವನ್ನು ನೋಡಲಿಲ್ಲ.</p>
<p>ನಾಗಮಹಾಶಯರ ಅಂತ್ಯಕಾಲವು ಸಮೀಪಿಸಲು ಅನ್ನದರು ವ್ಯಾಕುಲರಾಗಿ ಶ್ರೀ ಶ್ರೀ ಮಾತೆಯವರಲ್ಲಿಗೆ ಜೀವನ ಭಿಕ್ಷೆಗಾಗಿ ಹೋದರು. ಶ್ರೀ ಶ್ರೀ ಮಾತೆಯವರು ಆಗ ಜಯರಾಮವಾಟಿಯಲ್ಲಿದ್ದರು. ಅನ್ನದರು ತಾರಕೇಶ್ವರದಿಂದ ಜಯರಾಮವಾಟಿಗೆ ನಡೆದುಕೊಂಡು ಹೋಗಿ ನಡೆದುಕೊಂಡು ಬಂದು, ಅಲ್ಲಿಂದ ಕಲ್ಕತ್ತೆಗೆ ಹೋಗಿ ಗಿರಿಶಬಾಬುಗಳನ್ನು ನೋಡಿದರು. ಆಮೇಲೆ ದೇವಭೋಗಕ್ಕೆ ಹಿಂತಿರುಗಿ ಬರಲು ಅಷ್ಟು ಹೊತ್ತಿಗೆ ನಾಗಮಹಾಶಯರು ಇಹಲೋಕವನ್ನು ಬಿಟ್ಟಿದ್ದರು. ಅಂತ್ಯಕಾಲದಲ್ಲಿ ಅವರನ್ನು ನೋಡಲಿಲ್ಲವಲ್ಲಾ ಎಂದು ಜೀವವಿರುವವರೆಗೂ ಕೊರಗುತ್ತಿದ್ದರು.</p>
<p>ಅನ್ನದರ ಒಬ್ಬ ತಮ್ಮನ ಸಂಬಂಧದಲ್ಲಿ ಅವರು ತುಂಬ ಚಿಂತೆ ಪಡುತ್ತಿದ್ದರು. ಆತನು ಅಣ್ಣನಿಗೆ ಪ್ರತಿಯೊಂದರಲ್ಲೂ ತಲೆಕೆಳಕು: ಅಣ್ಣನಿಗೆ ಆಚಾರ ನಿಷ್ಠೆ ಮುಂತಾದವು ಹೆಚ್ಚಾಗಿರಲಿಲ್ಲ. ಓದುಬರಹ ತಿಳಿಯದು; ತಮ್ಮನು ಪರಮ ಆಚಾರವಂತ, ವೇದಾಧ್ಯಾಯಿ; ಆದರೆ ಶುದ್ಧಾಂಗವಾಗಿ ಭಕ್ತಿಹೀನ. ಆದ್ದರಿಂದ ಅನ್ನದರು ಯಾವಾಗಲೂ “ಅವನಿಗೆ ಭಗವಾನ್​ ರಾಮಕೃಷ್ಣರ ಚರಣದಲ್ಲಿ ಭಕ್ತಿಯುಂಟಾಗುವಂತೆ ಆಶೀರ್ವಾದಮಾಡಿ” ಎಂದು ಕೇಳುತ್ತಿದ್ದರು. ನಾಗಮಹಾಶಯರ ಅಂತ್ಯಕಾಲದಲ್ಲಿ ಒಂದು ದಿನ ಆತನು ಅವರನ್ನು ನೋಡುವುದಕ್ಕೆ ಹೋಗಿದ್ದನು. ಒಂದು ದಿವಸ ರಾತ್ರಿ, ಚಕ್ರವರ್ತಿಗಳೊಡನೆ ನಾಗಮಹಾಶಯರಿಗೆ ಈಶೋಪನಿಷತ್ತನ್ನು ಓದಿ ಹೇಳಿದ್ದನು. ಒಂದುಸಲ ಬೇಲೂರ ಮಠಕ್ಕೂ ಹೋಗಿದ್ದನು. ಆದರೆ ಆತನ ಅಹಂಭಾವವು ಬಲವಾಗಿದ್ದದ್ದರಿಂದ ಎಲ್ಲಿಯೂ ಯಾವ ಸಾಧುವಿನ ಕೃಪಾಲಾಭವೂ ಆಗಲಿಲ್ಲ. ತಮ್ಮ ತಮ್ಮನು ಅವನ ಜೀವಮಾನದಲ್ಲಿ ತುಂಬ ದುಃಖವನ್ನು ಅನುಭವಿಸುತ್ತಾನೆ ಎಂದು ಅನ್ನದರು ಹೇಳುತ್ತಿದ್ದರು. ಆ ಮಾತು ನಿಜವಾಯಿತು.</p>
<p>ನಾಗಮಹಾಶಯರು ಅಂತರ್ಧಾನವಾದ ಒಂಬತ್ತು ವರ್ಷದಮೇಲೆ ಅನ್ನದರು ಆಮಶಂಕೆಯಿಂದ ಮೃತರಾದರು. ಸಾವಿನ ಹೊತ್ತಿನಲ್ಲಿ ಅವರು ನಾಗಮಹಾಶಯರ ಭಕ್ತರನ್ನು ನೋಡಬೇಕೆಂದು ಅಪೇಕ್ಷಿಸಿದರು. ಈ ವರ್ತಮಾನವು ತಿಳಿದು ಹರಪ್ರಸನ್ನರು ಅಲ್ಲಿಗೆ ಬಂದುರ. ಅವರನ್ನು ನೋಡಿ ಅನ್ನದರು ಪರಮಸಂತೋಷದಿಂದ “ಅಣ್ಣಾ, ಈ ಶರೀರ ಹೋಗುವುದಕ್ಕೆ ಹೆಚ್ಚು ತಡವಿಲ್ಲ; ಬೇರೆ ದೇಹ ಬಂದು ಜಾಗ್ರತೆಯಾಗಿ ಗುರುಮಹಾರಾಜರ ಸೇವೆಗೆ ಬರುವಂತೆ ಆಶೀರ್ವಾದಮಾಡಿ” ಎಂದು ಕೇಳಿಕೊಂಡು ಗದ್ಗದ ಸ್ವರದಿಂದ ಶ್ರೀ ರಾಮಕೃಷ್ಣ ಮತ್ತು ನಾಗಮಹಾಶಯರ ಹೆಸರನ್ನು ಜಪಿಸುವುದಕ್ಕೆ ಮೊದಲುಮಾಡಿದರು. ಆಮೇಲೆ ಸ್ವಲ್ಪ ಹೊತ್ತಿಗೆಲ್ಲಾ ಅವರ ಪ್ರಾಣಹೋಯಿತು. ಹರಪ್ರಸನ್ನರು ಈಗ ಮಾಡುತ್ತಿರುವ ಕೆಲಸದಲ್ಲಿ ಅನ್ನದರನ್ನೇ ಮುಖ್ಯ ಲಕ್ಷ್ಯವನ್ನಾಗಿ ಇಟ್ಟುಕೊಂಡು ನಾಗಮಹಾಶಯರ ಭಕ್ತರಿಗೋಸ್ಕರ ಪ್ರಾಣವನ್ನಾದರೂ ಕೊಡುತ್ತಾರೆ.</p>
<p>ಶ್ರೀಮತಿ ಹರಕಾಮಿನಿಯ ಪತಿಯಾದ ಶ್ರೀ ಕೈಲಾಸಚಂದ್ರದಾಸರು ತಮ್ಮ ಪತ್ನಿಯಂತೆಯೇ ಜೀವಮಾನದ ಸಮಸ್ತ ಶುಭಾಶುಭಗಳ ಭಾರವನ್ನೂ ನಾಗಮಹಾಶಯರಿಗೆ ಅರ್ಪಣಮಾಡಿಬಿಟ್ಟಿದ್ದರು. ಕೈಲಾಸ ಬಾಬುಗಳು ನಾಗಮಹಾಶಯರ ಸಂಸಾರದಲ್ಲಿ ಒಂದು ವಿಧವಾದ ಮನೆ ವಾರ್ತೆಯವರಂತೆ ಇದ್ದರು. ಅಂಗಡಿ ಮುಂಗಟ್ಟುಗಳಿಗೆ ಹೋಗುವುದು, ಮನೆ ಬಾಗಿಲುಗಳನ್ನು ಸರಿಮಾಡಿಸುವುದು, ಸಮಯ ಸಂದರ್ಭಗಳಲ್ಲಿ ಸಾಲಸೋಲಗಳನ್ನು ತಂದು ಸಂಸಾರವನ್ನು ನಡೆಸುವುದು <span>–</span> ಮುಂತಾದ ಕೆಲಸಗಳಲ್ಲಿ ಅವರು ಠಾಕೂರಣಿಯವರಿಗೆ ಮುಖ್ಯ ಸಹಾಯಕರಾಗಿದ್ದರು. ಅವರು ವೀರಭಾವದ ಸಾಧಕರಾಗಿದ್ದು ಪಾನಮಾಡುವ ಆಚಾರವನ್ನಿಟ್ಟುಕೊಂಡಿದ್ದರು. ಅವರನ್ನು ನಿವೃತ್ತಿಮಾರ್ಗಕ್ಕೆ ತರಲು ನಾಗಮಹಾಶಯರು ತುಂಬ ಶ್ರಮಪಟ್ಟರು. ಅವರ ಪಾನದೋಷವನ್ನು ತಪ್ಪಿಸಲು ನಾಗಮಹಾಶಯರು ಒಂದು ದಿನ ತಾವೇ ಮಧ್ಯವನ್ನು ಕೊಂಡು ತಂದು ಅವರಿಗೆ ಮೇಲಿಂದ ಮೇಲೆ ಕುಡಿಸಿದರು; ಅವೊತ್ತಿನಿಂದ ಕೈಲಾಸರು ತಮ್ಮ ಜೀವಮಾನದಲ್ಲಿ ಮದ್ಯವನ್ನು ಮುಟ್ಟಲಿಲ್ಲ.</p>
<p>ನಾಗಮಹಾಶಯರು ಯಾರಿಂದಲೂ ಸೇವೆ ಮಾಡಿಸಿಕೊಳ್ಳುತ್ತಿರಲಿಲ್ಲ. ಆದರೆ ಕೈಲಾಸರ ವಿಚಾರದಲ್ಲಿ ಯಾವ ಮಾತೂ ನಡೆಯದು. ನಾಗಮಹಾಶಯರನ್ನು ಗದರಿಸಿ, ತಮ್ಮ ಇಚ್ಛೆ ಬಂದಂತೆ ಊಟ ತಿಂಡಿಗಳನ್ನು ಮಾಡಿಸಿಬಿಡುತ್ತಿದ್ದರು. ಅವರಿಗೆ ಹೆದರದೆ ಇದ್ದವರು ದೇವಭೋಗದಲ್ಲೇ ಯಾರೂ ಇರಲಿಲ್ಲ.</p>
<p>ಯಾವ ತರದ ಕಪಟಾಚಾರವನ್ನು ಕಾಣಲಿ ಕೈಲಾಸಬಾಬುಗಳು ಕತ್ತಿ ಹಿಡಿದುಕೊಂಡವರಂತೆ ಬಂದು ಬಿಡುತ್ತಿದ್ದರು; “ಅಂತರ್ಯಾಮಿಯಾದ ಭಗವಂತನು ಎಲ್ಲವನ್ನೂ ನೋಡುತ್ತಿರಬೇಕಾದರೆ, ಯಾರನ್ನು ಮೋಸಗೊಳಿಸುವುದು?” ಎನ್ನುತ್ತಿದ್ದರು.</p>
<p>ನಾಗಮಹಾಶಯರು ಆಬ್ರಹ್ಮಸ್ತಂಬ ಪರ್ಯಂತವಾಗಿ ಸಮಸ್ತ ಪ್ರಪಂಚದೊಡನೆಯೂ ಸೇವ್ಯ ಸೇವಕಭಾವದಿಂದ ಇದ್ದರಷ್ಟೆ; ಅವರೊಡನೆ ಕೈಲಾಸಬಾಬುಗಳಿಗೂ ಅದೇ ಭಾವವಿತ್ತು. ನಾಗಮಹಾಶಯರು ಬದುಕಿದ್ದವರೆಗೂ ಅವರ ಆಜ್ಞೆಯನ್ನು ಪರಿಪಾಲನ ಮಾಡುವುದೊಂದೇ ಕೈಲಾಸಬಾಬುಗಳ ವ್ರತವಾಗಿತ್ತು.</p>
<p>ಶ್ರೀಯುತ ಪಾರ್ವತೀಚರಣ ಮಿತ್ರರು, ಸಂಬಂಧದಲ್ಲಿ ನಾಗಮಹಾಶಯರಿಗೆ ಅಳಿಯನಾಗಬೇಕು. ಮುನಷೀಗಂಜಿನ ವಕೀಲರಾದ ರಾಜಕುಮಾರ ನಾಗಬಾಬುಗಳು ನಾಗಮಹಾಶಯರ ಜ್ಞಾತಿಗಳು; ಅವರ ಮಗಳಾದ ಶ್ರೀಮತೀ ವಿನೋದಿನೀದೇವಿಯನ್ನು ಪಾರ್ವತೀಬಾಬುಗಳು ಮದುವೆಮಾಡಿಕೊಂಡಿದ್ದರು. ಈ ದಂಪತಿಗಳು ನಾಗಮಹಾಶಯರ ಕೃಪೆಯಿಂದ ಧರ್ಮವಿಷಯದಲ್ಲಿ ತುಂಬ ಉನ್ನತಿಯನ್ನು ಪಡೆದಿದ್ದರು. ಅವರನ್ನು ನಾಗಮಹಾಶಯರು “ಲಕ್ಷ್ಮೀನಾರಾಯಣ” ರೆಂದು ನಿರ್ದೇಶ ಮಾಡುತ್ತಿದ್ದರು. ಅವರೂ ನಾಗಮಹಾಶಯರಲ್ಲಿ ಈಶ್ವರಬುದ್ಧಿಯನ್ನಿಟ್ಟುಕೊಂಡಿದ್ದರು. ನಾಗಮಹಾಶಯರ ಕೃಪೆಯಿಂದ ಅವರ ತಂಗಿ ವಿನೋದಿನಿಯು ಅನೇಕ ವಿಧವಾದ ಅಲೌಕಿಕ ದರ್ಶನಾದಿಗಳನ್ನು ಪಡೆದಿದ್ದಳಂತೆ. ಪಾರ್ವತೀಬಾಬುಗಳು ಈಗಲೂ ಠಾಕೂರಣಿಯವರಿಗೆ ತಿಂಗಳು ತಿಂಗಳಿಗೆ ಸ್ವಲ್ಪ ಹಣವನ್ನು ಕಳುಹಿಸಿಕೊಡುತ್ತಿದ್ದಾರೆ.</p>
<p>ನಾಗಮಹಾಶಯರ ಕೊನೆಗಾಲದಲ್ಲಿ ರಾಜಕುಮಾರನಾಗರು ಅವರ ಹತ್ತಿರ ಹೋಗಿ ಬರುತ್ತಿದ್ದರು. ಈಗ ಅವರು ನಾಗಮಹಾಶಯರನ್ನೇ ಜೀವನದ ಆದರ್ಶವನ್ನಾಗಿಟ್ಟುಕೊಂಡು ಧರ್ಮಮಾರ್ಗದಲ್ಲಿ ಮುಂದುವರಿಯುತ್ತಿದ್ದಾರೆ. ಅವರು ನಾಗಮಹಾಶಯರ ಸಂಬಂಧದಲ್ಲಿ ಅನೇಕ ಅಲೌಕಿಕ ಘಟನೆಗಳನ್ನು ಹೇಳುತ್ತಿರುತ್ತಾರೆ. ಅವುಗಳಲ್ಲಿ ಇದು ಒಂದು :- ನಾಗಮಹಾಶಯರ ಮನೆಯಲ್ಲಿ ಗಂಗಾಪ್ರವಾಹ ಉಕ್ಕಿಬಂದ ದಿವಸದ ಸುಮಾರಿಗೆ ಒಬ್ಬಿಬ್ಬರು ಭಕ್ತರು ಕಾಳಿಕಾಘಟ್ಟದ ಕಾಳೀದೇವಿಯನ್ನು ಅಲ್ಲಿ ಸ್ಪಷ್ಟವಾಗಿ ನೋಡಿದರಂತೆ <span>–</span> ಕಾಳೀಘಟ್ಟಕ್ಕೆ ಕಾಳೀಘಟ್ಟವೇ ಪ್ರತಿಬಿಂಬಿತವಾಗಿ ಭಕ್ತರನ್ನು ಕಾಳೀಘಟ್ಟದ ಭಾವರಾಜ್ಯದಲ್ಲಿ ತಿರುಗಿಸುತ್ತಿದ್ದಂತೆ ಆಯಿತಂತೆ. ಮತ್ತೊಂದೇನೆಂದರೆ, (ಚಕ್ರವರ್ತಿಗಳಿಗೆ ಹೇಳಿದ್ದು) - ದೀನದಯಾಳುವಿನ ಮೃತ್ಯುಕಾಲದಲ್ಲಿ ನಾಗಮಹಾಶಯರು ಹೀಗೆಂದರಂತೆ :- “ಅಪ್ಪನ ಮರಣಯಾತನೆಯನ್ನು ಕಣ್ಣಿಂದ ನೋಡಿದರೆ ಈ ಜೀವನದಲ್ಲಿ ಮಾಡಿದ ಧರ್ಮ ಕರ್ಮಗಳೆಲ್ಲಾ ವ್ಯರ್ಥವೆನ್ನಿಸುತ್ತದೆ; ಹೇ ಭಗವಾನ್​ ರಾಮಕೃಷ್ಣ, ಅಪ್ಪನಿಗೆ ಈ ಸಮಯದಲ್ಲಿ ಸದ್ಗತಿಯನ್ನುಂಟುಮಾಡಿ ಪತಿತಪಾವನನೆಂಬ ನಿನ್ನ ಹೆಸರನ್ನು ಸಾರ್ಥಕಮಾಡಿಕೊ!” ಇತ್ಯಾದಿ.</p>
<p>ಪಾರ್ವತೀಚರಣರು ತುಂಬ ನಿರ್ಜನಪ್ರಿಯರು; ಧರ್ಮಸಂಬಂಧವಾಗಿ ಯಾರ ಜೊತೆಯಲ್ಲಿಯೂ ತರ್ಕವಿತರ್ಕಗಳನ್ನು ಮಾಡುತ್ತಿರಲಿಲ್ಲ; ನಾಗಮಹಾಶಯರನ್ನು ಮಹಾಪುರುಷರೆಂದು ತಿಳಿದು ಅವರ ಪಾದದಲ್ಲಿ ಪೂರ್ತಿಯಾಗಿ ಆತ್ಮಸಮರ್ಪಣೆ ಮಾಡಿಕೊಂಡಿದ್ದರು. ಮಿಕ್ಕವರು ತತ್ವವಿಚಾರದಲ್ಲಿ ಅವಾಂತರ ಮಾಡುತ್ತಿದ್ದರೆ ತಾವು ಅದನ್ನು ಮನಸ್ಸಿಗೆ ಹತ್ತಿಸಿಕೊಳ್ಳದೆ ನಿಸ್ಸಂಗರಾಗಿ ಕುಳಿತು ತಮ್ಮ ಇಷ್ಟ ದೇವತೆಯನ್ನು ಧ್ಯಾನಿಸುತ್ತಿದ್ದರು. ನಾಗಮಹಾಶಯರನ್ನು ಅವರು ಯಾವುದಕ್ಕೂ ಯಾವಾಗಲೂ ಪ್ರಾರ್ಥಿಸಿಕೊಂಡಿದ್ದಿಲ್ಲ. ನಾಗಮಹಾಶಯರು ಸರ್ವಜ್ಞರೆಂದೂ ತಮಗೆ ಆವಶ್ಯಕವಾದದ್ದನ್ನು ಅವರೇ ಮಾಡಿಕೊಡುತ್ತಿದ್ದರೆಂದೂ ಆತನ ನಂಬಿಕೆ. ಅವರು ದೇಹಬಿಟ್ಟ ದಿವಸ ಪಾರ್ವತೀಬಾಬುಗಳು ದೇವಭೋಗದಲ್ಲಿದ್ದರು; ಅವರ ಹೆಸರನ್ನು ಶಾಶ್ವತವಾಗಿ ನಿಲ್ಲಿಸುವುದಕ್ಕೆ ಧಾರಾಳವಾಗಿ ಸಹಾಯಮಾಡಿದರು. ಠಾಕೂರಣಿಯವರ ಮೇಲೆ ಅವರಿಗೆ ನಿಶ್ಚಲವಾದ ಭಕ್ತಿ.</p>
<p>ನಾಗಮಹಾಶಯರ ನೆರೆಯಲ್ಲಿದ್ದ ಶ್ರೀ ಜಗದ್ಬಂಧುಭೂನಿಯರು ಪ್ರತಿನಿತ್ಯವೂ ನಾಗಮಹಾಶಯರ ಮನೆಗೆ ಬಂದು ಭಾಗವತಪುರಾಣ ಮುಂತಾದವುಗಳನ್ನು ಓದುತ್ತ ಭಕ್ತರ ಜೊತೆಯಲ್ಲಿ ಭಜನೆಮಾಡುತ್ತ ಇರುತ್ತಿದ್ದರು. ಅವರ ಭಕ್ತಿ ದೀನತೆಗಳನ್ನು ನಾಗಮಹಾಶಯರು ಯಾವಾಗಲೂ ಹೊಗಳುತ್ತಿದ್ದರು. ಆತನಮೇಲೆ ಬಹು ಕೃಪೆ ತೋರಿಸಿದರು. ಪ್ರತಿನಿತ್ಯವೂ ತಾವೇ ಲಾಂದ್ರವನ್ನು ಹಿಡಿದುಕೊಂಡು ಆತನನ್ನು ಅವರ ಮನೆಗೆ ಕರೆದುಕೊಂಡು ಹೋಗಿ ಬಿಡುತ್ತಿದ್ದರು.</p>
<p>ಜಗದ್ಬಂಧುಗಳು ಈಗ ದೇವಭೋಗವನ್ನು ಬಿಟ್ಟು ಬೇರೆ ಊರಿನಲ್ಲಿ ವಾಸಮಾಡುತ್ತಿದ್ದಾರೆ. ಆದರೆ ಆಗಾಗ್ಗೆ ದೇವಭೋಗಕ್ಕೆ ಬಂದು ನಾಗಮಹಾಶಯರ ಸಮಾಧಿಯನ್ನು ದರ್ಶನಮಾಡಿಕೊಂಡು ಹೋಗುತ್ತಾರೆ.</p>
<p>ನಾಗಮಹಾಶಯರ ಬಾಲ್ಯಸ್ನೇಹಿತರಾದ ಶ್ರೀಯುತ ಕಾಮಿನೀ ಕುಮಾರ ಮುಖ್ಯೋಪಾಧ್ಯಾಯರು ದೇವಭೋಗದಲ್ಲಿ ಎಲ್ಲರಿಗಿಂತ ಹಿರಿಯರು. ಕಾಮಿನೀಕುಮಾರರು ಬಹು ಗಂಭೀರ ಸ್ವಭಾವದವರು; ಅವರು ತಮಗೆ ನಾಗಮಹಾಶಯರ ಮೇಲೆ ಇದ್ದ ಆಂತರ್ಯವಾದ ಭಕ್ತಿ ಭಾವವನ್ನು ಯಾವಾಗಲೂ ಬಾಯಲ್ಲಿ ಹೇಳಿದ್ದಿಲ್ಲ; ಒಂದು ದಿವಸ ಮಾತ್ರ “ನಾಗಮಹಾಶಯರಂಥ ಮಹಾಪುರುಷರ ಜನನದಿಂದ ಅವರ ದೇವಭೋಗ ಗ್ರಾಮವು ಧನ್ಯವಾಗಿದೆ” ಎಂದು ಹೇಳಿದರು.</p>
<p>ಕಾಮಿನಿಯ ತಂದೆಗೂ ನಾಗಮಹಾಶಯರ ತಂದೆಗೂ ತುಂಬ ಸ್ನೇಹ; ಆದ್ದರಿಂದ ಅದನ್ನು ಅನುಸರಿಸಿ ಅವರವರ ಮಕ್ಕಳಿಗೂ ಸ್ನೇಹವಿತ್ತು. ಕಾಮಿನಿಯು ನಾಗಮಹಾಶಯರ ಮನೆಗೆ ಬಂದು ವಿಶೇಷವಾಗಿ ಮಾತು ಕಥೆಗಳನ್ನಾಡುತ್ತಿರಲಿಲ್ಲ. ಸುಮ್ಮನೆ ಕುಳಿತುಕೊಂಡು ತಂಬಾಕನ್ನು ತೆಗೆದುಕೊಳ್ಳುತ್ತಾ ನಾಗಮಹಾಶಯರನ್ನು ನೋಡುತ್ತ ಇರುತ್ತಿದ್ದನು. ನಾಗಮಹಾಶಯರ ಭಕ್ತರೆಂದು ಕಾಮಿನಿ ಮತ್ತು ಅವರ ತಂದೆ ಇಬ್ಬರೂ ಚಕ್ರವರ್ತಿಗಳನ್ನು ತುಂಬ ಸ್ನೇಹದಿಂದ ಕಾಣುತ್ತಿದ್ದು ಆಗಾಗ್ಗೆ ಊಟ ತಿಂಡಿಗಳಿಗೆ ಕರೆಯುತ್ತಿದ್ದರು.</p>
<p>ಒಂದು ದಿನ ಕಾಮಿನಿಯು ನಾಗಮಹಾಶಯರ ಹತ್ತಿರ ಕುಳಿತುಕೊಂಡು “ನೀಲ ಆಕಾಶೇ ಧೀರ ಬಾತಾಸೇ ಕೋಥಾ ಜಾವೋ ಪಾಖೀ” ಎಂಬ ಗಾನವನ್ನು ಮಧುರ ಕಂಠದಲ್ಲಿ ತನ್ಮಯರಾಗಿ ಹಾಡಿದ್ದು ಈ ಲೇಖಕನಿಗೆ ಇನ್ನೂ ಜ್ಞಾಪಕದಲ್ಲಿದೆ. ನಾಗಮಹಾಶಯರು ಭಾವಮಯವಾದ ಸಂಗೀತವನ್ನು ಕೇಳಿದರೆ ತಟ್ಟನೆ ತನ್ಮಯರಾಗಿ ಬಿಡುತ್ತಿದ್ದರು. ಒಂದು ದಿನ ಅವರ ಭಕ್ತನೊಬ್ಬನು “ನವೀನಾ ನೀರದನೀಲಾ, ನಗನಾ ಕೇ ನಿತಂಬಿನೀ” ಎಂಬ ಕೀರ್ತನೆಯನ್ನು ಹೇಳುತ್ತಿದ್ದನು. ಅದನ್ನು ಕೇಳುತ್ತ ಕೇಳುತ್ತ ನಾಗಮಹಾಶಯರಿಗೆ ಭಾವಸಮಾಧಿಯುಂಟಾಯಿತು. ಸಮಾಧಿಯಿಂದ ಎಚ್ಚತ್ತ ಮೇಲೆ ತಂಬಾಕನ್ನು ಸಿದ್ಧಮಾಡುತ್ತ ಅವರು ಆತನನ್ನು ಕುರಿತು “ತಾಯಿಯು ನಿಮ್ಮ ಗಾನವನ್ನು ಕೇಳುತ್ತ ಈ ಮನೆಯಲ್ಲಿ ನಿಂತುಕೊಂಡಿದ್ದದ್ದನ್ನು ನೋಡಿದೆ. ಈ ಜನ್ಮದಲ್ಲಿಯೇ ನಿಮಗೆ ಮಾತೆಯ ಕೃಪಾಲಾಭವುಂಟಾಗುತ್ತದೆ” ಎಂದು ಹೇಳಿದರು.</p>
<p>ಮತ್ತೊಂದು ದಿವಸ ಮೇಲೆ ಹೇಳಿದ ಭಕ್ತನು ನಾಗಮಹಾಶಯರ ಹತ್ತಿರ ಕುಳಿತುಕೊಂಡು ಶ್ಯಾಮಾದೇವಿಯಮೇಲಿನ ಒಂದು ಕೀರ್ತನೆಯನ್ನು ಹಾಡುತ್ತಿದ್ದನು. ನಾಗಮಹಾಶಯರು “ಜಯ ಮಾ ಆನಂದ ಮಯೀ” ಎನ್ನುತ್ತ ಎನ್ನುತ್ತ ರೋಮಾಂಚವನ್ನು ಪಡೆದರು. ಸ್ವಲ್ಪ ಹೊತ್ತಾದ ಮೇಲೆ ಸುಮ್ಮನೆ “ಹೇರಿಲೇ ಓ ಮುಖ, ದೂರೇ ಜಾಯ ದುಖ, ಶ್ಯಾಮಾಮಾರ ರೇ” ಎನ್ನುತ್ತಿರುವುದಕ್ಕೆ ಮೊದಲು ಮಾಡಿದರು. ಭಕ್ತನಿಗೆ ಅವರು ಈ ಸಮಯದಲ್ಲಿ ದೇವಿಯ ಮೂರ್ತಿಯನ್ನು ಪ್ರತ್ಯಕ್ಷವಾಗಿ ನೋಡುತ್ತಿದ್ದರೆನ್ನಿಸಿತು. ಆದಾದಮೇಲೆ ನಾಗಮಹಾಶಯರು ಮೇಲಿಂದ ಮೇಲೆ ಭಾವಾವೇಶದಲ್ಲಿ “ಪ್ರಸಾದ ಬಲೇ, ದುರ್ಗಾ ಬಲೇ, ಯಾತ್ರಾಕರೇ ಬಸೇ ಆಛೇ” ಎನ್ನುತ್ತಿದ್ದರು. ಆ ಭಕ್ತನು ಈ ಸಂಗತಿಯನ್ನೆಲ್ಲಾ ಠಾಕೂರಣಿಯವರಿಗೆ ಹೇಳಲು ಅವರು “ಅಪ್ಪಾ, ಸಾಧನ ಭಜನಗಳಲ್ಲಿ ಏಕೆ ಹೇಳುತ್ತೀಯೆ! ಅವರು ಇಷ್ಟಪಟ್ಟು ಯಾವ ದೇವದೇವತೆಯರನ್ನು ಕರೆದರೆ ಅವರು ಆ ಕ್ಷಣವೇ ಅವರಿಗೆ ದರ್ಶನಕೊಡುತ್ತಾರೆ. ಅವರು ಈ ಮಾತನ್ನು ನನಗೆ ಎಷ್ಟೋ ದಿವಸ ಹೇಳಿದ್ದಾರೆ” ಎಂದರು.</p>
<p>ಹೀಗೆಯೇ ಹೇಳುತ್ತ ಹೋದರೆ, ಒಂದು ವಿಧದಲ್ಲಿ ದೇವಭೋಗ ಗ್ರಾಮದ ಹೆಂಗಸರು, ಗಂಡಸರು, ಹುಡುಗರು, ಮುದುಕರು <span>–</span> ಎಲ್ಲರೂ ನಾಗಮಹಾಶಯರ ಭಕ್ತರಾಗಿದ್ದರು. ಅವರೆಲ್ಲಾ ಯಾವಾಗಲೂ ನಾಗಮಹಾಶಯರನ್ನು ನೋಡುವುದಕ್ಕೆಂದು ಬರುತ್ತಿದ್ದರು. ಇವರಲ್ಲಿ ಸತ್ಯಗೋಪಾಲಬಾಬುಗಳ ಸಹೋದರರಾದ ಶ್ರೀಯುತ ಮಹಿಮಾಚರಣ ಠಾಕೂರರು ಮತ್ತು ನಕರಿದತ್ತರು ಇವರ ಹೆಸರುಗಳು ಉಲ್ಲೇಖ ಯೋಗ್ಯವಾದವು.</p>
<p>ನಾಗಮಹಾಶಯರ ಪುರೋಹಿತರ ಮಕ್ಕಳಾದ ಶ್ರೀ ಅಶ್ವಿನೀ ಚಕ್ರವರ್ತಿಗಳು ನಾಗಮಹಾಶಯರ ಹತ್ತಿರಕ್ಕೆ ಬಂದು ಶಾಸ್ತ್ರಾಲಾಪ ಭಕ್ತಿವಿಚಾರಾದಿಗಳಲ್ಲಿ ಎಷ್ಟೋ ಹಗಲು ರಾತ್ರಿಗಳನ್ನು ಕಳೆದಿದ್ದಾರೆ. ಅವರಿಗೆ ಕೀರ್ತನೆಗಳನ್ನು ಗಾನಮಾಡುವುದರಲ್ಲಿ ತುಂಬ ಅನುರಾಗ; ಅವುಗಳನ್ನು ಹಾಡುತ್ತ ಹಾಡುತ್ತ ಉನ್ಮತ್ತರಾಗಿ ಕುಣಿಯುತ್ತಿದ್ದರು. ಇವರೇ ಈಗ ನಾಗಮಹಾಶಯರ ಸಮಾಧಿಯಮೇಲೆ ಇಟ್ಟಿರುವ ಅವರ ಪಠಕ್ಕೆ ಪ್ರತಿ ನಿತ್ಯವೂ ಪೂಜೆ ನೈವೇದ್ಯಗಳನ್ನು ಮಾಡಿಕೊಂಡು ಬರುತ್ತಿದ್ದಾರೆ.</p>
<p>ನಾಗಮಹಾಶಯರ ನೆರೆಯಲ್ಲಿದ್ದ ಗೋಪಾಲಚಂದ್ರ ಚಕ್ರವರ್ತಿಗಳು ನಾಗಮಹಾಶಯರ ಭಕ್ತರಲ್ಲಿ ಮೊಟ್ಟಮೊದಲನೆಯವರು. ಭಕ್ತರನೇಕರು ಅವರ ಪ್ರಥಮ ಪರಿಚಯವನ್ನು ಗೋಪಾಲಚಂದ್ರರ ಮೂಲಕ ಮಾಡಿಕೊಂಡಿದ್ದಾರೆ. ಗೋಪಾಲರು ಒಂದು ಕಾಲದಲ್ಲಿ ನಾರಾಯಣಗಂಜಿನಲ್ಲಿ ನೀಲಿಯ ವ್ಯಾಪಾರವನ್ನು ಮಾಡುತ್ತಿದ್ದು ಆಮೇಲೆ ಅದರಿಂದ ಬಿಡಿಸಿಕೊಂಡು ಬಂದು ಸಾಧನ ಭಜನಗಳಲ್ಲಿ ಆಸಕ್ತರಾಗಿದ್ದರು. ಮೊದಲು ಅವರು ಒಬ್ಬ ಸ್ತ್ರೀ ಗುರುವಿನಿಂದ ದೀಕ್ಷೆಯನ್ನು ತೆಗೆದುಕೊಂಡು ಮಧುರಭಾವ ಸಾಧನೆ ಮಾಡುತ್ತಿದ್ದರು. ಈ ಸಾಧನೆಯ ಫಲವಾಗಿ ಅವರಿಗೆ ಒಂದು ಅಪೂರ್ವ ಆಕರ್ಷಣ ಶಕ್ತಿಯುಂಟಾಗಿತ್ತು. ಸತ್ಯ ಗೋಪಾಲರು (ಭಕ್ತರಲ್ಲಿ ಇವರು ಈ ಹೆಸರಿನಿಂದಲೇ ಪರಿಚಿತರಾಗಿದ್ದಾರೆ) ಮೃದಂಗದಲ್ಲಿ ಒಳ್ಳೆಯ ಕೈ; ಅವರ ಶಾರೀರವು ಚನ್ನಾಗಿತ್ತು. ಕೀರ್ತನೆಗಳನ್ನು ಹೇಳುತ್ತ ಅಲ್ಲಲ್ಲೇ ತಿರುಗುವುದು ಅವರ ಪದ್ಧತಿಯಾಗಿತ್ತು. ಅವರ ಕೀರ್ತನ ಗಾನದಲ್ಲಿ ಎಂಥ ಮೋಹಿನೀ ಶಕ್ತಿ ಇತ್ತೆಂದರೆ, ಎಂಥ ಕಲ್ಲೆದೆಯವರಾದರೂ ಕರಗಿಹೋಗುತ್ತಿದ್ದರು. ಸತ್ಯಗೋಪಾಲರು ಸುಮಾರು ಮೂರು ವರ್ಷದ ದಿವಸ ಎಡಬಿಡದೆ ನಾಗಮಹಾಶಯರ ಸಂಗದಲ್ಲಿದ್ದರು. ಅವರ ಸಹವಾಸದಲ್ಲಿಯೇ ಸತ್ಯಗೋಪಾಲರ ಜೀವನವು ಬದಲಾಯಿಸಿ, ಅವರು ವೈಷ್ಣವ ತಂತ್ರದ ವಾಮಾಚಾರ ಸಾಧನೆಯನ್ನು ಬಿಟ್ಟು ಭಕ್ತಿಮಾರ್ಗವನ್ನು ಹಿಡಿದದ್ದು. ಅವರಮೇಲೆ ನಾಗಮಹಾಶಯರಿಗೆ ತುಂಬ ಪ್ರೀತಿಯಿತ್ತು. ಆಗಾಗ್ಗೆ ಅವರನ್ನು ದಟ್ಟವಾದ ಕಾಡಿನ ಮಧ್ಯಕ್ಕೆ ಕರೆದುಕೊಂಡುಹೋಗಿ ಅಲ್ಲಿ ಸಾಧನ ಭಜನಗಳನ್ನು ಮಾಡುತ್ತಿದ್ದರು. ನಾಗಮಹಾಶಯರು “ಅವರಿಗೆ ತುಂಬ ವಿಶ್ವಾಸ, ತುಂಬ ಅನುರಾಗ; ಆದರೆ ಭೋಗವಾಸನೆಯು ಪೂರ್ತಿಯಾಗಿ ಹೋಗಿಲ್ಲ” ಎಂದು ಹೇಳುತ್ತಿದ್ದರು. ಅವರನ್ನು ಸತ್ಯಗೋಪಾಲರು ಗುರುವೆಂದು ಮನಸ್ಸಿನಲ್ಲಿ ಭಾವಿಸಿಕೊಂಡಿದ್ದರು; ಆದರೆ ಗುರುವೆಂದು ಕರೆದರೆ ಅವರು ಅಸಮಾಧಾನ ಪಟ್ಟುಕೊಳ್ಳುತ್ತಿದ್ದದ್ದರಿಂದ, ಅದನ್ನು ಬಾಯಲ್ಲಿ ಹೇಳುತ್ತಿರಲಿಲ್ಲ. ನಾಗಮಹಾಶಯರು ವೇದವೇ ಮೂರ್ತಿವೆತ್ತವರು ಅಥವಾ ಆಕಾಶದಂತೆ ಮಹಿಮಾನ್ವಿತರು ಎಂದು ಸತ್ಯಗೋಪಾಲರು ಭಾವಿಸಿದ್ದರು. ಅದಕ್ಕೋಸ್ಕರ ಅವರು ಯಾವಾಗಲೂ “ಶ್ರೀ ಗುರುವೇದಾಕಾಶಕ್ಕೆ ಜಯ!” ಎಂದು ನಾಗಮಹಾಶಯರ ಜಯಘೋಷಣವನ್ನು ಮಾಡುತ್ತಿದ್ದರು. ಅವರು ನಾಗಮಹಾಶಯರ ಕೃಪೆಯಿಂದ ಭಕ್ತಸಮಾಜದಲ್ಲಿ ಒಳ್ಳೆಯ ಹೆಸರನ್ನು ಪಡೆದರು. ನಾರಾಯಣಗಂಜಿನ ಹತ್ತಿರ ಇರುವ ಧರ್ಮಗಂಜ್​ ಎಂಬ ಹಳ್ಳಿಯಲ್ಲಿ ಸತ್ಯಗೋಪಾಲರು ಒಂದು ಆಶ್ರಮಕಟ್ಟಿಕೊಂಡು ಅಲ್ಲಿ ತಮ್ಮ ಜೀವಮಾನದ ಕೊನೆಯ ಕಾಲವನ್ನು ಕಳೆದರು. ಅವರಿಗೆ ಅನೇಕ ಶಿಷ್ಯರೂ ಆಗಿದ್ದರು. ಈಗ ಸ್ವಲ್ಪ ದಿವಸದ ಕೆಳಗೆ ಅವರು ಒಂದು ಹುಣ್ಣೆದ್ದು ಕಾಲವಾದರು.</p>
<p>ಒಂದು ಸಾರಿ ಸತ್ಯಗೋಪಾಲರು ನಾಗಮಹಾಶಯರಿಗೆ ಕೆಲವು ಮಾವಿನ ಹಣ್ಣುಗಳನ್ನು ಕಳುಹಿಸಿಕೊಟ್ಟರು. ನಾಗಮಹಾಶಯರು ಆಗ ಮನೆಯಲ್ಲಿರಲಿಲ್ಲ. ಹಣ್ಣು ತಂದವರಿಗೆ ಅವುಗಳನ್ನು ಹಿಂದಕ್ಕೆ ತೆಗೆದುಕೊಂಡು ಹೋಗಿರೆಂದು ಠಾಕೂರಣಿಯವರು ಎಷ್ಟೋ ಹಟಮಾಡಿ ಹೇಳಿದರು. ಆದರೆ ಅವರು ಆಕೆಯ ಮಾತನ್ನು ಕೇಳದೆ ಅವುಗಳನ್ನು ಮನೆಯ ಬಾಗಿಲಿನ ಹತ್ತಿರ ಇಟ್ಟುಬಿಟ್ಟು ಹೊರಟುಹೋದರು. ನಾಗಮಹಾಶಯರು ಮನೆಗೆ ಬಂದು ಈ ಸಂಗತಿಯನ್ನೆಲ್ಲಾ ತಿಳಿದರು. ಆಗ ಮಳೆಗಾಲ; ದೋಣಿಯಿಲ್ಲದಿದ್ದರೆ ಒಂದು ಮನೆಯಿಂದ ಮತ್ತೊಂದು ಮನೆಗೆ ಹೋಗುವುದಕ್ಕಾಗುತ್ತಿರಲಿಲ್ಲ. ಆದರೆ ಅವೊತ್ತು ದೋಣಿಯು ಸಿಕ್ಕದು. ಆದ್ದರಿಂದ ನಾಗಮಹಾಶಯರು ಸತ್ಯಗೋಪಾಲರ ಮನೆಗೆ ಈಜಿಕೊಂಡೇ ಹೋಗಿ ಒಳ್ಳೆಯ ಮಾತಿನಿಂದ ಆ ಮಾವಿನ ಹಣ್ಣುಗಳನ್ನು ಹಿಂದಕ್ಕೆ ಕೊಟ್ಟು ಬಂದರು.</p>
</section>
</body>
</html>
