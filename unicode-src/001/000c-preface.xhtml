<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
 <title>ಶ್ರೀಪತಿಯ ಕಥೆಗಳು</title>
<link type="text/css" rel="stylesheet" href="css/style.css" />
</head>
<body class="maintext">
<section class="level1 unnumbered" epub:type="chapter" role="doc-chapter" id="id-000c.1">
<p class="text-center">
 ಅಕಾಲಮೃತ್ಯುವಿಗೆ ತುತ್ತಾದ<br />
 ನನ್ನ ಮಗಳು ಕಮಲುವಿನ<br />
 ನೋವು ಸಾವುಗಳ ಕುದಿ ನೆನಪಿಗಾಗಿ<br />
 ಈ ಪುಸ್ತಕವನ್ನು ಪ್ರಕಟಿಸಿದ್ದೇನೆ. <span class="text-right">ಎ. ಆರ್. ಕೃಷ್ಣಶಾಸ್ತ್ರಿ</span> 
</p>
<p class="verse">
 ಪುರೂರವೋ ಮಾ ಮೃಥಾ ಮಾ ಪ್ರಪಪ್ತೋ<br />
 ಮಾತ್ವಾವೃಕಾಸೋ ಆಶಿವಾಸ ಉ ಕ್ಷನ್<br />
 ನ ವೈಸ್ತ್ರೈಣಾನಿ ಸಖ್ಯಾನಿ ಸಂತಿ<br />
 ಸಾಲಾವೃಕಾಣಾಂ ಹೃದಯಾನ್ಯೇತಾ ॥ -ಋಗ್ವೇದ ಘಿ, 95-15.<br />
 ಕಿಂ ಕ್ರೂರಂ? ಸ್ತ್ರೀ ಹೃದಯಂ ।<br />
 ಕಿಂ ಗೃಹಿಣಃ ಪ್ರಿಯಹಿತಾಯ? ದಾರಗುಣಾಃ ॥ <span class="text-right">ದಶಕುಮಾರಚರಿತೆ</span> 
</p>
<p class="verse">
 ಚುಚ್ಚುವಾ ಕೆರಕಿಂತ<br />
 ಕಚ್ಚುವಾ ಶುನಿ ಲೇಸು<br />
...... ಸರ್ವಜ್ಞ<br />
 ಹುಲಿಗೆ ತನ್ನ ಕಾಡೇನು ಪರರ ಕಾಡೇನು । <span class="text-right">- ಗಾದೆ</span> 
</p>
<p class="verse">ಮುಳ್ಳಿಡಿದ ಮರನೇರಿದಂತಾದುದು <span class="text-right">- ಲಕ್ಷ್ಮೀಶ, X, 24</span></p>
<p class="verse">Out of sorrow has the world been built. (and at the birth of a child or a star there is pain) <span class="text-right"><strong>- Oscar Wilde</strong>></span></p>
<p class="verse">Women is the confusion of Man <span class="text-right">- <strong>A Latin author</strong	> (Quoted in Religion and Society, p.143)</span></p>
</section>
<section class="level1 unnumbered" epub:type="chapter" role="doc-chapter" id="id-000c.2">
<h1 class="level1-title" epub:type="title">ಮುನ್ನುಡಿ</h1>
<p class="text-center"><strong>“ಲೋಕೋ ನಿಯಮ್ಯತ ಇದಾತ್ಮದಶಾಂತರೇಷು” </strong><span class="text-right">ಕಾಳಿದಾಸ</span></p>
<p>ಈ ಪುಸ್ತಕದಲ್ಲಿರುವ ಹನ್ನೆರಡು ಸಣ್ಣ ಕಥೆಗಳೂ “ಪ್ರಬುದ್ಧ ಕರ್ನಾಟಕ” ಕ್ಕಾಗಿ ಬರೆದು ಅದರಲ್ಲಿ ಆಗಿಂದಾಗ್ಗೆ ಪ್ರಕಟಿಸಿದವುಗಳು. ಅವು ಯಾವ ಯಾವ ವರ್ಷದಲ್ಲಿ ಯಾರ ಯಾರ ಹೆಸರಿನಲ್ಲಿ ಬಂದುವೆಂಬುದನ್ನು ಆಯಾ ಕಥೆಯ ಕೊನೆಯಲ್ಲಿ ಸೂಚಿಸಿದೆ.</p>
<p>ಇವುಗಳನ್ನು ಕೂಡಿಸಿ ಪುಸ್ತಕ ರೂಪದಲ್ಲಿ ಪ್ರಕಟಿಸಬೇಕೆಂಬ ಉದ್ದೇಶವಿರಲಿಲ್ಲ. ಆದರೆ ಈಗ ಹೀಗೆ ಬರಲು ಎರಡು ಸಂದರ್ಭಗಳು ಕಾರಣವಾದವು. ಮೊದಲನೆಯದು, ನನ್ನ ಮಿತ್ರರಾದ ಶ್ರೀಮಾನ್ ಕೂಡಲಿ ಚಿದಂಬರಂ ಅವರ ವಿಶ್ವಾಸದ ಒತ್ತಾಯ, ಎರಡನೆಯದು, ಈಚೆಗೆ ನನ್ನ ಜೀವನದಲ್ಲಿ ಒದಗಿದ ಒಂದು ಸಾಂಸಾರಿಕೆ ಘಟನೆ. ಅದನ್ನು ರಕ್ಷಾಪತ್ರದ ಮೇಲಣ ಚಿತ್ರದಲ್ಲಿಯೂ ಒಳಗಿನ ಕುದಿ ನೆನಪಿನಲ್ಲಿಯೂ ಕಾಣಬಹುದು. ಆ ಬಗ್ಗೆ ವಿವರಣ ರೂಪವಾಗಿ ಇಲ್ಲಿ ಎರಡು ಮಾತು ಹೇಳುವುದು ಆವಶ್ಯಕ.</p>
<p>ಸ್ವಭಾನು ಸಂವತ್ಸರದ ಮಾಘ ಶುದ್ಧ ಸಪ್ತಮಿ. ಅಂದು ಬೆಳಗ್ಗೆ ಸ್ನಾನ ಆಹ್ನಿಕಗಳನ್ನು ತೀರಿಸಿಕೊಂಡು, ಮನೆಯಲ್ಲಿ ಇರಲಾರದೆ, ಹೊರ ಹೊರಟು ಕುಕ್ಕರ ಹಳ್ಳಿಯ ಕೆರೆಯ ಏರಿಯ ಮೇಲೆ ಹೋಗುತ್ತಿದ್ದೆ. ಅಂದಿಗೆ ನನ್ನ ಮಗಳು ಕಮಲು “ಸ್ವಾಮಿ” ಯ ಪಾದವನ್ನು ಸೇರಿ ಮೂರು ತಿಂಗಳ ಮೇಲಾಗಿದ್ದರೂ ಬೆಂದೊಡಲಿನ ಕುದಿಗಾವು ಇನ್ನೂ ಆರಿರಲಿಲ್ಲ. ದೇವರು ನನಗೆ ಈ ಸಂಕಟವನ್ನು ಏಕೆ ಕೊಟ್ಟ? ನಾನು ಮಾಡಿದ ಅಂಥ ಪಾಪವೇನು? ನನ್ನ ಪಾಲಿಗೆ ಬಂದ ಎರಡು ಅಕ್ಷರ ಮೂರು ಕಾಸು ಹೊರತು ನಾನು ಸಂತೋಷಪಡತಕ್ಕದ್ದು ಮತ್ತೇನಿದೆ? ನಾನು ಕಾಣದಿದ್ದ ಕಷ್ಟವಾವುದು? ಬಾಳೆಲ್ಲಾ ಹೀಗೆ ಮೇಲಿಂದ ಮೇಲೆ ತಪಿಸುತ್ತಿರುವುದೇ ಆಗಿದೆಯಲ್ಲ! ದೇವರಿಗೆ ಏಕೆ ಕರುಣೆಯಿಲ್ಲ? ಮನಸ್ಸಿಗೆ ಪುಣ್ಯಪಾಪಾದಿಗಳ ಯಾವ ತಂಟೆ ತಾಪತ್ರಯಗಳನ್ನು ಹತ್ತಿಸಿಕೊಳ್ಳದೆ ಸ್ವಚ್ಛಂದವಾಗಿದ್ದುಕೊಂಡು ನಿರಾತಂಕವಾಗಿ ನಲಿಯುತ್ತಿರುವವರು ಇಲ್ಲವೇ ಧರ್ಮಕರ್ಮಗಳೆಂದು ಹೆದರಿಕೊಂಡು ನಡೆಯುವವರು ಸಂಕಟಪಡುವುದೇ ಆಗಿರಬೇಕೇ? ಇದರ ತತ್ವವೇನು? - ಎಂದು ಮುಂತಾದ ಪ್ರಶ್ನೆಗಳು ಸತತವಾಗಿ ಬಾಧಿಸುತ್ತಿದ್ದವು. ಇವು ಹೀಗೆ ಮನಸ್ಸನ್ನು ಕಡೆಯುತ್ತಿರುವಾಗ ಬಲಕ್ಕೆ ತಿರುಗಲು ಕೆಳಗೆ ನೀರಿನ ಅಂಚಿನಲ್ಲಿ ಒಂದು ನೋಟ ಕಣ್ಣಿಗೆ ಬಿತ್ತು.</p>
<p>ಒಬ್ಬ ಬೈರಾಗಿ ಸ್ನಾನ ಮಾಡಿ ಜಟಾ ಕೋಪೀನ ಧಾರಿಯಾಗಿ, ಶೀರ್ಣದೇಹಿಯಾದರೂ ಸ್ಥಾಣುವಿನಂತೆ, ಪದ್ಮಾಸನದಲ್ಲಿ ಕುಳಿತು ಧ್ಯಾನ ಮಾಡುತ್ತಿದ್ದಾನೆ. ಮುಂದೆ ಸಲ್ಪ ಮುಂಚೆ ಹಾಕಿದ್ದ ಸಾಂಬ್ರಾಣಿಯ ಧೂಪವು ಇನ್ನೂ ಸಣ್ಣಗೆ ಹೊಗೆಯಾಡುತ್ತಿದೆ. ಅದರ ಸುವಾಸನೆಯು ಸುತ್ತಲೂ ಸೂಕ್ಷ್ಮವಾಗಿ ಹರಡಿಕೊಂಡಿದೆ. ಅವನು ಕುಳಿತಿದ್ದದ್ದು ಕಾಡುಗಲ್ಲಿನ ಮೇಲೆ. ಬಲಕ್ಕೆ ಕಡಿದಾದ, ಕಲ್ಲು ಕಲ್ಲಾದ, ಕೊರಕಲು ಕೊಗಕಲಾದ ಏರಿ; ಎಡಕ್ಕೆ ಬಹು ದೂರದವರೆಗೆ ಒಂದೇ ಮಟ್ಟಕ್ಕೆ ಹರಡಿಕೊಂಡು ಎಳೆ ಬಿಸಿಲಿನಲ್ಲಿ ಹೊಳೆಯುತ್ತಿರುವ ಅಲೆ ಅಲೆಯಾದ ತಿಳಿನೀರು; ಅಲ್ಲಿಂದಾಚೆಗೆ ಹಸುರು ಹುಲ್ಲು ಬೆಳೆದಿರುವ ಬೋರೆ; ಅದರ ಮೇಲುಗಡೆಗೆ ಪೂರ್ವ ಪಶ್ಚಿಮವಾಗಿ ಉದ್ದಕ್ಕೂ ಹೋಗುತ್ತಿರುವ ರಾಜ ಮಾರ್ಗ; ಅದಕ್ಕೆ ಸೇರಿದಂತೆ ನಿಂತಿರುವ ಒಂದು ಭವ್ಯಭವನ; ಅದರ ಮೇಲೆ ಶೂನ್ಯವಾದ ಅನಂತವಾದ ನೀಲಾಕಾಶ. ಇವುಗಳ ನಡುವೆ ‘ನಿವಾತ ನಿಷ್ಕಂಪ ಪ್ರದೀಪ'ದಂತೆ ಧ್ಯಾನಮಗ್ನನಾಗಿ ಕುಳಿತಿರುವ ನಿಶ್ಚಲಮೂರ್ತಿ. (ಅವನ ಪದತಲದಲ್ಲಿರುವ ಕಮಲವು ಕಲ್ಪಿತ; ಭಗವಂತನ ಸಾನ್ನಿಧ್ಯವನ್ನು ಸೇರಿದ್ದ ಕಿರುಜೀವದ ಪ್ರತೀಕ.) ಅವನು ತನ್ನ ಆ ಧ್ಯಾನ ಮೌನದಿಂದ, ಸಣ್ಣಗೆ ಹಾಯುತ್ತಿದ್ದ ಧೂಪದ ಹೊಗೆಯನ್ನು ಮುಂದಿಟ್ಟುಕೊಂಡು, ನನ್ನ ಸಮಸ್ಯೆಗೆ ಒಂದು ವಿಧವಾದ ಉತ್ತರವನ್ನು ಚೋದಿಸಿದಂತಾಯಿತು.</p>
<p>ಭಗವಂತನ ಸೃಷ್ಟಿ ಚಿತ್ರವಿಚಿತ್ರವಾಗಿದೆ. ಅದರಲ್ಲಿ ಒಂದೊಂದು ವಸ್ತುವಿನ ಸ್ವರೂಪ ಒಂದೊಂದು ಬಗೆಯದು. ಅದು ಏಕೆ ಹಾಗಿದೆಯೋ, ಹಾಗಿರಬೇಕೋ, ಅವನಿಗೇ ಗೊತ್ತು! ಜಟಕಾ ಗಾಡಿಯ ಕುದುರೆ ಲಂಗು ಲಗಾಮುಗಳನ್ನು ಕಟ್ಟಿಸಿಕೊಂಡು ದುಡಿದೇ ದುಡಿಯುತ್ತದೆ; ಪಟ್ಟದ ಕುದುರೆ ವಸ್ತ್ರಾಭರಣಭೂಷಿತವಾಗಿ ರಾಜವೈಭವದಿಂದ ಪೂಜೆ ಮಾಡಿಸಿಕೊಳ್ಳುತ್ತದೆ. ಆಡು ಬಡಜಂತುವಾಗಿದ್ದು ಬೆಳಗೆದ್ದರೆ ಅಸಹಾಯವಾಗಿ ಕಟುಕನ ಕೈಯಲ್ಲಿ ಕಡಿಸಿಕೊಳ್ಳುತ್ತದೆ. ಆನೆ ಬೃಹದಾಕಾರ ತಳೆದು ಅರಮನೆ ಗುರುಮನೆಗಳ ಮುಂದೆ ಘನಗಂಭೀರವಾಗಿ ಬಾಳುತ್ತದೆ. ಮೊಲ್ಲೆ ಮಲ್ಲಿಗೆ, ಸಂಪಗೆ, ಜಾಜಿ ಹೂವುಗಳು ಮೃದುಮೃದುವಾಗಿ, ಬಣ್ಣಬಣ್ಣವಾಗಿ, ಸುವಾಸನೆಯನ್ನು ಬೀರಿ ಪೂಜಾವಸ್ತುವಾಗುತ್ತವೆ; ತೆಂಗು ಹೊಂಗೆ ಮುಂತಾದ ಹೂಗಳು ಒರಟಾಗಿ, ಕಟುವಾಗಿ, ತಾವಾಗಿ ಉದುರಿ ತಿಪ್ಪೆಯಂತೆ ಬಿದ್ದಿದ್ದರೂ ಕೇಳುವವರಿಲ್ಲದೆ, ದಾರಿಹೋಕರು ಅವನ್ನು ಕಚಪಚನೆ ತುಳಿದು ಹಾಕುತ್ತಾರೆ. ಅದರ ಜನ್ಮ ಹಾಗೇ, ಇದರ ಜನ್ಮ ಹೀಗೇ, ಹೂವು ದೇವರ ತಲೆಯ ಮೇಲೆ ಕೂತು ಬಾಡಿ ನಿರ್ಮಾಲ್ಯವಾಗಬೇಕು; ಸಾಂಬ್ರಾಣಿ ಅವನ ಮುಂದೆ ಬೆಂಕಿಗೆ ಬಿದ್ದು ಕುದಿದು ಹೊಗೆಯಾಡಿ ಅದೃಶ್ಯವಾಗಬೇಕು: ಆಗಲೇ ಅದಕ್ಕೆ ಮುಗಿವು, ಮುಕ್ತಿ; ಆಗಲೇ ಪ್ರಾಯಶಃ, ಅದರ ಜನ್ಮ ಸಾರ್ಥಕ, ಸೃಷ್ಟಿ ಸಫಲ. ಅದನ್ನು ಹೂವಿನಂತೆ ನೋಯಿಸದ ಹಾಗೆ ಮುಡಿದರೆ ಅದರಿಂದ ವಾಸನೆ ಹೊರಟೀತೇ? ಹರಡೀತೇ? ಕುಟ್ಟಿದರೆ, ಕೇರಿದರೆ ಬಂದೀತೇ? ಬೆಂಕಿಗೇ ಹಾಕಬೇಕು; ಆಗ ಅದು ತನ್ನ ಸುವಾಸನೆಯನ್ನು ಕೊಟ್ಟು ಅದೃಶ್ಯವಾಗಬೇಕು. ಈ ಅಗ್ನಿಸಂಸ್ಕಾರ ಅದಕ್ಕೆ ಉಪಕಾರವೋ ಅಪಕಾರವೋ, ಸುಖವೋ ಕಷ್ಟವೋ, ಹೇಳಬಲ್ಲವರಾರು? ಸಾಂಬ್ರಾಣಿಯು ಒರಟು ಪದಾರ್ಥ-ಅತ್ತಲಾಗಿ ಕಲ್ಲಲ್ಲ, ಇತ್ತಲಾಗಿ ಮಣ್ಣಲ್ಲ. ಅದರಲ್ಲಿ ಅಂದವಿಲ್ಲ, ಚಂದವಿಲ್ಲ; ಬಣ್ಣವಿಲ್ಲ, ಬೆಡಗಿಲ್ಲ; ಹೂವು ಸುಂದರವಾಗಿದ್ದು, ರಸರಸವಾಗಿ ಮಕರಂದದಿಂದೊಡಗೂಡಿ, ಮುಟ್ಟಿದರೆ, ಮುಡಿದರೆ, ನಲುಗಿ, ಬಾಡಿ ನಿರ್ಮಾಲ್ಯವಾಗುತ್ತದೆ. ಇದು ಅದರಲ್ಲಿ ಒಂದು ಗುಣವೇ? ಇದಕ್ಕಾಗಿ ಹೂವಿಗೆ ಶ್ಲಾಘನೆ ಸಲ್ಲಬೇಕೇ? ಸಾಂಬ್ರಾಣಿ ಶುಷ್ಕವಾಗಿ ಕಟುಕಲಾಗಿದ್ದು ಬೆಂಕಿಯ ಮೇಲೆ ಹಾಕಿ ಸುಟ್ಟ ಹೊರತು ವಾಸನೆ ತೋರದು; ಇದು ಅದರಲ್ಲಿ ಒಂದು ದೋಷವೇ? ಇದಕ್ಕಾಗಿ ಸಾಂಬ್ರಾಣಿಗೆ ದೂಷಣೆ ಸಲ್ಲಬೇಕೇ? ಶಿಕ್ಷೆಯಾಗಬೇಕೇ? ಶಿಕ್ಷೆರಕ್ಷೆಗಳು, ಕಷ್ಟಸುಖಗಳು, ಯಾರು ಯಾರಿಗೆ ಲಭಿಸುತ್ತವೆಯೋ, ಏಕೆ ಲಭಿಸುತ್ತವೆಯೋ, ಹೇಗೆ ಲಭಿಸುತ್ತವೆಯೋ, ಅವು ಯಾರ ಕೈಯಲ್ಲಿವೆಯೋ! ಯಾವುದು ಸರಿಯೋ ಯಾವುದು ತಪ್ಪೋ, ಯಾವುದು ಗುಣವೋ ಯಾವುದು ದೋಷವೋ, ಅವಕ್ಕೆ ಯಾರು ಜವಾಬುದಾರರೋ, ಏನು ಫಲವೋ! ಭಗವದ್ಗೀತೆಯು</p>
<p class="verse">
 ಪ್ರಕೃತೇಃ ಕ್ರಿಯಮಾಣಾನಿ ಗುಣೈಃ ಕರ್ಮಾಣಿ ಸರ್ವಶಃ ।<br />
 ಅಹಂಕಾರವಿಮೂಢಾತ್ಮಾ ಕರ್ತಾಹಮಿತಿ ಮನ್ಯತೇ ॥ <span class="verse-num">-೩.೨೭.</span> 
</p>
<p>ಎಂದು ಹೇಳುತ್ತದೆ. ಕರ್ತೃ ಯಾರಾದರೂ ಆಗಲಿ, ದಾತೃ ಯಾರಾದರೂ ಆಗಲಿ, ಭೋಕ್ತೃವಂತೂ ಜೀವ. ಹೀಗೇಂದು ಜೀವವು ಜಗನ್ನಿಯಾಮಕನ ಕೈಯಲ್ಲಿ ಜಗಳವಾಡುವುದು ಸಾಧ್ಯವೇ? ಮುಷ್ಕರ ಹೂಡಿ ಗೆಲ್ಲುವುದು ಸಾಧ್ಯವೇ?- ಅವನು ತನ್ನ ಸಂಕಲ್ಪವನ್ನು ನೆರವೇರಿಸಿಕೊಳ್ಳಲಿ! ಲೀಲೆ ನಡೆಸಲಿ! ಅಸಹಾಯನಾದ ನರಜಂತು ಇನ್ನೇನೆನ್ನ ಬಲ್ಲ?</p>
<p>ಈ ಜೀವ ಕುದಿಕುದಿದು ಪಡೆದ ಒಂದು ಸಂಸ್ಕಾರದ ಕುರುಹೇ ಆ ಚಿತ್ರ; ಅದರ ನೆನಪೇ ಈ ಪುಸ್ತಕ.</p>
<p>ಈ ಚಿತ್ರವನ್ನು ನನ್ನ ಪ್ರಾರ್ಥನೆಯಂತೆ, ಆ ಸ್ಥಳದಲ್ಲಿಯೇ ಕುಳಿತು ಗುರುತುಮಾಡಿಕೊಂಡು ಹೋಗಿ, ಚಿತ್ರಿಸಿಕೊಟ್ಟ ಶ್ರೀಮಾನ್ ಎಂ.ಎಸ್. ಪುರುಷೋತ್ತಮರಾಯರಿಗೂ, ಈ ಪುಸ್ತಕವನ್ನು ಶ್ರದ್ಧೆವಹಿಸಿ ಪ್ರಕಟಿಸಿದ ಶ್ರೀಮಾನ್ ಕೂಡಲಿ ಚಿದಂಬರಂ ಅವರಿಗೂ ನಾನು ಕೃತಜ್ಞನಾಗಿದ್ದೇನೆ.</p>
<p class="no-indent">ಮೈಸೂರು<br />೧೫-೪-೧೯೪೮</p>
<p class="text-right"><strong>ಎ.ಆರ್. ಕೃಷ್ಣ ಶಾಸ್ತ್ರಿ</strong></p>
</section>
<section class="level1 unnumbered" epub:type="chapter" role="doc-chapter" id="id-000c.3">
<h1 class="level1-title" epub:type="title">ಕೃತಜ್ಞತೆ</h1>
<p>'ಪ್ರಬುದ್ಧ ಕರ್ನಾಟಕ’ ದಲ್ಲಿ ಪ್ರಕಟವಾಗಿರುವ ಕಥೆಗಳನ್ನೆಲ್ಲ ಒಟ್ಟುಗೂಡಿಸಿ ಒಂದೆರಡು ಸಂಪುಟಗಳಲ್ಲಿ ಪ್ರಕಟಿಸುವುದು ಸೂಕ್ತವೆಂಬ ಒಂದು ಸಲಹೆ ಕೆಲವು ವರ್ಷಗಳ ಹಿಂದೆ ಬಂತು. ಆ ಸಲಹೆಯ ರೀತಿಯನ್ನನುಸರಿಸಿ ಕಥೆಗಳನ್ನು ಸಂಗ್ರಹಿಸಿ ಪ್ರಕಟಿಸಲು ಹಲವು ಕಾರಣಗಳಿಂದ ಸಾಧ್ಯವಾಗಲಿಲ್ಲ. ಆದರೆ ಆ ಪತ್ರಿಕೆಯಲ್ಲಿ ಅಚ್ಚಾದ ಕಥೆಗಳನ್ನು ಅದೇ ಕಥೆಗಾರರ ಇತರ ಕಥೆಗಳೊಡನೆ ಕೂಡಿಸಿ ಪ್ರಕಟಿಸುವ ಪ್ರಯತ್ನದ ಫಲವಾಗಿ, ಕಳೆದ ಒಂದೆರಡು ವರ್ಷಗಳಲ್ಲಿ ‘ಇದ್ದರೂ ಇರಬಹುದು' ಮತ್ತು 'ರುದ್ರವೀಣೆ' ಎಂಬ ಎರಡು ಕಥಾಸಂಗ್ರಹಗಳು ಕಾವ್ಯಾಲಯದಿಂದ ಹೊರಬಿದ್ದಿವೆ. ಅವಕ್ಕೂ ಮೊದಲೆ, ಮೂರು ನಾಲ್ಕು ವರ್ಷಗಳ ಹಿಂದೆಯೆ, ‘ಶ್ರೀಪತಿ'ಯವರ ಕಥಾಸಂಕಲವನ್ನು ತರಬೇಕೆಂಬ ಅಪೇಕ್ಷೆಯಿತ್ತು. ‘ಶ್ರೀಪತಿ'ಯವರ ವಿಶ್ವಾಸದಿಂದ ಆ ಇಷ್ಟ ಈಗ ನೆರವೇರುತ್ತಿದೆ. ಇದಕ್ಕಾಗಿ ನಾನು ಶ್ರೀಯುತರಿಗೆ ಕೃತಜ್ಞನಾಗಿದ್ದೇನೆ. ಅಲ್ಲದೆ ಕಥೆಗಾರರು ಸ್ವಂತ ಶ್ರಮವನ್ನು ಲೆಕ್ಕಿಸದೆ, ಕಥೆಗಳ ಕರಡುಗಳನ್ನು ನನ್ನ ಸಮಯಕ್ಕೆ ಅನುಕೂಲವಾಗಿ, ಸಂತೋಷದಿಂದ ಅತಿ ಶೀಘ್ರವಾಗಿ ತಿದ್ದಿಕೊಟ್ಟು, ಈ ಪುಸ್ತಕದ ಪ್ರಕಟಣೆಯಲ್ಲಿ ವಿಶೇಷವಾಗಿ ನೆರವಾಗಿದ್ದಾರೆ. ಈ ಎಲ್ಲ ಉಪಕಾರಗಳಿಗಾಗಿ ನಾನು 'ಶ್ರೀಪತಿ'ಯವರಿಗೆ ಋಣಿಯಾಗಿದ್ದೇನೆ.</p>
<p>ಈಗಿನ ಕನ್ನಡ ಸಾಹಿತ್ಯದಲ್ಲಿ ಹೆಸರಾದ ಅನೇಕ ಸಾಹಿತ್ಯ ಕೃತಿಗಳು, ಮೊದಲು, 'ಪ್ರಬುದ್ಧ ಕರ್ನಾಟಕ’ ದಲ್ಲಿ ಬೆಳಕು ಕಂಡು, ಜನರಿಗೆ ಪ್ರಿಯವಾಗಿ, ಆಯಾ ಸಾಹಿತ್ಯ ರೂಪಗಳಲ್ಲಿ ಒಂದು ಬಗೆಯ ಮಾದರಿಯಾದವು. ಈ ಸಂಗ್ರಹದ ಕಥೆಗಳೂ ಸಹ ಅದೇ ಪತ್ರಿಕೆಯಲ್ಲಿ ಬಹುಕಾಲದ ಹಿಂದಿನಿಂದ ಆಗಾಗ್ಗೆ ಪ್ರಕಟವಾದವು. ಈ ಕಥೆಗಳು ತಮ್ಮದೇ ಆದ ಒಂದು ವ್ಯಕ್ತಿತ್ವದಿಂದ ಕೂಡಿವೆಯೆಂಬುದನ್ನು ಓದುಗರು ಮನಗಾಣದಿರಲಾರರು. ಜೀವನದ ಕಷ್ಟಕಾರ್ಪಣ್ಯಗಳು ಕಥೆಗಾರರ ಮನಸ್ಸನ್ನು ಕರಗಿಸಿವೆ. ಬಹುಶಃ ಇಲ್ಲಿನ ಕಥೆಗಳಲ್ಲೆಲ್ಲ ಒಂದಲ್ಲ ಒಂದು ರೀತಿಯ ಕ್ಲೇಶದಿಂದ ಕೂಡಿರುವ ಸನ್ನಿವೇಶಗಳನ್ನು ಕಾಣಬಹುದು. ಜೀವನದಲ್ಲಿ ಕ್ಲೇಶ ಇರಬೇಕೆ? ಅದು ಅಪರಿಹಾರ್ಯವೆ? ಅದರ ಉದ್ದೇಶವೇನು? ಎಂಬ ಪ್ರಶ್ನೆಗಳಿಗೆ ಸಮಾಧಾನವನ್ನು ಕಥೆಗಳಲ್ಲಿ ಅರಸಬಹುದು. ಮುನ್ನುಡಿಯಲ್ಲಿಯೂ ಅದರ ವಿವರಣೆಯನ್ನು ನೋಡಬಹುದು. ಸಂಕಟದ ತೀಕ್ಷ್ಣತೆಯನ್ನು ಮರೆಸದಿದ್ದರೂ ಸೌಮ್ಯಗೊಳಿಸುವ ಒಂದು ಸಹಜ ಹಾಸ್ಯದ ಸೂತ್ರ ಈ ಕಥೆಗಳಲ್ಲಿದೆ. “ಪ್ರಬುದ್ಧ ಕರ್ನಾಟಕ'ದ ಓದುಗರಿಗೆ ಆ ಹಾಸ್ಯ ಬಹು ಕಾಲದಿಂದ ಪರಿಚಿತವಾದುದು. ಕನ್ನಡಿಗರು ಈ ಉತ್ತಮ ಕೃತಿಯನ್ನು ಆದರದಿಂದ ಬರಮಾಡಿಕೊಳ್ಳುವರೆಂದು ನಂಬಿದ್ದೇವೆ.</p>
<p class="no-indent">ಮೈಸೂರು<br />೨೨-೪-೧೯೪೮</p>
<p class="text-right"><strong>ಕೂಡಲಿ ಚಿದಂಬರಂ</strong></p>
</section>
</body>
</html>
