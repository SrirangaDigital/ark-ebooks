<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ನಿರ್ಮಲ ಭಾರತೀ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 unnumbered" epub:type="chapter" role="doc-chapter" id="id-000b">
		<p class="verse">
			ನಮಿಸಿ ನಾರಾಯಣನ ನರನ ಪುರುಷೋತ್ತಮನ ।<br />
			ವ್ಯಾಸವಾಗ್ದೇವಿಯರ ಬಳಿಕ ಪೇಳ್ವುದು ಜಯವ ॥
		</p>
		<p class="text-center"><strong>೧</strong></p>
		<p>ಹಿಂದೆ ಶಂತನುವೆಂಬ ದೊರೆ ಇದ್ದನು. ಅವನಿಗೆ ಗಂಗೆ ಸತ್ಯವತಿ ಎಂಬ ಇಬ್ಬರು ಹೆಂಡತಿಯರಿದ್ದರು. ಗಂಗೆಯಲ್ಲಿ ಭೀಷ್ಮನೆಂಬ ಮಗ ಹುಟ್ಟಿದನು. ಸತ್ಯವತಿಯಲ್ಲಿ ಚಿತ್ರಾಂಗದ ವಿಚಿತ್ರವೀರ್ಯ ಎಂಬ ಮಕ್ಕಳು ಹುಟ್ಟಿದರು. ಭೀಷ್ಮನು ಮದುವೆ ಮಾಡಿಕೊಳ್ಳಲಿಲ್ಲ; ದೊರೆಯೂ ಆಗಲಿಲ್ಲ. ಅವನ ತಮ್ಮ ವಿಚಿತ್ರವೀರ್ಯನಿಗೆ ಧೃತರಾಷ್ಟ್ರ ಪಾಂಡು ಎಂಬ ಮಕ್ಕಳಾದರು. ಧೃತರಾಷ್ಟ್ರನಿಗೆ ಗಾಂಧಾರಿಯೆಂಬ ಹೆಂಡತಿಯಲ್ಲಿ ದುರ್ಯೋ ಧನ ದುಶ್ಯಾಸನ ಮುಂತಾದ ನೂರುಜನ ಮಕ್ಕಳಾದರು. ಅವರೇ ಕೌರವರು. ಪಾಂಡುವಿಗೆ ಇಬ್ಬರು ಹೆಂಡತಿಯರು ; ಅವರ ಹೆಸರು ಕುಂತಿ, ಮಾದ್ರಿ; ಕುಂತಿಗೆ ಧರ್ಮರಾಯ, ಭೀಮ, ಅರ್ಜುನ ಎಂಬ ಮೂರು ಮಕ್ಕಳಾದರು ; ಮಾದ್ರಿಗೆ ನಕುಲ ಸಹದೇವ ಎಂಬ ಇಬ್ಬರು ಮಕ್ಕಳಾದರು. ಈ ಐದು ಜನಕ್ಕೂ ಒಟ್ಟಿಗೆ ಪಾಂಡವರೆಂದು ಹೆಸರು. ಪಂಚ ಪಾಂಡವರು ಎಂದರೆ ಐದುಜನ ಪಾಂಡವರು ಎಂದು ಅರ್ಥ.</p>
		<p>ಧೃತರಾಷ್ಟ್ರನು ಹುಟ್ಟುವಾಗಲೇ ಎರಡು ಕಣ್ಣೂ ಕಾಣದ ಕುರುಡನಾಗಿ ಹುಟ್ಟಿದನು. ಆದ್ದರಿಂದ ಅವನು ಅಣ್ಣನಾದರೂ ದೊರೆಯಾಗಲಿಲ್ಲ; ಅವನ ತಮ್ಮ ಪಾಂಡುವೇ ದೊರೆಯಾದನು. ಆದರೆ ಅವನು ಹೆಚ್ಚುದಿನ ಬದುಕಿರಲಿಲ್ಲ; ಆಮೇಲೆ ಧೃತರಾಷ್ಟ್ರನೇ ದೊರೆಯಾಗಬೇಕಾಯಿತು. ಭೀಷ್ಮನು ಹುಡುಗರಾಗಿದ್ದ ಕೌರವರಿಗೂ ಪಾಂಡವರಿಗೂ ವಿದ್ಯೆಬುದ್ದಿಗಳನ್ನು ಕಲಿಸಿ, ಅವರನ್ನು ಸಾಕಿದನು.</p>
		<p>ಕುಂತಿಯು ಪಾಂಡುವನ್ನು ಮದುವೆ ಮಾಡಿಕೊಳ್ಳುವುದಕ್ಕೆ ಮುಂಚೆಯೇ ಸೂರ್ಯನನ್ನು ಬೇಡಿಕೊಂಡು ಕರ್ಣನೆಂಬ ಮಗುವನ್ನು ಪಡೆದಿದ್ದಳು. ಅದು ಗಂಗೆಯಲ್ಲಿ ತೇಲಿಕೊಂಡು ಹೋಗುತ್ತಿರಲು, ಒಬ್ಬ ಬೆಸ್ತರವನು ಎತ್ತಿಕೊಂಡು ಬಂದು ಸಾಕಿದನು. ಆದ್ದರಿಂದ ಎಲ್ಲರೂ ಅವನನ್ನು ಬೆಸ್ತರವನ ಮಗ ಎಂದೇ ತಿಳಿದುಕೊಂಡಿದ್ದರು. ನಿಜವಾಗಿ, ಅವನು ಕುಂತಿಯ ಹಿರಿಯ ಮಗ; ಆದ್ದರಿಂದ ಧರ್ಮರಾಯ ಭೀಮ ಮುಂತಾದ ಪಂಚ ಪಾಂಡವರಿಗೆ ಅಣ್ಣ.</p>
		<p>ಇವರೆಲ್ಲರೂ ಹಸ್ತಿನಾವತಿ ಎಂಬ ನಗರದಲ್ಲಿ ಆಟಪಾಟಗಳನ್ನು ಆಡುತ್ತಿದ್ದರು; ಬಿಲ್ಲಿಗೆ ಬಾಣ ಹೂಡಿ ಹೊಡೆಯುವುದನ್ನು ಕಲಿಯುತ್ತಿದ್ದರು ; ಹಾಗೆ ಕುಸ್ತಿ ಮಾಡುವುದು, ಗದೆಯಿಂದ ಹೊಡೆದಾಡುವುದು, ಮುಂತಾದವನ್ನೂ ಕಲಿಯುತ್ತಿದ್ದರು; ಏಕೆಂದರೆ ಅವರು ಮುಂದೆ ದೊರೆಗಳಾದಾಗ ಯುದ್ದ ಮಾಡಬೇಕಾದರೆ ಅದೆಲ್ಲಾ ಬೇಕಾಗಿತ್ತು.</p>
		<p>ಅವರಲ್ಲೆಲ್ಲಾ ಭೀಮನು ತುಂಬ ಗಟ್ಟಿ. ಇನ್ನೂ ಮಗುವಾಗಿದ್ದಾಗ ಅವನು ಒಂದು ಚಪ್ಪಡಿಯ ಕಲ್ಲಿನ ಮೇಲೆ ಬಿದ್ದನಂತೆ. ಅವರ ಅಮ್ಮ ಮಗುವಿಗೆ ಏನಾಯಿತೋ ಎಂದು ಹೆದರಿಕೊಂಡು ಓಡಿಬಂದಳು ; ಮಗುವಿಗೆ ಏನೂ ಆಗಿರಲಿಲ್ಲ; ಅದಕ್ಕೆ ಬದಲಾಗಿ ಕಲ್ಲೇ ಒಡೆದು ಎರಡು ಪಾಲಾಗಿತ್ತಂತೆ; ದೊಡ್ಡವನಾದ ಮೇಲೆ ಅವನು ಮರಗಳನ್ನೇ ಬುಡಸಹಿತವಾಗಿ ಕಿತ್ತುಕೊಂಡು ಬಂದು ತನ್ನ ಶತ್ರುಗಳನ್ನು ಬಡಿದುಹಾಕುತ್ತಿದ್ದನಂತೆ. ಹುಡುಗರೆಲ್ಲರೂ ಮರಕೋತಿ ಆಟ ಆಡುತ್ತಿದ್ದಾಗ ಅವನು ಬಂದು ಮರವನ್ನು ಬಲವಾಗಿ ಅಲ್ಲಾಡಿಸಿದರೆ, ಅವರೆಲ್ಲರೂ ಮರದ ಮೇಲಿಂದ ತುಪುತುಪನೆ ಬಿದ್ದು ಕೈಕಾಲು ಮುರಿದುಕೊಳ್ಳುತ್ತಿದ್ದರಂತೆ ; ಆದ್ದರಿಂದ ಅವನನ್ನು ಕಂಡರೆ ಎಲ್ಲರಿಗೂ ಹೆದರಿಕೆ. ಅವನ ಅಣ್ಣ ಧರ್ಮರಾಜ ತುಂಬ ಒಳ್ಳೆಯವನು; ಸಾಧು. ಯಾರ ತಂಟೆಗೂ ಬರುತ್ತಿರಲಿಲ್ಲ; ಭೀಮನ ತಮ್ಮ ಅರ್ಜುನ ಬಾಣ ಬಿಡುವುದರಲ್ಲಿ ತುಂಬ ಗಟ್ಟಿಗನಾದನು ; ಭೀಮನು ಗದೆ ತಿರುಗಿಸುವುದರಲ್ಲಿ ಗಟ್ಟಿಗನಾದನು; ಅವನು ದೊಡ್ಡವನಾದ ಮೇಲೆ, ಗದೆಯಿಂದ ಆನೆಗಳನ್ನು ಅಪ್ಪಳಿಸಿದರೆ, ಅವು ಅಪ್ಪಚ್ಚಿಯಾಗಿ ಹೋಗುತ್ತಿದ್ದುವು. ಇವರೆಲ್ಲರಿಗೂ ಬಿಲ್ಲಿನ ವಿದ್ಯೆಯನ್ನೂ ಯುದ್ಧ ಮಾಡುವುದನ್ನೂ ಹೇಳಿಕೊಟ್ಟವರು ದ್ರೋಣಾಚಾರ್ಯರು. ಅವರು ಹಸ್ತಿನಾವತಿಗೆ ಬಂದಾಗ ಈ ಹುಡುಗರೆಲ್ಲಾ ಊರ ಹೊರಗೆ ಬಯಲಿನಲ್ಲಿ ಚಿಣ್ಣಿ ಆಟ ಆಡುತ್ತಿದ್ದರಂತೆ; ಚಿಣ್ಣಿ ಹೋಗಿ ಒಂದು ಬಾವಿಯಲ್ಲಿ ಬಿದ್ದು ಬಿಟ್ಟಿತು; ಅದನ್ನು ತೆಗೆಯಲಾರದೆ ಎಲ್ಲರೂ ಬಾವಿಯ ಹತ್ತಿರ ನಿಂತುಕೊಂಡಿದ್ದರು. ದ್ರೋಣರು ಅಲ್ಲಿಗೆ ಬಂದು ಹುಲ್ಲುಕಡ್ಡಿಗಳನ್ನು ಮಂತ್ರ ಹಾಕಿ ಬಾವಿಯ ಒಳಕ್ಕೆ ಬಿಟ್ಟು ಅವುಗಳಿಂದ ಚಿಣ್ಣಿಯನ್ನು ಕಟ್ಟಿ ಮೇಲಕ್ಕೆ ತಂದುಕೊಟ್ಟರಂತೆ.</p>
		<figure>
	<img src="images/0003.jpg" alt="image" />
			<figcaption>ಭೀಷ್ಮನು ತನಗೆ ಮದುವೆ ಬೇಡ, ರಾಜ್ಯ ಬೇಡ, ಎನ್ನುತ್ತಿದ್ದಾನೆ.</figcaption>
</figure>
		<p>ಅವರಿಗೆ ಅರ್ಜುನನನ್ನು ಕಂಡರೆ ತುಂಬ ಪ್ರೀತಿ ; ಏಕೆಂದರೆ ಅವನು ಬಾಣಬಿಡುವುದರಲ್ಲಿ ಅಷ್ಟು ಬುದ್ದಿವಂತ ; ಗುರಿ ಇಟ್ಟು ಹೊಡೆಯುವುದರಲ್ಲಿ ಅಷ್ಟು ಗಟ್ಟಿಗ; ಒಂದು ದಿನ ದ್ರೋಣನು ಹುಡುಗರನ್ನೆಲ್ಲಾ ಗುರಿಯಿಟ್ಟು ಹೊಡೆಯುವುದರಲ್ಲಿ ಪರೀಕ್ಷೆ ಮಾಡಿದನು. ಒಂದು ಮರದ ಮೇಲೆ ಒಂದು ಬಣ್ಣದ ಹಕ್ಕಿಯನ್ನು ಕಟ್ಟಿ, ಒಬ್ಬೊಬ್ಬರನ್ನಾಗಿಕರೆದು ಗುರಿಯಿಟ್ಟು ನೋಡಿ ಎಂದು ಹೇಳಿದನು. ಅವರು ನೇರವಾಗಿ ಗುರಿಯಿಡಲಾರದೆ ಹೋದರು. ಅರ್ಜುನನೊಬ್ಬನುಮಾತ್ರ ಚೆನ್ನಾಗಿ ಗುರಿಯಿಟ್ಟನು. ಅವನಿಗೆ ಅದರ ತಲೆಯೊಂದೇ ಕಾಣುತ್ತಿತ್ತು; ಇನ್ನೇನೂ ಕಾಣುತ್ತಿರಲಿಲ್ಲ; ಆಗ ಬಾಣ ಹೊಡೆಯಲು ಅದು ಕೆಳಗೆ ಬಿತ್ತು.</p>
		<p>ಭೀಮ ಅರ್ಜುನ ಇವರನ್ನು ಕಂಡರೆ ದುರ್ಯೋಧನನಿಗೆ ತುಂಬ ಹೊಟ್ಟೆಯಕಿಚ್ಚು ; ಏಕೆಂದರೆ ತಾನು ಅವರಷ್ಟು ಗಟ್ಟಿಗನಲ್ಲ ; ಭೀಮನನ್ನು ಕಂಡರಂತೂ ತುಂಬ ಹೆದರಿಕೆ. ಆದ್ದರಿಂದ ಅವನನ್ನು ಮೋಸಮಾಡಿ ಕೊಲ್ಲಲು ಏನೇನೋ ಮಾಡಿದನು. ಅವನು ನಿದ್ರೆ ಮಾಡುತ್ತಿದ್ದಾಗ ಅವನ ಕೈಕಾಲುಗಳನ್ನು ಕಟ್ಟಿ ಆಳವಾದ ನೀರಿನಲ್ಲಿ ಮುಳುಗಿಸಿದನು; ಅವನು ತನ್ನನ್ನು ಕಟ್ಟಿದ್ದ ಹಗ್ಗಗಳನ್ನೆಲ್ಲಾ ಕಿತ್ತುಕೊಂಡು ಮೇಲಕ್ಕೆ ಬಂದನು ; ಇನ್ನೊಂದು ಸಲ ಅವನು ಮಲಗಿದ್ದಾಗ ಅವನ ಮೇಲೆ ಹಾವುಗಳನ್ನು ಹಾಕಿ ಕಡಿಸಿದನು. ಅವನ ಚರ್ಮ ಎಷ್ಟು ಗಟ್ಟಿಯಾಗಿತ್ತೆಂದರೆ, ಹಾವುಗಳಿಗೆ ಅವನನ್ನು ಕಡಿಯುವುದಕ್ಕೆ ಆಗಲಿಲ್ಲ. ಅವನೇ ಅವುಗಳನ್ನೆಲ್ಲಾ ಕೊಂದುಹಾಕಿದನು. ಅವನು ತಿಂಡಿಪೋತ; ಅದನ್ನು ತಿಳಿದು ದುರ್ಯೋಧನನು ಅವನಿಗೆ ವಿಷ ಹಾಕಿದ ತಿಂಡಿಗಳನ್ನು ಕೊಟ್ಟನು; ಅವನು ತುಂಬ ಬಲಶಾಲಿಯಾಗಿದ್ದದ್ದರಿಂದ ತಿಂಡಿಯ ಜೊತೆಯಲ್ಲಿಯೇ ವಿಷವೂ ಅರಗಿ ಹೋಯಿತು. ಅವನಿಗೆ ಏನೂ ಆಗಲಿಲ್ಲ. ಆದ್ದರಿಂದ ದುರ್ಯೋಧನನಿಗೆ ಅವನ ಮೇಲೆ ಹೊಟ್ಟೆಯ ಕಿಚ್ಚು, ಭಯ, ದ್ವೇಷ ಎಲ್ಲಾ ಹೆಚ್ಚಾಯಿತು. ತಾನೂ ಅವನಂತೆ ಗದೆಯ ಹೋರಾಟವನ್ನು ಕಲಿತು ಅವನನ್ನು ಒಂದು ದಿನ ಅದರಿಂದಲೇ ಬಡಿಯಬೇಕೆಂದಿದ್ದನು. ಕರ್ಣನು ಇವರ ಜೊತೆ ಸೇರುತ್ತಿರಲಿಲ್ಲ. ಅವನು ಪರಶುರಾಮನ ಹತ್ತಿರ ಹೋಗಿ ಅವರಿಂದ ಬಿಲ್ಲ ವಿದ್ಯೆಯನ್ನು ಕಲಿತನು.</p>
		<p>ಒಂದು ದಿನ ರಾತ್ರಿ ಅರ್ಜುನನು ಊಟ ಮಾಡುತ್ತಿದ್ದಾಗ ದೀಪ ಆರಿಹೋಯಿತು; ಕತ್ತಲಲ್ಲೇ ಊಟಮಾಡುತ್ತಿದ್ದನು ; ತುತ್ತನ್ನು ಎಸೆದುಕೊಂಡರೆ ಅದು ನೇರವಾಗಿ ಬಾಯಿಗೇ ಹೋಗುತ್ತಿತ್ತು; ಆಗ ಅವನಿಗೆ ಒಂದು ಯೋಚನೆ ಬಂತು; ಬಾಣವನ್ನೂ ಹೀಗೇ ಕತ್ತಲಲ್ಲಿ ಏಕೆ ಹೊಡೆಯಬಾರದು ? ಆಗ ಹಗಲೂ ರಾತ್ರಿಯೂ ಅಭ್ಯಾಸಮಾಡಬಹುದು ; ಹೀಗೆ ಅವನು ರಾತ್ರಿಯ ಹೊತ್ತು ಹೊಡೆಯುತ್ತಿದ್ದ ಬಾಣದ ಸದ್ದನ್ನು ಕೇಳಿ ದ್ರೋಣನಿಗೆ ತುಂಬ ಸಂತೋಷವಾಯಿತು; ಅವನು ಅರ್ಜುನನನ್ನು ಕರೆದು “ಮಗು ! ನೀನು ತುಂಬ ಬುದ್ದಿವಂತ; ಬಿಲ್ಲಿನಲ್ಲಿ ನಿನ್ನ ಸಮಾನವೇ ಯಾರೂ ಇಲ್ಲ ಎನ್ನುವಂತೆ ನಿನ್ನನ್ನು ತಯಾರು ಮಾಡುತ್ತೇನೆ !?” ಎಂದು ಮಾತುಕೊಟ್ಟನು.</p>
		<p>ದ್ರೋಣನ ಹತ್ತಿರಕ್ಕೆ ಬಿಲ್ಲು ಕಲಿಯಲು ಯಾರು ಯಾರೋ ಬರುತ್ತಿದ್ದರು. ಅವರಲ್ಲಿ ಏಕಲವ್ಯ ಎಂಬ ಬೇಡರ ಹುಡುಗನೂ ಒಬ್ಬ ; ಬೇಡರು ಚಿಕ್ಕಂದಿನಿಂದಲೇ ಹಕ್ಕಿಪಕ್ಕಿಗಳನ್ನು ಹೊಡೆದು ತುಂಬ ಗಟ್ಟಿಗರಾಗಿರುತ್ತಾರೆ; ಅದನ್ನು ಅವರ ತಂದೆಯಿಂದ ಕಲಿತಿರುತ್ತಾರೆ; ಅದು ಅವರ ಜಾತಿವಿದ್ಯೆ. ಇಂಥವನಿಗೆ ಹೊಸದಾಗಿ ಬಾಣಬಿಡುವುದನ್ನು ಹೇಳಿಕೊಡಬೇಕೇ ? ಅವನಿಗೆ ತಾನೂ ಹೇಳಿಕೊಟ್ಟು ನಾಳೆ ಅವನು ಇನ್ನೂ ಬುದ್ದಿವಂತನಾಗಿ ಅರ್ಜುನನನ್ನು ಮೀರಿಸಿದರೆ ? ಅರ್ಜುನನನ್ನು ಎಲ್ಲರಿಗಿಂತ ಗಟ್ಟಿಗನನ್ನಾಗಿ ಮಾಡುತ್ತೇನೆಂದು ಅವನಿಗೆ ಮಾತು ಕೊಟ್ಟದ್ದು ಹೋಗುತ್ತದಲ್ಲ ! ಅದಕ್ಕೋಸ್ಕರ ಅವನಿಗೆ ಹೇಳಿ ಕೊಡುವುದಿಲ್ಲವೆಂದು ಕಳುಹಿಸಿದನು. ಆದರೂ ಏಕಲವ್ಯನು ದ್ರೋಣನಲ್ಲಿ ತುಂಬ ಭಕ್ತಿ ಇಟ್ಟುಕೊಂಡು, ಅವನ ಹಾಗೆಯೇ ಒಂದು ಬೊಂಬೆಯನ್ನು ಮಾಡಿಟ್ಟುಕೊಂಡು ಅದರ ಮುಂದೆ ಬಿಲ್ಲನ್ನು ಅಭ್ಯಾಸಮಾಡುತ್ತ ಬಂದನು. ಬುದ್ದಿಯಿದ್ದು ಚೆನ್ನಾಗಿ ಅಭ್ಯಾಸಮಾಡಿ ಕಲಿತರೆ ಎಲ್ಲರೂ ಗಟ್ಟಿಗರಾಗುತ್ತಾರೆ. ಅವನು ಹೀಗೆ, ತಾನೇ ಚೆನ್ನಾಗಿ ಅಭ್ಯಾಸಮಾಡಿ, ಅರ್ಜುನನಿಗಿಂತ ಗಟ್ಟಿಗನಾದನು.</p>
		<figure>
	<img src="images/0004.jpg" alt="image" />
			<figcaption>ಅರ್ಜುನ, ದ್ರೋಣ, ನಾಯಿ.</figcaption>
</figure>
		<p>ಒಂದು ದಿನ ಪಾಂಡವರು ಬೇಟೆಗೆ ಹೋದರು; ಅವರು ತಮ್ಮ ಜೊತೆಯಲ್ಲಿ ಕರೆದುಕೊಂಡು ಹೋಗಿದ್ದ ಒಂದು ಬೇಟೆಯ ನಾಯಿಯು ಕಾಡಿನಲ್ಲಿ ಏಕಲವ್ಯನನ್ನು ಕಂಡು ಬೊಗಳಿತು; ಅದನ್ನು ನೋಡಿ ಅವನು ಅದರ ಬಾಯಿಯ ತುಂಬ ಬಾಣಗಳನ್ನು ಬಿಟ್ಟನು; ಅದು ಬಾಯನ್ನು ಮುಚ್ಚಲೇ ಆಗಲಿಲ್ಲ; ಬೊಗಳಲೂ ಆಗಲಿಲ್ಲ; ಬಾಯಿಯ ತುಂಬ ಬಾಣಗಳನ್ನು ತುಂಬಿಕೊಂಡು ಪಾಂಡವರಿದ್ದ ಕಡೆಗೆ ಬಂತು; ಹೀಗೆ, ಬೊಗಳುವ ನಾಯಿಯ ಬಾಯಿಯೊಳಕ್ಕೆ ಸರಿಯಾಗಿ ಅದರ ತುಂಬ ಬಾಣ ಹೊಡೆಯಬೇಕಾದರೆ ಅವನು ತುಂಬ ಗಟ್ಟಿಗನಾಗಬೇಕು; ಅರ್ಜುನನಿಗೆ ಅದನ್ನು ನೋಡಿ ಚಿಂತೆಯಾಯಿತು; ದ್ರೋಣನನ್ನು ನೋಡಿ “ಗುರುಗಳೇ, ಇವನು ಯಾರೋ ನನಗಿಂತ ತುಂಬ ಗಟ್ಟಿಗ; ನನ್ನನ್ನು ಎಲ್ಲರಿಗಿಂತ ದೊಡ್ಡ ಬಿಲ್ಲುಗಾರನಾಗಿ ಮಾಡುತ್ತೇನೆಂದು ಹೇಳಿದ್ದಿರಿ!?” ಎಂದು ಮುನಿಸಿಕೊಂಡನು. ದ್ರೋಣನು ಏಕಲವ್ಯನನ್ನು ಹೋಗಿ ನೋಡಿದನು; ಅವನು ಎದ್ದು ಬಂದು ದ್ರೋಣನಿಗೆ ಗುರು ಎಂದು ನಮಸ್ಕಾರ ಮಾಡಿದನು; ದ್ರೋಣನು “ನಾನು ಗುರುವಾದರೆ, ನೀನು ನನಗೆ ಕೇಳಿದ್ದನ್ನು ಕೊಡಬೇಕು ; ನಿನ್ನ ಹೆಬ್ಬೆರಳನ್ನು ಕೊಡು !?” ಎಂದನು. ಅದರಂತೆ ಏಕಲವ್ಯನು ತನ್ನ ಹೆಬ್ಬೆರಳನ್ನು ಕತ್ತರಿಸಿಕೊಟ್ಟನು. ಆಮೇಲೆ ಅವನು ಮೊದಲಿನಷ್ಟು ಚೆನ್ನಾಗಿ ಬಾಣಬಿಡುವುದಕ್ಕಾಗುತ್ತಿರಲಿಲ್ಲ ; ಅರ್ಜುನನೇ ಅವನಿಗಿಂತ ಮೇಲು ಎನ್ನಿಸಿಕೊಂಡನು.</p>
		<p>ಪಾಂಡವ ಕೌರವ ಹುಡುಗರೆಲ್ಲಾ ಒಂದು ದಿವಸ ತಾವು ಕಲಿತಿದ್ದ ಬಿಲ್ಲಿನ ವಿದ್ಯೆಯನ್ನು ಧೃತರಾಷ್ಟ್ರ ಮುಂತಾದ ದೊಡ್ಡವರ ಮುಂದೆ ತೋರಿಸಿದರು. ಅದರಲ್ಲಿ ಅರ್ಜುನನ ಆಟವೇ ಚೆನ್ನಾಗಿತ್ತು; ಎಲ್ಲರೂ ಅವನನ್ನು ಹೊಗಳುತ್ತಿದ್ದರು; ಆಗ ಕರ್ಣನು ಬಂದು ಅವನಷ್ಟೇ ಚೆನ್ನಾಗಿ ತನ್ನ ವಿದ್ಯೆಯನ್ನು ತೋರಿಸಿದನು. ದುರ್ಯೋಧನನು ಮೆಚ್ಚಿ ಅವನನ್ನು ಅಂಗ ದೇಶದ ದೊರೆಯಾಗಿ ಮಾಡಿದನು; ಅಲ್ಲಿಂದ ಮುಂದೆ ಅವರು ತುಂಬ ಸ್ನೇಹಿತರಾದರು.</p>
		<p>ಹೀಗೆ, ದಿನದಿನಕ್ಕೆ ಪಾಂಡವರು ಕೌರವರಿಗಿಂತ ಬಲವಾಗುತ್ತಿದ್ದರು. ಅದನ್ನು ನೋಡಿ ದುರ್ಯೋಧನನಿಗೆ ಅವರ ಮೇಲಿನ ಹೊಟ್ಟೆಯಕಿಚ್ಚು ಇನ್ನೂ ಹೆಚ್ಚಾಯಿತು. ಹೇಗಾದರೂ ಮಾಡಿ ಪಾಂಡವರನ್ನು ಸಾಯಿಸಿಬಿಡಬೇಕೆಂದು ಅವನು ಯೋಚಿಸಿದನು. ಆದ್ದರಿಂದ ವಾರಣಾವತವೆಂಬ ಊರಿನಲ್ಲಿ ಒಂದು ಸೊಗಸಾದ ಅರಗಿನ ಮನೆಯನ್ನು ಕಟ್ಟಿಸಿ ಅಲ್ಲಿಗೆ ಅವರನ್ನು ಕಳುಹಿಸಿದನು. ಅವರು ನಿದ್ರೆ ಮಾಡುತ್ತಿದ್ದಾಗ ಆ ಮನೆಯನ್ನು ಹೊತ್ತಿಸಿ ಅವರನ್ನು ಅದರಲ್ಲಿ ಸುಡಿಸಬೇಕೆಂದಿದ್ದನು. ಅವರಿಗೆ ಆ ಗುಟ್ಟು ಗೊತ್ತಾಗಿ, ನೆಲದ ಒಳಗಿಂದ ಒಂದು ಸುರಂಗವನ್ನು ಮಾಡಿಕೊಂಡು ಹೊರಕ್ಕೆ ಬಂದುಬಿಟ್ಟರು. ಬರುತ್ತ ಆ ಮನೆಗೆ ಬೆಂಕಿ ಇಟ್ಟು ಬಂದರು; ಅದು ಅರಗಿನ ಮನೆಯಾದ್ದರಿಂದ ಬೇಗ ಉರಿದು ಹೋಯಿತು ; ಪಾಂಡವರು ಅದರಲ್ಲಿ ಸಿಕ್ಕಿ ಸುಟ್ಟುಹೋದರು ಎಂದೇ ಎಲ್ಲರೂ ತಿಳಿದುಕೊಂಡಿದ್ದ ರು.</p>
		<p>ಆದರೆ ಪಾಂಡವರು ಸುಟ್ಟು ಹೋಗಲಿಲ್ಲ; ಅರ್ಧ ರಾತ್ರಿಯ ಕತ್ತಲಲ್ಲಿ ಅವರು ಯಾರೂ ಕಾಣದ ಹಾಗೆ ಹೊರಟರು. ಭೀಮನು ತನ್ನ ಅಣ್ಣ ತಮ್ಮಂದಿರನ್ನು ಕೊಂಕುಳಲ್ಲಿ ಎತ್ತಿಕೊಂಡು ತಾಯಿಯನ್ನು ತಲೆಯ ಮೇಲೆ ಕೂರಿಸಿಕೊಂಡು ಕತ್ತಲಲ್ಲಿಯೇ ಓಡಿ ಓಡಿ ಬೇಗ ಬಂದು ಕಾಡನ್ನು ಸೇರಿಸಿದನು. ಎಲ್ಲರೂ ಒಂದು ಮರದ ಕೆಳಗೆ ಮಲಗಿಕೊಂಡರು. ಭೀಮನು ಅವರನ್ನು ಕಾದುಕೊಂಡು ಎಚ್ಚರವಾಗಿ ಕುಳಿತುಕೊಂಡಿದ್ದನು. ಆ ಕಾಡಿನಲ್ಲಿ ಹಿಡಿಂಬನೆಂಬ ರಾಕ್ಷಸನು ವಾಸವಾಗಿದ್ದನು. ಅವನು ತನ್ನ ತಂಗಿ ಹಿಡಿಂಬೆಯನ್ನು ಕರೆದು ಆ ಮನುಷ್ಯರನ್ನೆಲ್ಲಾ ಕೊಂದು ತಗೊಂಡು ಬಾ, ತಿನ್ನೋಣ !' ಎಂದು ಹೇಳಿ ಕಳುಹಿಸಿದನು. ಅವಳು ಭೀಮನನ್ನು ನೋಡಿದಾಗ ಅವನನ್ನು ಕೊಲ್ಲುವುದಕ್ಕೆ ಮನಸ್ಸು ಬರಲಿಲ್ಲ ; ಅವನು ತುಂಬ ಚೆನ್ನಾಗಿದ್ದನು ; ಆದ್ದರಿಂದ ಅವನನ್ನು ಮದುವೆ ಮಾಡಿಕೊಳ್ಳೋಣವೆನ್ನಿಸಿತು; ಒಳ್ಳೆಯ ಹುಡುಗಿಯ ಹಾಗೆ ವೇಷ ಬದಲಾಯಿಸಿಕೊಂಡು ಅವನನ್ನು ಮಾತನಾಡಿಸಿದಳು. ಅಷ್ಟು ಹೊತ್ತಿಗೆ ಹಿಡಿಂಬನು ಬಂದನು. ಭೀಮನು ಅವನನ್ನು ಕೊಂದು ಅವಳನ್ನು ಮದುವೆ ಮಾಡಿಕೊಂಡನು ; ಅವಳ ಹೊಟ್ಟೆಯಲ್ಲಿ ಘಟೋತ್ಕಚನೆಂಬ ಮಗ ಹುಟ್ಟಿದನು.</p>
		<figure>
	<img src="images/0005.jpg" alt="image" />
			<figcaption>ಭೀಮನು ತಾಯಿಯನ್ನೂ ಅಣ್ಣ ತಮ್ಮಂದಿರನ್ನೂ ಹೊತ್ತುಕೊಂಡು ಓಡಿದ್ದು</figcaption>
</figure>
		<p>ಪಾಂಡವರು ಬ್ರಾಹ್ಮಣರ ವೇಷವನ್ನು ಹಾಕಿಕೊಂಡು ಮುಂದಕ್ಕೆ ಹೋದರು; ಏಕಚಕ್ರ ಎಂಬ ಊರು ಸಿಕ್ಕಿತು; ಅಲ್ಲಿ ಒಬ್ಬ ಬ್ರಾಹ್ಮಣನ ಮನೆಯಲ್ಲಿ ಇಳಿದುಕೊಂಡರು. ಪಾಂಡವರು ಮನೆಮನೆಗೂ ಹೋಗಿ ಭಿಕ್ಷಾನ್ನವನ್ನು ತರುತ್ತಿದ್ದರು. ಭೀಮನಿಗೆ ತುಂಬ ಹಸಿವು; ಆದ್ದರಿಂದ ಕುಂತಿಯು ಅವನಿಗೆ ಆ ಅನ್ನದಲ್ಲಿ ಅರ್ಧವನ್ನು ಬಡಿಸುತ್ತಿದ್ದಳು ; ಮಿಕ್ಕ ಅರ್ಧದಲ್ಲಿ ತನ್ನ ಮಿಕ್ಕ ನಾಲ್ಕು ಮಕ್ಕಳೂ ತಾನೂ ಊಟ ಮಾಡುತ್ತಿದ್ದರು.</p>
		<p>ಆ ಊರಿನ ಹತ್ತಿರ ಬಕಾಸುರನೆಂಬ ರಾಕ್ಷಸನಿದ್ದನು; ಅವನಿಗೆ ಆ ಊರಿನಿಂದ, ನಿತ್ಯ ಒಬ್ಬೊಬ್ಬರು ಒಂದೊಂದು ಗಾಡಿ ಅನ್ನವನ್ನು ಕಳಿಸಬೇಕಾಗಿತ್ತು; ಅವನು ಆ ಅನ್ನ, ಗಾಡಿಗೆ ಕಟ್ಟಿದ ಎತ್ತು, ಆ ಗಾಡಿಯನ್ನು ಹೊಡೆದುಕೊಂಡು ಬಂದ ಮನುಷ್ಯ ಎಲ್ಲವನ್ನೂ ತಿಂದುಬಿಡುತ್ತಿದ್ದನು. ನಿತ್ಯವೂ ಒಂದೊಂದು ಮನೆಯಿಂದ ಒಬ್ಬೊಬ್ಬರು ಹೀಗೆ ಗಾಡಿ ಹೊಡೆದುಕೊಂಡು ಹೋಗಬೇಕಾಗಿತ್ತು ಒಂದು ದಿನ ತಪ್ಪಿದರೆ ಊರಿಗೆ ನುಗ್ಗಿ ಎಲ್ಲರನ್ನೂ ಕೊಂದು ಬಿಡುತ್ತೇನೆ ಎಂದು ಆ ರಾಕ್ಷಸನು ಹೆದರಿಸಿದ್ದನು. ಒಂದು ದಿನ, ಪಾಂಡವರು ಇಳಿದುಕೊಂಡಿದ್ದ ಮನೆಯ ಬ್ರಾಹ್ಮಣನ ಸರದಿ ಬಂತು; ಅವನ ಮನೆಯಲ್ಲಿದ್ದವರು ಅವನು, ಅವನ ಹೆಂಡತಿ, ಅವನ ಮಗಳು ಮತ್ತು ಒಂದು ಚಿಕ್ಕ ಗಂಡುಮಗು. ಮರುದಿನ ಆ ಬ್ರಾಹ್ಮಣ ಗಾಡಿ ಹೊಡೆದು ಕೊಂಡು ಹೋಗಿ ಬಕಾಸುರನ ಬಾಯಿಗೆ ಬೀಳಬೇಕಲ್ಲಾ ಎಂದು ಅವನ ಮನೆಯವರೆಲ್ಲಾ ಅಳುತ್ತಿದ್ದರು; ಹೆಂಡತಿ, ನಾನು ಹೋಗುತ್ತೇನೆ ಎಂದಳು ; ಮಗಳು, ನಾನು ಹೋಗುತ್ತೇನೆ ಎಂದಳು; ಮಗು, ಒಂದು ಕಡ್ಡಿಯನ್ನು ಹಿಡಿದುಕೊಂಡು ಬಂದು 'ನಾನು ಈ ಕೋಲಿನಿಂದ ಆ ರಕ್ಕಸನನ್ನು ಹೊಡೆದು ಹಾಕಿ ಬಿಡುತ್ತೇನೆ; ಅಳಬೇಡಿ!' ಎಂದು ಸಮಾಧಾನ ಮಾಡಿತು. ಅವರಿಗೆಲ್ಲಾ ಒಂದು ಕಡೆ ಅಳು, ಇನ್ನೊಂದು ಕಡೆ ಮಗುವಿನ ಮಾತು ಕೇಳಿ ನಗು.</p>
		<figure>
	<img src="images/0006.jpg" alt="image" />
			<figcaption>ಭೀಮ, ಹಿಡಿಂಬೆ,</figcaption>
</figure>
		<p>ಕುಂತಿಯು ಅಳುವಿನ ಸದ್ದನ್ನು ಕೇಳಿ ಬಂದಳು; ಬ್ರಾಹ್ಮಣನಿಗೆ ಬದಲಾಗಿ ತನ್ನ ಮಗನನ್ನು ಕಳುಹಿಸುತ್ತೇನೆ ಎಂದಳು. ಬ್ರಾಹ್ಮಣನು ಒಪ್ಪಲಿಲ್ಲ; ಕೊನೆಗೆ ಅವಳು ಒಪ್ಪಿಸಿದಳು ; ಮರು ದಿನ ಭೀಮನು ಅನ್ನದ ಗಾಡಿಯನ್ನು ಹೊಡೆದುಕೊಂಡು ಹೋಗಿ ದಾರಿಯುದ್ದಕ್ಕೂ ತಿನ್ನುತ್ತ ಹೋದನು. ಬಕಾಸುರನಿಗೆ ಅದನ್ನು ನೋಡಿ ತುಂಬ ಕೋಪ ಬಂದು ಅವನ ಬೆನ್ನಿನ ಮೇಲೆ ಗುದ್ದಿದನು; ಭೀಮನಿಗೆ ಏನೂ ಆಗಲಿಲ್ಲ; ಒಂದು ಸಲ ತೇಗು ಬಂತು; ತಿಂದಿದ್ದ ಅನ್ನವೆಲ್ಲಾ ಕೆಳಕ್ಕೆ ಇಳಿಯಿತು; ಆಮೇಲೆ ಅವನನ್ನು ಕೊಂದು ಊರ ಹೊರಗೆ ತಂದು ಹಾಕಿದನು; ಎಲ್ಲರೂ ರಾಕ್ಷಸನ ಹೆಣವನ್ನು ನೋಡಿ, ಊರಿನ ಕಾಟ ತಪ್ಪಿತು, ರಾಕ್ಷಸ ಸತ್ತುಹೋದ, ಎಂದು ಸಂತೋಷಪಟ್ಟು ಕೊಂಡರು.</p>
		<p>ಆ ಊರಿನಿಂದ ಮುಂದೆ ಪಾಂಚಾಲನಗರ ಎಂಬ ಪಟ್ಟಣವಿತ್ತು; ಅಲ್ಲಿ ದ್ರುಪದನೆಂಬ ದೊರೆಯಿದ್ದನು; ಅವನಿಗೆ ಧೃಷ್ಟದ್ಯುಮ್ನನೆಂಬ ಮಗನೂ, ದ್ರೌಪದಿಯೆಂಬ ಮಗಳೂ ಇದ್ದರು; ಧೃಷ್ಟದ್ಯುಮ್ನನೂ ದ್ರೋಣನ ಹತ್ತಿರ ಬಿಲ್ಲ ವಿದ್ಯೆ ಕಲಿತು ಶೂರನಾಗಿದ್ದನು. ದ್ರೌಪದಿ ತುಂಬ ಸುಂದರಿಯಾಗಿದ್ದಳು. ಅವಳಿಗೆ ಮದುವೆಯ ವಯಸ್ಸಾದಾಗ ದ್ರುಪದನು ಅವಳ ಸ್ವಯಂವರಕ್ಕೆ ಏರ್ಪಡಿಸಿದನು. ಸ್ವಯಂವರವೆಂದರೆ ಮದುವೆಯಾಗುವ ಹುಡುಗಿ ತನಗೆ ಬೇಕಾದ ಗಂಡನನ್ನು ತಾನೇ ಆರಿಸಿಕೊಳ್ಳುವುದು. ಈ ಸ್ವಯಂವರಕ್ಕೆ ದ್ರುಪದನು ಯಾವ ಯಾವುದೋ ದೇಶದ ರಾಜರನ್ನೆಲ್ಲಾ ಕರಸಿದ್ಧನು. ದುರ್ಯೋಧನ ಕರ್ಣ ಮುಂತಾದವರೆಲ್ಲಾ ಬಂದಿದ್ದರು. ತನ್ನ ಮಗಳನ್ನು ಅರ್ಜುನನಿಗೆ ಕೊಡಬೇಕೆಂದು ದ್ರುಪದನಿಗೆ ತುಂಬ ಆಸೆಯಾಗಿತ್ತು; ಆದರೆ ಅವನು ಅರಗಿನ ಮನೆಯಲ್ಲಿ ಸುಟ್ಟು ಹೋಗಿದ್ದನೆಂದು ಅವನು ತಿಳಿದುಕೊಂಡಿದ್ದನು. ಏನಾದರೂ ಆಗಲಿ, ಬಾಣ ಹೊಡೆಯುವುದರಲ್ಲಿ ಬುದ್ದಿವಂತನಾದ ಒಬ್ಬ ರಾಜಪುತ್ರನು ಸಿಕ್ಕಲಿ ಎಂದು ಅವನು ಒಂದು ಉಪಾಯ ಮಾಡಿದನು. ಸ್ವಯಂವರ ಮಂಟಪದಲ್ಲಿ ಒಂದು ಚಿನ್ನದ ಹಕ್ಕಿಯನ್ನು ಮಾಡಿಸಿ ಮೇಲೆ ಕಟ್ಟಿಸಿದನು. ಅದರ ಕೆಳಗೆ ಒಂದು ಚಕ್ರ ಸುತ್ತುತ್ತಿತ್ತು. ಆ ಚಕ್ರದ ಸಂದಿಯಿಂದ ಬಾಣ ಹೋಗುವ ಹಾಗೆ ಹೊಡೆದು ಆ ಹಕ್ಕಿಯನ್ನು ಬೀಳಿಸಬೇಕಾಗಿತ್ತು. ಆ ಬಾಣವನ್ನು ಹೊಡೆಯುವುದಕ್ಕೆ ದ್ರುಪದನು ಅಲ್ಲಿ ಇಟ್ಟಿದ್ದ ಬಿಲ್ಲಿಗೇ ಹೂಡಬೇಕಾಗಿತ್ತು; ಯಾರು ಯಾರು ಬಂದರೂ ಬಿಲ್ಲನ್ನು ಬಗ್ಗಿಸುವುದಕ್ಕೇ ಆಗಲಿಲ್ಲ.</p>
		<figure>
	<img src="images/0007.jpg" alt="image" />
			<figcaption>ಬ್ರಾಹ್ಮಣನ ಮನೆಯಲ್ಲಿ ಕುಂತಿ</figcaption>
</figure>
		<p>ಪಾಂಡವರೂ ಅಲ್ಲಿಗೆ ಬಂದಿದ್ದರು; ಆದರೆ ಅವರು ಬ್ರಾಹ್ಮಣರ ವೇಷ ಹಾಕಿಕೊಂಡು, ಬ್ರಾಹ್ಮಣರ ನಡುವೆ ಕುಳಿತಿದ್ದರು. ರಾಜರೆಲ್ಲರೂ ಬಿಲ್ಲನ್ನು ಬಗ್ಗಿಸಲಾರದೆ ಹೊರಟುಹೋದ ಮೇಲೆ ಅರ್ಜುನನು ಎದ್ದನು. ‘ಅಯ್ಯೋ ! ಈ ಬ್ರಾಹ್ಮಣನ ಕೈಯಲ್ಲಿ ಆಗುತ್ತದೆಯೇ?' ಎಂದು ಎಲ್ಲರೂ ನಕ್ಕರು. ಅವನು ಗಂಭೀರವಾಗಿ ಮುಂದೆ ಬಂದು ಬಿಲ್ಲಿಗೆ ನಮಸ್ಕಾರ ಮಾಡಿ, ಒಂದು ನಿಮಿಷದಲ್ಲಿ ಬಾಣವನ್ನು ಹೂಡಿ ಹಕ್ಕಿಯನ್ನು ಹೊಡೆದನು. ದ್ರೌಪದಿಗೆ ಸಂತೋಷವಾಗಿ ಅವನಿಗೆ ಮಾಲೆ ಹಾಕಿದಳು.</p>
		<p>ಇದನ್ನು ನೋಡಿ, ಬ್ರಾಹ್ಮಣನು ಗೆದ್ದುಬಿಟ್ಟನಲ್ಲಾ ಎಂದು ರಾಜರುಗಳಿಗೆಲ್ಲಾ ಹೊಟ್ಟೆಯ ಕಿಚ್ಚಾಯಿತು. ಅವರು ಅರ್ಜುನನ ಮೇಲೆ ಜಗಳಕ್ಕೆ ಬಂದರು. ಆದರೆ ಅವನೂ ಭೀಮನೂ ಅವರನ್ನೆಲ್ಲಾ ಹೊಡೆದು ಓಡಿಸಿದರು. ದ್ರೌಪದಿಯನ್ನು ಕುಂತಿಗೆ ತೋರಿಸಬೇಕೆಂದು ಅವಳನ್ನು ಕರೆದುಕೊಂಡು ತಾವು ಇಳಿದು ಕೊಂಡಿದ್ದ ಮನೆಗೆ ಬಂದರು.</p>
		<p>ನಿತ್ಯವೂ ಅವರು ಅಷ್ಟುಹೊತ್ತಿಗೆ ಭಿಕ್ಷಾನ್ನವನ್ನು ಎತ್ತಿಕೊಂಡು ಬರುತ್ತಿದ್ದರು. ಇವೊತ್ತು ಅವರು ಮನೆಗೆ ಬಂದು ‘ಅಮ್ಮಾ ಭಿಕ್ಷವನ್ನು ತಂದಿದ್ದೇವೆ!’ ಎಂದರು. ಅವಳು ಒಳಗಿನಿಂದಲೇ ‘ಐದು ಜನವೂ ಹಂಚಿಕೊಳ್ಳಿ’ ಎಂದಳು. ಹೊರಗೆ ಬಂದು ನೋಡಿದರೆ ಅವರು ತಂದಿದ್ದದ್ದು ದ್ರೌಪದಿ! ಆಗಿನ ಅವರ ಪದ್ಧತಿಯಂತೆ, ಎಲ್ಲರಿಗಿಂತಲೂ ದೊಡ್ಡವನಾದ ಧರ್ಮರಾಜನು ಅವಳನ್ನು ಮೊದಲ ದಿನ ಮದುವೆ ಮಾಡಿಕೊಂಡನು; ಎರಡನೆಯ ದಿನ ಭೀಮ ; ಮೂರನೆಯ ದಿನ ಅರ್ಜುನ ; ನಾಲ್ಕನೆಯ ದಿನ ನಕುಲ ; ಐದನೆಯ ದಿನ ಸಹದೇವ ; ಹೀಗೆ ಐದು ಜನವೂ ಒಬ್ಬೊಬ್ಬರಾಗಿ ದ್ರೌಪದಿಯೊಬ್ಬಳನ್ನೇ ಐದು ದಿನ ಮದುವೆ ಮಾಡಿಕೊಂಡರು ; ಅವಳಿಗೂ ಅವರನ್ನು ನೋಡಿ ಆ ಐದು ಜನವನ್ನೂ ಮದುವೆ ಮಾಡಿಕೊಳ್ಳೋಣವೆನ್ನಿಸಿತ್ತು. ಹೀಗೆ ಅವಳು ಐದು ಜನಕ್ಕೂ ಹೆಂಡತಿಯಾದಳು.</p>
		<p>ಪಾಂಡವರ ತಾಯಿಯಾದ ಕುಂತಿಗೆ ವಸುದೇವನೆಂಬ ಅಣ್ಣನಿದ್ದನು; ಅವನಿಗೆ ಬಲರಾಮ ಕೃಷ್ಣ ಎಂಬ ಮಕ್ಕಳಿದ್ದರು. ಅವರೂ ದ್ರೌಪದಿಯ ಸ್ವಯಂವರಕ್ಕೆ ಬಂದಿದ್ದರು. ಕೃಷ್ಣನು ಅರ್ಜುನನ ಗುರುತು ಹಿಡಿದು ಅವರು ಇಳಿದುಕೊಂಡಿದ್ದ ಮನೆಗೆ ಬಂದನು. ಕುಂತಿಗೂ ಧರ್ಮರಾಜನಿಗೂ ತನ್ನ ಗುರುತು ಹೇಳಿ ನಮಸ್ಕಾರ ಮಾಡಿದನು. ಮದುವೆಯ ಕಾಲದಲ್ಲಿ ಇದ್ದು ಅವರಿಗೆ ಮುತ್ತು ರತ್ನ ಕೆತ್ತಿದ ಒಡವೆಗಳು, ಆನೆ ಕುದುರೆ, ರಥ, ಸೀರೆ ಪಂಚೆ ಎಲ್ಲವನ್ನೂ ಉಡುಗೊರೆಯಾಗಿ ಕೊಟ್ಟನು.</p>
		<p>ಪಾಂಡವರು ತಾವು ಅರಗಿನ ಮನೆಯಿಂದ ತಪ್ಪಿಸಿಕೊಂಡು ಬಂದದ್ದನ್ನೂ, ಬ್ರಾಹ್ಮಣರ ವೇಷದಲ್ಲಿದ್ದದ್ದನ್ನೂ ತಿಳಿಸಿದರು. ದ್ರುಪದನಿಗೆ ಅರ್ಜುನನೇ ತನ್ನ ಅಳಿಯನಾದದ್ದು ಸಂತೋಷವಾಯಿತು. ಪಾಂಡವರಿಗೂ ದ್ರುಪದನ ಸಹಾಯ ಸಿಕ್ಕಿದ್ದರಿಂದ ಧೈರ್ಯವಾಯಿತು. ದುರ್ಯೋಧನನ ಹೆದರಿಕೆ ತಪ್ಪಿತು</p>
		<p>ದುರ್ಯೋಧನನಿಗೆ ಇದೆಲ್ಲಾ ತಿಳಿದಾಗ, ಅವನಿಗೆ ಪಾಂಡವರ ಮೇಲೆ ಹೊಟ್ಟೆಯ ಕಿಚ್ಚು ಇನ್ನೂ ಹೆಚ್ಚಾಯಿತು. ಅವನು ಹೊಟ್ಟೆಯ ಕಿಚ್ಚು ಪಟ್ಟಷ್ಟೂ ಅವರು ಮುಂದಕ್ಕೆ ಬರುತ್ತಿದ್ದರು. ಅವರನ್ನು ಸಾಯಿಸಬೇಕೆಂದು ಏನೇನು ಮಾಡಿದರೂ ಅವರು ತಪ್ಪಿಸಿಕೊಳ್ಳುತ್ತಿದ್ದರು. ಅವನಿಗೆ ಹೆದರಿಕೆಯಾಯಿತು.</p>
		<p>ಜನಗಳಿಗೆಲ್ಲಾ ಪಾಂಡವರನ್ನು ಕಂಡರೆ ಪ್ರೀತಿ; ಅವರು ಬದುಕಿದ್ದಾರೆಂದು ಕೇಳಿ ಅವರನ್ನು ನೋಡಬೇಕೆಂದು ಆತುರವಾಗಿದ್ದರು. ಭೀಷ್ಮ ದ್ರೋಣ ಮುಂತಾದ ಹಿರಿಯರಿಗೂ ಅವರ ಮೇಲೆ ಪ್ರೀತಿ ; ಆದ್ದರಿಂದ ಧೃತರಾಷ್ಟ್ರನು ಪಾಂಡವರನ್ನು ಹಸ್ತಿನಾವತಿಗೆ ಕರೆಸಿಕೊಂಡನು. ಸ್ವಲ್ಪದಿನ ತನ್ನ ಹತ್ತಿರ ಇಟ್ಟುಕೊಂಡಿದ್ದು ಆಮೇಲೆ ಧರ್ಮರಾಯನನ್ನು ಕರೆದು ‘ನೀವೂ ನಮ್ಮ ಹುಡುಗರೂ ಜಗಳವಾಡಬೇಡಿ ; ನಿಮಗೆ ಅರ್ಧ ರಾಜ್ಯ ಕೊಡುತ್ತೇನೆ; ನೀವು ಖಾಂಡವ ಪ್ರಸ್ಥಕ್ಕೆ ಹೋಗಿ ಅಲ್ಲಿ ಇದ್ದು ಬಿಡಿ’ ಎಂದು ಅಲ್ಲಿಗೆ ಕಳುಹಿಸಿದನು. ಖಾಂಡವ ಪ್ರಸ್ಥದಲ್ಲಿ ತುಂಬ ಮರಗಳು ಬೆಳೆದು ಕಾಡಾಗಿ ಇತ್ತು; ಅದನ್ನೆಲ್ಲಾ ಕಡಿಸಿ, ಪಾಂಡವರು ಅಲ್ಲಿ ಇಂದ್ರಪ್ರಸ್ಥವೆಂಬ ನಗರವನ್ನು ಕಟ್ಟಿಕೊಂಡು ಸುಖವಾಗಿದ್ದರು.</p>
		<p>ದ್ರೌಪದಿಯು ಐದು ಜನರನ್ನು ಮದುವೆಯಾಗಿದ್ದಳಷ್ಟೆ; ಅವಳು ಒಂದೊಂದು ವರ್ಷ ಒಬ್ಬೊಬ್ಬ ಗಂಡನ ಮನೆಯಲ್ಲಿ ಇರುತ್ತಿದ್ದಳು ; ಆಗ ಅಲ್ಲಿಗೆ ಇನ್ನೊಬ್ಬ ಗಂಡ ಬಂದರೆ ಅವನು ಹನ್ನೆರಡು ವರ್ಷ ಊರು ಬಿಟ್ಟು ಹೋಗಬೇಕಾಗಿತ್ತು. ಹೀಗೆ, ಒಂದುಸಲ ದ್ರೌಪದಿಯು ಧರ್ಮರಾಜನ ಮನೆಯಲ್ಲಿದ್ದಾಗ ಅರ್ಜುನನು ಅವನ ಮನೆಯಲ್ಲಿಟ್ಟಿದ್ದ ತನ್ನ ಬಿಲ್ಲನ್ನು ತೆಗೆದುಕೊಳ್ಳಬೇಕಾಯಿತು. ಅವರ ಮನೆಗೆ ಹೋಗಿ ತಂದನು. ಅದು ತಪ್ಪಾಯಿತು. ಆದ್ದರಿಂದ ಅವನು ಊರು ಬಿಟ್ಟು ಹೋಗಿ ತೀರ್ಥಯಾತ್ರೆ ಮಾಡಿಕೊಂಡು ಬಂದನು. ದಾರಿಯಲ್ಲಿ ಕೃಷ್ಣನ ಮನೆಯಲ್ಲಿ ಸ್ವಲ್ಪದಿನ ನಿಂತನು. ಆ ಊರಿನ ಹತ್ತಿರ ಬೆಟ್ಟದ ಮೇಲೆ ಒಂದು ಉತ್ಸವ ನಡೆಯುತ್ತಿತ್ತು; ಅಲ್ಲಿಗೆ ಎಲ್ಲರೂ ನೋಡುವುದಕ್ಕೆ ಹೋದರು; ಅಲ್ಲಿ ಅರ್ಜುನನು ಕೃಷ್ಣನ ತಂಗಿಯಾದ ಸುಭದ್ರೆಯನ್ನು ನೋಡಿದನು; ಅವಳು ತುಂಬ ಚೆನ್ನಾಗಿದ್ದಳು. ಕೃಷ್ಣನು ಅದನ್ನು ಕಂಡು ‘ಅವಳು ನನ್ನ ತಂಗಿ! ನಿನಗೆ ಇಷ್ಟವಿದ್ದರೆ ಹೇಳು, ನಮ್ಮ ತಂದೆಗೆ ಹೇಳಿ ಮದುವೆ ಮಾಡಿಸುತ್ತೇನೆ' ಎಂದನು. ಅರ್ಜುನನಿಗೆ ತುಂಬ ಸಂತೋಷವಾಯಿತು. ಆದರೆ ವಸುದೇವನು ಒಪ್ಪುತ್ತಾನೆಯೋ ಇಲ್ಲವೋ ; ಅಣ್ಣ ಬಲರಾಮ ಏನೆನ್ನುತ್ತಾನೋ? ಸ್ವಯಂವರವನ್ನು ಮಾಡಿದರೆ ಸುಭದ್ರೆಯು ಇನ್ನಾರನ್ನಾದರೂ ಒಪ್ಪಿಬಿಡುತ್ತಾಳೋ ಏನೋ! ಅದಕ್ಕೋಸ್ಕರ ಕೃಷ್ಣನು ಅರ್ಜುನನಿಗೆ ತನ್ನ ರಥವನ್ನು ಕೊಟ್ಟು ‘ಇದರ ಮೇಲೆ ಸುಭದ್ರೆಯನ್ನು ಎತ್ತಿ ಕೂರಿಸಿಕೊಂಡು ಹೋಗಿಬಿಡು' ಎಂದು ಹೇಳಿಕೊಟ್ಟನು; ಅವನು ಹಾಗೇ ಮಾಡಿದನು. ಅವಳು ಅರ್ಜುನನ ಹೆಂಡತಿಯಾದಳು ; ಆಮೇಲೆ ಅವಳ ಹೊಟ್ಟೆಯಲ್ಲಿ ಅಭಿಮನ್ಯು ಎಂಬ ಮಗ ಹುಟ್ಟಿದನು.</p>
		<figure>
	<img src="images/0008.jpg" alt="image" />
			<figcaption>ಕೃಷ್ಣನು ಅರ್ಜುನನಿಗೆ ಸುಭದ್ರೆಯನ್ನು ತೋರಿಸುತ್ತಿದ್ದಾನೆ.</figcaption>
</figure>
		<p class="text-center"><strong>೨</strong></p>
		<p>ಧರ್ಮರಾಜನಿಗೆ ರಾಜಸೂಯ ಎಂಬ ಯಜ್ಞವನ್ನು ಮಾಡಬೇಕೆಂದು ಆಸೆಯಾಯಿತು. ಅದನ್ನು ದೊಡ್ಡ ರಾಜರೆಲ್ಲಾ ಮಾಡುತ್ತಿದ್ದರು. ಆದ್ದರಿಂದ ಅವನು ಕೃಷ್ಣನನ್ನು ಕರೆಸಿ ಕೇಳಿದನು. ಅವನು ‘ಆಗಬಹುದು; ಆದರೆ ಜರಾಸಂಧನೆಂಬ ಬಲವಾದ ರಾಜನಿದ್ದಾನೆ; ಅವನು ತಾನು ಚಕ್ರವರ್ತಿ ಎಂದು ಹೇಳಿಕೊಳ್ಳುತ್ತಿದ್ದಾನೆ; ಅವನು ಇರುವ ತನಕ ಆಗುವುದಿಲ್ಲ’ ಎಂದು ಹೇಳಿ, ಭೀಮ ಅರ್ಜುನ ಇಬ್ಬರನ್ನೂ ಕರೆದುಕೊಂಡು ಜರಾಸಂಧನ ಮನೆಗೆ ಹೋದನು. ಅಲ್ಲಿ ಅವರು ಅವನನ್ನು ಕೊಂದು ಅವನು ಸೆರೆ ಹಾಕಿಕೊಂಡಿದ್ದ ರಾಜರನ್ನೆಲ್ಲಾ ಬಿಡಿಸಿದರು. ಆ ಮೇಲೆ ಯಜ್ಞವು ನಡೆಯಿತು. ಅದರಲ್ಲಿ, ಕೃಷ್ಣನೇ ಎಲ್ಲರಿಗಿಂತಲೂ ದೊಡ್ಡವನೆಂದು ಧರ್ಮರಾಯನು ಅವನಿಗೆ ಪೂಜೆ ಮಾಡಿದನು. ಅದನ್ನು ನೋಡಿದ ಶಿಶುಪಾಲನೆಂಬ ರಾಜನಿಗೆ ಸಿಟ್ಟು ಬಂತು. ಅವನಿಗೆ ಕೃಷ್ಣನನ್ನು ಕಂಡರೆ ಆಗುತ್ತಿರಲಿಲ್ಲ. ಆದ್ದರಿಂದ ಕೃಷ್ಣನನ್ನು ಬೈದನು. ಕೃಷ್ಣನು ಅವನನ್ನು ತನ್ನ ಚಕ್ರದಿಂದ ಹೊಡೆದು ಕೊಂದು ಹಾಕಿದನು.</p>
		<p>ದುರ್ಯೋಧನನೂ ಆ ಯಜ್ಞಕ್ಕೆ ಬಂದಿದ್ದನು. ಅವನು ಪಾಂಡವರ ಅರಮನೆಯಲ್ಲಿದ್ದಾಗ ತಳತಳನೆ ಹೊಳೆಯುತ್ತಿದ್ದ ಅದರ ನೆಲವನ್ನು ನೋಡಿ ನಿರು ಎಂದು ತಿಳಿದುಕೊಂಡು ಅದನ್ನು ದಾಟಿದನು. ನೀರನ್ನು ನೆಲವೆಂದು ತಿಳಿದುಕೊಂಡು ಅದರಲ್ಲಿ ಬಿದ್ದನು. ಗೋಡೆಯನ್ನು ನೋಡಿ ಬಾಗಿಲು ಎಂದು ತಿಳಿದುಕೊಂಡು ನುಗ್ಗಿ, ಡಿಕ್ಕಿ ಹೊಡೆದನು. ಅದನ್ನು ನೋಡಿ ಎಲ್ಲರೂ ನಕ್ಕರು. ಅವನಿಗೆ ಅವಮಾನವಾಯಿತು. ಆ ಯಜ್ಞ ದಲ್ಲಿ ಎಷ್ಟೋ ಜನ ರಾಜರು ಧರ್ಮರಾಜನಿಗೆ ರಾಶಿರಾಶಿ ಮುತ್ತು ರತ್ನಗಳನ್ನು ಕಾಣಿಕೆಯಾಗಿ ಒಪ್ಪಿಸಿದರು. ಅವನೂ ಬೇಕಾದಹಾಗೆ ದಾನಧರ್ಮಗಳನ್ನು ಮಾಡಿದನು. ಇದನ್ನೆಲ್ಲಾ ನೋಡಿ ದುರ್ಯೋಧನನಿಗೆ ಹೊಟ್ಟೆಯ ಕಿಚ್ಚು ಇನ್ನೂ ಹೆಚ್ಚಾಯಿತು. ‘ಏನೇನು ಮಾಡಿದರೂ ಈ ಪಾಂಡವರು ಸಾಯುವುದಿಲ್ಲವಲ್ಲ, ದಿನದಿನಕ್ಕೆ ಇನ್ನೂ ಮುಂದಕ್ಕೆ ಬರುತ್ತಿದ್ದಾರಲ್ಲ!’ ಎಂದು ಚಿಂತೆಯಾಯಿತು.</p>
		<figure>
	<img src="images/0009.jpg" alt="image" />
			<figcaption>ಕೃಷ್ಣನು ಧರ್ಮರಾಜನನ್ನು ಕೇಳಿ, ಭೀಮ ಅರ್ಜುನರನ್ನು ಜರಾಸಂಧನ ಊರಿಗೆ ಕರೆದುಕೊಂಡು ಹೋಗುತ್ತಾನೆ.</figcaption>
</figure>
		<p>ದುರ್ಯೋಧನನಿಗೆ ಶಕುನಿ ಎಂಬ ಮಾವನಿದ್ದನು. ಅವನು ‘ಪಾಂಡವರನ್ನು ಉಪಾಯದಿಂದ ಗೆಲ್ಲಬೇಕು ; ಅವರನ್ನು ಪಗಡೆಯ ಆಟಕ್ಕೆ ಕರೆ ; ಧರ್ಮರಾಯನಿಗೆ ಆಡುವುದಕ್ಕೆ ಬರುವುದಿಲ್ಲ; ನಾನು ನಿನ್ನ ಕಡೆ ಆಟ ಆಡಿ ಅವರನ್ನು ಸೋಲಿಸಿ ಬಿಡುತ್ತೇನೆ; ಆಗ ಅವರ ರಾಜ್ಯವನ್ನು ಕಿತ್ತುಕೊಂಡು ಓಡಿಸಿಬಿಡೋಣ; ಅವರು ಕಾಡಪಾಲಾಗುತ್ತಾರೆ; ಅವರ ರಾಜ್ಯ ನಿನಗೆ ಬರುತ್ತದೆ' ಎಂದು ಹೇಳಿಕೊಟ್ಟನು. ಧೃತರಾಷ್ಟ್ರನು 'ಜೂಜು ಕೆಟ್ಟದ್ದು ; ಜೂಜಾಡಬಾರದು' ಎಂದು ಮಗನಿಗೆ ಬುದ್ದಿ ಹೇಳಿದನು; ಆದರೆ ಅವನು ಕೇಳಲಿಲ್ಲ. ಧರ್ಮರಾಯನಿಗೆ ಹೇಳಿ ಕಳುಹಿಸಿದನು. ಅವನು ತಮ್ಮಂದಿರನ್ನೂ ದ್ರೌಪದಿಯನ್ನೂ ಕರೆದುಕೊಂಡು ಬಂದನು. ಆಟದಲ್ಲಿ ಧರ್ಮರಾಯನು ಸೋತನು; ಅವನ ರಾಜ್ಯ ಹೋಯಿತು ; ಐಶ್ವರ್ಯ ಹೋಯಿತು; ಆಮೇಲೆ ತಮ್ಮಂದಿರನ್ನು ಸೋತನು; ಕೊನೆಗೆ ಹೆಂಡತಿಯನ್ನೂ ಸೋತನು. ದುರ್ಯೋಧನನ ತಮ್ಮ ದುಶ್ಶಾಸನನು ಅವಳನ್ನು ‘ನಮ್ಮ ಮನೆಯಲ್ಲಿ ಚಾಕರಿಮಾಡು ಬಾ' ಎಂದು ಎಳೆದುಕೊಂಡು ಬಂದನು. ಅವಳ ಸೀರೆ ಹಿಡಿದು ಎಳೆದನು. ಅವಳಿಗೆ ತುಂಬ ಅವಮಾನವಾಯಿತು. ಭೀಮನಿಗೆ ಸಿಟ್ಟು ಬಂದು ದ್ರೌಪದಿಗೆ ಹೀಗೆ ಅವಮಾನ ಮಾಡಿದ ದುಶ್ಶಾಸನನ ಹೊಟ್ಟೆಯನ್ನು ಬಗೆದು ಅವನ ರಕ್ತವನ್ನು ಕುಡಿಯುತ್ತೇನೆ ಎಂದು ಶಪಥಮಾಡಿದನು. ದುರ್ಯೋಧನನು ತನ್ನ ತೊಡೆಯನ್ನು ತಟ್ಟಿ ದ್ರೌಪದಿಗೆ ತೋರಿಸಿದನು. ಅವಳಿಗೆ ತುಂಬ ನಾಚಿಕೆಯಾಯಿತು. ಆಗ ಭೀಮನು ಯುದ್ಧದಲ್ಲಿ ಗದೆಯಿಂದ ಅವನ ತೊಡೆಗಳನ್ನು ಮುರಿಯುತ್ತೇನೆಂದು ಶಪಥ ಮಾಡಿದನು. ಧೃತರಾಷ್ಟ್ರನು ಹೆದರಿ, ಧರ್ಮರಾಯನಿಗೆ ಅವನು ಸೋತದ್ದನ್ನೆಲ್ಲಾ ಹಿಂತಿರುಗಿ ಕೊಡಿಸಿದನು. ಆದರೆ ಅವನನ್ನು ದುರ್ಯೋಧನನು ಮತ್ತೆ ಅಟಕ್ಕೆ ಕರೆದನು; ಈಗಲೂ ಧರ್ಮರಾಯನು ಎಲ್ಲವನ್ನೂ ಸೋತದ್ದರಿಂದ ಹನ್ನೆರಡು ವರ್ಷ ಕಾಡಿಗೆ ಹೋಗಿ ಇರಬೇಕಾಯಿತು. ಅವನ ತಮ್ಮಂದಿರೂ ದ್ರೌಪದಿಯೂ ಅವನ ಜೊತೆಯಲ್ಲಿ ಹೋದರು.</p>
		<figure>
	<img src="images/0010a.jpg" alt="image" />
			<figcaption>ಗದೆ</figcaption>
</figure>
		<figure>
	<img src="images/0010b.jpg" alt="image" />
			<figcaption>ಬಿಲ್ಲು</figcaption>
</figure>
		<figure>
	<img src="images/0010c.jpg" alt="image" />
			<figcaption>ಬತ್ತಳಿಕೆ</figcaption>
</figure>
<figure>
	<img src="images/0011.jpg" alt="image" />
			<figcaption>ಭೀಮನ ಶಪಥ</figcaption>
</figure>
		<p class="text-center"><strong>೩</strong></p>
		<p>ಪಾಂಡವರು ಕಾಮ್ಯಕವನ ಎಂಬ ಕಾಡಿನಲ್ಲಿದ್ದರು. ಅಲ್ಲಿಗೆ ಶ್ರೀಕೃಷ್ಣನು ಅವರನ್ನು ನೋಡುವುದಕ್ಕೆ ಬಂದನು. ಅವನನ್ನು ನೋಡಿ ದ್ರೌಪದಿಯು ಗೋಳಾಡಿದಳು. ‘ನೀನು ಇದ್ದೂ ನಮಗೆ ಇಂಥ ಕಷ್ಟ ಬಂತಲ್ಲ !' ಎಂದು ಅತ್ತಳು. ಅವನು ‘ಏನು ಮಾಡಲಮ್ಮ! ನಾನು ಆಗ ಊರಲ್ಲಿ ಇರಲಿಲ್ಲ; ಇದ್ದಿದ್ದರೆ ಇದನ್ನು ತಪ್ಪಿಸುತ್ತಿದ್ದೆ' ಎಂದು ಸಮಾಧಾನ ಮಾಡಿದನು. ಈ ಕಷ್ಟವೆಲ್ಲಾ ಧರ್ಮರಾಯನಿಂದ ಬಂತೆಂದು ಭೀಮನೂ ದ್ರೌಪದಿಯೂ ಅವನನ್ನು ಬೈದರು. ಅವನು ‘ಕೋಪಿಸಿಕೊಳ್ಳಬಾರದು, ಬೈಯಬಾರದು. ಮುಂದೆ ಸುಖ ಬರುತ್ತದೆ' ಎಂದು ಸಮಾಧಾನ ಮಾಡಿದನು. ಆ ಮೇಲೆ ಅರ್ಜುನನನ್ನು ಕರೆದು ಇಂದ್ರನ ಹತ್ತಿರಕ್ಕೆ ಹೋಗಿ, ಅವನನ್ನು ಬೇಡಿಕೊಂಡು ಒಳ್ಳೆಯ ಆಯುಧಗಳನ್ನು ತೆಗೆದುಕೊಂಡು ಬಾ; ಅವುಗಳಿಂದ ನಾವು ಕೌರವರನ್ನು ಜಯಿಸ ಬಹುದು' ಎಂದು ಕಳುಹಿಸಿದನು. ಅವನು ಹಿಮಾಲಯ ಪರ್ವತಕ್ಕೆ ಹೋಗಿ ತಪಸ್ಸು ಮಾಡಿ ಇಂದ್ರನನ್ನು ಕಂಡನು. ಇಂದ್ರನು ಈಶ್ವರನ ದರ್ಶನ ಮಾಡಿಕೊಂಡು ಬಾ, ಆಮೇಲೆ ನಿನಗೆ ನಾನು ಆಯುಧಗಳನ್ನು ಕೊಡುತ್ತೇನೆ ಎಂದನು. ಅಲ್ಲಿಯೇ ಕೈಲಾಸ ಪರ್ವತವಿತ್ತು; ಕೈಲಾಸದಲ್ಲಿ ಈಶ್ವರನಿದ್ದನು. ಅವನನ್ನು ಕುರಿತು ಅರ್ಜುನನು ತಪಸ್ಸು ಮಾಡಿದನು. ಈಶ್ವರನು ಮೆಚ್ಚಿ ಒಬ್ಬ ಬೇಡರವನಂತೆ ವೇಷ ಹಾಕಿಕೊಂಡು ಒಂದು ಹಂದಿಯನ್ನು ಅಟ್ಟಿಸಿಕೊಂಡು ಬಂದನು. ಅದನ್ನು ಅರ್ಜುನನು ಹೊಡೆದನು. ಅದಕ್ಕಾಗಿ ಅವರಿಬ್ಬರಿಗೂ ಜಗಳವಾಯಿತು. ಅರ್ಜುನನು ಎಷ್ಟೆಷ್ಟು ಬಾಣಗಳನ್ನು ಹೊಡೆದರೂ ಬೇಡನಿಗೆ ಏನೂ ಆಗಲಿಲ್ಲ. ಬಾಣಗಳೆಲ್ಲಾ ಮುಗಿದು ಹೋದುವು. ಆಗ ಅವನು ಬಿಲ್ಲಿನಿಂದಲೇ ಹೊಡೆಯುತ್ತೇನೆ ಎಂದು ಅದನ್ನು ಎತ್ತಿದನು. ಬೇಡನು ಅದನ್ನೇ ಕಿತ್ತುಕೊಂಡನು. ಕತ್ತಿಯಿಂದ ಹೊಡೆದನು; ಅದು ಎರಡು ತುಂಡಾಯಿತು. ಅಮೇಲೆ ಕುಸ್ತಿಮಾಡಿ ಅರ್ಜುನನು ಕೆಳಗೆ ಬಿದ್ದನು. ಅವನಿಗೆ ಜ್ಞಾನ ತಪ್ಪಿಹೋಗಿತ್ತು. ಆಗ ಈಶ್ವರನು ಅವನನ್ನು ಎಬ್ಬಿಸಿ ‘ನೀನು ತುಂಬ ಶೂರ; ಬಲದಲ್ಲಿ ನನಗೆ ಸಮನಾದವನು!' ಎಂದು ಹೊಗಳಿ ಅವನಿಗೆ ಪಾಶುಪತ ಎಂಬ ಅಸ್ತ್ರವನ್ನು ಕೊಟ್ಟು ಹೊರಟು ಹೋದನು. ಅಸ್ತ್ರ ಎಂದರೆ ಮಂತ್ರ ಹಾಕಿ ಹೊಡೆಯುವ ಆಯುಧ.</p>
		<figure>
	<img src="images/0012.jpg" alt="image" />
			<figcaption>ಕೈಲಾಸ ಪರ್ವತ</figcaption>
</figure>
		<p>ಆಗ ದೇವೇಂದ್ರನು ತನ್ನ ರಥವನ್ನು ಕೊಟ್ಟು ಕಳುಹಿಸಿ ಅದರಲ್ಲಿ ಅರ್ಜುನನನ್ನು ಕರಸಿಕೊಂಡನು. ತನ್ನ ಹತ್ತಿರಕ್ಕೆ ಬರುತ್ತಲೇ ಅವನನ್ನು ಪ್ರೀತಿಯಿಂದ ಮೈದಡವಿ ತನ್ನ ಹತ್ತಿರ ಸಿಂಹಾಸನದ ಮೇಲೆ ಕೂರಿಸಿಕೊಂಡು ಸಂತೋಷಪಡಿಸಿದನು. ಅರ್ಜುನನು ಐದು ವರ್ಷ ಅಲ್ಲಿ ಇದ್ದು ದೊಡ್ಡ ದೊಡ್ಡ ಅಸ್ತ್ರಗಳನ್ನು ಪಡೆದು ಅಭ್ಯಾಸಮಾಡಿದನು. ಚಿತ್ರಸೇನ ಎಂಬ ಗಂಧರ್ವನಿಂದ ನೃತ್ಯ ಸಂಗೀತ ವಾದ್ಯ ಇವೆಲ್ಲವನ್ನೂ ಕಲಿತನು. ಮುಂದೆ ಅವು ಅವನಿಗೆ ಉಪಯೋಗಕ್ಕೆ ಬಂದುವು.</p>
		<p>ಪಾಂಡವರು ಕಾಡಿನಲ್ಲಿದ್ದಾಗ ಅಲ್ಲಿ ಇದ್ದ ಋಷಿಗಳು ಅವರಿಗೆ ಹಿಂದಿನ ಕಾಲದಲ್ಲಿ ಕಷ್ಟಪಟ್ಟ ದೊರೆಗಳ ಕಥೆಗಳನ್ನು ಹೇಳಿದರು. ಅವುಗಳಲ್ಲಿ ನಳನ ಕಥೆ ಒಂದು -</p>
		<p>ನಳನ ಕಥೆ</p>
		<p>ನಳನು ನಿಷಧ ಎಂಬ ದೇಶದ ದೊರೆ. ಅವನು ಒಂದು ದಿನ ತನ್ನ ಅರಮನೆಯ ಉದ್ಯಾನದಲ್ಲಿ ತಿರುಗಾಡುತ್ತಿದ್ದಾಗ ಅಲ್ಲಿ ಚಿನ್ನದಂತೆ ಹೊಳೆಯುತ್ತಿದ್ದ ಹಂಸಗಳನ್ನು ನೋಡಿದನು. ಅವುಗಳಲ್ಲಿ ಒಂದನ್ನು ಹಿಡಿದುಕೊಂಡನು. ಅದು ‘ಮಹಾರಾಜ! ನನ್ನನ್ನು ಬಿಟ್ಟುಬಿಡು ; ನಾನು ದಮಯಂತಿಯ ಹತ್ತಿರಕ್ಕೆ ಹೋಗಿ ನಿನ್ನನ್ನು ಹೊಗಳುತ್ತೇನೆ; ಅವಳು ತುಂಬ ಸುಂದರಿ ; ಅವಳು ನಿನ್ನನ್ನೇ ಮದುವೆ ಮಾಡಿಕೊಳ್ಳುವಹಾಗೆ ಮಾಡುತ್ತೇನೆ!' ಎಂದು ಹೇಳಿತು. ಅವನು ಅದನ್ನು ಬಿಟ್ಟನು. ಆಗ ಅದು ದಮಯಂತಿಯ ಮನೆಗೆ ಹೋಯಿತು. ಅಲ್ಲಿ ನಳನನ್ನು ಹೊಗಳಿತು; ಅವಳಿಗೆ ನಳನನ್ನೇ ಮದುವೆ ಮಾಡಿಕೊಳ್ಳಬೇಕೆಂಬ ಆಸೆಯಾಯಿತು.</p>
		<figure>
	<img src="images/0013.jpg" alt="image" />
			<figcaption>ದಮಯಂತಿ, ನಳ</figcaption>
</figure>
		<p>ದಮಯಂತಿಯ ತಂದೆಯು ಅವಳ ಸ್ವಯಂವರಕ್ಕೆ ಏರ್ಪಡಿಸಿದನು. ನಳನು ಅಲ್ಲಿಗೆ ಹೋದನು. ಇಂದ್ರ ಅಗ್ನಿ ಯಮ ವರುಣ ಎಂಬ ದೇವತೆಗಳೂ ಅಲ್ಲಿಗೆ ಬಂದರು. ಅವರಿಗೂ ದಮಯಂತಿಯನ್ನು ಮದುವೆ ಮಾಡಿಕೊಳ್ಳಬೇಕೆಂಬ ಆಸೆ ಬಲವಾಗಿತ್ತು. ಆದ್ದರಿಂದ ಅವರೂ ನಳನಂತೆಯೇ ವೇಷ ಹಾಕಿಕೊಂಡು ಸ್ವಯಂವರ ಮಂಟಪದಲ್ಲಿ ನಳನ ಹತ್ತಿರವೇ ಕುಳಿತುಕೊಂಡಿದ್ದರು. ದಮಯಂತಿಯು ಮಾಲೆ ಹಾಕುವುದಕ್ಕೆ ಬಂದಾಗ ಒಬ್ಬರ ಹಾಗೆ ಒಬ್ಬರಿದ್ದ ಐದು ಜನ ನಳರನ್ನು ನೋಡಿ ಅವಳಿಗೆ ಕಕ್ಕಾಬಿಕ್ಕಿ ಆಯಿತು. ಅವಳು ಆ ದೇವತೆಗಳನ್ನೇ ಬೇಡಿಕೊಂಡು ನಳನನ್ನೇ ತನಗೆ ಗಂಡನನ್ನಾಗಿ ಕೊಡಿಸಬೇಕೆಂದು ಕೇಳಿದಳು. ಅವಳಿಗೆ ನಳನ ಮೇಲೆ ಇದ್ದ ಪ್ರೇಮವನ್ನು ಮೆಚ್ಚಿ ಅವರು ಒಪ್ಪಿಕೊಂಡರು. ಆಮೇಲೆ ಅವಳು ನಳನನ್ನೇ ಮದುವೆಯಾದಳು.</p>
		<p>ನಳನೂ ಧರ್ಮರಾಯನಂತೆ ಜೂಜಾಡಿ ರಾಜ್ಯವನ್ನು ಕಳೆದುಕೊಂಡನು. ಅವನು ಕಾಡಿಗೆ ಹೋಗಬೇಕಾಯಿತು. ದಮಯಂತಿಯೂ ಅವನ ಹಿಂದೆಯೇ ಹೋದಳು. ದಾರಿಯಲ್ಲಿ ಕೆಲವು ಸೊಗಸಾದ ಹಕ್ಕಿಗಳನ್ನು ನೋಡಿ, ನಳನು ಅವುಗಳನ್ನು ಹಿಡಿಯುತ್ತೇನೆಂದು ತನ್ನ ಬಟ್ಟೆಯನ್ನು ಅವುಗಳ ಮೇಲೆ ಕವಿಚಿದನು. ಅವು ಆ ಬಟ್ಟೆಯನ್ನೇ ಎತ್ತಿಕೊಂಡು ಹಾರಿ ಹೋದುವು. .ಹಸಿವು ಬಾಯಾರಿಕೆಗಳಿಂದ ಬಳಲಿ ಅವರು ಒಂದು ಕಡೆ ಮಲಗಿಕೊಂಡಿದ್ದರು. ದಮಯಂತಿಗೆ ನಿದ್ರೆ ಬಂದಿತ್ತು. ನಳನಿಗೆ ನಿದ್ರೆ ಬಂದಿರಲಿಲ್ಲ; ಅವಳು ತನ್ನ ತಂದೆಯ ಮನೆಗಾದರೂ ಹೋಗುತ್ತಾಳೆ ಎಂದುಕೊಂಡು ಅವನು ಅವಳನ್ನು ಬಿಟ್ಟು ಹೊರಟುಹೋದನು. ಅವಳು ಎಚ್ಚರವಾದ ಮೇಲೆ ಅತ್ತು ಕರೆದು ಗೋಳಾಡಿದಳು. ಒಂದು ಹೆಬ್ಬಾವು ಅವಳನ್ನು ನುಂಗುತ್ತಿತ್ತು; ಒಂದು ಕಾಡಾನೆ ತುಳಿದು ಹಾಕುತ್ತಿತ್ತು. ಇಂಥ ಕಷ್ಟಗಳನ್ನೆಲ್ಲಾ ಕಳೆದು ಅವಳು ಚೇದಿರಾಜನ ಊರಿಗೆ ಬಂದಳು. ಆ ರಾಜನ ಹೆಂಡತಿಯು ದಮಯಂತಿಯ ಚಿಕ್ಕಮ್ಮನಾಗಬೇಕು. ಅವಳ ಹತ್ತಿರ ಕೆಲಸ ಮಾಡಿಕೊಂಡಿದ್ದಳು. ತನ್ನ ಗುರುತನ್ನು ಹೇಳಲಿಲ್ಲ.</p>
		<p>ದಮಯಂತಿಯಂತೆ ನಳನೂ ಒಂದು ಹೆಬ್ಬಾವನ್ನು ಕಂಡನು. ಅದು ಬೆಂಕಿಗೆ ಸಿಕ್ಕಿ ಸತ್ತುಹೋಗುತ್ತಿತ್ತು. ಅದನ್ನು ಎತ್ತಿಕೊಂಡು ಹೋಗಿ ದೂರ ಬಿಟ್ಟರೆ, ಅದು ನಳನನ್ನೇ ಕಚ್ಚಿಬಿಟ್ಟಿತು; ಅದರ ವಿಷದಿಂದ ನಳನಿಗೆ ಮೈಯೆಲ್ಲಾ ವಿಕಾರವಾಗಿ ಗುರುತೇ ಸಿಕ್ಕದ ಹಾಗಾಯಿತು.</p>
		<p class="myquote">
			ಅಡ್ಡಮೋರೆಯ ಗಂಟು ಮೂಗಿನ<br />
			ಜಡ್ಡು ದೇಹದ ಗುಜ್ಜು ಕೊರಲಿನ<br />
			ದೊಡ್ಡ ಕೈ ಕಾಲುಗಳ ಉದುರಿದ ರೋಮ ಮೀಸೆಗಳ<br />
			ದೊಡ್ಡ ಹೊಟ್ಟೆಯ ಗೂನು ಬೆನ್ನಿನ<br />
			ಗಿಡ್ಡ ರೂಪಿನ ಹರುಕು ಗಡ್ಡದ<br />
			ಹೆಡ್ಡನಾದ ಕುರೂಪಿತನದಲಿ ನೃಪತಿ ವಿಷದಿಂದ
		</p>
		<p>ಎಂಬ ಪದ್ಯವನ್ನು ನೀವು ಓದಿರಬಹುದು. ಅವನು ಮುಂದೆ ಅಯೋಧ್ಯೆಯೆಂಬ ಊರಿಗೆ ಹೋದನು. ಅಲ್ಲಿ ಋತುಪರ್ಣ ನೆಂಬ ರಾಜನಿದ್ದನು. ಅವನ ಹತ್ತಿರ ಹೋಗಿ ರಥ ನಡಸುವ ಸಾರಥಿಯ ಕೆಲಸಕ್ಕೆ ಸೇರಿದನು.</p>
		<p>ದಮಯಂತಿಯ ತಂದೆಯು ಅವಳನ್ನು ಹುಡುಕಿಸಿ ತಮ್ಮ ಊರಿಗೆ ಕರೆಸಿಕೊಂಡನು ; ಅವಳು ಗಂಡನನ್ನು ಪತ್ತೆಮಾಡಲು ಒಂದು ಉಪಾಯ ಮಾಡಿದಳು ; ತನಗೆ ಎರಡನೆಯ ಸಲ ಸ್ವಯಂವರವೆಂದು ವರ್ತಮಾನ ಹುಟ್ಟಿಸಿದಳು. ಅಯೋಧ್ಯೆಯಲ್ಲಿದ್ದ ಋತುಪರ್ಣನಿಗೆ ತಾನೂ ಹೋಗಬೇಕೆಂದು ಆಸೆಯಾಯಿತು. ತನ್ನ ಹತ್ತಿರ ಹೊಸದಾಗಿ ಸಾರಥಿಯ ಕೆಲಸಕ್ಕೆ ಸೇರಿದ್ದ ನಳನನ್ನು ಬರುತ್ತೀಯಾ ಎಂದು ಕೇಳಿದನು. ಅವನು ತನ್ನ ಹೆಸರನ್ನು ಬಾಹುಕ ಎಂದು ಬದಲಾಯಿಸಿಕೊಂಡಿದ್ದನು. ರೂಪು ವಿಕಾರವಾಗಿ ಅವನನ್ನು ಯಾರೂ ಗುರುತಿಸಲೇ ಆಗುತ್ತಿರಲಿಲ್ಲ. ಅವನಿಗೂ ದಮಯಂತಿಯನ್ನು ನೋಡಬೇಕೆನ್ನಿಸಿತು. ಇಬ್ಬರೂ ಕುಂಡಿನಪುರಕ್ಕೆ ಹೋದರು. ನಳನು ಹೋಗುತ್ತಿದ್ದ ಹಾಗೆಯೇ ಅವನ ರಥದ ಧ್ವನಿಯನ್ನು ಕೇಳಿ ದಮಯಂತಿಯು ಅದನ್ನು ಗುರುತಿಸಿದಳು. ಅರಮನೆ ಯಲ್ಲಿದ್ದ ಆನೆ ಕುದುರೆ ನವಿಲು ಎಲ್ಲಾ ಗುರುತು ಹಿಡಿದು ನಲಿದಾಡಿದುವು. ಆದರೆ ಸ್ವಯಂವರವೂ ಇಲ್ಲ, ಏನೂ ಇಲ್ಲ ; ಆದ್ದರಿಂದ ಋತುಪರ್ಣನು ಪೆಚ್ಚುಮೋರೆ ಹಾಕಿಕೊಂಡು ಹಿಂತಿರುಗಿ ಹೋಗಬೇಕೆಂದಿದ್ದನು. ದಮಯಂತಿಯು ನಳನನ್ನು ಅವನೇ ಹೌದೇ ಅಲ್ಲವೇ ಎಂದು ಪರೀಕ್ಷೆ ಮಾಡುತ್ತಿದ್ದಳು. ಏಕೆಂದರೆ ಅವನು ವಿಕಾರವಾಗಿದ್ದನು. ಅವನಿಗೆ ಹಿಂದೆ ದೇವತೆಗಳು ವರವನ್ನು ಕೊಟ್ಟಿದ್ದರು; ಆ ವರದಿಂದ ಅವನು ಬರಿಯ ಬಿಂದಿಗೆಯನ್ನು ನೋಡಿದರೆ ಅದರಲ್ಲಿ ನೀರು ತುಂಬುತ್ತಿತ್ತು; ಒಂದು ಹಿಡಿ ಹುಲ್ಲನ್ನು ಹಿಡಿದರೆ ಅದು ತಾನಾಗಿ ಹೊತ್ತಿಕೊಳ್ಳುತ್ತಿತ್ತು; ಬೆಂಕಿ ಅವನ ಕೈ ಸುಡುತ್ತಿರಲಿಲ್ಲ. ಹೂವನ್ನು ಹಿಸುಕಿ ಹಾಕಿದರೂ ಅದು ನಲುಗುತ್ತಿರಲಿಲ್ಲ. ಇದರಿಂದೆಲ್ಲಾ ಅವನು ನಳನೇ ಎಂದು ಹೇಳಬಹುದಾಗಿತ್ತು, ಆದರೆ ಅವನು ಎಷ್ಟು ಸುಂದರನಾಗಿದ್ದ ! ಇವನೋ ವಿಕಾರ. ಅದಕ್ಕೋಸ್ಕರ ದಮಯಂತಿ ಇನ್ನೊಂದು ಉಪಾಯ ಮಾಡಿದಳು. ಅವಳು ತುಂಬ ಜಾಣೆ, ತನ್ನ ಇಬ್ಬರು ಮಕ್ಕಳನ್ನು ನಳನ ಹತ್ತಿರಕ್ಕೆ ಕಳುಹಿಸಿದಳು. ಅವುಗಳನ್ನು ನೋಡಿದ ಕೂಡಲೆ ನಳನಿಗೆ ತುಂಬ ದುಃಖವಾಯಿತು. ಅವನು ಅವುಗಳನ್ನು ಬಾಚಿ ತಬ್ಬಿಕೊಂಡು ಗಟ್ಟಿಯಾಗಿ ಅತ್ತುಬಿಟ್ಟನು. ಆಗ ಅವನು ನಳನೇ ಎಂದು ಅವಳಿಗೆ ಧೈರ್ಯವಾಯಿತು. ನಳನಿಗೆ ಹೇಳಿ ಕಳುಹಿಸಿದಳು. ಅವನು ತನ್ನ ಕುರೂಪಿಗೆ ಕಾರಣ ಹಾವು ಕಡಿದಿದ್ದೇ ಎಂದು ತಿಳಿಸಿದನು. ಹಾವು ಕಡಿದಾಗ ಅದು ಮನುಷ್ಯನ ರೂಪನ್ನು ತಾಳಿ ‘ನಾನು ನಾಗರಾಜ; ನಿನ್ನ ಗುರುತನ್ನು ಯಾರೂ ಹಿಡಿಯದಿರಲಿ ಎಂದು ನಿನ್ನನ್ನು ಕಚ್ಚಿ ಹೀಗೆ ವಿಕಾರ ಮಾಡಿದ್ದೇನೆ. ನಿನಗೆ ಮೊದಲಿನ ರೂಪು ಬೇಕಾದಾಗ ಈ ಬಟ್ಟೆಗಳನ್ನು ಹಾಕಿಕೊ' ಎಂದು ಒಂದು ಉಡುಪನ್ನು ಕೊಟ್ಟಿತ್ತು. ನಳನು ಈಗ ಆ ಉಡುಪನ್ನು ತೊಟ್ಟುಕೊಂಡನು. ಮೊದಲಿನ ರೂಪೇ ಬಂತು. ಎಲ್ಲರಿಗೂ ಸಂತೋಷವಾಯಿತು. ಅವನ ಗ್ರಹಚಾರ ಕಳೆಯಿತು ; ಆದ್ದರಿಂದ ಇನ್ನೊಂದು ಸಲ ಜೂಜಾಡಿದಾಗ ತಾನೇ ಗೆದ್ದನು. ಹೋಗಿದ್ದ ರಾಜ್ಯ ಬಂತು ; ಅವರು ಸುಖವಾಗಿದ್ದರು.</p>
		<figure>
	<img src="images/0014.jpg" alt="image" />
			<figcaption>ನಳ ತನ್ನ ಮಕ್ಕಳನ್ನು ತಬ್ಬಿಕೊಂಡು ಅಳುತ್ತಿದ್ದಾನೆ</figcaption>
</figure>
		<p>ಧರ್ಮವ್ಯಾಧನ ಕಥೆ</p>
		<p>ಹಿಂದೆ ಕೌಶಿಕನೆಂಬ ಬ್ರಾಹ್ಮಣನಿದ್ದನು. ಅವನು ವೇದವನ್ನು ಚೆನ್ನಾಗಿ ತಿಳಿದಿದ್ದನು. ಅವನು ಒಂದು ದಿನ ವೇದ ಹೇಳುತ್ತ ಒಂದು ಮರದ ಕೆಳಗೆ ಕುಳಿತಿದ್ದನು. ಆ ಮರದ ಮೇಲೆ ಇದ್ದ ಒಂದು ಹಕ್ಕಿ ಅವನ ಮೇಲೆ ಅಚ್ಚಿಕ್ಕಿತು. ಅವನು ಕತ್ತೆತ್ತಿ ದುರುದುರನೆ ಅದನ್ನು ನೋಡಿದನು. ಕೂಡಲೆ ಅದು ಸತ್ತು ಬಿತ್ತು. ಅಲ್ಲಿಂದ ಎದ್ದು ಹೋಗಿ ಊರೊಳಗೆ ಅವನು ಭಿಕ್ಷಾನ್ನ ಎತ್ತುತ್ತ ಒಂದು ಮನೆಯ ಮುಂದೆ 'ಭವತಿ ಭಿಕ್ಷಾಂ ದೇಹಿ!' ಎಂದು ನಿಂತುಕೊಂಡನು. ಆ ಮನೆಯಲ್ಲಿ ಇದ್ದ ಆಕೆ ಗಂಡನಿಗೆ ಬಡಿಸುತ್ತಿದ್ದಳು. ಬಡಿಸಿ ಬರುವುದಕ್ಕೆ ತಡ ವಾಯಿತು. ಅದನ್ನು ನೋಡಿ ಕೌಶಿಕನಿಗೆ ಸಿಟ್ಟು ಬಂದಿತ್ತು. ಅವಳು ಭಿಕ್ಷವನ್ನು ತಂದ ಕೂಡಲೆ 'ಏನಮ್ಮಾ, ಇಷ್ಟು ಹೊತ್ತುಮಾಡಿದೆ!' ಎಂದು ದುರುಗುಟ್ಟಿಕೊಂಡು ನೋಡಿದನು. ಅವಳು ‘ಸ್ವಾಮೀ, ಕ್ಷಮಿಸಿ. ನೀವು ಹಕ್ಕಿಯನ್ನು ಕೊಂದು ಬಂದಿದ್ದೀರಿ; ನಾನು ಬಲ್ಲೆ! ನನ್ನನ್ನು ದುರುಗುಟ್ಟಿಕೊಂಡು ನೋಡಿದರೆ, ನಾನು ಸುಟ್ಟು ಬೂದಿಯಾಗುವುದಿಲ್ಲ ; ಕೋಪ ಮಾಡಿಕೊಳ್ಳಬಾರದು; ಅದು ಕೆಟ್ಟದು' ಎಂದಳು. ಅವನಿಗೆ ಆಶ್ಚರ್ಯವಾಯಿತು. ಅವಳಿಗೆ ತಾನು ಹಕ್ಕಿಯನ್ನು ನೋಡಿ ಕೊಂದದ್ದು ಹೇಗೆ ಗೊತ್ತಾಯಿತು ? ಅವಳನ್ನು ಕೇಳಿದನು. ಅವಳು ನಾನು ಗಂಡನನ್ನು ದೇವರೆಂದು ತಿಳಿದುಕೊಂಡು ಸೇವೆ ಮಾಡುತ್ತಿದ್ದೇನೆ; ಅದೇ ತಪಸ್ಸು. ಅದರಿಂದ ನನಗೆ ಗೊತ್ತಾಯಿತು. ಮಿಥಿಲಾಪಟ್ಟಣಕ್ಕೆ ಹೋಗಿ, ಅಲ್ಲಿ ಧರ್ಮವ್ಯಾಧನೆಂಬ ಒಬ್ಬನಿದ್ದಾನೆ. ಅವನು ನಿಮಗೆ ಇದನ್ನು ಇನ್ನೂ ಚೆನ್ನಾಗಿ ತಿಳಿಸುತ್ತಾನೆ' ಎಂದಳು. ಅವನು ಅಲ್ಲಿಗೆ ಹೋಗಲು, ಧರ್ಮವ್ಯಾಧನು ಮಾಂಸವನ್ನು ಮಾರುತ್ತಿದ್ದನು. ಅವನು ಕೌಶಿಕನನ್ನು ನೋಡಿ, ‘ಬನ್ನಿ! ನಿಮ್ಮನ್ನು ಆ ಹೆಂಗಸು ಕಳಿಸಿದಳು, ಅಲ್ಲವೇ ?' ಎಂದು ಕೇಳಿದನು. ಕೌಶಿಕನಿಗೆ ಇನ್ನೂ ಆಶ್ಚರ್ಯವಾಯಿತು. ಅವನಿಗೆ ಹೇಗೆ ಗೊತ್ತಾಯಿತೆಂದು ಕೇಳಿದನು. ಧರ್ಮವ್ಯಾಧನು ಅವನನ್ನು ತನ್ನ ಮನೆಗೆ ಕರೆದು ಕೊಂಡುಹೋಗಿ 'ನಾನು ಯಾವ ದೇವರ ಪೂಜೆ ಮಾಡುತ್ತೇನೆ, ನಿಮಗೆ ಗೊತ್ತೇ ? ಆ ದೇವರ ಪೂಜೆಯಿಂದಲೇ ನನಗೆ ನಿಮ್ಮ ವಿಚಾರ ತಿಳಿಯಿತು' ಎಂದು ಕೇಳಿದನು. ಆಮೇಲೆ ತನ್ನ ತಾಯಿತಂದೆಗಳನ್ನು ತೋರಿಸಿ ಇವರೇ ನನ್ನ ದೇವರು ; ಇವರ ಸೇವೆಯೇ ದೇವರ ಪೂಜೆ ; ಜೊತೆಗೆ ಸತ್ಯವನ್ನು ಆಡುತ್ತೇನೆ; ದಾನಧರ್ಮ ಮಾಡುತ್ತೇನೆ. ನೀವೂ ಹೋಗಿ ನಿಮ್ಮ ತಂದೆತಾಯಿಗಳನ್ನು ಸೇವಿಸಿ ; ವೇದ ಹೇಳುವುದು ಅದಕ್ಕಿಂತ ಹೆಚ್ಚಲ್ಲ' ಎಂದು ಬುದ್ದಿ ಹೇಳಿ ಕಳುಹಿಸಿದನು.</p>
		<p>ಸಾವಿತ್ರಿಯ ಕಥೆ</p>
		<p>ಮದ್ರದೇಶದಲ್ಲಿ ಅಶ್ವಪತಿ ಎಂಬ ದೊರೆಯಿದ್ದನು. ಅವನಿಗೆ ಸಾವಿತ್ರಿಯೆಂಬ ಒಬ್ಬಳೇ ಹೆಣ್ಣುಮಗಳಾದಳು. ಅವಳು ಬಂಗಾರದ ಬೊಂಬೆಯಂತೆ ಹೊಳೆಯುತ್ತಿದ್ದಳು. ಅವಳು ದೊಡ್ಡವಳಾದ ಮೇಲೆ, ಅಶ್ವಪತಿಯು ‘ನಿನಗೆ ಬೇಕಾದ ಗಂಡನನ್ನು ನೀನೇ ಹುಡುಕಿಕೊಂಡು ಬಾರಮ್ಮ ; ನೀನು ಒಪ್ಪಿದವನಿಗೆ ನಿನ್ನನ್ನು ಕೊಟ್ಟು ಮದುವೆ ಮಾಡುತ್ತೇನೆ' ಎಂದು ಕಳುಹಿಸಿದನು. ಅವಳು ಹಾಗೇ ಆಗಲೆಂದು ತಂದೆಗೆ ನಮಸ್ಕಾರ ಮಾಡಿ ಹೊರಟಳು. ದೇಶದೇಶಗಳನ್ನೆಲ್ಲಾ ಸುತ್ತಿ, ಕೊನೆಗೆ ಸತ್ಯವಂತನೆಂಬ ಹುಡುಗನನ್ನು ಒಪ್ಪಿಕೊಂಡು ಬಂದಳು. ಅವನು ತುಂಬ ರೂಪವಂತ, ಬುದ್ದಿವಂತ, ಶೂರ, ಒಳ್ಳೆಯವ. ಆದರೆ ಅವನ ತಂದೆಗೆ ಕಣ್ಣು ಹೋಗಿ ಕುರುಡನಾಗಿದ್ದನು ; ಅವನ ರಾಜ್ಯ ಹೋಗಿತ್ತು; ಆದ್ದರಿಂದ ಹೆಂಡತಿಯನ್ನೂ ಆ ಹುಡುಗನನ್ನೂ ಕಾಡಿಗೆ ಕರೆದುಕೊಂಡು ಬಂದು ಅಲ್ಲಿ ವಾಸವಾಗಿದ್ದನು. ಅವನ ಹೆಸರು ದ್ಯುಮತ್ಸೇನ. ಅವನು ನಾವಿತ್ರಿಯ ತಂದೆಗೆ ಮೊದಲೇ ಗುರುತಾಗಿತ್ತು. ಆದ್ದರಿಂದ ಅವನೂ ಒಪ್ಪಿದನು. ಆದರೆ ನಾರದನು ಬಂದು, 'ಅದೆಲ್ಲಾ ಸರಿ; ಆ ಹುಡುಗನಿಗೆ ಇನ್ನು ಒಂದೇ ವರ್ಷ ಆಯುಸ್ಸು!’ ಎಂದರು. ಅಶ್ವಪತಿಗೆ ತುಂಬ ಚಿಂತೆಯಾಯಿತು. ಹೋಗಮ್ಮ! ಅವನು ಬೇಡ ! ಇನ್ನು ಯಾರನ್ನಾದರೂ ನೋಡಿಕೊಂಡು ಬಾ!” ಎಂದನು. ಅವಳು ‘ಒಂದು ಸಲ ನೋಡಿ ಒಪ್ಪಿಕೊಂಡು ಬಂದಾಯಿತು; ಆದದ್ದಾಗಲಿ; ಅವನೇ ನನ್ನ ಗಂಡ’ ಎಂದು ಬಿಟ್ಟಳು. ಮದುವೆಯಾಯಿತು. ಸಾವಿತ್ರಿ ಗಂಡನಿದ್ದ ಕಾಡಿಗೆ ಬಂದಳು. ಅತ್ತೆ ಮಾವ ಗಂಡ ಎಲ್ಲರಸೇವೆ ಮಾಡುತ್ತ, ಅವರ ಪೂಜೆಗೆ ಅಣಿಮಾಡಿಕೊಡುತ್ತ, ಅವರು ಹೇಳಿದ ಹಾಗೆ ಕೇಳಿಕೊಂಡು ಬುದ್ದಿವಂತಳಾಗಿದ್ದಳು. ಅಷ್ಟು ಹೊತ್ತಿಗೆ ಒಂದು ವರ್ಷವಾಗುತ್ತ ಬಂತು. ಅದನ್ನು ತಿಳಿದು ಅವಳು ದೇವರ ಪೂಜೆಗೆ ಕುಳಿತಳು. ‘ಇನ್ನು ಮೂರುದಿನ ನಾನು ಹೀಗೇ ಕುಳಿತ ಜಾಗ ಬಿಟ್ಟು ಏಳದೆ ಪೂಜೆ ಮಾಡುತ್ತೇನೆ' ಎಂದಳು. ನಾಲ್ಕನೆಯ ದಿನ ಅವಳ ಗಂಡನು ಸೌದೆ, ಹಣ್ಣು ಹಂಪಲು, ತರಬೇಕೆಂದು ಕಾಡಿಗೆ ಹೊರಟನು. ಸಾವಿತ್ರಿಯು ನಾನೂ ಬರುತ್ತೇನೆಂದಳು. 'ನೀನು ಮೂರು ದಿನದಿಂದ ಉಪವಾಸ ಮಾಡಿದ್ದೀಯೆ; ನಿನ್ನ ಕೈಲಾಗುವುದಿಲ್ಲ' ಎಂದು ಯಾರು ಏನು ಹೇಳಿದರೂ ಕೇಳಲಿಲ್ಲ. ಅವೊತ್ತು ತನ್ನ ಗಂಡನಿಗೆ ಪ್ರಾಣ ಹೋಗಬಹುದು ಎಂದು ಅವಳಿಗೆ ಗೊತ್ತಿತ್ತು. ಅವರಿಗೆ ಯಾರಿಗೂ ಗೊತ್ತಿರಲಿಲ್ಲ. ಗಂಡನು 'ನಿನ್ನ ಅತ್ತೆ ಮಾವಂದಿರನ್ನು ಕೇಳಿ ಬಾ!' ಎಂದನು. ಅವಳು ಹೋಗಿ ‘ನಾನು ಇಲ್ಲಿಗೆ ಬಂದು ಒಂದು ವರ್ಷವಾಯಿತು; ಎಂದೂ ಹೊರಗೆ ಕಾಲಿಟ್ಟಿರಲಿಲ್ಲ ; ಕಾಡಿನಲ್ಲಿ ಹೂವು ಬಿಟ್ಟಿರುವುದನ್ನು ನೋಡಬೇಕೆಂದು ಆಸೆಯಾಗಿದೆ; ಅವರ ಜೊತೆಗೆ ಹೋಗುತ್ತೇನೆ!’ ಎಂದು ಕೇಳಿಕೊಂಡಳು. ಅವರು ‘ನೀನು ನಮ್ಮನ್ನು ಎಂದೂ ಏನೂ ಕೇಳಿಲ್ಲವಮ್ಮ! ಇವೊತ್ತು ನಿನ್ನ ಗಂಡನ ಜೊತೆಯಲ್ಲಿ ಹೋಗುತ್ತೇನೆ ಎಂದರೆ ಹೇಗಮ್ಮ ಬೇಡ ಎನ್ನೋಣ ? ಹೋಗಿ ಬಾ!' ಎಂದು ಕಳಿಸಿದರು.</p>
		<p>ಗಂಡಹೆಂಡಿರಿಬ್ಬರೂ ಹಣ್ಣುಗಳನ್ನು ಕುಯ್ದು ಬುಟ್ಟಿಗೆ ತುಂಬಿಕೊಂಡರು; ಸತ್ಯವಂತನು ಸೌದೆಯನ್ನು ಕಡಿಯುತ್ತಿದ್ದಾಗ, ಮೈಯೆಲ್ಲಾ ಬೆವರಿತು ; ತಲೆ ಮೈ ಕೈ ಎಲ್ಲಾ ತುಂಬ ನೋವಾಯಿತು; ನಿಂತುಕೊಳ್ಳುವುದಕ್ಕೆ ಆಗಲಿಲ್ಲ; ಅವನನ್ನು ಸಾವಿತ್ರಿಯು ನೆಲದ ಮೇಲೆ ಮಲಗಿಸಿ ತನ್ನ ತೊಡೆಯಮೇಲೆ ತಲೆಯನ್ನು ಒರಗಿಸಿಕೊಂಡಳು. ಆಗ ಅವನ ಮುಂದೆ ಯಮನು ಬಂದು ನಿಂತುಕೊಂಡನು. ಅವನು ನೋಡುವುದಕ್ಕೆ ಎತ್ತರವಾಗಿದ್ದನು. ತಲೆಯಲ್ಲಿ ಕಿರೀಟವಿತ್ತು; ಕೈಯಲ್ಲಿ ಹಗ್ಗವಿತ್ತು; ಅವನ ಮೈ ಕಪ್ಪಗೂ, ಕಣ್ಣು ಕೆಂಪಗೂ ಇತ್ತು. ನೋಡಿದರೆ ದಿಗಿಲಾಗುತ್ತಿತ್ತು. ಅವನನ್ನು ನೋಡಿ ಸಾವಿತ್ರಿಯು ತನ್ನ ಗಂಡನ ತಲೆಯನ್ನು ಮೆಲ್ಲನೆ ಕೆಳಗಿಳಿಸಿ, ಎದ್ದು ನಿಂತುಕೊಂಡು ಅವನಿಗೆ ಕೈಮುಗಿದಳು. ‘ಸ್ವಾಮಿ ! ನೀವು ಯಾರೋ ದೇವತೆಯಾಗಿರಬೇಕು; ಯಾವ ದೇವತೆ ? ಏಕೆ ಬಂದಿದ್ದಿರಿ ?' ಎಂದು ಕೇಳಿದಳು. ಅವನು 'ನಿನ್ನ ಗಂಡನ ಆಯುಸ್ಸು ತೀರಿತು; ಅವನನ್ನು ಕರೆದುಕೊಂಡು ಹೋಗುವುದಕ್ಕೆ ಬಂದಿದ್ದೇನೆ!’ ಎಂದನು. ತನ್ನ ಕೈಯಲ್ಲಿದ್ದ ಹಗ್ಗದಿಂದ ಸತ್ಯವಂತನ ಜೀವವನ್ನು ಎಳೆದು ಕಟ್ಟಿ ತೆಗೆದು ಕೊಂಡು ಹೊರಟನು. ಸಾವಿತ್ರಿಯೂ ಅವನ ಹಿಂದೆಯೇ ಹೋದಳು. ಅವನು ಎಷ್ಟು ಹೋಗೆಂದರೂ ಹೋಗಲಿಲ್ಲ ; 'ನನ್ನ ಗಂಡನನ್ನು ಕರೆದುಕೊಂಡು ಹೋಗುತ್ತಿದ್ದೀಯೆ; ನಾನೂ ಅವನ ಹಿಂದೆ ಬರುತ್ತೇನೆ' ಎಂದು ಹೋಗುತ್ತಲೇ ಇದ್ದಳು. ಅವಳು ಅತ್ತೆ ಮಾವ ಗಂಡಂದಿರಿಗೆ ಮಾಡಿದ್ದ ಸೇವೆಯಿಂದಲೂ, ನಡಸಿದ್ಧ ಪೂಜೆಯಿಂದಲೂ ಅವಳಿಗೆ ಯಮನು ಕಣ್ಣಿಗೆ ಕಂಡನು ; ಅವನ ಹಿಂದೆ ಹೋಗುವುದಕ್ಕೂ ಆಯಿತು; ಅದು ಎಲ್ಲರಿಗೂ ಆಗುವುದಿಲ್ಲ.</p>
		<p>ಯಮನು ಸಾವಿತ್ರಿಗೆ ‘ಇನ್ನು ನೀನು ಹಿಂತಿರುಗಿ ಹೋಗು!' ಎಂದು ಹೇಳಿದನು. ಅವಳು ‘ನನ್ನ ಗಂಡ ಹೋಗುವ ಕಡೆಗೆ ನಾನೂ ಬರುತ್ತೇನೆ. ನಾನು ಇಷ್ಟುದೂರ ನಿನ್ನ ಹಿಂದೆ ಬಂದದ್ದರಿಂದ ನೀನು ನನಗೆ ಸ್ನೇಹಿತನಾದೆ; ಸ್ನೇಹಿತರು ಉಪಕಾರ ಮಾಡಬೇಕು' ಎಂದಳು. ಅವನು ‘ನಿನಗೇನು ಬೇಕು ಕೇಳು; ನಿನ್ನ ಗಂಡನ ಜೀವ ಒಂದನ್ನು ಕೇಳಬೇಡ!’ ಎಂದನು. ಅವಳು ತನ್ನ ಮಾವನಿಗೆ ಕಣ್ಣು ಬರಲಿ, ರಾಜ್ಯ ಬರಲಿ ಎಂದು ಕೇಳಿದಳು. ಹೀಗೆಯೇ ‘ಒಳ್ಳೆಯವರ ಸಹವಾಸದಲ್ಲಿದ್ದರೆ ನಮಗೆ ಒಳ್ಳೆಯದಾಗುತ್ತದೆ; ಯಾರಿಗೂ ಕೆಟ್ಟದು ಮಾಡಬಾರದು; ದಯೆ ತೋರಿಸಬೇಕು!’ ಎಂದು ಬಗೆಬಗೆಯಾಗಿ ಹೇಳಿ, ಯಮನನ್ನು ಒಲಿಸಿಕೊಂಡು ಅವನಿಂದ ತನ್ನ ಗಂಡನ ಜೀವವನ್ನು ಹಿಂದಕ್ಕೆ ಪಡೆದಳು ; ತನ್ನ ತಂದೆಗೆ ಗಂಡುಮಕ್ಕಳಾಗಲಿ, ತನಗೆ ಗಂಡುಮಕ್ಕಳಾಗಲಿ ಎಂದು ವರ ಪಡೆದಳು.</p>
		<figure>
	<img src="images/0015.jpg" alt="image" />
			<figcaption>ಸಾವಿತ್ರಿಯು ತನ್ನ ಗಂಡನನ್ನು ಕಾಡಿನಿಂದ ಕರೆದುಕೊಂಡು ಹೋಗುತ್ತಿರುವುದು</figcaption>
</figure>
		<p>ಯಮನು ಹೊರಟುಹೋದನು. ಸಾವಿತ್ರಿಯು ಹಿಂತಿರುಗಿ ಬಂದಳು; ಅಷ್ಟು ಹೊತ್ತಿಗೆ ಸತ್ಯವಂತನಲ್ಲಿ ಜೀವ ಕೂಡಿಕೊಂಡಿತ್ತು. ಅವನ ತಲೆಯನ್ನು ಎತ್ತಿ ಮತ್ತೆ ಅವಳು ತನ್ನ ತೊಡೆಯ ಮೇಲೆ ಮಲಗಿಸಿಕೊಂಡಳು; ಅವನು ಕಣ್ಣು ಬಿಟ್ಟು ನೋಡಿದನು; ತಾನು ತುಂಬ ಹೊತ್ತು ಮಲಗಿಕೊಂಡು ಬಿಟ್ಟಿದ್ದನೆಂದೇ ತಿಳಿದುಕೊಂಡಿದ್ದನು. ಎಷ್ಟೇ ಕತ್ತಲೆಯಾಗಿದ್ದರೂ ಚಿಂತೆ ಇಲ್ಲ, ಆಗಲೇ ಮನೆಗೆ ಹೋಗೋಣ ಎನ್ನಿಸಿತು. ಅವನು ಸಂಜೆ ಎಲ್ಲಾದರೂ ಹೊರಟರೆ ಅವರ ಅಮ್ಮ 'ಕತ್ತಲೆಯಲ್ಲಿ ಎಲ್ಲಿಯೂ ಹೋಗಬೇಡಪ್ಪ!' ಎಂದು ತಡೆಯುತ್ತಿದ್ದಳು. ಸ್ವಲ್ಪ ಹೊತ್ತಾದರೆ 'ಏಕಪ್ಪಾ ಇಷ್ಟು ಹೊತ್ತು ?' ಎನ್ನುತಿದ್ದಳು. ಕಣ್ಣು ಕಾಣದಿದ್ದರೂ ತಂದೆ ಹುಡುಕಿ ಹುಡುಕಿ ಎಲ್ಲರನ್ನೂ ಕೇಳುತ್ತಿದ್ದನು. ಇವೊತ್ತು ಇಷ್ಟು ಹೊತ್ತಾಗಿ ಬಿಟ್ಟಿದೆ; ಅವರು ಎಷ್ಟು ಚಿಂತೆ ಪಡುತ್ತಿದ್ದಾರೋ, ಹುಡುಕಾಡುತಿದ್ದಾರೋ ಎಂದು ಅವನಿಗೆ ತುಂಬ ಯೋಚನೆಯಾಯಿತು. ಅಳು ಬಂತು.</p>
		<p>ಸಾವಿತ್ರಿಯು ಎದ್ದು ತನ್ನ ತಲೆಯ ಕೂದಲನ್ನು ಗಂಟು ಹಾಕಿಕೊಂಡಳು ; ಗಂಡನನ್ನು ಎಬ್ಬಿಸಿ ಅವನ ತೋಳನ್ನು ಹಿಡಿದುಕೊಂಡಳು. ಹಣ್ಣಿನ ಬುಟ್ಟಿಯನ್ನು ಅಲ್ಲಿಯೇ ಬಿಟ್ಟು, ಕೊಡಲಿಯನ್ನು ತೆಗೆದುಕೊಂಡಳು. ಅಷ್ಟು ಹೊತ್ತಿಗೆ ಬೆಳದಿಂಗಳು ಬಂತು. ಅವನಿಗೂ ಶಕ್ತಿ ಬಂತು; ಮೆಲ್ಲ ಮೆಲ್ಲಗೆ ಮನೆಯ ಕಡೆಗೆ ಬಂದರು.</p>
		<p>ಸಾವಿತ್ರಿಯು ಕಾಡಿನಲ್ಲಿ ಯಮನನ್ನು ವರ ಕೇಳಿದ ಕೂಡಲೆ ಅವಳ ಮಾವನಿಗೆ ತಟ್ಟನೆ ಕಣ್ಣು ಕಾಣಿಸಿತು. ಅವನು ಹೆಂಡತಿಯನ್ನು ಕರೆದುಕೊಂಡು ಮಗನನ್ನೂ ಸೊಸೆಯನ್ನೂ ಎಲ್ಲಾ ಕಡೆಯೂ ಹುಡುಕಾಡಿದನು. ಏನು ಸದ್ದಾದರೂ ಅವರು ಬಂದರೇನೋ ಎಂದು ಆ ಕಡೆ ನೋಡುತ್ತಿದ್ದನು. ಅಷ್ಟು ಹೊತ್ತಿಗೆ ಸತ್ಯವಂತ ಸಾವಿತ್ರಿ ಬಂದೇ ಬಂದರು. ‘ಯಾಕಪ್ಪ ಇಷ್ಟು ಹೊತ್ತು?' ಎಂದು ಎಲ್ಲರೂ ಕೇಳಿದರು. ಅವನು 'ಸೌದೆ ಸೀಳುತ್ತಿದ್ದೆ ; ತಲೆನೋವಾಯಿತು; ಮಲಗಿಕೊಂಡುಬಿಟ್ಟೆ; ತುಂಬ ನಿದ್ದೆ ಬಂದು ಬಿಟ್ಟಿತು!' ಎಂದನು. ಅವರು ‘ನಿನಗೆ ಗೊತ್ತಿಲ್ಲ; ಇನ್ನೇನೋ ಆಗಿರಬೇಕು; ನಿಮ್ಮ ತಂದೆಗೆ ಇದ್ದಕ್ಕಿದ್ದ ಹಾಗೇ ಕಣ್ಣು ಬೇರೆ ಬಂದಿದೆ ; ನಿನಗೆ ತಿಳಿದಿದ್ದರೆ ಹೇಳಮ್ಮ!' ಎಂದು ಸಾವಿತ್ರಿಯನ್ನು ಕೇಳಿದರು. ಅವಳು ಎಲ್ಲವನ್ನೂ ಹೇಳಿದಳು. ಅವರಿಗೆ ತುಂಬ ಸಂತೋಷವಾಯಿತು. ‘ನೀನು ಪತಿವ್ರತೆ, ಸುಶೀಲೆ; ನಿನ್ನ ಮಾವನ ಮನೆಯನ್ನು ಉದ್ಧಾರಮಾಡಿದೆ!' ಎಂದು ಹೊಗಳಿದರು.</p>
		<p>ಬೆಳಗಾದ ಮೇಲೆ ದ್ಯುಮತ್ಸೇನನ ಕಡೆಯ ಜನರು ಬಂದರು. ಅವನ ರಾಜ್ಯವನ್ನು ಕಿತ್ತುಕೊಂಡಿದ್ದ ಶತ್ರುವನ್ನು ಎಲ್ಲರೂ ಸೇರಿ ಓಡಿಸಿದ್ದರೆಂದೂ ಅವನು ಬಂದು ಮತ್ತೆ ತಮ್ಮ ದೊರೆಯಾಗಬೇಕೆಂದೂ ಕೇಳಿದರು. ಅವನಿಗೆ ಕಣ್ಣು ಬಂದಿದ್ದನ್ನು ನೋಡಿ ಅವರಿಗೆ ಸಂತೋಷವಾಯಿತು.</p>
		<p>ಹೀಗೆ ಸಾವಿತ್ರಿಯು ತನ್ನ ಒಳ್ಳೆಯ ಗುಣದಿಂದ ತನ್ನ ಗಂಡನನ್ನು ಬದುಕಿಸಿಕೊಂಡಳು; ತಾಯಿ ತಂದೆಗಳನ್ನೂ ಅತ್ತೆ ಮಾವಂದಿರನ್ನೂ ಕಷ್ಟದಿಂದ ಪಾರುಮಾಡಿದಳು.</p>
		<p>ರಾಮನ ಕಥೆ</p>
		<p>ದಶರಥನೆಂಬ ರಾಜನಿಗೆ ರಾಮ ಲಕ್ಷ್ಮಣ ಭರತ ಶತ್ರುಘ್ನ ಎಂಬ ನಾಲ್ಕು ಜನ ಮಕ್ಕಳಿದ್ದರು ; ರಾಮನ ತಾಯಿ ಕೌಸಲ್ಯ; ಭರತನ ತಾಯಿ ಕೈಕೇಯಿ; ಲಕ್ಷಣನ ಮತ್ತು ಶತ್ರುಘ್ನನ ತಾಯಿ ಸುಮಿತ್ರೆ, ರಾಮನು ಜನಕರಾಜನ ಮಗಳಾದ ಸೀತೆಯನ್ನು ಮದುವೆಯಾದನು.</p>
		<p>ದಶರಥನು ಮುದುಕನಾಗಿದ್ದನು ; ಆದ್ದರಿಂದ ರಾಮನನ್ನು ಯುವರಾಜನಾಗಿ ಮಾಡಬೇಕೆಂದಿದ್ದನು; ಮೊದಲು ಯುವರಾಜನಾಗಿದ್ದವನೇ ಆಮೇಲೆ ದೊರೆಯಾಗುವುದು. ರಾಮನು ಯುವರಾಜನಾದರೆ, ಮುಂದೆ ಅವನೇ ದೊರೆಯಾಗುತ್ತಾನೆ, ತನ್ನ ಮಗ ಭರತನು ಅವನ ಕೈಕೆಳಗೆ ಸೇವೆ ಮಾಡಿಕೊಂಡಿರಬೇಕಾಗುತ್ತದೆ ಎಂದು ಕೈಕೆಗೆ ಯೋಚನೆಯಾಯಿತು. ಆದ್ದರಿಂದ ತನ್ನ ಮಗನೇ ಯುವರಾಜನಾಗಲಿ, ರಾಮ ಕಾಡಿಗೆ ಹೋಗಲಿ, ಎಂದು ಗಂಡನನ್ನು ಕೇಳಿಕೊಂಡಳು. ದಶರಥನು ಅವಳಿಗೆ ಹಿಂದೆ ಒಂದು ವರವನ್ನು ಕೊಟ್ಟಿದ್ದನು. ಆದ್ದರಿಂದ ಈಗ ಅವಳು ಹೇಳಿದಂತೆ ನಡೆಸಲೇ ಬೇಕಾಗಿತ್ತು. ರಾಮನು ಕಾಡಿಗೆ ಹೊರಟನು; ಅವನ ಹಿಂದೆ ಲಕ್ಷ್ಮಣ ಹೊರಟನು; ನಾನೂ ಬರುತ್ತೇನೆ ಎಂದು ಸೀತೆಯೂ ಹೊರಟಳು. ಆ ದುಃಖದಿಂದ ದಶರಥನು ಸತ್ತನು. ಭರತನು ಆಗ ಊರಲ್ಲಿ ಇರಲಿಲ್ಲ; ತನ್ನ ಮಾವನ ಮನೆಗೆ ಹೋಗಿದ್ದನು. ಊರಿಗೆ ಬಂದಾಗ ಎಲ್ಲಾ ಗೊತ್ತಾಯಿತು; ತಾಯಿಯಮೇಲೆ ಕೋಪ ಬಂತು; ಅವನು ‘ನನಗೆ ರಾಜ್ಯ ಬೇಡ, ನಾನೂ ರಾಮನ ಹಿಂದೆ ಹೋಗುತ್ತೇನೆ!' ಎಂದು ರಾಮನನ್ನು ಹುಡುಕಿಕೊಂಡು ಕಾಡಿಗೆ ಹೋದನು. ರಾಮನು ಅವನನ್ನು ಸಮಾಧಾನಪಡಿಸಿ ಊರಿಗೆ ಹಿಂತಿರುಗಿ ಕಳಿಸಿದನು. ಆದರೆ ಭರತನು ಏನು ಮಾಡಿದರೂ ದೊರೆಯಾಗಲು ಒಪ್ಪಲಿಲ್ಲ ; ರಾಮನು ಕಾಲಿಗೆ ಹಾಕಿಕೊಳ್ಳುತ್ತಿದ್ದ ಪಾದುಕೆಗಳನ್ನು ತೆಗೆದುಕೊಂಡು ಹೋಗಿ ಅವುಗಳನ್ನು ಸಿಂಹಾಸನದ ಮೇಲಿಟ್ಟು ರಾಮನಿಗಾಗಿ ರಾಜ್ಯವಾಳುತ್ತಿದ್ದನು. ರಾಮನು ಹಿಂತಿರುಗಿ ಬಂದ ಮೇಲೆ ಅವನ ರಾಜ್ಯವನ್ನು ಅವನಿಗೆ ಕೊಡಬೇಕೆಂಬುದು ಅವನ ಇಷ್ಟ ; ರಾಮನೂ ಅದಕ್ಕೆ ಒಪ್ಪಿಕೊಂಡನು.</p>
		<p>ರಾಮನು ಕಾಡಿನಲ್ಲಿದ್ದಾಗ ಶೂರ್ಪಣಖೆ ಎಂಬ ರಾಕ್ಷಸಿಯು ಬಂದು ಅವರನ್ನು ಕಾಡಿಸಿದಳು; ಲಕ್ಷಣನು ಅವಳ ತುಟಿ ಮೂಗುಗಳನ್ನು ಕುಯ್ದು ಕಳುಹಿಸಿದನು. ಅವಳು ರಾವಣನ ತಂಗಿ; ರಾವಣನು ರಾಕ್ಷಸ; ಲಂಕೆ ಅವನ ಊರು; ಅದು ಸಮುದ್ರದ ನಡುವೆ ಇತ್ತು, ಅಲ್ಲಿಗೆ ಹೋಗಿ ಅವಳು ರಾಮಲಕ್ಷ್ಮಣರ ಮೇಲೆ ದೂರು ಹೇಳಿದಳು ; ಅವನಿಗೆ ರಾಮನ ಮೇಲೆ ಕೋಪ ಬಂತು; ಅವನ ಹೆಂಡತಿಯನ್ನು ಹೊತ್ತುಕೊಂಡು ಬಂದರೆ ಆ ದುಃಖದಿಂದ ರಾಮನು ಸತ್ತು ಹೋಗುತ್ತಾನೆಂದು ಅವನು ಯೋಚಿಸಿದನು. ಆದ್ದರಿಂದ ಮಾರೀಚನೆಂಬ ರಾಕ್ಷಸನನ್ನು ಕರೆದು ‘ನೀನು ರತ್ನದಂತೆ ಹೊಳೆಯುವ ಜಿಂಕೆಯಾಗಿ ಸೀತೆಯ ಮುಂದೆ ಓಡಾಡುತ್ತಿರು!' ಎಂದು ಹೇಳಿದನು. ಅವನು ಹಾಗೇ ಮಾಡಲು, ಸೀತೆ ಆ ಜಿಂಕೆ ತನಗೆ ಬೇಕೆಂದು ಗಂಡನನ್ನು ಕೇಳಿದಳು ; ತುಂಬ ಹಟಮಾಡಿದಳು. ಆದ್ದರಿಂದ ರಾಮನು ಅದನ್ನು ಅಟ್ಟಿಸಿಕೊಂಡು ಹೋದನು; ಅದು ಸಿಕ್ಕಲಿಲ್ಲ; ಬಾಣದಿಂದ ಹೊಡೆದಾಗ ಅದು 'ಅಯ್ಯೋ ಸೀತೆ ! ಅಯ್ಯೋ ಲಕ್ಷಣಾ!' ಎಂದು ಕೂಗಿ ಸತ್ತು ಹೋಯಿತು. ಅದನ್ನು ಕೇಳಿ ಸೀತೆ ರಾಮನಿಗೆ ಏನೋ ಆಯಿತೆಂದು ಹೆದರಿ ಲಕ್ಷ್ಮಣನನ್ನು ಕಳಿಸಿದಳು. ಅವನು ಅತ್ತಲಾಗಿ ಹೋಗಲು ಇತ್ತಲಾಗಿ ರಾವಣನು ಬಂದು ಅವಳನ್ನು ಎತ್ತಿಕೊಂಡು ಹೋದನು. ಜಟಾಯು ಎಂಬ ಹದ್ದು ಅವನ ಮೇಲೆ ಬಿದ್ದು ಉಗುರುಗಳಿಂದಲೂ ಕೊಕ್ಕಿನಿಂದಲೂ ಗಾಯ ಮಾಡಿತು. ರಾವಣನು ಅದರ ರೆಕ್ಕೆಗಳನ್ನು ಕತ್ತಿಯಿಂದ ಕಡಿದು ಹಾಕಿದನು. ಅದು ಕೆಳಕ್ಕೆ ಬಿದ್ದು ಕುಟುಕು ಜೀವವಾಗಿತ್ತು. ರಾಮ ಲಕ್ಷ್ಮಣರು ಸೀತೆಯನ್ನು ಹುಡುಕಿಕೊಂಡು ಅಲ್ಲಿಗೆ ಬಂದರು. ಅದು, ರಾವಣನು ಸೀತೆಯನ್ನು ಹೊತ್ತುಕೊಂಡು ಹೋದನೆಂದು ಹೇಳಿತು. ಅವನು ಹೋದ ದಾರಿಯನ್ನು ತೋರಿಸಿತು. ಅವರು ಆ ದಾರಿಯಲ್ಲಿಯೇ ಹೋಗಿ ಕಿಷ್ಕಿಂಧೆ ಎಂಬ ಊರಿಗೆ ಬಂದರು. ಅಲ್ಲಿ ವಾಲಿ ಸುಗ್ರೀವ ಎಂಬ ಅಣ್ಣ ತಮ್ಮಂದಿರಾದ ಕಪಿಗಳಿದ್ದರು. ಸುಗ್ರೀವನು ತನ್ನ ಮಂತ್ರಿಯಾದ ಹನುಮಂತನನ್ನು ರಾಮನ ಹತ್ತಿರಕ್ಕೆ ಕಳುಹಿಸಿದನು. ಅವನೊಡನೆ ಸ್ನೇಹವಾಯಿತು. ಸುಗ್ರೀವನಿಗೆ ತೊಂದರೆ ಕೊಡುತ್ತಿದ್ದ ವಾಲಿಯನ್ನು ರಾಮನು ಕೊಂದನು, ಸುಗ್ರೀವನು ಹನುಮಂತ ಮೊದಲಾದ ಕಪಿಗಳನ್ನು ಕರೆದು ಸೀತೆಯನ್ನು ಹುಡುಕಿಕೊಂಡು ಬರುವುದಕ್ಕೆ ಕಳುಹಿಸಿದನು.</p>
		<p>ಸೀತೆಯನ್ನು ರಾವಣನು ತನ್ನ ಅರಮನೆಯ ಹತ್ತಿರದ ಉದ್ಯಾನಭವನದಲ್ಲಿ ಇಟ್ಟು ನಿತ್ಯವೂ ‘ನನ್ನ ಹೆಂಡತಿಯಾಗು' ಎಂದು ಗೋಳಾಡಿಸುತ್ತಿದ್ದನು. ಅವಳು ಅವನನ್ನು ಕತ್ತೆತ್ತಿ ನೋಡುತ್ತಿರಲಿಲ್ಲ; ಅವನೊಡನೆ ಮಾತನಾಡುತ್ತಿರಲಿಲ್ಲ : ಎದುರಿಗೆ ಒಂದು ಹುಲ್ಲು ಕಡ್ಡಿಯನ್ನು ಇಟ್ಟುಕೊಂಡು 'ನಾನು ರಾಮನ ಹೆಂಡತಿ ; ನನ್ನನ್ನು ಯಾಕೆ ಪೀಡಿಸುತ್ತೀಯೆ !’ ಎಂದು ಅಳುತ್ತಿದ್ದಳು. ಊಟ ಮಾಡದೆ, ನೀರು ಕುಡಿಯದೆ, ಜಡೆ ಹಾಕಿಕೊಳ್ಳದೆ, ದಿನದಿನಕ್ಕೆ ಬಡವಾಗುತ್ತಿದ್ದಳು.</p>
		<p>ಆಗ ಹನುಮಂತನು ಸಮುದ್ರದ ಮೇಲೆ ಹಾರಿಕೊಂಡು ಲಂಕೆಗೆ ಹೋಗಿ ಸೀತೆಯನ್ನು ಹುಡುಕಿದನು. ಅವಳಿಗೆ ರಾಮನ ವೃತ್ತಾಂತವನ್ನೆಲ್ಲಾ ಹೇಳಿದನು. ಅವಳು ಗುರುತಿಗಾಗಿ ತನ್ನ ತಲೆಯಲ್ಲಿದ್ದ ಚೂಡಾಮಣಿ ಎಂಬ ಒಡವೆಯನ್ನು ಕೊಟ್ಟಳು. ರಾಕ್ಷಸರು ಹನುಮಂತನನ್ನು ನೋಡಿ ಅವನನ್ನು ರಾವಣನ ಮುಂದೆ ಹಿಡಿದುಕೊಂಡು ಹೋಗಿ ನಿಲ್ಲಿಸಿದರು. ಅವನು 'ಈ ಕಪಿಯ ಬಾಲಕ್ಕೆ ಬಟ್ಟೆ ಸುತ್ತಿ ಎಣ್ಣೆ ಹುಯ್ದು ಬೆಂಕಿ ಹೊತ್ತಿಸಿ ಬಿಟ್ಟುಬಿಡಿ!' ಎಂದನು. ಅವರು ಹಾಗೇ ಮಾಡಲು, ಹನುಮಂತನು ಮೇಲಕ್ಕೆ ಹಾರಿ ಉರಿಯುತ್ತಿದ್ದ ಬಾಲದಿಂದ ಲಂಕೆಯ ಮನೆಗಳಿಗೆಲ್ಲಾ ಬೆಂಕಿಹೊತ್ತಿಸಿ, ರಾಮನ ಹತ್ತಿರಕ್ಕೆ ಬಂದನು. ಚೂಡಾಮಣಿಯನ್ನು ನೋಡಿ ರಾಮನಿಗೆ ನಂಬಿಕೆಯಾಯಿತು. ಸಂತೋಷವಾಯಿತು.</p>
		<p>ಕೂಡಲೆ ಎಲ್ಲರೂ ಸಮುದ್ರದ ಹತ್ತಿರಕ್ಕೆ ಹೋದರು. ಹನುಮಂತ ಸಮುದ್ರವನ್ನು ದಾಟಿದ ಎಂದರೆ ಎಲ್ಲರಿಗೂ ಹಾಗೆ ಹಾರುವುದಕ್ಕೆ ಆಗುತ್ತದೆಯೇ? ಇಲ್ಲ. ಆದ್ದರಿಂದ ಅವರು ಸಮುದ್ರಕ್ಕೆ ಕಲ್ಲು ಗುಂಡು ಎಲ್ಲಾ ಹಾಕಿ ಲಂಕೆಯವರೆಗೆ ಸೇತುವೆ ಕಟ್ಟಿದರು. ಆ ಸೇತುವೆಯ ಮೇಲೆ ರಾಮನೂ ಲಕ್ಷ್ಮಣನೂ ಕಪಿಗಳೂ ಲಂಕೆಗೆ ಹೋದರು. ಅಲ್ಲಿ ರಾವಣನೊಡನೆ ಯುದ್ಧವಾಯಿತು. ರಾವಣನಿಗೆ ವಿಭೀಷಣ ಕುಂಭಕರ್ಣ ಎಂಬ ಇಬ್ಬರು ತಮ್ಮಂದಿರಿದ್ದರು. ಅವರಲ್ಲಿ ವಿಭೀಷಣ ತುಂಬ ಒಳ್ಳೆಯವನು. ಅವನು ಅಣ್ಣನಿಗೆ ‘ಸೀತೆಯನ್ನು ರಾಮನಿಗೆ ಒಪ್ಪಿಸಿಬಿಡು! ಅವಳನ್ನು ಹಿಂಸೆ ಮಾಡಬೇಡ !' ಎಂದು ಹೇಳುತ್ತಿದ್ದನು. ಆದರೆ ರಾವಣನು ಕೇಳುತ್ತಿರಲಿಲ್ಲ. ಆದ್ದರಿಂದ ಈಗ ಅವನು ರಾಮನ ಕಡೆ ಬಂದು ಅವನಿಗೆ ಸಹಾಯವಾದನು. ರಾಮನು ರಾವಣನ ತಮ್ಮ ಕುಂಭಕರ್ಣ, ಅವನ ಮಗ ಇಂದ್ರಜಿತ್ತು, ಮೊದಲಾದವರನ್ನೆಲ್ಲಾ ಕೊಂದು, ಕೊನೆಗೆ ರಾವಣನನ್ನೂ ಕೊಂದು ಹಾಕಿದನು. ವಿಭೀಷಣನನ್ನು ಲಂಕೆಗೆ ರಾಜನಾಗಿ ಮಾಡಿದನು. ಅವನು ಸೀತೆಯನ್ನು ಕರೆತಂದು ರಾಮನಿಗೆ ಒಪ್ಪಿಸಿದನು.</p>
		<figure>
	<img src="images/0016.jpg" alt="image" />
			<figcaption>ಲಂಕೆಯಲ್ಲಿ ಸೀತೆ ರಾಮ ಲಕ್ಷ್ಮಣ</figcaption>
</figure>
		<p>ರಾಮನು ಸೀತೆಯನ್ನು ಕರೆದುಕೊಳ್ಳಲಿಲ್ಲ; ‘ನಿನ್ನನ್ನು ಬಿಡಿಸಬೇಕಾಗಿತ್ತು ಬಿಡಿಸಿದೆ; ಇಷ್ಟು ದಿನವೂ ನೀನು ರಾಕ್ಷಸನ ಮನೆಯಲ್ಲಿದ್ದೆ; ನಿನ್ನನ್ನು ನಾನು ಕರೆದುಕೊಳ್ಳುವುದಿಲ್ಲ !’ ಎಂದುಬಿಟ್ಟನು. ಆಗ ಸೀತೆಗೆ ತುಂಬ ದುಃಖವಾಯಿತು. ‘ನಾನು ಪಾಪ ಮಾಡಿದ್ದರೆ, ನನ್ನ ಪ್ರಾಣ ಹೋಗಲಿ !’ ಎಂದಳು. ಆಕಾಶದಲ್ಲಿ ಬ್ರಹ್ಮ, ಇಂದ್ರ, ಅಗ್ನಿ, ವಾಯು, ಯಮ ಮುಂತಾದ ದೇವತೆಗಳೂ ರಾಮನ ತಂದೆ ದಶರಥನೂ ಕಾಣಿಸಿಕೊಂಡರು; ದೇವತೆಗಳು 'ಸೀತೆ ರಾಕ್ಷಸನ ಮನೆಯಲ್ಲಿದ್ದರೇನು! ಅವಳು ಅವನನ್ನು ಮುಟ್ಟಿಲ್ಲ ; ಪಾಪ ಮಾಡಿಲ್ಲ ; ಅವಳನ್ನು ಕರೆದುಕೊ!' ಎಂದು ಹೇಳಿದರು. ದಶರಥನು 'ರಾಜ್ಯವನ್ನು ಆಳು!' ಎಂದು ಅಪ್ಪಣೆ ಮಾಡಿದನು. ರಾಮನು ಆಗಲಿ ಎಂದು ಅವನಿಗೆ ನಮಸ್ಕಾರ ಮಾಡಿದನು.</p>
		<p>ಆಮೇಲೆ ಎಲ್ಲರೂ ಪುಪ್ಪಕವಿಮಾನದಲ್ಲಿ ಅಯೋಧ್ಯೆಗೆ ಬಂದರು. ಹನುಮಂತನು ಮುಂದಾಗಿ ಹೋಗಿ ಭರತನಿಗೆ ರಾಮನು ಬರುತ್ತಿದ್ದನೆಂದು ತಿಳಿಸಿದನು. ಅವನೂ ಶತ್ರುಘ್ನನೂ ಬಂದು ರಾಮ ಲಕ್ಷ್ಮಣ ಸೀತೆಯರನ್ನು ಎದುರುಗೊಂಡರು. ಭರತನು ರಾಮನ ರಾಜ್ಯವನ್ನು ರಾಮನಿಗೆ ಒಪ್ಪಿಸಿದನು. ವಸಿಷ್ಠ ವಾಮದೇವ ಮುಂತಾದ ಋಷಿಗಳು ಒಳ್ಳೆಯ ದಿನದಲ್ಲಿ ರಾಮನಿಗೆ ಪಟ್ಟಾಭಿಷೇಕ ಮಾಡಿದರು. ಅವನು ವಿಭೀಷಣನಿಗೂ ಸುಗ್ರೀವನಿಗೂ ಬಹುಮಾನ ಮಾಡಿ, ಅವರ ಊರಿಗೆ ಕಳುಹಿಸಿ ಕೊಟ್ಟು, ಸುಖವಾಗಿದ್ದನು.</p>
		<p>ಋಷಿಗಳು ಧರ್ಮರಾಯನಿಗೆ ಈ ಕಥೆಗಳನ್ನು ಹೇಳಿ ‘ನೋಡಿದೆಯಾ, ನಳನೂ ರಾಮನೂ ಎಷ್ಟು ಕಷ್ಟಪಟ್ಟರು ! ರಾಮನು ಕಪಿಗಳ ಸಹಾಯದಿಂದಲೇ ರಾಕ್ಷಸರನ್ನು ಗೆದ್ದ ! ನಿನಗೆ ಇಂಥ ಬಲಶಾಲಿಗಳಾದ ತಮ್ಮಂದಿರಿದ್ದಾರೆ; ರಾಜರು ಸಹಾಯಕ್ಕೆ ಬರುತ್ತಾರೆ; ಸೇನೆ ಇರುತ್ತದೆ; ಈ ವನವಾಸ ಕಳೆದ ಮೇಲೆ, ನೀನು ನಿನ್ನ ಶತ್ರುಗಳನ್ನು ಗೆದ್ದು ನಿನ್ನ ರಾಜ್ಯವನ್ನು ಪಡೆದು ಸುಖವಾಗಿರುತ್ತೀಯೆ' ಎಂದು ಧೈರ್ಯ ಹೇಳಿದರು.</p>
		<p>ಅವರು ಆ ಕಾಡಿನಲ್ಲಿದ್ದಾಗಲೇ ಅರ್ಜುನನು ದೇವೇಂದ್ರನ ರಥದಲ್ಲಿ ಅವರ ಹತ್ತಿರಕ್ಕೆ ಬಂದು ಇಳಿದನು. ಅವನ ಅಣ್ಣ ತಮ್ಮಂದಿರಿಗೂ ದ್ರೌಪದಿಗೂ ತುಂಬ ಸಂತೋಷವಾಯಿತು. ಅವನು ಅವರಿಗೆ ತಾನು ತಂದಿದ್ದ ಆಯುಧಗಳನ್ನೂ ಅಸ್ತ್ರಗಳನ್ನೂ ತೋರಿಸಿದನು.</p>
		<p>ಹೀಗೆ ಅವರು ಕಾಡಿನಲ್ಲಿ ಹನ್ನೆರಡು ವರ್ಷಗಳನ್ನು ಕಳೆದರು. ಅವರು ಇನ್ನೊಂದು ವರ್ಷ ತಮ್ಮ ವೇಷ ಮರಸಿಕೊಂಡು ಯಾರಿಗೂ ಗುರುತು ಗೊತ್ತಾಗದಂತೆ ಇರಬೇಕಾಗಿತ್ತು. ಆಗ ಕೌರವರು ಅವರ ಗುರುತು ಹಿಡಿದರೆ, ಪಾಂಡವರು ಮತ್ತೆ ಹನ್ನೆರಡು ವರ್ಷ ಕಾಡಿಗೆ ಹೋಗಬೇಕಾಗಿತ್ತು. ಹೀಗೆಂದು ಅವರು ಜೂಜಿನಲ್ಲಿ ಸೋತಾಗ ಒಪ್ಪಿಕೊಂಡಿದ್ದರು.</p>
		<figure>
	<img src="images/0017.jpg" alt="image" />
			<figcaption>ಈಟಿ, ತ್ರಿಶೂಲ, ಭಲ್ಲೆಯ ಎಂಬ ಆಯುಧಗಳು</figcaption>
</figure>
		<p class="text-center"><strong>೪</strong></p>
		<p>ಪಾಂಡವರು ಕಾಡನ್ನು ಬಿಟ್ಟು ವಿರಾಟ ನಗರದ ಹತ್ತಿರಕ್ಕೆ ಬಂದರು. ಆಗ ಊರ ಹೊರಗೆ ತಮ್ಮ ಬಿಲ್ಲು ಬಾಣ ಕತ್ತಿ, ಎಲ್ಲವನ್ನೂ ಗಂಟು ಕಟ್ಟಿ ಒಂದು ಮರದ ಮೇಲಕ್ಕೆ ತೂಗು ಹಾಕಿದರು. ಏಕೆಂದರೆ ಅವುಗಳನ್ನು ಊರಿನ ಒಳಕ್ಕೆ ತೆಗೆದುಕೊಂಡು ಹೋದರೆ ಅವರ ಗುರುತು ಗೊತ್ತಾಗಿ ಬಿಡುತ್ತಿತ್ತು. ಆಮೇಲೆ, ಧರ್ಮರಾಯನು ಒಬ್ಬ ಬ್ರಾಹ್ಮಣನ ವೇಷವನ್ನು ಹಾಕಿಕೊಂಡು, ‘ನಾನು ಚೆನ್ನಾಗಿ ಪಗಡೆ ಆಡುತ್ತೇನೆ' ಎಂದು ಹೇಳಿ ವಿರಾಟರಾಜನಲ್ಲಿ ಕೆಲಸಕ್ಕೆ ಸೇರಿಕೊಂಡನು. ಭೀಮನು ಅಡಿಗೆಯ ಕೆಲಸಕ್ಕೆ ಸೇರಿದನು. ಅರ್ಜುನನು ಹೆಣ್ಣಿಗನ ವೇಷವನ್ನು ಹಾಕಿಕೊಂಡು ರಾಜನ ಮಕ್ಕಳಿಗೆ ಸಂಗೀತ ನಾಟ್ಯಗಳನ್ನು ಹೇಳಿಕೊಡುತ್ತಿದ್ದನು. ನಕುಲನು ವಿರಾಟರಾಜನ ಕುದುರೆ ಲಾಯದಲ್ಲಿ ಕೆಲಸಕ್ಕೆ ಸೇರಿದನು. ಸಹದೇವನು ದನ ಕಾಯುತ್ತಿದ್ದನು. ದ್ರೌಪದಿಯು ರಾಣಿಗೆ ತಲೆಬಾಚಿ ಜಡೆ ಹೆಣೆಯುವ ಕೆಲಸವನ್ನು ಒಪ್ಪಿಕೊಂಡಳು. ಹೀಗೆ ಪಾಂಡವರೆಲ್ಲಾ ವಿರಾಟ ರಾಜನ ಅರಮನೆಗೆ ಒಬ್ಬೊಬ್ಬರಾಗಿ ಬಂದು ಸೇರಿಕೊಂಡರು. ಯಾರಿಗೂ ಅವರ ಗುರುತು ಹತ್ತಲಿಲ್ಲ.</p>
		<p>ದ್ರೌಪದಿಯು ಸೇವಕಿಯ ವೇಷದಲ್ಲಿದ್ದರೂ ತುಂಬ ಚೆನ್ನಾಗಿದ್ದಳು. ಅವಳನ್ನು ರಾಜನ ಭಾವಮೈದುನನಾದ ಕೀಚಕನು ಕೀಟಲೆ ಮಾಡಿದನು. ಎಷ್ಟು ಬೇಡವೆಂದರೂ ಕೇಳಲಿಲ್ಲ ; ಕಂಡಕಂಡಾಗ ಪೀಡಿಸುತ್ತಿದ್ದನು. ಆದ್ದರಿಂದ ಅವನನ್ನು ಒಂದು ರಾತ್ರಿ ಭೀಮನು ಹೊಡೆದು ಸಾಯಿಸಿದನು. ಅವನ ಕಡೆಯವರು ಬಂದಾಗ ಅವರನ್ನೆಲ್ಲಾ ಹಾಗೇ ಬಡಿದು ಹಾಕಿ ಏನೂ ತಿಳಿಯದವನಂತೆ ಅಡಿಗೆ ಮನೆಯನ್ನು ಸೇರಿಕೊಂಡನು</p>
		<figure>
	<img src="images/0018.jpg" alt="image" />
			<figcaption>ಭೀಮ, ದೌಪದಿ</figcaption>
</figure>
		<p>ದುರ್ಯೋಧನನು ಪಾಂಡವರನ್ನು ಹುಡುಕಿಸಿದನು; ಅವರು ಸಿಕ್ಕಲಿಲ್ಲ; ಕಾಡಿನಲ್ಲಿ ಎಲ್ಲೋ ಸತ್ತು ಹೋಗಿರಬೇಕು ಎಂದುಕೊಂಡನು.</p>
		<p>ಕೀಚಕನು ವಿರಾಟರಾಜನ ಸೇನಾಪತಿಯಾಗಿದ್ದನು; ಅವನು ಸತ್ತು ಹೋದದ್ದರಿಂದ ವಿರಾಟರಾಜನಿಗೆ ಬಲ ಕಡಮೆಯಾಯಿತು. ಅವನು ಮುದುಕ; ಯುದ್ಧ ಮಾಡಲಾರ; ಈ ಸಮಯವನ್ನು ನೋಡಿಕೊಂಡು ದುರ್ಯೋಧನನೂ ಅವನ ಸ್ನೇಹಿತನಾದ ಸುಶರ್ಮನೆಂಬ ರಾಜನೂ ವಿರಾಟ ರಾಜ್ಯಕ್ಕೆ ಮುತ್ತಿಗೆ ಹಾಕಿ ಕೊಳ್ಳೆಹೊಡೆಯಬೇಕೆಂದು ಯೋಚಿಸಿದರು. ಸುಶರ್ಮನು ಮೊದಲು ಹೋಗಿ ಊರ ಹೊರಗೆ ಮೇಯುತ್ತಿದ್ದ ವಿರಾಟನ ಒಳ್ಳೆಯ ಹಸುಗಳನ್ನು ಹಿಡಿದನು. ವಿರಾಟರಾಜನು ಅವನ ಮೇಲೆ ಯುದ್ಧಕ್ಕೆ ಹೋದನು. ಅವನ ಜೊತೆಯಲ್ಲಿ ಧರ್ಮರಾಜ ಭೀಮ ನಕುಲ ಸಹದೇವರೂ ಹೋದರು. ಸುಶರ್ಮನು ಸೋತುಹೋದನು.</p>
		<p>ಅಷ್ಟು ಹೊತ್ತಿಗೆ ಇನ್ನೊಂದು ಕಡೆಯಿಂದ ದುರ್ಯೋಧನ, ಕರ್ಣ, ಭೀಷ್ಮ, ದ್ರೋಣ ಎಲ್ಲಾ ಬಂದು ವಿರಾಟನ ಹಸುಗಳನ್ನು ಹಿಡಿದರು. ಆಗ ವಿರಾಟನ ಕಿರಿಯ ಮಗನಾದ ಉತ್ತರ ಕುಮಾರನು ಅರಮನೆಯಲ್ಲಿ ಹೆಂಗಸರೊಡನೆ ಮಾತನಾಡುತ್ತಿದ್ದನು. ‘ಈಗ ನನಗೆ ಒಬ್ಬ ಒಳ್ಳೆಯ ಸಾರಥಿ ಸಿಕ್ಕಿದರೆ ನಾನು ಹೋಗಿ ಆ ಕೌರವರನ್ನೆಲ್ಲಾ ಬಲಿ ಹಾಕಿಬಿಡುತ್ತಿದ್ದೆ!’ ಎಂದು ಜಂಬ ಕೊಚ್ಚಿಕೊಂಡನು. ಆಗ ದ್ರೌಪದಿಯು ‘ಬೃಹನ್ನಳೆಯನ್ನು ಕರೆದುಕೊಂಡು ಹೋಗು; ಅವಳಿಗೆ ರಥ ನಡಸುವುದು ಚೆನ್ನಾಗಿ ಬರುತ್ತದೆ!’ ಎಂದಳು. ಅರ್ಜುನನು ಬೃಹನ್ನಳೆಯೆಂಬ ಹೆಸರನ್ನಿಟ್ಟುಕೊಂಡಿದ್ದನು. ಅವನು ಹೆಣ್ಣಿಗನೆಂದು ಅವನನ್ನು ವಿರಾಟನು ತನ್ನ ಜೊತೆಯಲ್ಲಿ ಯುದ್ಧಕ್ಕೆ ಕರೆದುಕೊಂಡು ಹೋಗಿರಲಿಲ್ಲ. ಉತ್ತರನ ಜಂಬವನ್ನು ನೋಡಿ ಅರ್ಜುನನಿಗೆ ನಗು ಬಂತು. ಆಗಲಿ ಎಂದು ಒಪ್ಪಿಕೊಂಡನು. ಉತ್ತರನಿಗೆ ಉತ್ತರೆ ಎಂಬ ಒಬ್ಬ ತಂಗಿ ಇದ್ದಳು. ಅವಳಿಗೆ ಅರ್ಜುನನು ಸಂಗೀತ ನರ್ತನ ಹೇಳಿಕೊಡುತ್ತಿದ್ದನು. ಅವಳು ಅರ್ಜುನನಿಗೆ ‘ಬೃಹನ್ನಳೆ! ನೀನು ಬರುವಾಗ ನಮ್ಮ ಬೊಂಬೆಗಳಿಗೆ ಉಡಿಸುವುದಕ್ಕೆ ಬಣ್ಣ ಬಣ್ಣದ ಬಟ್ಟೆಗಳನ್ನು ತೆಗೆದುಕೊಂಡು ಬಾ!' ಎಂದು ಹೇಳಿದಳು. ಅವಳ ಮೇಲೆ ಅವನಿಗೆ ತುಂಬ ಪ್ರೀತಿ ; ಅವನು ‘ಆಗಲಮ್ಮ ; ನಿಮ್ಮ ಅಣ್ಣ ಕೌರವರನ್ನೆಲ್ಲಾ ಬೀಳಿಸಿದರೆ ಅವರು ಹೊದ್ದುಕೊಂಡಿದ್ದ ಬಟ್ಟೆಗಳನ್ನೆಲ್ಲಾ ತಂದು ಕೊಡುತ್ತೇನೆ!' ಎಂದನು. ರಥ ಹೊರಟಿತು. ಊರ ಹೊರಗೆ ಬಂದಾಗ ದೂರದಲ್ಲಿ ಕೌರವರ ಸೇನೆ ಕಾಣಿಸಿತು ; ಅದನ್ನು ನೋಡಿದ ಕೂಡಲೆ ಉತ್ತರನಿಗೆ ಹೆದರಿಕೆಯಾಯಿತು. ‘ನನಗೆ ಯುದ್ಧವೂ ಬೇಡ, ಏನೂ ಬೇಡ!' ಎಂದು ಇಳಿದು ಓಡಿಹೋದನು. ಆಗ ಅರ್ಜುನನು ಅವನನ್ನು ಹಿಡಿದುಕೊಂಡು ಬಂದು ಮತ್ತೆ ರಥದಲ್ಲಿ ಕೂರಿಸಿಕೊಂಡನು. ತನ್ನ ಬಿಲ್ಲು ಬಾಣಗಳನ್ನು ಮರದ ಮೇಲೆ ಮುಚ್ಚಿಟ್ಟಿದ್ದ ಜಾಗ ಹತ್ತಿರವೇ ಇತ್ತು; ಅಲ್ಲಿಗೆ ಹೋಗಿ ಅವುಗಳನ್ನು ತೆಗೆದುಕೊಂಡು ಮತ್ತೆ ಬಂದನು. ಉತ್ತರನಿಗೆ 'ನಿನ್ನ ಕೈಯಲ್ಲಿ ಯುದ್ಧ ಮಾಡುವುದಕ್ಕೆ ಆಗದಿದ್ದರೆ ನಾನು ಮಾಡುತ್ತೇನೆ ; ನೀನು ರಥವನ್ನು ನಡಸು' ಎಂದು ಅವನನ್ನು ಸಾರಥಿಯಾಗಿ ಮುಂದೆ ಕೂರಿಸಿದನು. ಅವನಿಗೆ ಗಾಬರಿಯಾಯಿತು. ‘ನೀನು ಯಾರು ?’ ಎಂದು ಕೇಳಿದನು. ಅವನು ನಾನೇ ಅರ್ಜುನ! ಇವು ನನ್ನ ಬಿಲ್ಲು ಬಾಣ!' ಎಂದನು. ಆಗ ಅವನಿಗೆ ಆಶ್ಚರ್ಯವಾಯಿತು. ಧೈರ್ಯವೂ ಬಂತು, ಅವನಿಗೆ ನಮಸ್ಕಾರ ಮಾಡಿದನು.</p>
		<p>ಅರ್ಜುನನು ತನ್ನ ಬಿಲ್ಲಿಗೆ ಹುರಿ ಕಟ್ಟಿ ಧ್ವನಿ ಮಾಡಿದನು; ಒಂದು ಸಲ ಶಂಖವನ್ನು ಊದಿದನು. ಆ ಧ್ವನಿಗಳನ್ನು ಕೇಳಿಯೇ ಕೌರವರು ಹೆದರಿದರು. ಅವು ಅರ್ಜುನನು ಮಾಡಿದವೇ ಎಂದು ದ್ರೋಣನು ಗುರುತು ಹಿಡಿದನು. ಅವರ ಕಡೆಯವರು ಮಾತನಾಡಿಕೊಳ್ಳುತ್ತಿದ್ದ ಹಾಗೆಯೇ ಅರ್ಜುನನು ಅವರ ಮೇಲೆ ಹೋಗಿ ಬಿದ್ದನು. ಕರ್ಣನು ಸೋತು ಓಡಿ ಹೋದನು. ದುರ್ಯೋಧನನೂ ಓಡಿ ಹೋಗುತ್ತಿದ್ದನು; ಅರ್ಜುನನು ಅವನನ್ನು ಮೂದಲಿಸಿ ಕರೆದು ಯುದ್ಧ ಮಾಡಿದನು. ಎಲ್ಲರೂ ಸೋತರು. ಆಗ ಅರ್ಜುನನು ಒಂದು ಸಲ ತನ್ನ ಶಂಖವನ್ನು ಊದಿದನು. ಅದನ್ನು ಕೇಳಿ ಕೌರವರ ಸೇನೆಯೆಲ್ಲಾ ಜ್ಞಾನ ತಪ್ಪಿ ಬಿದ್ದು ಬಿಟ್ಟಿತು. ಆಗ ಅವನಿಗೆ ಉತ್ತರೆಯ ಮಾತು ಜ್ಞಾಪಕಕ್ಕೆ ಬಂತು. ಉತ್ತರನನ್ನು ಕಳುಹಿಸಿ ಕರ್ಣನ ಹಳದಿ ಬಟ್ಟೆಯನ್ನೂ ಅಶ್ವತ್ಥಾಮ ದುರ್ಯೊಧನ ಇವರ ನೀಲಿ ಬಟ್ಟೆಗಳನ್ನೂ ತರಿಸಿಕೊಂಡನು. ಕೌರವರೆಲ್ಲರೂ ಸೋತು ಅವಮಾನವಾಗಿ ಹಿಂತಿರುಗಿದರು. ಅರ್ಜುನನು ದ್ರೋಣನಿಗೂ ಭೀಷ್ಮನಿಗೂ ನಮಸ್ಕಾರ ಮಾಡಿದನು. ಅವರು ಹೊರಟುಹೋದ ಮೇಲೆ ಕೌರವರು ಹಿಡಿದಿದ್ದ ಹಸುಗಳನ್ನೆಲ್ಲಾ ಅಟ್ಟಿಕೊಂಡು ಊರಿಗೆ ಬಂದರು. ಅರ್ಜುನನು ಹೆಣ್ಣಿಗನ ವೇಷದಲ್ಲಿ ಹಿಂದೆ ನಿಂತು, ಉತ್ತರನನ್ನು ಮುಂದೆ ಕಳುಹಿಸಿದನು. ಏಕೆಂದರೆ ಅವನು ಇನ್ನು ಎರಡು ದಿನ ಮರೆಯಾಗಿರಬೇಕಾಗಿತ್ತು. ಆಗ ಒಂದು ವರ್ಷ ತುಂಬುತಿತ್ತು. ಆಮೇಲೆ ಅರ್ಜುನನಾಗಿ ಕಾಣಿಸಿಕೊಳ್ಳಬಹುದಾಗಿತ್ತು. ವಿರಾಟನು ತನ್ನ ಮಗನೇ ಎಲ್ಲರನ್ನೂ ಗೆದ್ದನೆಂದು ಅವನನ್ನು ಹೊಗಳಿದ್ದೂ ಹೊಗಳಿದ್ದೆ! ಅವನು ಅರ್ಜುನನ ಗುರುತು ಹೇಳುವ ಹಾಗಿರಲಿಲ್ಲ. ಆದ್ದರಿಂದ ಒಬ್ಬ ದೇವಕುಮಾರನು ಗೆದ್ದು ಕೊಟ್ಟನು ಎಂದು ಹೇಳಿದನು. ‘ಅವನೆಲ್ಲಿ ?' ಎಂದು ವಿರಾಟನು ಕೇಳಿದನು. ಅವನು ‘ಅಲ್ಲಿಯೇ ಮರೆಯಾಗಿ ಬಿಟ್ಟನು. ನಾಳೆಯೋ ನಾಡಿದ್ದೋ ಬರುತ್ತಾನೆ' ಎಂದು ಹೇಳಿದನು. ಅರ್ಜುನನು ಹತ್ತಿರವೇ ಇದ್ದರೂ ಯಾರಿಗೂ ಗೊತ್ತಾಗಲಿಲ್ಲ. ಅವನು ಯುದ್ಧದಿಂದ ತಂದಿದ್ದ ಬಣ್ಣದ ಬಟ್ಟೆಗಳನ್ನು ಉತ್ತರೆಗೆ ತೆಗೆದುಕೊಂಡು ಹೋಗಿ ಕೊಟ್ಟನು. ಅವು ಬೆಲೆಯುಳ್ಳವು ; ನವಿರುನವಿರಾಗಿ, ತರತರವಾಗಿ, ಬಣ್ಣ ಬಣ್ಣವಾಗಿ ಹೊಳೆಯುತ್ತಿದ್ದುವು; ಅವುಗಳನ್ನು ನೋಡಿ ಅವಳಿಗೆ ತುಂಬ ಸಂತೋಷವಾಯಿತು.</p>
		<p>ಇದಾದ ಮೂರನೆಯ ದಿನ ಪಂಚಪಾಂಡವರು ಸ್ನಾನ ಮಾಡಿ, ಮಡಿ ಬಟ್ಟೆಗಳನ್ನು ಉಟ್ಟು ರಾಜರಂತೆ ಅಲಂಕಾರ ಮಾಡಿಕೊಂಡು, ರಾಜರು ಕುಳಿತುಕೊಳ್ಳುವ ಪೀಠಗಳಲ್ಲಿ ಬಂದು ಕುಳಿತರು. ವಿರಾಟನು ನೋಡಿದಾಗ ಆಶ್ಚರ್ಯವಾಯಿತು. ಧರ್ಮರಾಜನನ್ನು ನೋಡಿ 'ನಿನ್ನ ಜೊತೆಯಲ್ಲಿ ನಾನು ಪಗಡೆಯಾಡುತ್ತಿರಲಿಲ್ಲವೆ? ನೀನು ಏಕೆ ಇಲ್ಲಿ ರಾಜರು ಕುಳಿತುಕೊಳ್ಳುವ ಪೀಠದಲ್ಲಿ ಕುಳಿತಿದ್ದೀಯೆ ?’ ಎಂದು ಕೇಳಿದನು. ಆಗ ಅರ್ಜುನನು ಅವನ ಗುರುತನ್ನೂ ತಮ್ಮ ಎಲ್ಲರ ಗುರುತನ್ನೂ ಹೇಳಿದನು. ತಾವು ಇಷ್ಟು ದಿನವೂ ವೇಷ ಹಾಕಿಕೊಂಡು ಗುರುತು ಗೊತ್ತಾಗದೆ ಇದ್ದದ್ದಕ್ಕೆ ಕಾರಣವನ್ನು ತಿಳಿಸಿದನು. ವಿರಾಟನಿಗೆ ತುಂಬ ಸಂತೋಷವಾಯಿತು.</p>
		<p>ವಿರಾಟನು ತನ್ನ ಮಗಳು ಉತ್ತರೆಯನ್ನು ಅರ್ಜುನನ ಮಗ ಅಭಿಮನ್ಯುವಿಗೆ ಕೊಟ್ಟು ಮದುವೆ ಮಾಡಿದನು. ಮದುವೆಗೆ ಕೃಷ್ಣ ಬಲರಾಮ ಸುಭದ್ರೆ ಮುಂತಾದ ನೆಂಟರೆಲ್ಲಾ ಬಂದಿದ್ದರು. ಕೃಷ್ಣನು ಮುಂದೆ ನಿಂತು ಮದುವೆ ಮಾಡಿಸಿ ಸಾವಿರಾರು ಕುದುರೆಗಳನ್ನೂ ಆನೆಗಳನ್ನೂ ಅಪಾರ ಧನವನ್ನೂ ಉಡುಗೊರೆಯಾಗಿ ಕೊಟ್ಟನು.</p>
		<figure>
	<img src="images/0019.jpg" alt="image" />
			<figcaption>ಅರ್ಜುನ, ಉತ್ತರ, ವಿರಾಟ, ಧರ್ಮರಾಯ</figcaption>
</figure>	
		<p class="text-center"><strong>೫</strong></p>
		<p>ಧರ್ಮರಾಯನು ಜೂಜಾಡಿದಾಗ ಒಪ್ಪಿಕೊಂಡಿದ್ದಂತೆ ಹನ್ನೆರಡು ವರ್ಷ ಕಾಡಿನಲ್ಲಿ ಇದ್ದಾಯಿತು. ಆಮೇಲೆ ಒಂದು ವರ್ಷ ಯಾರಿಗೂ ತಿಳಿಯದಂತೆ ಇದ್ದಾಯಿತು. ಆದ್ದರಿಂದ, ಈಗ ಅವರಿಗೆ ಮೊದಲು ಇದ್ದ ರಾಜ್ಯವನ್ನು ದುರ್ಯೋಧನನು ಅವರಿಗೆ ಕೊಡಬೇಕಾಗಿತ್ತು. ಆದರೆ ಅದು ಅವನಿಗೆ ಇಷ್ಟವಿರಲಿಲ್ಲ. ಯುದ್ಧದಲ್ಲಿ ಪಾಂಡವರನ್ನು ಕೊಂದು ಅವರ ರಾಜ್ಯವನ್ನೂ ತಾನೇ ಇಟ್ಟುಕೊಳ್ಳಬೇಕೆಂದು ಯೋಚಿಸುತ್ತಿದ್ದನು. ಧರ್ಮರಾಯನಿಗೆ ಯುದ್ಧ ಇಷ್ಟವಿರಲಿಲ್ಲ; ಅದು, ನಾಯಿಗಳು ಬೊಗಳಿಕೊಂಡು ಕಚ್ಚಾಡುವ ಹಾಗೆ ಎಂದು ತಿಳಿದಿದ್ದನು. ಜಗಳ ಕದನ ಇಲ್ಲದೆ ಬಂದಷ್ಟು ಬರಲಿ ಎಂದು ಅವನು ಯೋಚಿಸುತ್ತಿದ್ದನು. ಕೃಷ್ಣನು ಇದನ್ನು ದುರ್ಯೋಧನನ ಹತ್ತಿರ ಹೋಗಿ ತಿಳಿಸಬೇಕೆಂದು ತೀರ್ಮಾನವಾಯಿತು. ಕೃಷ್ಣನಿಗೆ ನ್ಯಾಯವಾಗಿ ಶಾಂತಿಯಾದರೆ ಆಗಲಿ, ಇಲ್ಲದಿದ್ದರೆ ಯುದ್ದವೇ ಆಗಲಿ ಎಂದು ಯೋಚನೆ. ಯುದ್ಧ ತಪ್ಪಿದರೆ ಎಷ್ಟೋ ಜನ ಸಾಯುವುದು ತಪ್ಪುತ್ತದೆ; ಆದರೆ ದುರ್ಯೋಧನನು ಸಂಧಿಗೆ ಒಪ್ಪದಿದ್ದರೆ ಏನು ಮಾಡುವುದು ? ಯುದ್ಧವಾಗಿಯೇ ಆಗಬೇಕು; ಹಿಂಸೆ, ಸಾವು, ಆಗಲೇಬೇಕು. ಕೃಷ್ಣನು ಹೋಗಿ ಎಲ್ಲಿ ಸಂಧಿಮಾಡಿಕೊಂಡು ಬಿಡುತ್ತಾನೋ ಎಂದು ದ್ರೌಪದಿಗೆ ಚಿಂತೆಯಾಯಿತು. ಏಕೆಂದರೆ, ಅವಳಿಗೆ ತುಂಬ ಅವಮಾನವಾಗಿ ಹೊಟ್ಟೆಯಲ್ಲಿ ಸಂಕಟವಾಗುತ್ತಿತ್ತು. ಅವಳನ್ನು ಜೂಜಿನಲ್ಲಿ ದುಶ್ಶಾಸನನು ಎಳೆದಾಡಿದಾಗ ಅವಳ ಜುಟ್ಟು ಗಂಟು ಬಿಚ್ಚಿಹೋಗಿತ್ತು; ಅದನ್ನು ದುಶ್ಶಾಸನನ ರಕ್ತದಲ್ಲಿ ಅದ್ದಿ ಮತ್ತೆ ಗಂಟು ಹಾಕಿಕೊಳ್ಳುತ್ತೇನೆ ಎಂದು ಅವಳು ಅದನ್ನು ಬಿಚ್ಚಿಕೊಂಡೇ ತಿರುಗುತ್ತಿದ್ದಳು. ಈಗ ಅದನ್ನು ಕೈಯಲ್ಲಿ ಹಿಡಿದುಕೊಂಡು ಕೃಷ್ಣನಿಗೆ ತೋರಿಸಿ 'ಕೃಷ್ಣ ! ನೀನು ದುರ್ಯೋಧನನ ಹತ್ತಿರ ಮಾತನಾಡುವಾಗ ಈ ಕೂದಲು ಜ್ಞಾಪಕವಿರಲಿ ; ಯುದ್ಧವೇ ಆಗಲಿ!' ಎಂದು ಹೇಳಿದಳು. ಭೀಮನು ದುರ್ಯೋಧನನ ತೊಡೆಯನ್ನು ಮುರಿಯುತ್ತೇನೆ ಎಂದು ಪ್ರತಿಜ್ಞೆ ಮಾಡಿದ್ದನು. ಅದು ಆಗಬೇಕಾದರೂ ಯುದ್ಧ ನಡೆಯಲೇ ಬೇಕಾಗಿತ್ತು. ಆದ್ದರಿಂದ ಕೃಷ್ಣನು ‘ಕೌರವರಿಗೆ ಹೊತ್ತು ಬಂದಿದೆ ; ಅವರನ್ನು ಕೊಲ್ಲಿಸುತ್ತೇನೆ ; ಅವರು ನಾಯಿನರಿಗಳ ಪಾಲಾಗುತ್ತಾರೆ; ಅಳಬೇಡ!’ ಎಂದು ದ್ರೌಪದಿಯನ್ನು ಸಮಾಧಾನ ಮಾಡಿದನು.</p>
		<p>ಕೃಷ್ಣನು ಹಸ್ತಿನಾವತಿಗೆ ಹೋದಾಗ, ಭೀಷ್ಮ ದ್ರೋಣ ಮೊದಲಾದವರು ದಾರಿಯಲ್ಲಿಯೇ ಅವನನ್ನು ಎದುರುಗೊಂಡು ಕರೆದುಕೊಂಡು ಹೋದರು. ಊರೆಲ್ಲವೂ ಅಲಂಕಾರವಾಗಿತ್ತು. ಅವನನ್ನು ನೋಡುವುದಕ್ಕೆ ದಾರಿಯುದ್ದಕ್ಕೂ ಜನ ಕಿಕ್ಕಿರಿದು ತುಂಬಿದ್ದರು. ಕೃಷ್ಣನು ಧೃತರಾಷ್ಟ್ರನ ಅರಮನೆಗೆ ಹೋಗಿ ಅವನಿಗೂ ಹಿರಿಯರಿಗೂ ನಮಸ್ಕಾರಮಾಡಿ ವಿದುರನ ಮನೆಯಲ್ಲಿ ಇಳಿದುಕೊಂಡನು. ಕುಂತಿಯನ್ನು ಕಂಡು ಅವಳಿಗೆ ಅವಳ ಮಕ್ಕಳ ಯೋಗಕ್ಷೇಮವನ್ನು ತಿಳಿಸಿದನು. ಕುಂತಿ ಕಾಡಿಗೆ ಹೋಗಿರಲಿಲ್ಲ. ವಿದುರನ ಮನೆಯಲ್ಲಿದ್ದಳು.</p>
		<p>ಮಾರನೆಯ ದಿನ ಕೃಷ್ಣನು ಧೃತರಾಷ್ಟ್ರನ ಅರಮನೆಗೆ ಹೋದನು. ಅವನು ಬಂದ ಕೂಡಲೆ ಅಲ್ಲಿ ಸೇರಿದ್ದವರೆಲ್ಲರೂ ಎದ್ದರು. ಅವನು ನಗುನಗುತ್ತ ಎಲ್ಲರ ಜೊತೆಯಲ್ಲಿಯೂ ಮಾತನಾಡುತ್ತ ತನಗಾಗಿ ಹಾಕಿದ್ದ ಬಂಗಾರದ ಪೀಠದಲ್ಲಿ ಕುಳಿತನು. ಅವನಿಗೆ ಸ್ವಲ್ಪ ದೂರದಲ್ಲಿ ದುರ್ಯೋಧನನೂ ಕರ್ಣನೂ ಒಂದೇ ಪೀಠದಲ್ಲಿ ಒಟ್ಟಿಗೆ ಕುಳಿತರು. ಎಲ್ಲರೂ ಕುಳಿತ ಮೇಲೆ, ಕೃಷ್ಣನು ಧೃತರಾಷ್ಟ್ರನಿಗೆ “ಮಹಾರಾಜ! ನಾನು ಸಂಧಿ ಮಾಡಲು ಬಂದಿದ್ದೇನೆ ; ನೀನು ನಿನ್ನ ಮಕ್ಕಳಿಗೆ ಬುದ್ದಿ ಹೇಳು; ನಾನು ಪಾಂಡವರಿಗೆ ಹೇಳುತ್ತೇನೆ. ಯುದ್ದವಾದರೆ ಒಬ್ಬರನ್ನೊಬ್ಬರು ಕೊಲ್ಲುತ್ತಾರೆ; ಎಲ್ಲಾ ಹಾಳಾಗಿ ಹೋಗುತ್ತಾರೆ; ಅದ್ದರಿಂದ ಪಾಡವರಿಗೆ ಅವರ ಪಾಲನ್ನು ಕೊಡಿಸು ; ಇಲ್ಲದಿದ್ದರೆ ಅವರು ಯುದ್ಧ ಮಾಡುತ್ತಾರೆ!’ ಎಂದನು. ಯಾರು ಯಾರು ಹೇಳಿದರೂ ದುರ್ಯೋಧನನು ಒಪ್ಪಲಿಲ್ಲ. ಒಂದು ಸೂಜಿಯ ಮೊನೆಯಷ್ಟು ಭೂಮಿಯನ್ನೂ ಪಾಂಡವರಿಗೆ ಕೊಡುವುದಿಲ್ಲ ಎಂದುಬಿಟ್ಟನು. ಗಾಂಧಾರಿ ಹೇಳಿದರೂ ಕೇಳಲಿಲ್ಲ ; ಮುರಿತುಕೊಂಡು ಎದ್ದು ಹೋದನು. ಹೊರಗೆ ತನ್ನ ಸ್ನೇಹಿತರೊಡನೆ ಯೋಚಿಸಿದನು. ಅವರೆಲ್ಲರೂ ಕೃಷ್ಣನನ್ನು ಕಟ್ಟಿ ಹಾಕಿಬಿಡೋಣ ಎಂದು ಮಾತನಾಡಿಕೊಂಡರು. ಆದರೆ, ಕೃಷ್ಣನಂಥವನನ್ನು ಕಟ್ಟುವುದೂ ಒಂದೇ, ಬೆಂಕಿಯನ್ನು ಬಟ್ಟೆಯಲ್ಲಿ ಕಟ್ಟುವುದೂ ಒಂದೇ ; ಬಟ್ಟೆಯೇ ಸುಟ್ಟು ಹೋಗುತ್ತದೆ. ಕೃಷ್ಣನು 'ನಾನು ಒಬ್ಬನೇ ಇದ್ದೇನೆ ಎಂದು ನನ್ನನ್ನು ಕಟ್ಟಿಹಾಕಬೇಕೆಂದಿದ್ದೀಯಾ ದುರ್ಯೊಧನಾ? ನನ್ನ ಮೈಯಲ್ಲೇ ಎಲ್ಲಾ ದೇವತೆಗಳೂ ಇದ್ದಾರೆ!' ಎಂದು ತನ್ನ ಮೈಯನ್ನು ಕೊಡವಿದನು. ಆಗ ಅವನ ಮೈಯಿಂದ ಮಿಂಚಿನ ಕಿಡಿಗಳು ಬಂದುವು. ದೇವತೆಗಳು ಕಾಣಿಸಿಕೊಂಡರು. ಅವನ ಮುಂದೆ ಶಂಖ ಚಕ್ರ ಗದೆ ಮುಂತಾದ ಆಯುಧಗಳು ಬಂದು ನಿಂತುವು. ಎಲ್ಲರಿಗೂ ಗಾಬರಿಯಾಗಿ ಕಣ್ಣು ಮುಚ್ಚಿಕೊಂಡರು. ಅವನು ಎದ್ದು ಹೊರಟನು. ಯಾರೂ ಏನೂ ಮಾಡಲು ಆಗಲಿಲ್ಲ. ಪಿಳಪಿಳನೆ ಕಣ್ಣು ಬಿಟ್ಟುಕೊಂಡು ನೋಡುತ್ತಿದ್ದರು. ಸಂಧಿಯಾಗಲಿಲ್ಲ. ಯುದ್ಧವೇ ನಿಶ್ಚಯವಾಯಿತು.</p>
		<figure>
	<img src="images/0020.jpg" alt="image" />
			<figcaption>ದ್ರೌಪಾದಿಯು ' ಈ  ಕೂದಲು ಜ್ಞಾಪಕವಿರಲಿ ; ಯುದ್ಧವೇ ಆಗಲಿ, !' ಎಂದು ಹೇಳಿದಳು </figcaption>
</figure>	
		<p>ಕೃಷ್ಣನು ಹೊರಟುಹೋದ ಮೇಲೆ ಕುಂತಿಯು 'ಅಯ್ಯೋ! ಹಾಳು ಯುದ್ಧವೇ ! ಇವರು ಹೊಡೆದಾಡಿ ಸಾಯುತ್ತಾರಲ್ಲಾ ಏನು ಮಾಡೋಣ!' ಎಂದು ಕರ್ಣನನ್ನು ಹುಡುಕಿಕೊಂಡು ಹೋದಳು. ಏಕೆಂದರೆ, ಕೌರವರ ಕಡೆಯಲ್ಲಿ ಭೀಷ್ಮ ದ್ರೋಣ ಕರ್ಣ ಇವರು ತುಂಬ ಶೂರರಾಗಿದ್ದರು. ಭೀಷ್ಮ ದ್ರೋಣ ಇವರಿಗೆ ಪಾಂಡವರ ಮೇಲೆ ಪ್ರೀತಿ ಇತ್ತು. ಅವರು ಪಾಂಡವರನ್ನು ಕೊಲ್ಲುತ್ತಿರಲಿಲ್ಲ. ಉಳಿದವನು ಕರ್ಣ; ಅವನನ್ನು ತನ್ನ ಕಡೆಗೆ ಮಾಡಿಕೊಳ್ಳೋಣವೆಂಬುದು ಅವಳ ಯೋಚನೆ. ಅವಳು ಅವನನ್ನು ನೋಡಿದಾಗ, ಅವನು ಗಂಗೆಯ ಹತ್ತಿರ ನಿಂತು ಸೂರ್ಯನ ಕಡೆಗೆ ತಿರುಗಿಕೊಂಡು ಜಪಮಾಡುತ್ತಿದ್ದನು. ಕುಂತಿಯು ಬಿಸಿಲಿನಲ್ಲಿ ಮುಸುಕು ಹಾಕಿಕೊಂಡು ನಿಂತುಕೊಂಡಿದ್ದಳು. ಜಪ ಮುಗಿದ ಮೇಲೆ ಅವನು ಕುಂತಿಯಕಡೆಗೆ ತಿರುಗಿ “ಏಕೆ ಬಂದಿದ್ದೀಯೆ ತಾಯಿ? ನನ್ನಿಂದ ಏನಾಗಬೇಕು?” ಎಂದು ಕೇಳಿದನು. ಕುಂತಿಯು “ಮಗು! ನೀನು ನನ್ನ ಹಿರಿಯ ಮಗ. ನೀನು ಇದನ್ನು ತಿಳಿಯದೆ ಕೌರವನ ಹತ್ತಿರ ಸೇರಿಕೊಂಡಿದ್ದೀಯೆ; ಅವನನ್ನು ಬಿಟ್ಟು ಪಾಂಡವರನ್ನು ಸೇರಿಕೋ; ನಾನು ನಿನ್ನ ತಾಯಿ; ನನ್ನ ಮಾತನ್ನು ಕೇಳು!” ಎಂದಳು. ಅವನು “ಅಮ್ಮ! ನಾನು ಈಗ ಪಾಡವರ ಕಡೆಗೆ ಸೇರಿದರೆ, ಪಾಡವರಿಗೆ ಹೆದರಿಕೊಂಡು ಅವರ ಕಡೆಗೆ ಸೇರಿದ ಎನ್ನುತ್ತಾರೆ. ಅಲ್ಲದೆ ಕೌರವನು ನನ್ನನ್ನು ದೊರೆಯಾಗಿ ಮಾಡಿದ್ದಾನೆ. ನನಗೆ ಬೇಕಾದ ಐಶ್ವರ್ಯವನ್ನು ಕೊಟ್ಟಿದ್ದಾನೆ. ನನ್ನನ್ನೇ ನಂಬಿಕೊಂಡಿದ್ದಾನೆ. ಅನ್ನ ಹಾಕಿದವನನ್ನು ಮರೆಯುವುದು ಮಹಾ ಪಾಪ! ಆದ್ದರಿಂದ ನಾನು ನಿನ್ನ ಕಡೆ ಬರುವುದಕ್ಕೆ ಆಗುವುದಿಲ್ಲ. ಯುದ್ಧ ಆಗಿಯೇ ಆಗುತ್ತದೆ. ಪಾಡವರೊಡನೆ ನಾನು ಯುದ್ಧ ಮಾಡಬೇಕಾಗುತ್ತದೆ. ಆದರೆ ನಾನು ಅವರನ್ನು ಕೊಲ್ಲುವುದಿಲ್ಲ. ಅರ್ಜುನನ ಮೇಲೆ ಯುದ್ಧ ಮಾಡುವಾಗ ಮಾತ್ರ, ಅವನೇ ನನ್ನನ್ನು ಕೊಲ್ಲಬಹುದು, ಇಲ್ಲವೇ ನಾನೇ ಅವನನ್ನು ಕೊಲ್ಲಬಹುದು; ನಮ್ಮಿಬ್ಬರಲ್ಲಿ ಯಾರು ಒಬ್ಬರು ಸತ್ತರೂ ನಿನಗೆ ಐದು ಜನ ಮಕ್ಕಳಿದ್ದೇ ಇರುತ್ತಾರೆ'' ಎಂದು ಖಂಡಿತವಾಗಿ ಹೇಳಿಬಿಟ್ಟನು. ಅವನು ಅವಳಿಗೆ ನಮಸ್ಕಾರ ಮಾಡಿದನು. ಅವಳು ಆಶೀರ್ವಾದ ಮಾಡಿದಳು. ಇಬ್ಬರೂ ಅವರವರ ದಾರಿ ಹಿಡಿದು ಹೋದರು.</p>
		<figure>
	<img src="images/0021.jpg" alt="image" />
			<figcaption>ಕರ್ಣ ಕುಂತಿ</figcaption>
</figure>
		<p>ಯುದಕ್ಕೆ ಏರ್ಪಾಡುಗಳಾದುವು; ಕೌರವರ ಕಡೆ ಭೀಷ್ಮನು ಸೇನಾಪತಿಯಾದನು. ಪಾಂಡವರ ಕಡೆ ದ್ರೌಪದಿಯ ಅಣ್ಣ ಧೃಷ್ಟದ್ಯುಮ್ನನು ಸೇನಾಪತಿಯಾದನು. ಕೌರವರ ಹತ್ತಿರ ಹನ್ನೊಂದು ಅಕ್ಷೌಹಿಣೀ<sup><a epub:type="noteref" href="999-aside.xhtml#id-001">*</a></sup> ಸೇನೆಯೂ ಪಾಂಡವರ ಹತ್ತಿರ ಏಳು ಅಕ್ಷೌಹಿಣೀ ಸೇನೆಯೂ ಇದ್ದುವು. ಇವೆಲ್ಲಾ ಕುರುಕ್ಷೇತ್ರ ದಲ್ಲಿ ಸೇರಿದುವು.</p>
		<figure>
	<img src="images/0022a.jpg" alt="image" />
			<figcaption>ರಥ</figcaption>
</figure>
<figure>
	<img src="images/0022b.jpg" alt="image" />
			<figcaption> ಆನೆ</figcaption>
</figure>
<figure>
	<img src="images/0022c.jpg" alt="image" />
			<figcaption>ಕುದುರೆ</figcaption>
</figure>
<figure>
	<img src="images/0022d.jpg" alt="image" />
			<figcaption>ಕಾಲಾಳು</figcaption>
</figure>
<figure>
	<img src="images/0023.jpg" alt="image" />
			<figcaption>ಸಾರಥಿಯಾಗಿ ಕುಳಿತಿದ್ದ ಕೃಷ್ಣನು ಅರ್ಜುನನನ್ನು ಯುದ್ಧಕ್ಕೆ ಒಪ್ಪಿಸುತ್ತಿದ್ದಾನೆ</figcaption>
</figure>
		<p class="text-center"><strong>೬</strong></p>
		<p>ಭೀಷ್ಮನು ಶಂಖವನ್ನು ಊದಿದನು; ಅದು ‘ನಾವು ಯುದ್ಧ ಮಾಡುವುದಕ್ಕೆ ಸಿದ್ಧವಾಗಿದ್ದೇವೆ' ಎಂದು ಹೇಳಿದ ಹಾಗಾಯಿತು. ಪಾಂಡವರ ಕಡೆಯೂ ಶಂಖವನ್ನು ಊದಿದರು. ಎರಡು ಕಡೆಯೂ ವಾದ್ಯಗಳನ್ನು ಬಾರಿಸಿದರು. ಒಂದು ಕಡೆಯಿಂದ ಪಾಂಡವರ ಸೇನೆಯೂ ಇನ್ನೊಂದು ಕಡೆಯಿಂದ ಕೌರವರ ಸೇನೆಯೂ ಬಂದು ಎದುರು ಬದುರಿಗೆ ನಿಂತವು. ಅರ್ಜುನನು ರಥದಲ್ಲಿ ಕುಳಿತು ಎದುರಿಗೆ ನಿಂತಿದ್ದ ಕೌರವ ಸೇನೆಯನ್ನು ನೋಡಿದನು. ಎಲ್ಲರಿಗೂ ಮುಂದೆ ಭೀಷ್ಕನು ಇದ್ದನು. ಅವನ ಹಿಂದೆ ಸುತ್ತಮುತ್ತ ಎಲ್ಲಾ ತನ್ನ ನೆಂಟರೇ ಇದ್ದರು. ಯುದ್ಧ ಮಾಡಿದರೆ ಇವರನ್ನೆಲ್ಲಾ ಕೊಲ್ಲಬೇಕಲ್ಲಾ ಎಂದು ಅವನ ಮನಸ್ಸಿಗೆ ತುಂಬ ದುಃಖವಾಯಿತು. ಅವರನ್ನು ಕೊಲ್ಲದಿದ್ದರೆ ತಮ್ಮ ರಾಜ್ಯ ಬರುವ ಹಾಗಿಲ್ಲ ; ಆಗ ಅವನು ‘ಥು! ಈ ರಾಜ್ಯವೂ ಬೇಡ, ಈ ಯುದ್ಧವೂ ಬೇಡ ! ಇದು ಮಹಾ ಪಾಪ; ಕೌರವರೇ ಬೇಕಾದರೆ ನನ್ನನ್ನು ಕೊಂದು ಬಿಡಲಿ' ಎಂದು ತಾನು ಹಿಡಿದಿದ್ದ ಬಿಲ್ಲನ್ನು ಕೆಳಕ್ಕೆ ಹಾಕಿಬಿಟ್ಟನು. ಆಗ ಅವನ ಮುಂದೆ ಸಾರಥಿಯಾಗಿ ಕುಳಿತಿದ್ದ ಕೃಷ್ಣನು ಅವನ ಕಡೆ ತಿರುಗಿ 'ಇದೇನು ಅರ್ಜುನ! ಹೀಗೆ ಹೇಡಿಯ ಹಾಗೆ ಆಡುತ್ತೀಯೆ! ಯುದ್ಧ ಮಾಡದಿದ್ದರೆ ನಿನಗೆ ಪಾಪ ಬರುತ್ತದೆ, ಕೆಟ್ಟ ಹೆಸರು ಬರುತ್ತದೆ. ಯುದ್ಧ ಮಾಡುವುದು ನಿನ್ನ ಜಾತಿಯ ಸ್ವಭಾವ ; ನೀನು ಯುದ್ಧ ಮಾಡುವುದಿಲ್ಲ ಎಂದರೂ ಅದು ಮಾಡಿಸುತ್ತದೆ. ಕೌರವರಿಗೆ ಸಾಯುವ ಕಾಲ ಬಂದಿದೆ. ಅವರು ಸಾಯುತ್ತಾರೆ. ನೀನು ನೆಪಮಾತ್ರ. ಅವರವರು ಮಾಡಬೇಕಾದ ಕೆಲಸವನ್ನು ಅವರವರು ಮಾಡಲೇಬೇಕು. ನೀನೂ ದೇವರ ಮೇಲೆ ಭಾರಹಾಕಿ ನಿನ್ನ ಕೆಲಸವನ್ನು ಮಾಡು ! ನಿನಗೆ ಏಕೆ ಚಿಂತೆ ?' ಎಂದು ಅವನನ್ನು ಯುದ್ಧಕ್ಕೆ ಒಪ್ಪಿಸಿದನು.</p>
		<p>ಧರ್ಮರಾಯನು ಭೀಷ್ಮನ ಹತ್ತಿರಕ್ಕೆ ನಡೆದುಕೊಂಡು ಹೊಗಿ ‘ತಾತ! ನಾನು ನಿನ್ನ ಮೇಲೆ ಯುದ್ಧ ಮಾಡುತ್ತೇನೆ, ಅದಕ್ಕೆ ಅಪ್ಪಣೆಕೊಡು!' ಎಂದು ಬೇಡಿಕೊಂಡನು. ಅವನು ಆಗಲಿ ಎಂದು ಆಶೀರ್ವಾದ ಮಾಡಿದನು. ಹಾಗೆಯೇ ಅವನು ದ್ರೋಣ ಕೃಪ ಮುಂತಾದ ತನ್ನ ಗುರುಗಳಿಗೆ ನಮಸ್ಕಾರ ಮಾಡಿ ಅವರ ಆಶೀರ್ವಾದಗಳನ್ನು ಪಡೆದನು. ಅವನು ತನ್ನ ಕಡೆಗೆ ಹಿಂತಿರುಗಿ ಬಂದ ಮೇಲೆ ನಗಾರಿಗಳನ್ನು ಬಾರಿಸಿದರು; ಶಂಖವನ್ನು ಊದಿದರು. ಯುದ್ಧದಲ್ಲಿ ಹೊಡೆದಾಟ ಮೊದಲಾಯಿತು.</p>
		<p>ಮೊದಲ ದಿನ ಪಾಂಡವರು ಸೋತರು. ಎರಡನೆಯ ದಿನ ಕೌರವರು ಸೋತರು. ದುರ್ಯೋಧನನು ಭೀಷ್ಮನನ್ನು ‘ನೀನು ಸರಿಯಾಗಿ ಯುದ್ಧ ಮಾಡುತ್ತಿಲ್ಲ!' ಎಂದು ಬೈದನು. ಆಗ ಅವನು ಕೈ ಜೋರು ಮಾಡಲು, ಕೃಷ್ಣನು ನಾನೇ ಯುದ್ಧ ಮಾಡಿ ಈ ಭೀಷ್ಮನನ್ನು ಕೊಲ್ಲುತ್ತೇನೆ ಎಂದು ರಥದಿಂದ ಇಳಿದು ಹೊರಟನು. ಅವನು ಯುದ್ಧ ಮಾಡುವುದಿಲ್ಲವೆಂದು ಹೇಳಿದ್ದರೂ, ಈಗ ಅರ್ಜುನನು ಸರಿಯಾಗಿ ಯುದ್ಧ ಮಾಡುತ್ತಿಲ್ಲವೆಂದು ಅವನ ಮೇಲಿನ ಕೋಪಕ್ಕೆ ಹಾಗೆ ಮಾಡಿದನು. ಆಗ ಅರ್ಜುನನು ಅವನನ್ನು ಸಮಾಧಾನಪಡಿಸಿ, ‘ಇಲ್ಲ ಕೃಷ್ಣ ! ಸರಿಯಾಗಿ ಯುದ್ಧ ಮಾಡುತ್ತೇನೆ; ನಿನ್ನ ಮಾತಿಗೆ ತಪ್ಪಬೇಡ !' ಎಂದು ವೀರಾವೇಶದಿಂದ ಯುದ್ಧ ಮಾಡಿದನು. ಕೌರವರ ಕಡೆ ಭಗದತ್ತನು ಒಂದು ದೊಡ್ಡ ಆನೆಯ ಮೇಲೆ ಕುಳಿತು ಭೀಮನೊಡನೆ ಯುದ್ಧ ಮಾಡಿದನು. ಭೀಮನಿಗೆ ಮೂರ್ಚೆ ಬಂತು. ಆನೆಯು ಅವನನ್ನು ಸೊಂಡಿಲಲ್ಲಿ ಎತ್ತಿಕೊಂಡಿತು. ಆಗ ಭೀಮನ ಮಗ ಘಟೋತ್ಕಚನು ಹಾರಿ ಬಂದು ಭಗದತ್ತನನ್ನೂ ಅವನ ಆನೆಯನ್ನೂ ನೋಯಿಸಿದನು. ಹೀಗೆ ಒಂಬತ್ತು ದಿನ ಒಂದೇ ಸಮನೆ ಯುದ್ಧವಾಯಿತು. ಭೀಷ್ಮನು ಅಲ್ಲಾಡಲಿಲ್ಲ. ಅಗ ಪಾಂಡವರು ಭೀಷ್ಮನ ಹತ್ತಿರಕ್ಕೆ ಹೋಗಿ ನಮಸ್ಕರಿಸಿ ‘ತಾತ! ನಿನ್ನನ್ನು ಕೊಲ್ಲುವುದು ಹೇಗೆ?’ ಎಂದು ಕೇಳಿದರು. ಅವನು 'ನಾನು ಯುದ್ಧ ಮಾಡುತ್ತಿದ್ದರೆ ನೀವು ನನ್ನನ್ನು ಕೊಲ್ಲುವುದಕ್ಕಾಗುವುದಿಲ್ಲ; ನಾನು ಯುದ್ದ ನಿಲ್ಲಿಸಬೇಕಾದರೆ ನೀವು ಶಿಖಂಡಿಯ ಕಯ್ಯಲ್ಲಿ ಬಾಣ ಹೊಡೆಸಿ ; ಅವನು ಮೊದಲು ಹೆಂಗಸಾಗಿದ್ದು ಆಮೇಲೆ ಗಂಡಸಾದವನು; ನಾನು ಅಂಥವರೊಡನೆ ಯುದ್ಧ ಮಾಡುವುದಿಲ್ಲ' ಎಂದು ಹೇಳಿಕೊಟ್ಟನು. ಮರುದಿನ ಶಿಖಂಡಿಯು ಮುಂದೆ ಬಂದು ನಿಲ್ಲಲು ಭೀಷ್ಮನು ಸುಮ್ಮನಾದನು; ಆಗ ಪಾಂಡವರು ಅವನ ಸುತ್ತ ಮುತ್ತಿಕೊಂಡು ಮೈ ತುಂಬ ಬಾಣಗಳನ್ನು ಹೊಡೆದರು. ಅವು ಚುಚ್ಚಿಕೊಂಡಿದ್ದ ಹಾಗೇ ಅವನು ಕೆಳಗೆ ಬಿದ್ದನು. ತಲೆ ಜೋಲಾಡುತ್ತಿತ್ತು. ಆಗ ಅವನು ‘ತಲೆ ಇಟ್ಟುಕೊಳ್ಳುವುದಕ್ಕೆ ಒಂದು ದಿಂಬು ಬೇಕು' ಎಂದನು. ಕೌರವರು ಮೆತ್ತನೆಯ ದಿಂಬುಗಳನ್ನು ತಂದುಕೊಟ್ಟರು. ಭೀಷ್ಮನು ನಕ್ಕು ‘ಅರ್ಜುನ! ನೀನು ನನಗೆ ಸರಿಯಾದ ದಿಂಬು ಕೊಡುತ್ತೀಯಾ?' ಎಂದು ಕೇಳಿದನು. ಅವನು ನೆಲಕ್ಕೆ ಮೂರು ಬಾಣಗಳನ್ನು ಹೊಡೆದು ಅವನ್ನು ದಿಂಬಿನ ಹಾಗೆ ನಿಲ್ಲಿಸಿದನು. ಭೀಷ್ಮನಿಗೆ ಸಂತೋಷವಾಗಿ ಅದರ ಮೇಲೆ ತಲೆಯಿಟ್ಟುಕೊಂಡು ಮಲಗಿದನು. ವೈದ್ಯರು ಬಂದು ಅವನ ಗಾಯಗಳಿಗೆ ಔಷಧಿ ಹಚ್ಚಿ, ಅವನ ಮೈಯಲ್ಲಿ ಚುಚ್ಚಿಕೊಂಡಿದ್ದ ಬಾಣಗಳನ್ನು ತೆಗೆಯುವುದಕ್ಕೆ ಹೋದರು. ಅವನು ‘ಅದೆಲ್ಲಾ ಬೇಡ ; ಈ ಬಾಣಗಳ ಸಹಿತವಾಗಿ ನನ್ನನ್ನು ಸುಟ್ಟುಬಿಡಿ; ನಾನು ವೀರನಂತೆ ಬಾಳಿದ್ದೆನೆ’ ಎಂದನು.</p>
		<figure>
	<img src="images/0024.jpg" alt="image" />
			<figcaption>ಭಗದತ್ತನ ಆನೆ ಭೀಮನನ್ನು ಸೊಂಡಿಲಲ್ಲಿ ಎತ್ತಿಕೊಂಡಿದೆ</figcaption>
</figure>
		<p>ಮರುದಿನ ಬೆಳಗ್ಗೆ ಪಾಂಡವರು ಕೌರವರು ಎಲ್ಲರೂ ಬಂದು ಅವನಿಗೆ ಗಂಧ ಹೂವು ಅರಳುಗಳಿಂದ ಪೂಜೆ ಮಾಡಿದರು. ಅವನ ಮುಂದೆ ಸಂಗೀತ ನರ್ತನಗಳು ನಡೆದುವು. ಭೀಷ್ಮನಿಗೆ ತುಂಬ ಆಯಾಸವಾಗಿ 'ನೀರು ಬೇಕು !' ಎಂದು ಕೇಳಿದನು. ಎಲ್ಲರೂ ನೀರುತಂದು ಹಿಡಿದರು. ಭೀಷ್ಮನು ಅವನ್ನು ಒಪ್ಪಲಿಲ್ಲ. ಅರ್ಜುನನ ಕಡೆಗೆ ತಿರುಗಿ ‘ನೀನು ನನಗೆ ಒಳ್ಳೆಯ ನೀರನ್ನು ಕೊಡುತ್ತೀಯಾ?’ ಎಂದು ಕೇಳಿದನು; ಅರ್ಜುನನಿಗೆ ಅರ್ಥವಾಯಿತು. ಅವನು ತನ್ನ ಬಿಲ್ಲನ್ನು ತೆಗೆದುಕೊಂಡು ಭೀಷ್ಮನ ಸುತ್ತ ಪ್ರದಕ್ಷಿಣೆ ಮಾಡಿ ಬಂದು, ಅವನ ಪಕ್ಕದಲ್ಲಿ ನೆಲಕ್ಕೆ ಒಂದು ಬಾಣವನ್ನು ಹೊಡೆದನು. ಅದು ನೆಲದೊಳಕ್ಕೆ ಹೋಯಿತು. ಅಲ್ಲಿಂದ ಚಿಲ್ ಎಂದು ನೀರಿನ ಚಿಲುಮೆ ಮೇಲಕ್ಕೆ ಎದ್ದು ಭೀಷ್ಮನ ಬಾಯಿಗೆ ಸರಿಯಾಗಿ ಬಿತ್ತು. ಅದರಿಂದ ಅವನಿಗೆ ಬಾಯಾರಿಕೆ ಅಣಗಿತು, ಸಂತೋಷವಾಯಿತು. ಆಗ ಅವನು ದುರ್ಯೋಧನನನ್ನು ಕುರಿತು ‘ನೋಡಿದೆಯಾ ಮಗು! ಅರ್ಜುನನು ಹೇಗೆ ಬಾಣ ಹೊಡೆದು ನೀರನ್ನು ಚಿಮ್ಮಿಸಿದ? ನಿನ್ನಿಂದ ಇದು ಆಗುತ್ತದೆಯೇ? ಅವನ ಮೇಲೆ ಯುದ್ಧ ಮಾಡಬೇಡ; ನಿನಗೆ ಅವನನ್ನು ಗೆಲ್ಲಲು ಆಗುವುದಿಲ್ಲ! ಪಾಂಡವರಿಗೆ ಅರ್ಧ ರಾಜ್ಯಕೊಟ್ಟು ಅವರ ಜೊತೆಯಲ್ಲಿ ಸ್ನೇಹದಿಂದ ಇರು’ ಎಂದು ಬುದ್ದಿ ಹೇಳಿದನು. ದುರ್ಯೋಧನನಿಗೆ ನಾಚಿಕೆಯಾಯಿತು.</p>
		<figure>
	<img src="images/0025.jpg" alt="image" />
			<figcaption>ಅರ್ಜುನನು ಬಾಣ ಹೊಡೆದು, ಭೀಷ್ಮ ನಿಗೆ ಬೇಕಾಗಿದ್ದ ದಿಂಬನ್ನೂ ನೀರನ್ನೂ ಒದಗಿಸಿಕೊಟ್ಟಿದ್ದು .</figcaption>
</figure>
		<p>ಭೀಷ್ಮನು ಆಗಲೇ ಸಾಯಲಿಲ್ಲ; ಆಗಲೇ ಸತ್ತಿದ್ದರೆ ಅವನಿಗೆ ಒಳ್ಳೆಯ ಗತಿ ಬರುತ್ತಿರಲಿಲ್ಲ. ಅವನ ಇಷ್ಟ ಬಂದಾಗ ಅವನು ಸಾಯಬಹುದಾಗಿತ್ತು. ಹಾಗೆಂದು ಅವನಿಗೆ ಅವನ ತಂದೆ ವರ ಕೊಟ್ಟಿದ್ದನು. ಆದ್ದರಿಂದ, ಒಳ್ಳೆಯ ದಿನ ಬರಲಿ ಎಂದು ಅವನು ಬಾಣಗಳ ಮೇಲೆ ಹಾಗೇ ಐವತ್ತೆಂಟು ದಿನ ಮಲಗಿದ್ದನು. ಅವನು ಹೇಳಿದಂತೆ ದುರ್ಯೋಧನನು ಯುದ್ದವನ್ನು ನಿಲ್ಲಿಸಲಿಲ್ಲ.</p>
		<p class="text-center"><strong>೭</strong></p>
		<p>ದುರ್ಯೋಧನನು ದ್ರೋಣನ ಹತ್ತಿರಕ್ಕೆ ಹೋಗಿ 'ಗುರುಗಳೇ ! ಈಗ ನೀವೇ ನಮಗೆ ಹಿರಿಯರು. ನೀವು ಸೇನಾಪತಿಗಳಾಗಿ ನಮ್ಮ ಸೈನ್ಯವನ್ನು ನಡೆಸಿಕೊಟ್ಟರೆ ನಾವು ನಿಮ್ಮ ಹಿಂದೆ ಬರುತ್ತೇವೆ!' ಎಂದು ಕೇಳಿಕೊಂಡನು. ಅವನು ಒಪ್ಪಿದನು. ಮತ್ತೆ ಯುದ್ದಕ್ಕೆ ಮೊದಲಾಯಿತು. ಅವನು ಧರ್ಮರಾಯನನ್ನು ಸೋಲಿಸಿ ಓಡಿಸಿದನು. ಅರ್ಜುನನನ್ನು ಅವನ ಶತ್ರುಗಳು ಬೇರೆ ಕಡೆಗೆ ಕರೆದುಕೊಂಡು ಹೋಗಿ ಯುದ್ಧ ಮಾಡುತ್ತಿದ್ದರು. ಆಗ ಅರ್ಜುನನ ಮಗನಾದ ಅಭಿಮನ್ಯುವನ್ನು ಕರೆದು ಧರ್ಮರಾಯನು ‘ಮಗು! ನೀನು ಮುಂದಾಗಿ ಕೌರವರ ಸೇನೆಯೊಳಗೆ ನುಗ್ಗು; ನಾವೆಲ್ಲಾ ನಿನ್ನ ಹಿಂದೆಯೇ ಬರುತ್ತೇವೆ' ಎಂದು ಅವನನ್ನು ಕಳುಹಿಸಿದನು. ಆದರೆ ಅವನು ಒಳಕ್ಕೆ ಹೋಗುತ್ತಿದ್ದ ಹಾಗೆಯೇ ದುರ್ಯೋಧನನ ಭಾವನಾದ ಸೈಂಧವನು ಧರ್ಮರಾಯ ಭೀಮ ಒಬ್ಬರೂ ಒಳಗೆ ಬರದಂತೆ ತಡೆದು ನಿಲ್ಲಿಸಿದನು. ಅಭಿಮನ್ಯುವು ಒಳಗೆ ಒಬ್ಬನೇ ಸಿಕ್ಕಿಕೊಂಡನು. ಆಗ ದ್ರೋಣ ಕೃಪ ಕರ್ಣ ಅಶ್ವತ್ಥಾಮ ಮೊದಲಾದ ದೊಡ್ಡ ದೊಡ್ಡ ವೀರರೆಲ್ಲಾ ಅವನ ಸುತ್ತ ಮುತ್ತಿಕೊಂಡರು; ಅದರೂ ಅವನನ್ನು ಏನೂ ಮಾಡುವುದಕ್ಕಾಗಲಿಲ್ಲ; ಆಗ ಹಿಂದಿನಿಂದ ಹೊಡೆದು ಅವನ ಬಿಲ್ಲನ್ನು ಮುರಿದರು; ಅವನು ಒಬ್ಬನೇ ನಿಂತು ಗದೆಯಿಂದ ಯುದ್ಧ ಮಾಡುತ್ತಿದ್ದಾಗ ದುರ್ಯೋಧನನ ಮಗನು ಅವನನ್ನು ಹೊಡೆದು ಕೊಂದನು.</p>
		<p>ಅರ್ಜುನನು ತನ್ನ ಯುದ್ಧವನ್ನು ಮುಗಿಸಿಕೊಂಡು ಮನೆಗೆ ಬರುವ ಹೊತ್ತಿಗೆ ಸಂಜೆಯಾಗಿತ್ತು; ಅಭಿಮನ್ಯುವು ಸತ್ತುಹೋದ ಸಂಗತಿ ತಿಳಿಯುತ್ತಲೂ ಅವನು 'ಪಾಪ ! ಆ ಹುಡುಗನನ್ನು ಒಬ್ಬನನ್ನೇ ಬಿಟ್ಟು ಕೊಲ್ಲಿಸಿದಿರಲ್ಲ !' ಎಂದು ಎಲ್ಲರನ್ನೂ ಬೈದನು. ಅವರು ಸೈಂಧವನು ತಮ್ಮನ್ನು ಒಳಕ್ಕೆ ಹೋಗದಂತೆ ತಡೆದನು ಎಂದು ತಪ್ಪನ್ನು ಅವನ ಮೇಲೆ ಹಾಕಿದರು. ಅವನು ‘ಹಾಗಾದರೆ ನಾಳೆ ಬೆಳಗಾಗಲಿ; ಮತ್ತೆ ಯುದ್ಧ ಆಗುತ್ತದೆ; ಆಗ, ಸಂಜೆಯೊಳಗಾಗಿ, ನಾನು ಅವನನ್ನು ಕೊಂದು ಹಾಕುತ್ತೇನೆ!' ಎಂದು ಶಪಥಮಾಡಿದನು.</p>
		<figure>
	<img src="images/0026.jpg" alt="image" />
			<figcaption>ದ್ರೋಣ, ದುರ್ಯೋಧನ (ಪುಟ ೬೯).</figcaption>
</figure>
		<p>ಇದು ಕೌರವರಿಗೆ ತಿಳಿಯಿತು. ಆದ್ದರಿಂದ ಅವರು ಮರು ದಿನ ಯುದ್ದದಲ್ಲಿ ಸೈಂಧವನನ್ನು ಸೇನೆಯ ನಡುವೆ ಮುಚ್ಚಿಟ್ಟು ಯುದ್ಧ ಮಾಡುತ್ತಿದ್ದರು. ಸಂಜೆಯಾಗುತ್ತ ಬಂತು; ಇನ್ನೂ ಅವನು ಅರ್ಜುನನಿಗೆ ಸಿಕ್ಕಲಿಲ್ಲ. ಆಗ ಕೃಷ್ಣನು ಸೂರ್ಯನನ್ನು ತನ್ನ ಚಕ್ರದಿಂದ ಮುಚ್ಚಿದನು; ಕತ್ತಲೆಯಾಯಿತು. ಸೈಂಧವನು ‘ಇನ್ನೇನು ಸಂಜೆಯಾಯಿತು; ಹೆದರಿಕೆ ಇಲ್ಲ !' ಎಂದು ಇದ್ದ ಕಡೆಯಲ್ಲಿಯೇ ಕತ್ತೆತ್ತಿದನು. ಅರ್ಜುನನು ಕೂಡಲೆ ಬಾಣ ಬಿಟ್ಟು ಅವನನ್ನು ಕೊಂದನು. ಆಮೇಲೆ ಕೃಷ್ಣನು ಚಕ್ರವನ್ನು ಹಿಂದಕ್ಕೆ ತೆಗೆದುಕೊಂಡನು; ಬಿಸಿಲು ಬಂತು. ‘ಅಯ್ಯೋ ! ಸಂಜೆಯಾಯಿತು ಎಂದು ನಾವೆಲ್ಲಾ ಮೋಸ ಹೋದೆವು’ ಎಂದು ಕೌರವರು ದುಃಖಪಟ್ಟರು. ಸೈಂಧವನು ದುರ್ಯೋಧನನ ತಂಗಿಯ ಗಂಡ.</p>
		<p>ಅವೊತ್ತು ರಾತ್ರಿಯಾದರೂ ಯುದ್ಧ ನಿಲ್ಲಲಿಲ್ಲ; ಕರ್ಣನು ಘಟೋತ್ಕಚನನ್ನು ಕೊಂದನು. ದ್ರೋಣನು ತುಂಬ ಭಯಂಕರವಾಗಿ ಕಾಡುತ್ತಿದ್ದನು. ಅವನನ್ನು ಹೇಗೆ ಸೋಲಿಸುವುದು ಎಂದು ಕೃಷ್ಣನು ಯೋಚನೆ ಮಾಡಿದನು; ಅವನು ತುಂಬ ಗಟ್ಟಿಗ; ಯಾರೂ ಅವನನ್ನು ನ್ಯಾಯವಾಗಿ ಸೋಲಿಸುವ ಹಾಗಿರಲಿಲ್ಲ; ಆದ್ದರಿಂದ ಒಂದು ಉಪಾಯ ಮಾಡಿದ ; ಧರ್ಮರಾಯನ ಕೈಯಲ್ಲಿ ‘ಅಶ್ವತ್ಥಾಮ ಸತ್ತ !' ಎಂದು ಕೂಗಿಸಿದ. ಅಶ್ವತ್ಥಾಮ ದ್ರೋಣನ ಮಗ; ಅಯ್ಯೋ ! ಮಗ ಸತ್ತುಹೋದನಲ್ಲ !' ಎಂದು ಅವನು ಸುಮ್ಮನೆ ಕುಳಿತುಬಿಟ್ಟ. ಆಗ ಪಾಂಡವರ ಸೇನಾಪತಿಯಾಗಿದ್ದ ಧೃಷ್ಟದ್ಯುಮ್ನನು ದ್ರೋಣನ ತಲೆಯನ್ನು ಕತ್ತರಿಸಿ ಹಾಕಿದನು. ಅದನ್ನು ತಿಳಿದ ಅಶ್ವತ್ಥಾಮನು ಬಂದು ಪಾಂಡವರ ಮೇಲೆ ಯುದ್ಧ ಮಾಡಿದನು; ಆದರೆ ಅವರನ್ನು ಸೋಲಿಸಲಾರದೆ ಹಿಂತಿರುಗಿ ಹೋದನು.</p>
		<figure>
	<img src="images/0027a.jpg" alt="image" />
			<figcaption>ಕಹಳೆ</figcaption>
</figure>
<figure>
	<img src="images/0027b.jpg" alt="image" />
			<figcaption>ಶಂಖ</figcaption>
</figure>
		<p class="text-center"><strong>೮</strong></p>
		<p>ಅಲ್ಲಿಗೆ ಭಾರತಯುದ್ಧ ಮೊದಲಾಗಿ ಹದಿನೈದು ದಿನಗಳಾಯಿತು. ಹದಿನಾರನೆಯ ದಿನ ಕರ್ಣನು ಸೇನಾಪತಿಯಾದನು. ಅವನು ಧರ್ಮರಾಯನನ್ನೂ ನಕುಲನನ್ನೂ ಸೋಲಿಸಿ ಓಡಿಸಿದನು; ಕೊಲ್ಲಲಿಲ್ಲ; ಏಕೆಂದರೆ, ಅವರನ್ನು ಕೊಲ್ಲುವುದಿಲ್ಲವೆಂದು ಕುಂತಿಗೆ ಮಾತುಕೊಟ್ಟಿದ್ದನು. ಭೀಮನು ದುಶ್ಶಾಸನನನ್ನು ಗದೆಯಿಂದ ಅಪ್ಪಳಿಸಿ ಕೆಳಕ್ಕೆ ಬೀಳಿಸಿದನು. ಆಮೇಲೆ ಅವನ ಹೊಟ್ಟೆಯನ್ನು ಬಗಿದು ಅವನ ಬಿಸಿ ರಕ್ತವನ್ನು ಹೀರಿದನು. ಅವನು ತನ್ನ ಒಂದು ಪ್ರತಿಜ್ಞೆಯನ್ನು ನಡಸಿದಂತಾಯಿತು. ಅರ್ಜುನನು ಕರ್ಣನ ಮಗನನ್ನು ಕೊಂದು ಹಾಕಿದನು. ಆಗ ಕರ್ಣನು ಅರ್ಜುನನ ಮೇಲೆ ಯುದ್ಧಕ್ಕೆ ಬಂದನು. ಅವರು ಇಬ್ಬರೂ ಶೂರರು ; ಆದ್ದರಿಂದ ಬಹಳ ಹೊತ್ತು ಸರಿಸಮನಾಗಿ ಯುದ್ಧವಾಯಿತು; ರಣರಂಗವೆಲ್ಲಾ ಬಾಣಗಳಿಂದ ತುಂಬಿ ಹೋಯಿತು. ಆಗ ಕರ್ಣನು ಅರ್ಜುನನ ಮೇಲೆ ಸರ್ಪಾಸ್ತ್ರವನ್ನು ಬಿಟ್ಟನು. ಅದು ಬೆಂಕಿಯ ಉರಿಯಂತೆ ಅರ್ಜುನನ ತಲೆಗೆ ನೇರವಾಗಿ ಬರುತ್ತಿತ್ತು. ಆಗ ಕೃಷ್ಣನು. ಅವನ ರಥವನ್ನು ಒತ್ತಿದನು. ಅದು ನೆಲದೊಳಕ್ಕೆ ಸ್ವಲ್ಪ ಇಳಿಯಿತು. ಆದ್ದರಿಂದ ಬಾಣವು ಅರ್ಜುನನ ತಲೆಗೆ ತಗಲುವ ಬದಲು ಮೇಲಿದ್ದ ಕಿರೀಟಕ್ಕೆ ತಗುಲಿತು. ಅದು ಕೆಳಕ್ಕೆ ಬಿತ್ತು; ಬಾಣ ಮೇಲೆ ಹೋಗುತ್ತಿತ್ತು; ಅರ್ಜುನನು ಅದನ್ನು ಹೊಡೆದು ಕೆಡವಿದನು. ಕರ್ಣನಿಗೆ ಸಾಯುವ ಕಾಲ ಬಂದಿತ್ತು; ಆದ್ದರಿಂದ ಪರಶುರಾಮನು ಹೇಳಿಕೊಟ್ಟಿದ್ದ ಅಸ್ತ್ರಗಳೆಲ್ಲಾ ಮರೆತು ಹೋದುವು. ಅವನ ರಥವು ಕೆಸರಾಗಿದ್ದ ನೆಲದಲ್ಲಿ ಹೂತುಕೊಂಡಿತು; ಕರ್ಣನು ಇಳಿದು, ನೆಲದ ಮೇಲೆ ಕುಳಿತು, ಹೂತುಹೋಗಿದ್ದ ಚಕ್ರವನ್ನು ಹೆಗಲು ಕೊಟ್ಟು ಎತ್ತುತ್ತಿದ್ದನು. ಅದೇ ಸಮಯವೆಂದು ಅರ್ಜುನನು ಬಾಣಬಿಟ್ಟು ಅವನ ತಲೆಯನ್ನು ಕತ್ತರಿಸಿ ಹಾಕಿದನು. ಕರ್ಣನು ತುಂಬ ಶೂರ; ಅವನ ಹೆದರಿಕೆ ಪಾಂಡವರಿಗೆ ಬಹಳವಾಗಿತ್ತು. ಅವನು ಸತ್ತದ್ದರಿಂದ ಪಾಂಡವರಿಗೆ ಧೈರ್ಯವಾಯಿತು. ಕೌರವರ ಬಲ ಕಡಮೆ ಯಾಯಿತು.</p>
		<figure>
	<img src="images/0028.jpg" alt="image" />
			<figcaption>ಭೇರಿ</figcaption>
</figure>
		<p class="text-center"><strong>೯</strong></p>
		<p>ಆದ್ದರಿಂದ ಕೃಪನು ‘ಈಗಲಾದರೂ ಪಾಂಡವರೊಡನೆ ಸಂಧಿಮಾಡಿಕೊ!’ ಎಂದು ದುರ್ಯೋಧನನಿಗೆ ಹೇಳಿದನು. ಅವನು ಒಪ್ಪಲಿಲ್ಲ. ಶಲ್ಯನನ್ನು ಸೇನಾಪತಿಯಾಗಿ ಮಾಡಿದನು. ಮತ್ತೆ ಯುದ್ಧ ಮೊದಲಾಯಿತು. ಧರ್ಮರಾಯನು ಶಲ್ಯನನ್ನು ಕೊಂದು ಹಾಕಿದನು. ಅಮೇಲೆ ದುರ್ಯೋಧನನೇ ಮುಂದೆ ಬಂದು ಯುದ್ಧ ಮಾಡುತ್ತಿದ್ದನು. ಆವೊತ್ತು ಅವನ ಸೇನೆಯೆಲ್ಲಾ ನಾಶವಾಗಿ ಅವನು ಒಬ್ಬನೇ ಉಳಿದನು. ಅವನ ರಥ ಮುರಿದು ಹೋಗಿತ್ತು; ಅದರ ಕುದುರೆಗಳು ಸತ್ತು, ಬಿದ್ದಿದ್ದುವು. ಆದ್ದರಿಂದ ಅವನು ತನ್ನ ಗದೆಯನ್ನು ತೆಗೆದುಕೊಂಡು ಹತ್ತಿರ ಇದ್ದ ಒಂದು ಕೊಳದಲ್ಲಿ ಮುಳುಗಿ ಅವಿತು ಕೊಂಡಿದ್ದನು. ಪಾಂಡವರಿಗೆ ಇದು ಗೊತ್ತಾಯಿತು. ಅವರು ಕೊಳದ ಹತ್ತಿರಕ್ಕೆ ಬಂದು ನಿಂತುಕೊಂಡು ಅವನನ್ನು ಹಂಗಿಸಿದರು. 'ಹೊರಕ್ಕೆ ಬಂದು ಯುದ್ಧ ಮಾಡೋ ಹೇಡಿ!' ಎಂದು ಮೂದಲಿಸಿದರು. ಅದನ್ನು ಕೇಳಿ ಅವನಿಗೆ ಕೋಪ ಬಂತು. ‘ನೀವು ಇಷ್ಟು ಜನ ಇದ್ದೀರಿ, ನಾನು ಒಬ್ಬ ! ನಿಮ್ಮ ಕಡೆ ಯಾರಾದರೂ ಒಬ್ಬರು ಬಂದರೆ ಅವರ ಮೇಲೆ ಈ ಗದೆಯಿಂದ ಯುದ್ಧ ಮಾಡುತ್ತೇನೆ!' ಎಂದನು. ರೋಷದಿಂದ ಹೊರಕ್ಕೆ ಬಂದನು. ಅವನ ಮೈಯೆಲ್ಲಾ ಗಾಯವಾಗಿ ಇನ್ನೂ ರಕ್ತ ಸುರಿಯುತ್ತಿತ್ತು. ಅವನಿಗೂ ಭೀಮನಿಗೂ ಗದೆಯಿಂದ ಹೊಡೆದಾಟವಾಯಿತು. ಇಬ್ಬರೂ ಕಾಡಾನೆಗಳಂತೆ ಹೋರಾಡಿದರು. ಭೀಮನು ಅವನ ತೊಡೆಯನ್ನು ಮುರಿಯಬೇಕಾಗಿತ್ತು. ಆದ್ದರಿಂದ ದುರ್ಯೋಧನನು ಮೇಲಕ್ಕೆ ಹಾರಿದಾಗ ಅವನ ತೊಡೆಗೆ ಗುರಿಯಿಟ್ಟು ಹೊಡೆದನು. ದುರ್ಯೋಧನನ ತೊಡೆ ಮುರಿಯಿತು. ಅವನು ಕೆಳಕ್ಕೆ ಬಿದ್ದನು. ಭೀಮನಿಗೆ ಇನ್ನೂ ಕೋಪ ಅಣಗಿರಲಿಲ್ಲ. ತನ್ನ ಎಡಗಾಲಿನಿಂದ ಅವನ ತಲೆಯನ್ನು ಒದ್ದನು. ಹೀಗೆ, ಭೀಮನು ಹಿಂದೆ ಕೌರವರ ಸಭೆಯಲ್ಲಿ ಮಾಡಿದ್ದ ಶಪಥಗಳೆಲ್ಲಾ ನೆರವೇರಿದುವು.</p>
		<figure>
	<img src="images/0029.jpg" alt="image" />
			<figcaption>ದುರ್ಯೋಧನನು ಕೊಳದಿಂದ ಹೊರಕ್ಕೆ ಬಂದದ್ದು</figcaption>
</figure>
		<p>ದುರ್ಯೋಧನನಿಗೆ ತುಂಬ ಅವಮಾನವಾಯಿತು. ಧರ್ಮರಾಯನು ‘ಅಪ್ಪಾ ! ಇದಕ್ಕಾಗಿ ದುಃಖಪಡಬೇಡ; ಇದನ್ನು ನೀನೇ ಕೈಯಾರ ತಂದುಕೊಂಡೆ ; ನಿನ್ನ ತಮ್ಮಂದಿರೂ, ನೆಂಟರೂ ಎಲ್ಲರೂ ಸತ್ತರು! ಏನು ಮಾಡೋಣ!' ಎಂದು ಅವನನ್ನು ಸಮಾಧಾನ ಮಾಡಿದನು. ಎಲ್ಲರೂ ಬಿಡಾರಕ್ಕೆ ಹೋದಾಗ, ಕೃಷ್ಣನು ಪಾಂಡವರನ್ನು ‘ಇಲ್ಲಿ ನಿಲ್ಲಬೇಡಿ’ ಎಂದು ಬೇರೆ ಕಡೆಗೆ ಕಳುಹಿಸಿದನು. ತಾನು ಹಸ್ತಿನಾವತಿಗೆ ಹೋಗಿ ಧೃತರಾಷ್ಟ್ರನನ್ನೂ ಗಾಂಧಾರಿಯನ್ನೂ ಸಮಾಧಾನ ಮಾಡಿದನು. ಅವರ ನೂರು ಮಕ್ಕಳೂ ಸತ್ತು ಹೋಗಿದ್ದರಿಂದ ಅವರಿಗೆ ತುಂಬ ದುಃಖವಾಗಿತ್ತು. ಗಾಂಧಾರಿಗೆ ‘ಏನು ಮಾಡುವುದಮ್ಮ! ನಾನು ಸಂಧಿಗೆ ಬಂದಾಗ, ನೀನೂ ನಿನ್ನ ಮಗನಿಗೆ ಎಷ್ಟೆಷ್ಟೋ ಹೇಳಿದೆ; ಅವನು ಕೇಳಲಿಲ್ಲ; ಈ ಪಾಡು ಬಂತು. ಪಾಂಡವರಿಗೆ ನೀನು ಕೇಡನ್ನು ಕೋರಬೇಡ ; ಇನ್ನು ಮೇಲೆ ಅವರೇ ನಿನ್ನ ಮಕ್ಕಳು!' ಎಂದು ನಮಸ್ಕಾರ ಮಾಡಿ ಪಾಂಡವರಿದ್ದ ಕಡೆಗೆ ಬಂದನು.</p>
		<p>ದುರ್ಯೋಧನನು ತೊಡೆ ಮುರಿದು ಬಿದ್ದನೆಂದು ಕೇಳಿ ಅಶ್ವತ್ಥಾಮ, ಕೃಪ, ಕೃತವರ್ಮ ಇವರು ಅವನ ಹತ್ತಿರಕ್ಕೆ ಬಂದರು. ಅವನಿಗೆ ಮೈಯೆಲ್ಲಾ ರಕ್ತವಾಗಿತ್ತು; ಅದಕ್ಕೆ ದೂಳು ಮೆತ್ತಿಕೊಂಡಿತ್ತು. ಅವನು ಕಣ್ಣಿನಲ್ಲಿ ನೀರು ತಂದುಕೊಂಡನು. ಅಶ್ವತ್ಥಾಮನು ‘ದುರ್ಯೋಧನ ! ನಿನ್ನನ್ನು ನೋಡಿದರೆ ನನಗೆ ಸಂಕಟವಾಗುತ್ತದೆ ; ಇವೊತ್ತು ರಾತ್ರಿಯೇ ಆ ಪಾಂಡವರನ್ನೆಲ್ಲಾ ಕೊಂದು ಬರುತ್ತೇನೆ!' ಎಂದನು. ದುರ್ಯೋಧನನು ಅವನನ್ನು ಸೇನಾಪತಿಯಾಗಿ ಮಾಡಿದನು.</p>
		<figure>
	<img src="images/0030.jpg" alt="image" />
			<figcaption>ಗೂಬೆ ನಿದ್ದೆ ಮಾಡುತ್ತಿದ್ದ ಕಾಗೆಗಳನ್ನು ಕೊಂದದ್ದು</figcaption>
</figure>
		<p class="text-center"><strong>೧೦</strong></p>
		<p>ಅವರು ದುರ್ಯೋಧನನನ್ನು ಬಿಟ್ಟು ಮುಂದೆ ಹೋದರು. ರಾತ್ರಿಯಾಯಿತು. ಆದ್ದರಿಂದ ಒಂದು ಆಲದ ಮರದ ಕೆಳಗೆ ಮಲಗಿಕೊಂಡರು. ಅಶ್ವತ್ಥಾಮನಿಗೆ ನಿದ್ರೆ ಬರಲಿಲ್ಲ. ಅವನಿಗೆ ಒಂದು ಕಡೆ ಕೋಪ ; ಇನ್ನೊಂದು ಕಡೆ ದುಃಖ. ಆಗ ಒಂದು ಗೂಬೆ ಅಲ್ಲಿಗೆ ಹಾರಿ ಬಂತು; ಆಲದ ಮರದ ಮೇಲೆ ಸಾವಿರಾರು ಕಾಗೆಗಳು ಮಲಗಿ ನಿದ್ದೆ ಮಾಡುತ್ತಿದ್ದುವು; ಅದು ಅವುಗಳ ಮೇಲೆ ಬಿದ್ದು ಅವುಗಳನ್ನೆಲ್ಲಾ ಸೀಳಿ, ಕೊಂದು ಹಾಕಿತು. ಗೂಬೆಗೆ ರಾತ್ರಿ ಕಣ್ಣು ಕಾಣುತ್ತದೆ; ಕಾಗೆಗಳಿಗೆ ಕಾಣುವುದಿಲ್ಲ; ಆದ್ದರಿಂದ ಅವು ಏನೂ ಮಾಡುವುದಕ್ಕಾಗಲಿಲ್ಲ. ಅವುಗಳ ರೆಕ್ಕೆ ಹರಿಯಿತು, ಕತ್ತು ಮುರಿಯಿತು, ಕಾಲು ಕತ್ತರಿಸಿತು; ಒಂದು ನಿಮಿಷದಲ್ಲಿ ಅವೆಲ್ಲಾ ತುಪುತುಪನೆ ನೆಲದ ಮೇಲೆ ಬಿದ್ದುವು. ಆಗ ಗೂಬೆಗೆ ಸಮಾಧಾನವಾಯಿತು. ಏಕೆಂದರೆ ಹಗಲು ಹೊತ್ತು, ಗೂಬೆಗೆ ಕಣ್ಣು ಕಾಣುವುದಿಲ್ಲ : ಕಾಗೆಗಳಿಗೆ ಕಾಣುತ್ತದೆ; ಅದನ್ನು ಕಂಡರೆ ಅವು ಕುಕ್ಕಿ ಕುಕ್ಕಿ ಸಾಯಿಸುತ್ತವೆ. ಹೀಗೆ ಗೂಬೆಯು ತನ್ನ ಹೊಟ್ಟೆಯ ಉರಿ ಯನ್ನು ತೀರಿಸಿಕೊಂಡಿತು.</p>
		<p>ಇದನ್ನೆಲ್ಲಾ ನೋಡುತ್ತಿದ್ದ ಅಶ್ವತ್ಥಾಮನಿಗೆ ಒಂದು ಯೋಚನೆ ಬಂತು. ನಾನು ಏನು ಮಾಡಬೇಕೆಂದು ಈ ಗೂಬೆ ನನಗೆ ಹೇಳಿಕೊಟ್ಟಿದೆ ಎಂದುಕೊಂಡನು. ‘ಪಾಂಡವರೆಲ್ಲರೂ ಈಗ ಯುದ್ಧದ ಯೋಚನೆ ಇಲ್ಲದೆ ಈ ಕಾಗೆಗಳಂತೆ ನಿದ್ರೆ ಮಾಡುತ್ತ ಇರುತ್ತಾರೆ; ಅವರಿಗೆ ಆಯಾಸವಾಗಿ ಚೆನ್ನಾಗಿ ನಿದ್ರೆ ಬಂದಿರುತ್ತದೆ. ನಾನೂ ಹೀಗೇ ನುಗ್ಗಿ ಅವರ ಮೇಲೆ ಬಿದ್ದು ಏಕೆ ಕೊಲ್ಲಬಾರದು?' ಎಂದುಕೊಂಡನು. ಹಗಲು ಹೊತ್ತು ತಾನು ಒಬ್ಬನೇ ಅಷ್ಟು ಜನವನ್ನೂ ಕೊಲ್ಲುವುದಕ್ಕಾಗುತ್ತಿರಲಿಲ್ಲ. ಅದರಲ್ಲಿಯೂ ತನ್ನ ತಂದೆಯನ್ನು ಕೊಂದ ಧೃಷ್ಟದ್ಯುಮ್ನನ ಮೇಲೆ ಅವನಿಗೆ ತುಂಬ ಕೋಪವಿತ್ತು ; ಅವನನ್ನು ಹೇಗಾದರೂ ಮಾಡಿ ಕೊಲ್ಲಲೇಬೇಕು ಎಂಬುದು ಅವನ ಹಟ. ಸುಳ್ಳು ಹೇಳಿ, ಮೋಸ ಮಾಡಿ, ಮುದುಕ ತಂದೆಯನ್ನು ಕೊಂದರಲ್ಲಾ ಎಂದು ಅವನ ಮನಸ್ಸು ಬೇಯುತ್ತಿತ್ತು. ಆದ್ದರಿಂದ ಪಾಂಡವರ ಬಿಡಾರಕ್ಕೆ ಹೋದನು. ಬಾಗಿಲಲ್ಲಿ ಕೃಪನನ್ನೂ ಕೃತವರ್ಮನನ್ನೂ ನಿಲ್ಲಿಸಿ, ‘ಒಳಗಿನಿಂದ ತಪ್ಪಿಸಿ ಕೊಂಡು ಬಂದವರನ್ನೆಲ್ಲಾ ಇಲ್ಲಿ ಕೊಂದು ಹಾಕಿ ! ನಾನು ಒಳಗೆ ಹೋಗಿ ಆದಷ್ಟು ಜನರನ್ನು ಕೊಲ್ಲುತ್ತೇನೆ !' ಎಂದು ಒಳಕ್ಕೆ ಹೋದನು. ಮೊದಲು ಧೃಷ್ಟದ್ಯುಮ್ನನನ್ನು ಹುಡುಕಿ ಅವನನ್ನು ಒದ್ದು ಎಬ್ಬಿಸಿದನು. ಅವನ ಜುಟ್ಟನ್ನು ಹಿಡಿದು ನೆಲದ ಮೇಲೆ ಕುಕ್ಕಿ ಹಾಕಿ, ಕತ್ತು, ಮಿಸುಕಿ ಎಲ್ಲೆಂದರೆ ಅಲ್ಲಿ ಹೊಡೆದನು. ‘ಆಯುಧವಿಲ್ಲದೆ ಕುಳಿತಿದ್ದ ಗುರುವನ್ನು ಕೊಂದೆಯಲ್ಲಾ ನಿನಗೆ ಹೇಗೆ ಒಳ್ಳೆಯ ಸಾವು ಬರುತ್ತದೆ ?' ಎಂದು ಅವನನ್ನು ಒದ್ದು ಒದ್ದು ಸಾಯಿಸಿದನು. ಹೀಗೇ ಎಷ್ಟೋ ಜನ ವೀರರನ್ನು ಹುಡುಕಿ ಹುಡುಕಿ ಕತ್ತರಿಸಿ ಹಾಕಿದನು. ತಪ್ಪಿಸಿಕೊಂಡು ಹೋದವರನ್ನು ಬಾಗಿಲಲ್ಲಿದ್ದ ಕೃಪನೂ ಕೃತವರ್ಮನೂ ಕೊಂದರು. ಅವರು ಆ ಬಿಡದಿಗೆ ಬೆಂಕಿ ಹಾಕಿ ಸುಟ್ಟುಬಿಟ್ಟರು. ಪಾಂಡವರೂ ಕೃಷ್ಣನೂ ಅಲ್ಲಿ ಇರಲಿಲ್ಲ ; ಆದ್ದರಿಂದ ಅವರು ಬದುಕಿಕೊಂಡರು.</p>
		<p>ಅಲ್ಲಿಂದ ಅವರು ಈ ಸಮಾಚಾರವನ್ನು ದುರ್ಯೋಧನನಿಗೆ ತಿಳಿಸುವುದಕ್ಕೆ ಹೋದರು. ಅವನು ಬಿದ್ದ ಕಡೆಯೇ ಬಿದ್ದಿದ್ದನು; ಇನ್ನೂ ಸತ್ತಿರಲಿಲ್ಲ ; ಕುಟುಕು ಜೀವ ಅಂಟಿಕೊಂಡಿತ್ತು. ಉಸಿರು ಬಿಡುವುದೂ ಅವನಿಗೆ ಕಷ್ಟವಾಗಿತ್ತು. ಬಾಯಿಂದ ರಕ್ತ ಸುರಿದು ನೆಲದ ಮೇಲೆ ಹರಿಯುತ್ತಿತ್ತು. ಸುತ್ತಲೂ ತೋಳಗಳೂ ನರಿಗಳೂ ಅವನನ್ನು ತಿನ್ನಲು ಕಾದು ನಿಂತಿದ್ದುವು. ಅವುಗಳನ್ನು ಓಡಿಸುವುದಕ್ಕೆ ಯಾರೂ ಇರಲಿಲ್ಲ; ಅವನಿಗೆ ಏಳುವುದಕ್ಕೆ ಆಗುತ್ತಿರಲಿಲ್ಲ. ಆದ್ದರಿಂದ ಮಲಗಿಕೊಂಡೇ ಕೈ ಬೀಸಿ ಹುಶ್ ಹುಶ್ ಎಂದು ಓಡಿಸುತ್ತಿದ್ದನು. ಅಶ್ವತ್ಥಾಮನಿಗೆ ಅದನ್ನು ನೋಡಿ ಸಂಕಟವಾಯಿತು. ತಾನು ಮಾಡಿದ್ದನ್ನೆಲ್ಲಾ ಹೇಳಿದನು. ಅವನಿಗೆ ಕೇಳಿ ಸಂತೋಷವಾಯಿತು. ಅನಂತರ ಪ್ರಾಣಬಿಟ್ಟನು.</p>
		<p>ಅವೊತ್ತು ರಾತ್ರಿ ಅಶ್ವತ್ಥಾಮನು ಪಾಂಡವರ ಮಕ್ಕಳನ್ನೆಲ್ಲಾ ಕೊಂದು ಹಾಕಿದ್ದನು. ಅದನ್ನು ಕೇಳಿ ಧರ್ಮರಾಯನು ಮೂರ್ಛೆ ಹೋದನು. ಬ್ರೌಪದಿಯು ದುಃಖವನ್ನು ತಡೆಯಲಾರದೆ ಧರ್ಮರಾಯನ ಹತ್ತಿರ ಬಿದ್ದು ಬಿಟ್ಟಳು. ಅವಳು ‘ನನ್ನ ಹೊಟ್ಟೆ ಉರಿಯುತ್ತಿದೆ. ನನ್ನ ಮಕ್ಕಳನ್ನೆಲ್ಲಾ ಕೊಂದ ಆ ಅಶ್ವತ್ಥಾಮನನ್ನು ಕೊಂದ ಹೊರತು ನನ್ನ ಹೊಟ್ಟೆಯ ಉರಿ ತೀರುವುದಿಲ್ಲ!' ಎಂದು ಗಂಡಂದಿರ ಮುಂದೆ ಅತ್ತಳು. ಅವಳ ಗೋಳಾಟವನ್ನು ನೋಡಲಾರದೆ ಭೀಮನು ಬಿಲ್ಲು ಬಾಣಗಳನ್ನು ತೆಗೆದುಕೊಂಡು ರಥದಲ್ಲಿ ಕುಳಿತು ಅಶ್ವತ್ಥಾಮನನ್ನು ಅಟ್ಟಿಸಿಕೊಂಡು ಹೋದನು. ಇನ್ನು ಏನು ಅನಾಹುತವಾಗುವುದೋ ಎಂದು ಧರ್ಮರಾಯ, ಕೃಷ್ಣ, ಅರ್ಜುನ ಇವರೂ ಅವನ ಹಿಂದೆ ಹೋದರು. ಅರ್ಜುನನಿಗೂ ಅಶ್ವತ್ಥಾಮನಿಗೂ ಯುದ್ದ ವಾಯಿತು. ಅವರು ಬಿಟ್ಟ ಬಾಣಗಳಿಂದ ಲೋಕವೇ ಬೆಂದು ಹೋಗುವ ಹಾಗಾಯಿತು. ಆಗ ವ್ಯಾಸಋಷಿಗಳೂ ನಾರದಋಷಿಗಳೂ ಬಂದು ಅದನ್ನು ನಿಲ್ಲಿಸಿದರು. ಕೃಷ್ಣನು ಅವನಿಗೆ ಶಾಪಕೊಟ್ಟನು. ಅಶ್ವತ್ಥಾಮನು ಮಕ್ಕಳನ್ನು ಕೊಂದ ಪಾಪಕ್ಕಾಗಿ ಮೂರು ಸಾವಿರ ವರ್ಷ ಕಾಡಿನಲ್ಲಿ ಒಬ್ಬನೇ ಅಲೆಯುತ್ತಿದ್ದನು.</p>
		<p class="text-center"><strong>೧೧</strong></p>
		<p>ಹೀಗೆ ಭಾರತ ಯುದ್ಧವು ಹದಿನೆಂಟು ದಿನ ನಡೆಯಿತು. ಅದರಲ್ಲಿ ತನ್ನ ನೂರು ಮಕ್ಕಳೂ ಸೇನೆಯೂ ಆಳೂ ಕಾಳೂ ಎಲ್ಲರೂ ಸತ್ತು ಹೋದದ್ದನ್ನು ಕೇಳಿ ದೃತರಾಷ್ಟ್ರನು ಮೂರ್ಛೆ ಹೋದನು. ‘ಅಯ್ಯೋ! ಹೀಗೆ ಆಗುವುದಕ್ಕೆ ನಾನು ಏನು ಪಾಪ ಮಾಡಿದ್ದೆ’? ಎಂದು ಗೋಳಾಡಿದನು. ಗಾಂಧಾರಿಯ ದುಃಖ ಇನ್ನೂ ಹೆಚ್ಚಾಗಿತ್ತು. ಧರ್ಮರಾಯ ಅವನ ತಮ್ಮಂದಿರು ಕೃಷ್ಣ ದ್ರೌಪದಿ ಎಲ್ಲ ಬಂದು ಅವನಿಗೆ ನಮಸ್ಕಾರ ಮಾಡಿದರು. ದೃತರಾಷ್ಟ್ರನಿಗೆ ಭೀಮನ ಮೇಲೆ ತುಂಬ ಕೋಪ. ಏಕೆಂದರೆ ಅವನು ದೃತರಾಷ್ಟ್ರನ ನೂರು ಜನ ಮಕ್ಕಳನ್ನೂ ಅವರು ಸಿಕ್ಕಿಸಿಕ್ಕಿದಾಗ ಬಡಿದು ಕೊಂದು ಹಾಕಿದ್ದನು. ಆದ್ದರಿಂದ ಅವನು ‘ಭೀಮನೆಲ್ಲಿ?’ ಎಂದು ಕೇಳಿದನು. ಕೃಷ್ಣಣು ‘ಇಗೋ ಇಲ್ಲಿ ಭೀಮ!’ ಎಂದು ಒಂದು ಕಬ್ಬಿಣದ ಪ್ರತಿಮೆಯನ್ನು ಅವನ ಮುಂದೆ ತಳ್ಳಿದನು. ದೃತರಾಷ್ಟ್ರ ಕುರುಡ; ಕಣ್ಣು ಕಾಣುತ್ತಿರಲಿಲ್ಲ; ಆ ಪ್ರತಿಮೆಯೇ ಭೀಮನೆಂದು ಅದನ್ನು ಬಲವಾಗಿ ತಬ್ಬಿ ಹಿಡಿದುಕೊಂಡನು. ಅವನಿಗೆ ಎಷ್ಟು ಕೋಪವಿತ್ತೆಂದರೆ, ಆ ಕಬ್ಬಿಣದ ಪ್ರತಿಮೆ ನಜ್ಜುಗುಜ್ಜಾಗಿ ಹೋಯಿತು! ನಿಜವಾಗಿ ಭೀಮನೇ ಸಿಕ್ಕಿದ್ದರೆ ಅವನೂ ಹಾಗೇ ಅಪ್ಪಚ್ಚಿಯಾಗಿ ಹೋಗುತ್ತಿದ್ದನು. ಕೃಷ್ಣನು ಹೀಗೆ ಎಲ್ಲವನ್ನೂ ತಿಳಿದು ಪಾಂಡವರನ್ನು ಅಪಾಯಗಳಿಂದ ತಪ್ಪಿಸಿದನು.</p>
		<p>ಬಳಿಕ ಅವರೆಲ್ಲರೂ ಗಾಂಧಾರಿಯು ಇದ್ದ ಕಡೆಗೆ ಹೋದರು. ಅವಳಿಗೂ ಕಣ್ಣು ಕಾಣುತ್ತಿರಲಿಲ್ಲ; ಅವಳೇನೂ ದೃತರಾಷ್ಟ್ರನಂತೆ ಕುರುಡಿಯಾಗಿ ಹುಟ್ಟಲಿಲ್ಲ; ಆದರೆ ಅವನನ್ನು ಮದುವೆ ಮಾಡಿಕೊಂಡ ಮೇಲೆ “ನನ್ನ ಗಂಡನಿಗೆ ಕಣ್ಣು ಇಲ್ಲ; ನನಗೂ ಕಣ್ಣು ಬೇಡ!” ಎಂದು ಎರಡು ಕಣ್ಣೂ ಕಾಣದ ಹಾಗೆ ಕಣ್ಣಿಗೆ ಬಟ್ಟೆ ಬಿಗಿದುಕೊಂಡು ಬಿಟ್ಟಿದ್ದಳು. ಧರ್ಮರಾಯನು ಅವಳಿಗೆ ನಮಸ್ಕಾರ ಮಾಡಿದಾಗ, ಅವಳಿಗೆ ದುಃಖದಿಂದ ಮಾತೇ ಹೊರಡಲಿಲ್ಲ. ‘ಉಸ್!' ಎಂದು ದೊಡ್ಡದಾಗಿ ನಿಟ್ಟುಸಿರು ಬಿಟ್ಟಳು. ಕಣ್ಣಿಗೆ ಕಟ್ಟಿಕೊಂಡಿದ್ದ ಬಟ್ಟೆಯ ಸಂದಿಯಿಂದ ಧರ್ಮರಾಯನ ಬೆರಳುಗಳ ತುದಿಗಳು ಮಾತ್ರ ಕಂಡುವು; ಅಷ್ಟಕ್ಕೇ ಅವು ಸೀದುಹೋದುವು! ಅವಳ ಹೊಟ್ಟೆಯ ಸಂಕಟ ಹಾಗಿತ್ತು ; ಅದನ್ನು ನೋಡಿ ಅರ್ಜುನನಿಗೆ ಹೆದರಿಕೆಯಾಯಿತು. ಅವನು ತನಗೆ ಏನಾಗಿ ಬಿಡುತ್ತೋ ಎಂದು ಕೃಷ್ಣನ ಬೆನ್ನಿನ ಹಿಂದೆ ಅವಿತುಕೊಂಡನು. ಸ್ವಲ್ಪ ಹೊತ್ತಿಗೆ ಅವಳ ಕೋಪ ಇಳಿಯಿತು. ಆಮೇಲೆ ಅವರು ಕುಂತಿಯನ್ನು ನೋಡಿದರು. ತನ್ನ ಮಕ್ಕಳೆಲ್ಲಾ ಯುದ್ಧದಲ್ಲಿ ಗೆದ್ದು ಬದುಕಿ ಬಂದಿದ್ದರೂ ಅವರ ಮೈಮೇಲೆಲ್ಲಾ ಗಾಯಗಳಾಗಿದ್ದುವು. ಅದನ್ನು ನೋಡಿ ಅವಳಿಗೆ ತಡೆಯಲಾರದಷ್ಟು ದುಃಖವಾಯಿತು. ಅವರ ಮೈಯನ್ನೆಲ್ಲಾ ಮತ್ತೆ ಮತ್ತೆ ತಡವಿ ಮಾತನಾಡಿಸಿದಳು. ಆಮೇಲೆ ದ್ರೌಪದಿಯನ್ನು ಮಾತನಾಡಿಸಿ, ಅವಳನ್ನು ಗಾಂಧಾರಿಯ ಹತ್ತಿರಕ್ಕೆ ಕರೆದುಕೊಂಡು ಹೋದಳು. ಗಾಂಧಾರಿಯು ದ್ರೌಪದಿಯನ್ನು ಸಮಾಧಾನ ಮಾಡಿದಳು. ‘ಅಳಬೇಡ ತಾಯಿ ! ನನ್ನನ್ನು ನೋಡಿ ನೀನು ಸಮಾಧಾನ ಮಾಡಿಕೋ ! ನಿನ್ನ ಐದು ಜನ ಮಕ್ಕಳು ಸತ್ತರು; ನನ್ನ ನೂರು ಜನ ಮಕ್ಕಳು ಸತ್ತರು. ಇವೆಲ್ಲಾ ನಮ್ಮ ಕೈಯಲ್ಲಿದೆಯೇ? ನಮ್ಮನ್ನು ಯಾರು ಸಮಾಧಾನ ಮಾಡಬಲ್ಲರು ತಾಯಿ?' ಎಂದು ಸಂತಯಿಸಿದಳು</p>
		<figure>
	<img src="images/0031.jpg" alt="image" />
			<figcaption>ಧರ್ಮರಾಜನು ಧೃತರಾಷ್ಟ್ರ ಗಾಂಧಾರಿಯರನ್ನು ಸಮಾಧಾನ ಮಾಡುತ್ತಿದ್ದಾನೆ.</figcaption>
</figure>
		<p>ಆಮೇಲೆ ಎಲ್ಲರೂ ಯುದ್ಧ ನಡೆದ ಸ್ಥಳಕ್ಕೆ ಹೋದರು. ಅಲ್ಲಿ ಸಾವಿರಾರು ಆನೆ ಕುದುರೆಗಳು ಸತ್ತು ಬಿದ್ದಿದ್ದುವು. ರಕ್ತವು ಕೋಡಿ ಹರಿಯುತ್ತಿತ್ತು; ನೆಲವು ರಕ್ತದಿಂದ ಕೊಚ್ಚೆ ಕೊಚ್ಚೆಯಾಗಿತ್ತು. ನರಿಗಳೂ ಕಾಗೆಗಳೂ ಹದ್ದುಗಳೂ ಮುತ್ತಿಕೊಂಡು ಹೆಣಗಳನ್ನು ಕಿತ್ತು ತಿನ್ನುತ್ತಿದ್ದುವು. ಅವುಗಳ ಮಧ್ಯೆ ಹೆಂಗಸರು ಅಳುತ್ತ ಏಳುತ್ತ ಬೀಳುತ್ತ, ತಮ್ಮ ಸತ್ತ ಗಂಡಂದಿರನ್ನೂ ಮಕ್ಕಳನ್ನೂ ಹುಡುಕುತ್ತಿದ್ದರು. ದುರ್ಯೋಧನನ ಹೆಣ ಸಿಕ್ಕಿದ ಕೂಡಲೆ ಗಾಂಧಾರಿಯ ದುಃಖ ಉಕ್ಕಿ ಬಂತು. “ಭೀಷ್ಮ, ದ್ರೋಣ, ಕರ್ಣ ಮುಂತಾದ ದೊಡ್ಡ ದೊಡ್ಡ ವೀರರು ದುರ್ಯೋಧನನ ಕಡೆ ನಿಂತು ಯುದ್ಧ ಮಾಡಿದರೂ ಹೀಗಾಯಿತು! ಕೃಷ್ಣನು ಸಂಧಿಗೆಂದು ಬಂದಾಗಲೇ ನನ್ನ ಮಕ್ಕಳೆಲ್ಲಾ ಸತ್ತರು ಎಂದುಕೊಂಡೆ!” ಎಂದು ಮೂರ್ಛ ಹೋದಳು. ಸ್ವಲ್ಪ ಹೊತ್ತಿನ ಮೇಲೆ ಎಚ್ಚರವಾಯಿತು. ಅವಳ ದುಃಖ ಇನ್ನೂ ಕಡಮೆಯಾಗಿರಲಿಲ್ಲ. ಆಗ ಅವಳು ಕೃಷ್ಣನನ್ನು ನೋಡಿ 'ಕೃಷ್ಣ ! ನೀನು ಮನಸ್ಸು ಮಾಡಿದ್ದರೆ ಇವರೆಲ್ಲರೂ ಸಾಯುವುದನ್ನು ತಪ್ಪಿಸಬಹುದಾಗಿತ್ತು; ಆದರೆ ನೀನು ಹಾಗೆ ಮಾಡಲಿಲ್ಲ ; ಇವರಂತೆಯೇ ನಿನ್ನ ಬಂಧು ಬಳಗಗಳೂ ಸಾಯಲಿ!' ಎಂದು ಶಾಪಕೊಟ್ಟಳು. ಕೃಷ್ಣನು ನಸುನಗುತ್ತ ‘ಅಮ್ಮಾ! ಇದು ನನಗೆ ಗೊತ್ತು , ಅವರು ನನ್ನ ಕೈಯಿಂದಲೇ ಸಾಯುತ್ತಾರೆ ; ಆದರೆ ಈಗ ನೀನು ದುಃಖವನ್ನು ಬಿಟ್ಟು ಏಳು! ನಿನ್ನ ತಪ್ಪನ್ನು ನನ್ನ ಮೇಲೆ ಹಾಕಬೇಡ ; ನಿನ್ನ ಮಕ್ಕಳೇ ಇದಕ್ಕೆ ಕಾರಣ ; ನಿನ್ನ ಮಗನಿಗೆ ತುಂಬ ಹೊಟ್ಟೆಯ ಕಿಚ್ಚು ; ಅವನು ದುರಾತ್ಮ ; ಕಠಿಣ ; ದೊಡ್ಡವರ ಮಾತು ಕೇಳಲಿಲ್ಲ ; ವೈರವನ್ನು ಸಾಧಿಸುವುದಕ್ಕೆ ಹೋದ ; ನಿನ್ನ ಮಗ ಮಾಡಿದ್ದು ನಿನಗೆ ಸರಿಯಾಗಿ ಕಾಣುತ್ತಿದೆ' ಎಂದು ಅವಳಿಗೆ ಉತ್ತರ ಕೊಟ್ಟನು. ಅವಳು ಸುಮ್ಮನಾದಳು. ಎಲ್ಲರೂ ಗಂಗೆಯಲ್ಲಿ ಸ್ನಾನಮಾಡಿಕೊಂಡು ಬಂದರು.</p>
		<p class="text-center"><strong>೧೨</strong></p>
		<p>ಅವರಿಗೆ ಒಂದು ತಿಂಗಳು ಸೂತಕ; ಆದ್ದರಿಂದ ಅವರು ಊರಿನ ಒಳಕ್ಕೆ ಬರಲಿಲ್ಲ. ಗಂಗೆಯ ತೀರದಲ್ಲಿಯೇ ಇದ್ದರು; ಆಗ ಧರ್ಮರಾಯನಿಗೆ ತುಂಬ ವ್ಯಥೆಯಾಗಿ ಬಿಟ್ಟಿತ್ತು. ಅವನು ತಮ್ಮಂದಿರನ್ನು ಕುರಿತು 'ಅಯ್ಯೋ! ನಾವು ನಾಯಿಗಳಂತೆ ಕಚ್ಚಾಡಿದೆವಲ್ಲ! ನಮಗೇನೋ ದುರ್ಯೋಧನನ ಮೇಲೆ ಇದ್ದ ಕೋಪ ಇಳಿಯಿತು; ಆದರೆ ನಾವು ಪಾಪವನ್ನು ಕಟ್ಟಿಕೊಂಡೆವು; ನಾನು ಎಲ್ಲಿಗಾದರೂ ಹೊರಟು ಹೋಗುತ್ತೇನೆ ; ನೀವು ಬೇಕಾದರೆ ಈ ರಾಜ್ಯವನ್ನು ಆಳಿಕೊಂಡಿರಿ!' ಎಂದನು. ಎಲ್ಲರೂ ಅದು ಹುಚ್ಚತನ ಎಂದರು. ‘ದೇವತೆಗಳೂ ರಾಕ್ಷಸರೊಡನೆ ಯುದ್ಧ ಮಾಡಿದರು. ಅದರಿಂದ ಏನು ತಪ್ಪು? ಹಿಂಸೆ ಮಾಡದೆ ಹೇಗೆ ಇರುವುದು? ಹಸುವಿನಿಂದ ಹಾಲನ್ನು ಕರೆದುಕೊಂಡರೂ ಅದಕ್ಕೆ ಹಿಂಸೆ ಆಗಿಯೇ ಆಗುತ್ತದೆ. ಬೇಕು ಬೇಕೆಂದು ಹಿಂಸೆ ಮಾಡಬಾರದು. ಕೆಟ್ಟವರನ್ನು ಶಿಕ್ಷಿಸಲೇ ಬೇಕು; ಒಳ್ಳೆಯವರನ್ನು ಕಾಪಾಡಬೇಕು. ಕಾಡಿನಲ್ಲಿದ್ದುಬಿಟ್ಟರೆ, ಅಷ್ಟರಿಂದಲೇ ಸ್ವರ್ಗ ಬರುತ್ತದೆಯೇ? ಜಿಂಕೆಗಳೂ ಹಂದಿಗಳೂ ಹುಲಿಗಳೂ ಹಕ್ಕಿಗಳೂ ಕಾಡಿನಲ್ಲಿಯೇ ಇರುತ್ತವೆಯಲ್ಲ, ಅವೆಲ್ಲಾ ಸ್ವರ್ಗಕ್ಕೆ ಹೋಗುತ್ತವೆಯೇ? ಇರುವ ಕಡೆ ಇದ್ದುಕೊಂಡು ತನ್ನ ಕೈಲಾದ ಕೆಲಸಮಾಡಬೇಕು ; ಕೋಪ ಹೊಟ್ಟೆಕಿಚ್ಚು ಮುಂತಾದವುಗಳನ್ನು ಬಿಡಬೇಕು ; ಕೌರವರು ದುಷ್ಟರಾದರು; ಅವರನ್ನು ಕೊಂದೆವು ; ಅದರಲ್ಲಿ ತಪ್ಪೇನು!’ ಎಂದು ಬಗೆಬಗೆಯಾಗಿ ದ್ರೌಪದಿ, ಕೃಷ್ಣ, ಅರ್ಜುನ, ನಕುಲ, ಸಹದೇವ ಮೊದಲಾದವರೆಲ್ಲಾ ಹೇಳಿದರು. ಆಗ ಅವನು ದೊರೆಯಾಗುವುದಕ್ಕೆ ಒಪ್ಪಿಕೊಂಡನು. ಅವನಿಗೆ ಪಟ್ಟಾಭಿಷೇಕವಾಯಿತು.</p>
		<p>ಭೀಷ್ಮನು ಇನ್ನೂ ಸತ್ತಿರಲಿಲ್ಲ; ಅವನು ತನ್ನ ಮೈತುಂಬ ಬಾಣಗಳು ಚುಚ್ಚಿಕೊಂಡು ನದಿಯ ದಂಡೆಯಲ್ಲಿ ಮಲಗಿದ್ದನು. ಕೃಷ್ಣನೂ ಧರ್ಮರಾಯನೂ ಅವನನ್ನು ಕಂಡು ಕಾಲುಮುಟ್ಟಿ ನಮಸ್ಕಾರ ಮಾಡಿದರು. 'ಈಗ ಮೈ ಹೇಗಿದೆ? ಬಾಣಗಳಿಂದ ತುಂಬ ನೋವಾಗುತ್ತಿದೆಯೇ?' ಎಂದು ವಿಚಾರಿಸಿದರು. ಭೀಷ್ಮನು ಅವರೆಲ್ಲರಿಗಿಂತ ದೊಡ್ಡವನು ; ತಿಳಿದವನು. ಆದ್ದರಿಂದ ಕೃಷ್ಣನು ಅವನಿಂದ ಧರ್ಮರಾಯನಿಗೆ ಬುದ್ದಿ ಹೇಳಿಸಿದನು. ಧರ್ಮರಾಯನೇನು ಆಗ ಹುಡುಗನಾಗಿರಲಿಲ್ಲ; ಆದರೂ ದೊಡ್ಡವರು ಆಡಿದ ಮಾತೆಂದು ಭಕ್ತಿಯಿಂದ ಕೇಳಿದನು. ಅವನು ಹೇಳಿದ್ದರಲ್ಲಿ ಕೆಲವು ಮಾತುಗಳನ್ನು ಮುಂದೆ ಬರೆದಿದೆ-</p>
		<p>ರಾಜನು ದೇವರಲ್ಲಿಯೂ ಬ್ರಾಹ್ಮಣರಲ್ಲಿಯೂ ಭಕ್ತಿಇಟ್ಟಿರಬೇಕು; ಸೋಮಾರಿಯಾಗಬಾರದು; ಸುಳ್ಳಾಡಬಾರದು ; ದಯೆ ಇರಬೇಕು ; ತುಂಬ ದಯೆ ತೋರಿಸಿ ಮೆತ್ತಗಿದ್ದರೆ ಅತಿ ಸಲುಗೆಯಾಗುತ್ತದೆ; ಆಗ ಜನ ಅವನ ತಲೆಯ ಮೇಲೆ ಬಂದು ಕೂರುತ್ತಾರೆ-ಆನೆಯ ಮೇಲೆ ಮನುಷ್ಯ ಹತ್ತಿ ಕುಳಿತುಕೊಳ್ಳುವುದಿಲ್ಲವೇ ಹಾಗೆ! ಅಹಂಕಾರದಿಂದ ಮೆರೆದು ಹೋಗುವವರನ್ನು ಶಿಕ್ಷೆ ಮಾಡಬೇಕು. ಯೋಗ್ಯರಿಗೆ ಗೌರವ ಕೊಡಬೇಕು; ಜನರನ್ನು ಕಾಪಾಡಬೇಕು. ದೊರೆ ಒಳ್ಳೆಯವನಾಗಿದ್ದರೆ ಅವನ ದೇಶದ ಜನವೂ ಒಳ್ಳೆಯವರಾಗಿರುತ್ತಾರೆ. ಅಯೋಗ್ಯರಿಗೆ ಅಯ್ಯೋ ಎಂದರೆ ಅವರು ನಮಗೇ ತೊಂದರೆ ಮಾಡುತ್ತಾರೆ. ಹೇಗೆಂದರೆ-</p>
		<p>ಋಷಿ ಮತ್ತು ನಾಯಿ ಇವರ ಕಥೆ</p>
		<p>ಒಂದು ಕಾಡಿನಲ್ಲಿ ಒಬ್ಬ ಋಷಿ ಇದ್ದನು; ಅವನ ಹತ್ತಿರ ಒಂದು ನಾಯಿ ಇತ್ತು; ಅದನ್ನು ಒಂದು ದಿನ ಒಂದು ಚಿರತೆ ತಿನ್ನುವುದಕ್ಕೆ ಬಂತು; ಆಗ ನಾಯಿ 'ಅಯ್ಯೋ ! ನನ್ನನ್ನು ಕಾಪಾಡಿ!' ಎಂದು ಕೂಗಿಕೊಂಡಿತು; ಆಗ ಋಷಿ ನಾಯಿಯನ್ನು ಚಿರತೆಯಾಗಿ ಮಾಡಿದನು. ಮೊದಲು ಬಂದಿದ್ದ ಚಿರತೆ ‘ಅಯ್ಯೋ ಇದು ಚಿರತೆ!' ಎಂದುಕೊಂಡು ಹೊರಟು ಹೋಯಿತು. ಚಿರತೆಯಾದ ನಾಯಿ ಋಷಿಯ ಹತ್ತಿರ ಉಳಿದುಕೊಂಡಿತು; ಸ್ವಲ್ಪ ದಿನದ ಮೇಲೆ ಅದನ್ನು ಒಂದು ಹುಲಿ ತಿನ್ನುವುದಕ್ಕೆ ಬಂತು. ಆಗ ಋಷಿ ಅದನ್ನು ಹುಲಿಯನ್ನಾಗಿ ಮಾಡಿದನು. ಹುಲಿಯನ್ನು ಆನೆ ಅಟ್ಟಿಸಿಕೊಂಡು ಬಂತು ; ಆಗ ಹುಲಿಯನ್ನೂ ಆನೆಯಾಗಿ ಮಾಡಿದನು ; ಆನೆಯನ್ನು ಸಿಂಹ ಅಟ್ಟಿಸಿಕೊಂಡು ಬಂತು; ಆಗ ಆನೆಯನ್ನೂ ಸಿಂಹವಾಗಿ ಮಾಡಿದನು; ಅದನ್ನು ಒಂದು ಶರಭವು ಅಟ್ಟಿಸಿಕೊಂಡು ಬಂತು; ಆಗ ಋಷಿಯು ಸಿಂಹವನ್ನು ಅದಕ್ಕಿಂತ ದೊಡ್ಡ ಶರಭವನ್ನಾಗಿ ಮಾಡಿದನು. ಅದನ್ನು ನೋಡಿ ಸಣ್ಣ ಶರಭವು ಹೆದರಿ ಓಡಿ ಹೋಯಿತು. ಆನೆ, ಹುಲಿ, ಚಿರತೆ ಎಲ್ಲಾ ಓಡಿಹೋದುವು. ಶರಭಕ್ಕೆ ಯಾವ ಪ್ರಾಣಿಯೂ ಸಿಕ್ಕಲಿಲ್ಲ. ಆಗ ಅದು ಋಷಿಯನ್ನೇ ತಿನ್ನುವುದಕ್ಕೆ ಬಂತು. ಅದನ್ನು ನೋಡಿ ಅವನಿಗೆ ಸಿಟ್ಟು ಬಂತು. ‘ನೀನು ಎಷ್ಟಾದರೂ ನಾಯಿ ! ನಿನ್ನನ್ನು ಚಿರತೆ ಮಾಡಿದೆ, ಹುಲಿ ಮಾಡಿದೆ, ಆನೆ ಮಾಡಿದೆ, ಸಿಂಹ ಮಾಡಿದೆ, ಶರಭ ಮಾಡಿದೆ. ಏನು ಮಾಡಿದರೇನು ? ನಿನ್ನ ನೀಚ ವಿದ್ಯೆ ಎಲ್ಲಿ ಹೋಗುತ್ತದೆ? ನನ್ನನ್ನೇ ತಿನ್ನುವುದಕ್ಕೆ ಬರುತ್ತೀಯಾ? ಮತ್ತೆ ನೀನು ನಾಯಿಯೇ ಆಗು' ಎಂದು ಅದರ ಮೇಲೆ ನೀರು ಎರಚಿ ಶಾಪಕೊಟ್ಟನು. ಅದು ಮತ್ತೆ ನಾಯಿಯಾಗಿ ಅವನ ಮುಂದೆ ಬಾಲ ಆಡಿಸಿಕೊಂಡು ಬಂತು; ಅವನು ಅದನ್ನು ತನ್ನ ಹತ್ತಿರ ಸೇರಿಸಲಿಲ್ಲ. ಆ ಕಾಡಿನಿಂದಲೇ ಓಡಿಸಿಬಿಟ್ಟನು. ಆದ್ದರಿಂದ ನೀಚರನ್ನು ಹತ್ತಿರ ಸೇರಿಸಬಾರದು; ಅವರನ್ನು ಮೇಲಕ್ಕೆ ಏರಿಸಿದರೆ ಅವರು ನಮಗೇ ಕೆಡಕು ಮಾಡುತ್ತಾರೆ.</p>
		<figure>
	<img src="images/0032.jpg" alt="image" />
			<figcaption>ಋಷಿ ಮತ್ತು ನಾಯಿ</figcaption>
</figure>
		<p>ಯುದ್ಧ ತಪ್ಪಲ್ಲ ; ಯುದ್ಧ ಮಾಡದಿದ್ದರೆ ದುಷ್ಟರನ್ನು ಶಿಕ್ಷೆ ಮಾಡುವುದಕ್ಕೆ ಆಗುವುದಿಲ್ಲ. ಸಾಧ್ಯವಾದರೆ ಒಳ್ಳೆಯ ಮಾರ್ಗದಿಂದ ಗೆಲ್ಲಬೇಕು ; ತಗ್ಗಿ ಬಗ್ಗಿ ನಡೆದರೂ ತಪ್ಪಲ್ಲ ; ಹೊಳೆಯಲ್ಲಿ ಬೆಳೆದ ಹುಲ್ಲು ಜೊಂಡು ನೀರು ಬಂದಾಗ ಬಗ್ಗಿ ಬಿಡುತ್ತದೆ; ಅದರ ಮೇಲೆ ನೀರು ಹರಿದು ಹೋಗುತ್ತದೆ ; ಹುಲ್ಲಿಗೆ ತೊಂದರೆಯಾಗುವುದಿಲ್ಲ.</p>
		<p>ಇವೆಲ್ಲಕ್ಕಿಂತ ಶೀಲ ಮುಖ್ಯ; ಅದರಿಂದ ಬಲ, ಸಂಪತ್ತು ಎಲ್ಲಾ ಬರುತ್ತವೆ. ಮತ್ತೊಬ್ಬರಿಗೆ ಕೆಟ್ಟದ್ದನ್ನು ಯೋಚಿಸಬಾರದು, ಕೆಟ್ಟದ್ದನ್ನು ಆಡಬಾರದು, ಕೆಟ್ಟದ್ದನ್ನು ಮಾಡಬಾರದು ; ಆದಷ್ಟು ಒಳ್ಳೆಯದನ್ನು ಮಾಡಬೇಕು; ನಾಚಿಕೆಯಾಗುವುದನ್ನು ಮಾಡಬಾರದು ; ಹತ್ತು ಜನ ಮೆಚ್ಚುವುದನ್ನು ಮಾಡಬೇಕು. ಇದೇ ‘ಶೀಲ'. ಶೀಲವಿಲ್ಲದವರಿಗೆ ಎಲ್ಲಾದರೂ ಸಂಪತ್ತು ಇದ್ದರೆ, ಅವರು ಅದನ್ನು ಹೆಚ್ಚು ದಿನ ಅನುಭವಿಸುವುದಿಲ್ಲ. ಅದು ಬೇಗ ನಾಶವಾಗಿಬಿಡುತ್ತದೆ.</p>
		<p>ಕಷ್ಟ ಬರುವುದಕ್ಕೆ ಮುಂಚೆಯೇ ಅದಕ್ಕೆ ಉಪಾಯ ಮಾಡಬೇಕು; ಅದು ಆಗದಿದ್ದರೆ ಕಷ್ಟ ಬಂದಾಗಲಾದರೂ ಉಪಾಯದಿಂದ ತಪ್ಪಿಸಿಕೊಳ್ಳಬೇಕು; ಇಲ್ಲದಿದ್ದರೆ ಹಾಳಾಗುತ್ತಾರೆ. ಹೇಗೆಂದರೆ-</p>
		<p>ಮೂರು ಮೀನುಗಳ ಕಥೆ</p>
		<p>ಒಂದು ಕೆರೆಯಿತ್ತು; ಅದರಲ್ಲಿ ನೀರು ತುಂಬ ಇರಲಿಲ್ಲ ; ಆಗ ಬೆಸ್ತರು ಬಂದು ಹಿಡಿಯುತ್ತಾರೆ ಎಂದು ತಿಳಿದು ಒಂದು ಮೀನು ಮುಂಚೆಯೇ ಹೊರಟುಹೋಯಿತು. ಇನ್ನೊಂದು ಮೀನು ಬಲೆಗೆ ಬೀಳುವಾಗ ನುಣುಚಿಕೊಂಡು ಹೋಯಿತು. ಮೂರನೆಯದು ಬಲೆಯಲ್ಲಿ ಸಿಕ್ಕಿಕೊಂಡು ಸತ್ತಿತು; ಅದಕ್ಕೆ ಮುಂದಿನ ಯೋಚನೆಯೂ ಇರಲಿಲ್ಲ, ಬುದ್ದಿಯೂ ಇರಲಿಲ್ಲ.</p>
		<p>ಬುದ್ದಿ ಇದ್ದರೆ, ಶತ್ರುವಿನ ಹತ್ತಿರ ಸೇರಿಕೊಂಡೇ ಉಪಾಯದಿಂದ ತಪ್ಪಿಸಿಕೊಳ್ಳಬಹುದು. ಹೇಗೆಂದರೆ-</p>
		<p>ಇಲಿಯ ಕಥೆ</p>
		<p>ಒಂದು ಕಾಡಿನಲ್ಲಿ ಒಂದು ಆಲದ ಮರವಿತ್ತು; ಅದರ ಬುಡದಲ್ಲಿ ಒಂದು ಇಲಿ ಬಿಲ ಮಾಡಿಕೊಂಡಿತ್ತು; ಒಂದು ದಿನ ಬೇಡರು ಅಲ್ಲಿ ಬಲೆ ಹಾಕಿದರು; ಅದರೊಳಗೆ ಒಂದು ಬೆಕ್ಕು ಸಿಕ್ಕಿಕೊಂಡಿತು; ಬಲೆಯೊಳಗೆ ಒಂದು ಚೂರು ಮಾಂಸ ಇತ್ತು; ಇಲಿ ಅದನ್ನು ನೋಡಿ ಬಿಲದಿಂದ ಹೊರಕ್ಕೆ ಬಂದು ತಿನ್ನುತ್ತಿತ್ತು; ಇಲಿಯನ್ನು ತಿನ್ನುವುದಕ್ಕೆ ಒಂದು ಕಡೆಯಿಂದ ಒಂದು ಮುಂಗುಸಿ ಬಂತು; ಇನ್ನೊಂದು ಕಡೆಯಿಂದ ಒಂದು ಗೂಬೆ ಬಂತು. ಬೆಕ್ಕು, ಗೂಬೆ, ಮುಂಗುಸಿ ಯಾವುದು ಬೇಕಾದರೂ ಅದನ್ನು ತಿಂದುಹಾಕುತ್ತಿತ್ತು; ಆದ್ದರಿಂದ ಅದು ಬೆಕ್ಕಿನ ಸಂದಿಯಲ್ಲಿ ಅವಿತುಕೊಂಡು 'ನೀನು ಸುಮ್ಮನೆ ಇದ್ದರೆ ನಾನು ಬಲೆಯನ್ನು ಕಡಿದುಹಾಕಿ ನಿನ್ನನ್ನು ಬಿಡಿಸು ತ್ತೇನೆ' ಎಂದು ಹೇಳಿತು. ಅದು ಸುಮ್ಮನೆ ಇತ್ತು. ಎಷ್ಟು ಹೊತ್ತಾದರೂ ಇಲಿ ಹೊರಕ್ಕೆ ಬರಲೇ ಇಲ್ಲ. ಆದ್ದರಿಂದ ಮುಂಗುಸಿಯೂ ಗೂಬೆಯೂ ನೋಡಿ ನೋಡಿ ಹೊರಟು ಹೋದುವು. ಏಕೆಂದರೆ, ಅವು ಬಲೆಯೊಳಕ್ಕೆ ಹೋಗಿ ಇಲಿಯನ್ನು ತಿನ್ನುವುದಕ್ಕೆ ಆಗುತ್ತಿರಲಿಲ್ಲ. ಆಗ ಬೆಕ್ಕು ಇಲಿಗೆ 'ಬಲೆಯನ್ನು ಕಡಿ ಮತ್ತೆ!' ಎಂದು ಹೇಳಿತು. ಅದು ಸ್ವಲ್ಪ ತಾಳು ; ಈಗಲೇ ಕಡಿದರೆ ನನ್ನನ್ನು ನೀನು ತಿಂದುಬಿಡುತ್ತೀಯೆ ; ಬೇಡನು ಬಂದಾಗ ಕಡಿಯುತ್ತೇನೆ; ನೀನೂ ತಪ್ಪಿಸಿಕೊಂಡು ಹೋಗಬಹುದು ; ನಾನೂ ತಪ್ಪಿಸಿಕೊಂಡು ಹೋಗುತ್ತೇನೆ!’ ಎಂದಿತು. ಬೇಡ ಬಂದಾಗ ಹಾಗೇ ಮಾಡಿತು; ಎರಡೂ ಬದುಕಿಕೊಂಡುವು. ಬೇಡ ಹೊರಟುಹೋದ ಮೇಲೆ ಬೆಕ್ಕು ಇಲಿಯನ್ನು ಕರೆಯಿತು ; ಆದರೆ ಅದು ಬರಲಿಲ್ಲ; ಬಿಲದೊಳಗೆ ಸುಖವಾಗಿ ಇತ್ತು.</p>
		<p>ಬೆಕ್ಕಿನ ಮಾತನ್ನು ಕೇಳಿಕೊಂಡು ಅದು ಹೊರಕ್ಕೆ ಬಂದಿದ್ದರೆ ಬೆಕ್ಕು ಇಲಿಯನ್ನು ತಿಂದುಬಿಡುತ್ತಿತ್ತು: ಆದ್ದರಿಂದ ನಮಗೆ ಆಗದ ಶತ್ರುಗಳು ಎಷ್ಟು ಒಳ್ಳೆಯ ಮಾತನಾಡಿದರೂ ಅವರನ್ನು ನಂಬಬಾರದು. ಹೇಗೆಂದರೆ-</p>
		<p>ಪೂಜಿನಿ ಎಂಬ ಹಕ್ಕಿಯ ಕಥೆ</p>
		<p>ಬ್ರಹ್ಮದತ್ತನೆಂಬ ದೊರೆಯಿದ್ದನು. ಅವನ ಅರಮನೆಯಲ್ಲಿ ಪೂಜಿನಿ ಎಂಬ ಹಕ್ಕಿಯು ಗೂಡು ಕಟ್ಟಿಕೊಂಡಿತ್ತು; ಅದಕ್ಕೆ ಒಂದು ಮರಿಯಾಯಿತು. ರಾಣಿಗೂ ಆಗಲೇ ಒಂದು ಗಂಡು ಮಗುವಾಯಿತು. ಹಕ್ಕಿಯು ಸಮುದ್ರದ ತೀರದಿಂದ ಎರಡು ಒಳ್ಳೆಯ ಹಣ್ಣುಗಳನ್ನು ತಂದಿತು. ಒಂದನ್ನು ತನ್ನ ಮರಿಗೆ ಕೊಟ್ಟಿತು; ಇನ್ನೊಂದನ್ನು ದೊರೆಯ ಮಗುವಿಗೆ ಕೊಟ್ಟಿತು; ಮಗು ಅದನ್ನು ತಿಂದು ಚೆನ್ನಾಗಿ ಬೆಳೆಯಿತು; ಹಕ್ಕಿಯ ಮರಿಯೂ ಆ ಹುಡುಗನೂ ಆಡುತ್ತಿದ್ದರು. ಒಂದು ದಿನ ಅವನು ಆ ಮರಿಯನ್ನು ಕೊಂದುಬಿಟ್ಟನು; ತಾಯಿ ಹಕ್ಕಿಗೆ ತುಂಬ ದುಃಖವಾಗಿ ಆ ಹುಡುಗನ ಎರಡು ಕಣ್ಣುಗಳನ್ನೂ ಕಿತ್ತುಹಾಕಿತು. ದೊರೆ ಹಕ್ಕಿಯನ್ನು ಎಷ್ಟೋ ಸಮಾಧಾನ ಮಾಡಿ ಕರೆದನು. ಅದು ಬರಲಿಲ್ಲ; 'ನಿನಗೆ ಮಗ ಕುರುಡಾದನೆಂದು ನನ್ನ ಮೇಲೆ ಕೋಪವಿದೆ ; ನೀನು ನನ್ನನ್ನು ಕೊಲ್ಲುತ್ತೀಯೆ; ಇಲ್ಲದಿದ್ದರೆ ಪಂಜರದಲ್ಲಿ ಕೂಡಿಡುತ್ತೀಯೆ; ನಾನು ಬರುವುದಿಲ್ಲ; ಕೆಟ್ಟ ಹೆಂಡತಿ, ಕೆಟ್ಟ ಮಗ, ಕೆಟ್ಟ ದೊರೆ, ಎಲ್ಲರನ್ನೂ ಬಿಟ್ಟು ಬಿಡಬೇಕು' ಎಂದು ಹೇಳಿ ಹಾರಿ ಹೋಯಿತು.</p>
		<p>ಕಷ್ಟ ಬಂದಾಗ, ಧೈರ್ಯವಾಗಿರಬೇಕು ; ದೈವದ ಸಹಾಯ ದೊರೆತರೆ ಅದು ಬೇಗ ಕಳೆದು ಹೋಗುತ್ತದೆ. ಹೇಗೆಂದರೆ-</p>
		<p>ಸತ್ತು ಹೋದ ಹುಡುಗ ಬದುಕಿದ ಕಥೆ</p>
		<p>ವೈದಿಶ ಎಂಬ ಊರಿನಲ್ಲಿ ಒಬ್ಬ ಹುಡುಗನು ಸತ್ತು ಹೋದನು. ಅವನ ತಾಯಿ ತಂದೆಗಳಿಗೆ ಅವನು ಒಬ್ಬನೇ ಮಗ. ಆದ್ದರಿಂದ ಅವರಿಗೆ ತುಂಬ ದುಃಖವಾಯಿತು ; ಹೆಣವನ್ನು ಸುಡುವ ಜಾಗಕ್ಕೆ ತೆಗೆದುಕೊಂಡು ಹೋದರು. ಆದರೆ ಎಷ್ಟು ಹೊತ್ತಾದರೂ ಅವರು ಅದನ್ನು ಒಪ್ಪಮಾಡಲಿಲ್ಲ; ತೊಡೆಯ ಮೇಲೆ ಹಾಕಿಕೊಂಡು ಅಳುತ್ತಿದ್ದರು. ಅವರ ಅಳುವನ್ನು ಕೇಳಿ ಅಲ್ಲಿಗೆ ಒಂದು ಹದ್ದು ಬಂತು. ಅವರು ಆ ಹುಡುಗನನ್ನು ಬಿಟ್ಟು ಹೋದರೆ ಕಿತ್ತುಕೊಂಡು ತಿನ್ನೋಣ ಅಂತ ಅದಕ್ಕೆ ಆಸೆ ; ಆಗಲೇ ಸಂಜೆಯಾಗುತ್ತ ಬಂದಿತ್ತು; ಕತ್ತಲೆಯಾದರೆ ಅದಕ್ಕೆ ಕಣ್ಣು ಕಾಣಿಸುತ್ತಿರಲಿಲ್ಲ; ಆದ್ದರಿಂದ ಹೆಣವನ್ನು ಬೇಗ ಬಿಟ್ಟು ಹೊರಟು ಹೋಗಲಿ ಎಂದು ಅವರಿಗೆ ಬುದ್ದಿ ಹೇಳಿತು. 'ಹುಟ್ಟಿದವರೆಲ್ಲರೂ ಸಾಯಲೇಬೇಕು ; ಸತ್ತವರೇನು ಬದುಕುವುದಿಲ್ಲ; ಎಷ್ಟು ಹೊತ್ತು ಇಲ್ಲಿ ಇರುತ್ತೀರಿ? ಹೋಗಿ!' ಎಂದಿತು. ಅವರು ಹೊರಟರು. ಅಷ್ಟು ಹೊತ್ತಿಗೆ ಒಂದು ನರಿ ಬಂತು; ಅದಕ್ಕೂ ಹೆಣವನ್ನು ತಿನ್ನಬೇಕೆಂದು ಆಸೆ ; ಆದರೆ ಅದಕ್ಕೆ ಕತ್ತಲೆಯಾಗಬೇಕು; ಹಗಲು ಹೊತ್ತು ಅದಕ್ಕೆ ಹೊರಗೆ ಬರಲು ಧೈರ್ಯವಿಲ್ಲ. ಆದ್ದರಿಂದ ಅದು ‘ಈಗಲೇ ಹೋಗಬೇಡಿ ; ಮಗು ಬದುಕಿದರೂ ಬದುಕ ಬಹುದು!' ಎಂದು ಬುದ್ದಿ ಹೇಳಿತು. ಆಗ ಅವರು ನಿಂತು ಬಿಟ್ಟರು. ಮತ್ತೆ ಹದ್ದು ‘ಹೊರಟುಹೋಗಿ! ಇದ್ದೇನು ಪ್ರಯೋಜನ ! ಈ ನರಿ ಹೇಳಿಬಿಟ್ಟರೆ ಸತ್ತವರು ಬದುಕುತ್ತಾರೆಯೇ?' ಎಂದಿತು. ಅವರು ಹೊರಟರು. ಆಗ ನರಿ ಮತ್ತೆ ‘ಅಯ್ಯೋ! ಬಂಗಾರದಂಥ ಮಗುವನ್ನು ಬಿಟ್ಟು ಹೋಗುತ್ತೀರಾ?' ಎಂದು ಅವರನ್ನು ನಿಲ್ಲಿಸಿತು. ಅವರು ಹೀಗೇ ಹೋಗುತ್ತಿದ್ದರು, ಬರುತ್ತಿದ್ದರು; ಕೊನೆಗೆ ಏನೂ ತೋರದೆ ಅಳುತ್ತ ಕುಳಿತುಬಿಟ್ಟರು. ಆಗ ಪಾರ್ವತಿ ಪರಮೇಶ್ವರರು ಆಕಾಶದಲ್ಲಿ ಕಾಣಿಸಿಕೊಂಡು ಅವರ ಗೋಳಾಟವನ್ನು ನೋಡಲಾರದೆ ಮಗುವನ್ನು ಬದುಕಿಸಿಕೊಟ್ಟರು. ಹದ್ದಿಗೂ ನರಿಗೂ ಹೊಟ್ಟೆ ತುಂಬುವಂತೆ ಮಾಡಿದರು. ಎಲ್ಲರೂ ಸಂತೋಷವಾಗಿ ಅವರವರ ಮನೆಗೆ ಹೋದರು.</p>
		<figure>
	<img src="images/0033.jpg" alt="image" />
			<figcaption>ಪಾರ್ವತೀ ಪರಮೇಶ್ವರರು ಸತ್ತ ಹುಡುಗನನ್ನು ಬದುಕಿಸಿದ್ದು</figcaption>
</figure>
		<p>ಕಷ್ಟ ಬಂದಾಗ ವಿಚಾರ ಮಾಡಬೇಕು ; ಆಗ ದುಃಖ ಕಡಮೆಯಾಗುತ್ತದೆ; ನಮಗಿಂತ ಹೆಚ್ಚು ಕಷ್ಟ ಪಡುವವರು ಎಷ್ಟೋ ಜನವಿರುತ್ತಾರೆ; ಅವರನ್ನು ನೋಡಿ ಸಮಾಧಾನ ತಂದುಕೊಳ್ಳಬೇಕು, ಸಂತೋಷವಾಗಿರಬೇಕು. ಹೇಗೆಂದರೆ-</p>
		<p>ಕಾಶ್ಯಪನ ಕಥೆ</p>
		<p>ಕಾಶ್ಯಪನೆಂಬ ಬಡ ಬ್ರಾಹ್ಮಣನಿದ್ದನು. ಅವನು ಬೀದಿಯಲ್ಲಿ ಹೋಗುತ್ತಿದ್ದಾಗ, ಅವನ ಮೇಲೆ ಒಬ್ಬ ಸಾಹುಕಾರನ ರಥ ಹರಿದು ಹೋಯಿತು. ಅವನು ಕಾಲು ನೋವಾಗಿ ಅಲ್ಲಿಯೇ ಬಿದ್ದನು. ತುಂಬ ದುಃಖವಾಗಿ, ‘ನಾನು ಇಲ್ಲಿಯೇ ಸತ್ತುಹೋಗುತ್ತೇನೆ; ನನ್ನಂಥ ಬಡವನಿಂದ ಆಗಬೇಕಾದದ್ದೇನು?' ಎಂದು ಅಳುತ್ತ ಬಿದ್ದಿದ್ದನು. ಆಗ ಇಂದ್ರನು ನರಿಯ ಹಾಗೆ ಬಂದು ‘ಅಯ್ಯಾ! ಏಕೆ ದುಃಖಪಡುತ್ತೀಯೆ? ನನ್ನನ್ನು ನೋಡು; ನನಗೆ ನಿನ್ನ ಹಾಗೆ ಕೈ ಇದೆಯೇ? ನನ್ನ ಕಾಲಿಗೆ ಮುಳ್ಳು ಚುಚ್ಚಿಕೊಂಡರೆ ತೆಗೆದುಕೊಳ್ಳುವುದಕ್ಕೆ ಆಗುವುದಿಲ್ಲ ; ಹುಳುಹುಪ್ಪಟೆ ಕಡಿದರೆ ಓಡಿಸುವುದಕ್ಕಾಗುವುದಿಲ್ಲ. ಕೈ ಇದ್ದರೆ ಮನೆ ಕಟ್ಟಿಕೊಳ್ಳಬಹುದು; ಹಾಸಿಗೆ ಹೊದಿಕೆ ಮಾಡಿಕೊಳ್ಳಬಹುದು; ಹಾಲು ಕರೆಯಬಹುದು. ಎಷ್ಟು ಸುಖ ಇದ್ದರೂ ಇನ್ನೂ ಬೇಕು ಇನ್ನೂ ಬೇಕು ಎನ್ನಿಸುತ್ತದೆ. ಬಡವ ಹಣ ಬೇಕು ಎನ್ನುತ್ತಾನೆ; ಹಣ ಬಂದರೆ ನಾನು ದೊರೆಯಾಗಬೇಕು, ಎನ್ನುತ್ತಾನೆ; ದೊರೆಯಾದರೆ ದೇವರಾಗಬೇಕು ಎನ್ನುತ್ತಾನೆ. ಎಷ್ಟೋ ಜನಕ್ಕೆ ಕೈ ಇಲ್ಲ. ಅವರೇನು ಮಾಡಬೇಕು? ಇದ್ದರೂ ಸೇದಿ ಹೋಗಿರುತ್ತದೆ. ಅವರೇನು ಮಾಡಬೇಕು ? ನಿನಗೆ ಕೈ ಕಾಲು ಕಣ್ಣು ಮೂಗು ಎಲ್ಲಾ ನೆಟ್ಟಗಿದೆ ; ಆರೋಗ್ಯವಾಗಿದ್ದೀಯೇ... ನಿನಗೇನು ಕಡಮೆ?' ಎಂದು ಹೇಳಿದನು. ಆಗ ಅವನಿಗೆ ಸಮಾಧಾನವಾಯಿತು. ನರಿಗೆ ಇಷ್ಟು ಬುದ್ದಿ ಇರುತ್ತದೆಯೇ? ಎಂದುಕೊಂಡನು. ಆಗ ಅದು ಇಂದ್ರ ಎಂದು ಗೊತ್ತಾಯಿತು. ಅವನಿಗೆ ನಮಸ್ಕಾರ ಮಾಡಿ ಮನೆಗೆ ಹೋದನು.</p>
		<figure>
	<img src="images/0034.jpg" alt="image" />
			<figcaption>ನರಿ ಮತ್ತು ಕಾಶ್ಯಪ</figcaption>
</figure>
<figure>
	<img src="images/0035.jpg" alt="image" />
			<figcaption>ಆನೆಗಳು</figcaption>
</figure>
		<p class="text-center"><strong>೧೩</strong></p>
		<p>ಧರ್ಮರಾಯನು ಭೀಷ್ಮನು ಆಡುತ್ತಿದ್ದ ಮಾತುಗಳನ್ನು ಭಕ್ತಿಯಿಂದ ಕೇಳಿದನು. ಆದರೆ ಅವನನ್ನು ನೋಡಿದಾಗ ತುಂಬ ದುಃಖವಾಯಿತು. ಏಕೆಂದರೆ ಅವನ ಮೈಯಲ್ಲಿ ಇನ್ನೂ ಬಾಣಗಳು ಚುಚ್ಚಿಕೊಂಡಿದ್ದುವು; ಅವುಗಳಿಂದ ರಕ್ತ ಜಿನುಗಿ ಬರುತ್ತಿತ್ತು. ‘ದುರ್ಯೋಧನನು ನಿನ್ನನ್ನು ಹೀಗೆ ನೋಡಲಿಲ್ಲ; ಅವನೇ ಪುಣ್ಯವಂತ, ನಾನು ಪಾಪಿ; ರಾಜ್ಯಕ್ಕೋಸ್ಕರ ಯುದ್ದ ಮಾಡಿದೆ ; ನಿಮ್ಮಂಥವರನ್ನು ಕೊಲ್ಲಿಸಿದೆ' ಎಂದು ಗೋಳಾಡಿದನು. ಆಗ ಭೀಷ್ಮನು ಅವನನ್ನು ಸಮಾಧಾನಮಾಡಿ, ಇದಕ್ಕೆ ನೀನು ಕಾರಣನಲ್ಲ; ನನ್ನ ಕರ್ಮವೇ ಕಾರಣ' ಎಂದು ಒಂದು ಕಥೆಯನ್ನು ಹೇಳಿದನು.-</p>
		<p>ಗೌತಮಿಯ ಕಥೆ</p>
		<p>ಗೌತಮಿ ಎಂಬ ಮುದುಕಿ ಇದ್ದಳು ಒಂದು ದಿನ ಅವಳ ಮಗನನ್ನು ಹಾವು ಕಡಿಯಿತು; ಅವನು ಸತ್ತು ಹೋದನು. ಒಬ್ಬ ಬೇಡರವನು ಆ ಹಾವನ್ನು ಹಿಡಿದುಕೊಂಡು ಬಂದು ಅವಳಿಗೆ ತೋರಿಸಿ ‘ಇಗೋ ನೋಡಮ್ಮ! ಇದೇ ನಿನ್ನ ಮಗನನ್ನು ಕಡಿದದ್ದು ; ಇದನ್ನು ಏನು ಮಾಡಲಿ, ಹೇಳು ; ತುಂಡು ತುಂಡಾಗಿ ಕತ್ತರಿಸಿ ಹಾಕಲೇ? ಬೆಂಕಿಯಲ್ಲಿ ಸುಟ್ಟು ಬಿಡಲೇ?’ ಎಂದು ಕೇಳಿದನು. ಅವಳು ‘ಏನೂ ಮಾಡಬೇಡಪ್ಪ ; ಬಿಟ್ಟು ಬಿಡು; ಅದನ್ನು ಕೊಂದರೆ, ನನ್ನ ಮಗ ಬದುಕುತ್ತಾನೆಯೇ?’ ಎಂದಳು.</p>
		<p>ಬೇಡ-ಇದನ್ನು ಹೀಗೆಯೇ ಬಿಟ್ಟರೆ, ಇನ್ನೂ ಎಷ್ಟು ಜನರನ್ನು ಕಡಿದು ಸಾಯಿಸುತ್ತದೆಯೋ! ಆದ್ದರಿಂದ ಕೊಂದು ಹಾಕಬೇಕು.</p>
		<p>ಗೌತಮಿ-ಜನ ಸಾಯುವುದಕ್ಕೆ ಏನಾದರೂ ಒಂದೊಂದು ಕಾರಣವಿರುತ್ತದೆ; ಜನ ಅಂತೂ ಸಾಯಬೇಕು; ಈ ಹಾವು ಸತ್ತರೆ ಎಲ್ಲರೂ ಯಾವಾಗಲೂ ಬದುಕಿಯೇ ಇರುತ್ತಾರೆಯೇ?</p>
		<p>ಅಗ ಹಾವು 'ನಾನು ಕಚ್ಚಿದೆ ನಿಜ; ಅದರಿಂದ ನನಗೇನು ಪ್ರಯೋಜನವಾಯಿತು? ಅವನಿಗೆ ಸಾವು ಬರಬೇಕಾಗಿತ್ತು; ಸಾವು ಅವನನ್ನು ಕಚ್ಚು ಎಂದು ನನಗೆ ಹೇಳಿತು; ನಾನು ಕಚ್ಚಿದೆ! ನನ್ನದೇನು ತಪ್ಪು?” ಎಂದು ಕೇಳಿತು.</p>
		<p>ಆಗ ಸಾವು ಬಂದು ‘ಅವನಿಗೆ ಸಾಯುವ ಕಾಲ ಬಂದಿತ್ತು; ಆದ್ದರಿಂದ ಕಾಲ ಬಂದು ಅವನನ್ನು ಸಾಯಿಸು ಎಂದು ನನಗೆ ಹೇಳಿತು ; ನಾನು ನಿನಗೆ ಹೇಳಿದೆ ; ನನ್ನದೇನು ತಪ್ಪು?' ಎಂದು ಕೇಳಿತು.</p>
		<p>ಆಗ ಕಾಲವು ಬಂದು ಇದಕ್ಕೆ ನಾನು ಕಾರಣನಲ್ಲ; ಆ ಹುಡುಗನ ಕರ್ಮವೇ ಕಾರಣ; ಅದು ಅವನು ಸಾಯಬೇಕೆಂದು ಹೇಳಿತು; ನಾನು ನಿನಗೆ ಹೇಳಿದೆ!' ಎಂದಿತು.</p>
		<p>ಆಗ ಗೌತಮಿಯು 'ನೋಡಿದೆಯೇನಪ್ಪಾ! ಇದಕ್ಕೆ ಬೇರೆ ಯಾರೂ ಕಾರಣರಲ್ಲ ; ನನ್ನ ಕರ್ಮ, ನನ್ನ ಮಗನ ಕರ್ಮ, ಇವೇ ಕಾರಣ ; ಇವುಗಳಿಂದ ನನ್ನ ಮಗ ಸತ್ತ; ಹಾವನ್ನು ಬಿಟ್ಟು ಬಿಡು!' ಎಂದಳು. ಬೇಡನು ಹಾವನ್ನು ಬಿಟ್ಟು ಬಿಟ್ಟನು. ಎಲ್ಲರೂ ಅವರವರು ಬಂದ ದಾರಿ ಹಿಡಿದು ಹೊರಟು ಹೋದರು.</p>
		<p>ಆದ್ದರಿಂದ 'ನೀನು ನನ್ನನ್ನು ಕೊಲ್ಲಿಸಿದೆ ಎಂದು ದುಃಖ ಪಡಬೇಡ' ಎಂದು ಭೀಷ್ಮನು ಸಮಾಧಾನ ಮಾಡಿದನು.</p>
		<p>ಅವನು ಐವತ್ತೆಂಟು ದಿನ ಹೀಗೇ ಬಾಣಗಳು ಚುಚ್ಚಿ ಕೊಂಡು ಬಿದ್ದಿದ್ದನು. ಆಗ ಉತ್ತರಾಯಣ ಬಂತು. ಸಂಕ್ರಾಂತಿಯ ಹಬ್ಬ ಬರುತ್ತದಲ್ಲಾ ಅಲ್ಲಿಂದ ಆರುತಿಂಗಳ ಕಾಲಕ್ಕೆ ಉತ್ತರಾಯಣ ಎಂದು ಹೆಸರು. ಆ ಆರು ತಿಂಗಳಲ್ಲಿ ಸತ್ತವರು ಒಳ್ಳೆಯ ಗತಿಯನ್ನು ಪಡೆಯುತ್ತಾರಂತೆ. ಅದು ಬರಲಿ ಎಂದು ಭೀಷ್ಮನು ಕಾಯುತ್ತಿದ್ದನು. ಅದು ಬಂತು; ಈಗ ಅವನು ಸಾಯಲು ಸಿದ್ಧವಾದನು. ಆಗ ಧರ್ಮರಾಜ ಧೃತರಾಷ್ಟ್ರ ಗಾಂಧಾರಿ ಕೃಷ್ಣ ಮುಂತಾದವರೆಲ್ಲಾ ತುಪ್ಪ, ಹೂವು, ಗಂಧ, ಪಟ್ಟೆಯ ಮಡಿ, ಗಂಧದ ಚಕ್ಕೆ ಮುಂತಾದ ಪೂಜೆಯ ಸಾಮಾನುಗಳನ್ನು ತೆಗೆದುಕೊಂಡು ಅವನ ಹತ್ತಿರಕ್ಕೆ ಬಂದರು. ಅವನು 'ಹೋಗಿ ಬರುತ್ತೇನೆ’ ಎಂದು ಹೇಳಿ ಎಲ್ಲರಿಗೂ ಕೈಮುಗಿದು ಕಣ್ಣು ಮುಚ್ಚಿಕೊಂಡನು. ಪ್ರಾಣವು ಎದೆಯಿಂದ ಮೇಲುಮೇಲಕ್ಕೆ ಬಂತು; ಅದು ಬಂದ ಬಂದಹಾಗೆ ಬಾಣಗಳೆಲ್ಲಾ ತಾವು ತಾವಾಗಿಯೇ ಅವನ ಮೈಯಿಂದ ಬಿದ್ದು ಹೋದುವು; ಪ್ರಾಣವು ನೆತ್ತಿಯಿಂದ ಆಕಾಶಕ್ಕೆ ಹಾರಿ ಹೋಯಿತು.</p>
		<figure>
	<img src="images/0036.jpg" alt="image" />
			<figcaption>ಕೃಷ್ಣನು ಗಂಗೆಯನ್ನು ಸಮಾಧಾನ ಮಾಡಿದ್ದು</figcaption>
</figure>
		<p>ಆಗ ಗಂಧದ ಮರದ ತುಂಡುಗಳನ್ನು ಜೋಡಿಸಿ ಅದರ ಮೇಲೆ ಭೀಷ್ಮನ ಹೆಣವನ್ನು ಇಟ್ಟರು; ಎಲ್ಲರೂ ಅದಕ್ಕೆ ಪೂಜೆ ಮಾಡಿದರು. ಆಮೇಲೆ ಬೆಂಕಿ ಹೊತ್ತಿಸಿದರು. ಸುಟ್ಟಮೇಲೆ ಗಂಗಾನದಿಗೆ ಹೋಗಿ ಅಲ್ಲಿ ಸ್ನಾನಮಾಡಿ ಅವನಿಗೆ ತರ್ಪಣ ಕೊಟ್ಟರು. ಭೀಷ್ಮನು ಗಂಗೆಯ ಮಗ. ಆದ್ದರಿಂದ ಗಂಗೆಯು ಹೊಳೆಯಿಂದ ಎದ್ದು ಬಂದು ಗೋಳಾಡಿದಳು. ಆಗ ಕೃಷ್ಣನು ‘ಅಳಬೇಡ ತಾಯಿ! ನಿನ್ನ ಮಗನನ್ನು ಯಾರು ಕೊಲ್ಲುವುದಕ್ಕಾಗುತ್ತಿತ್ತು ? ಅವನು ತಾನಾಗಿ ಸ್ವರ್ಗಲೋಕಕ್ಕೆ ಹೋಗಿದ್ದಾನೆ!' ಎಂದು ಅವಳನ್ನು ಸಮಾಧಾನ ಮಾಡಿದನು. ಎಲ್ಲರೂ ಅವಳಿಗೆ ನಮಸ್ಕಾರ ಮಾಡಿ ಹಿಂದಕ್ಕೆ ಬಂದರು. ಅವಳೂ ನೀರಿನೊಳಗೆ ಇಳಿದು ಹೊರಟು ಹೋದಳು.</p>
		<p class="text-center"><strong>೧೪</strong></p>
		<p>ಧರ್ಮರಾಯನು ದೊರೆಯಾದ ಮೇಲೆ ಅಶ್ವಮೇಧ ಯಜ್ಞ ಮಾಡಿದನು. ಅಶ್ವ ಎಂದರೆ ಕುದುರೆ ; ಆ ಯಜ್ಞದಲ್ಲಿ ಕುದುರೆಯನ್ನು ಒಂದು ವರ್ಷ ಅದು ಹೋದ ದಾರಿಯಲ್ಲಿ ಬಿಡುತ್ತಾರೆ; ಅದನ್ನು ಯಾರಾದರೂ ತಡೆದರೆ, ಅವರೊಡನೆ ಯುದ್ಧ ಮಾಡಿ ಕುದುರೆಯನ್ನು ಬಿಡಿಸಿಕೊಂಡು ಬರಬೇಕು. ಅದಕ್ಕೋಸ್ಕರ ಅರ್ಜುನನೂ ಸೇನೆಯೂ ಅದರ ಹಿಂದೆ ಹೋದರು. ಯಾರೂ ಅವರನ್ನು ತಡೆಯಲಿಲ್ಲ. ಮಣಲೂರಿಗೆ ಬಂದಾಗ ಅಲ್ಲಿ ದೊರೆಯಾಗಿದ್ದ ಬಭ್ರುವಾಹನನು ಬಂದು ಅರ್ಜುನನಿಗೆ ನಮಸ್ಕಾರ ಮಾಡಿದನು. ಬಭ್ರುವಾಹನನು ಅರ್ಜುನನ ಮಗ; ಅದನ್ನು ನೋಡಿ ಅರ್ಜುನನಿಗೆ ಸಂತೋಷಕ್ಕೆ ಬದಲು ಕೋಪವೇ ಬಂತು. ನನ್ನ ಮಗನಾಗಿ, ಯುದ್ದ ಮಾಡಿ ಶೂರ ಎನ್ನಿಸಿಕೊಳ್ಳಬೇಕೊ, ಹೀಗೆ ಬಂದು ಕಾಲಿಗೆ ಬೀಳುತ್ತಾರೆಯೋ?' ಎಂದು ಅವನನ್ನು ಮೂದಲಿಸಿದನು. ಅವನಿಗೆ ಸಿಟ್ಟು ಬಂದು ಯುದ್ಧ ಮಾಡಿದನು. ಅರ್ಜುನನಿಗೆ ಏಟು ಬಿದ್ದು ಜ್ಞಾನ ತಪ್ಪಿ ಬಿದ್ದನು. ಆಗ ಬಭ್ರುವಾಹನನ ಚಿಕ್ಕಮ್ಮ ಉಲೂಪಿ ಎಂಬವಳು ಪಾತಾಳಲೋಕಕ್ಕೆ ಹೋಗಿ ಸಂಜೀವನ ಮಣಿಯನ್ನು ತಂದುಕೊಟ್ಟಳು. ಅದನ್ನು ಎದೆಯ ಮೇಲೆ ಇಟ್ಟಾಗ ಅರ್ಜುನನು ಎಚ್ಚರವಾಗಿ ಎದ್ದನು. ಶಿಖಂಡಿಯ ಹಿಂದೆ ನಿಂತುಕೊಂಡು ಅರ್ಜುನನು ಭೀಷ್ಮನನ್ನು ಬಾಣದಿಂದ ಹೊಡೆದಿದ್ದನು. ಅದಕ್ಕೆ ಹೀಗೆ ಅವನಿಗೆ ಶಿಕ್ಷೆಯಾಯಿತು.</p>
		<p>ಕುದುರೆ ಹಿಂತಿರುಗಿ ಬಂದ ಮೇಲೆ ಯಜ್ಞವು ತುಂಬ ವೈಭವದಿಂದ ನಡೆಯಿತು. ಅಲ್ಲಿ ಬಂದವರ ಊಟಕ್ಕಾಗಿ, ಅನ್ನವು ಬೆಟ್ಟದಂತೆ ರಾಶಿಯಾಗಿ ಸುರಿದಿತ್ತು. ತುಪ್ಪ ಕೆರೆಯಂತೆ ನಿಂತಿತ್ತು. ರಸಾಯನ ಹೊಳೆಯಂತೆ ಹರಿಯುತ್ತಿತ್ತು. ಭಕ್ಷ್ಯಗಳಿಗೆ ಲೆಕ್ಕವೇ ಇರಲಿಲ್ಲ. ಇದರ ಮೇಲೆ ಧರ್ಮರಾಯನು ಚಿನ್ನ ಬೆಳ್ಳಿ ಮುತ್ತು ರತ್ನಗಳನ್ನು ಮಳೆ ಕರೆದ ಹಾಗೆ ಸುರಿದು ದಾನ ಧರ್ಮ ಮಾಡಿದನು. ಎಲ್ಲರೂ ಅವನನ್ನು ಹೊಗಳಿದ್ದೇ ಹೊಗಳಿದ್ದು, ಆಗ ಒಂದು ಮುಂಗುಸಿ ಬಂದು ‘ಏನು! ಎಲ್ಲಾ ಇದನ್ನು ಹೊಗಳುತ್ತೀರಿ? ಚಿನ್ನ ಬೆಳ್ಳಿ ಸುರಿದರೆ ದೊಡ್ಡದಾಯಿತೇ? ಹಿಂದೆ ಒಬ್ಬ ಬ್ರಾಹ್ಮಣ ಬರಿಯ ಒಂದು ಸೇರಿನಷ್ಟು ಹಿಟ್ಟನ್ನು ಕೊಟ್ಟ; ಅದರ ಮಹಿಮೆ ಇದಕ್ಕೆ ಇಲ್ಲ!’ ಎಂದಿತು. ‘ಏಕೆ?' ಎಂದು ಎಲ್ಲರೂ ಕೇಳಿದರು. ಅದು ತನ್ನ ಮೈ ತೋರಿಸಿತು. ಅದಕ್ಕೆ ಅರ್ಧ ಮೈಯೆಲ್ಲಾ ಚಿನ್ನವಾಗಿತ್ತು. ‘ಆ ದಾನ ಮಾಡಿದ ಹಿಟ್ಟು ಸೋಕಿದ್ದರಿಂದ ಇದು ಚಿನ್ನ ವಾಯಿತು; ಇಲ್ಲಿ ಧರ್ಮರಾಯ ಇಷ್ಟು ಅದ್ದೂರಿಯಿಂದ ಯಜ್ಞಮಾಡಿದನಲ್ಲಾ ಇಲ್ಲಿ ಇನ್ನು ಅರ್ಧ ಮೈಯೂ ಚಿನ್ನ ವಾಗುತ್ತೇನೋ ನೋಡೋಣ ಎಂದು ಇಲ್ಲಿಗೆ ಬಂದು ಹೊರಳಾಡಿದೆ. ಏನೂ ಆಗಲಿಲ್ಲ!' ಎಂದಿತು. ‘ಅದೇನು ಕಥೆ, ಹೇಳು' ಎಂದು ಎಲ್ಲರೂ ಕೇಳಿದರು. ಆಗ ಅದು ಹೀಗೆ ಹೇಳಿತು.-</p>
		<p>ಮುಂಗುಸಿಯ ಮೈ ಚಿನ್ನವಾದ ಕಥೆ</p>
		<p>ಹಿಂದೆ, ಕುರುಕ್ಷೇತ್ರದಲ್ಲಿ ಒಬ್ಬ ಬ್ರಾಹ್ಮಣನಿದ್ದನು. ಅವನು ನಿತ್ಯವೂ ಕಾಳನ್ನು ಆರಿಸಿಕೊಂಡು ಬಂದು ಅದರಿಂದ ಜೀವನ ಮಾಡುತ್ತಿದ್ದನು. ಅವನಿಗೆ ಹೆಂಡತಿ ಮಗ ಸೊಸೆ ಇದ್ದರು. ಒಂದು ಸಲ ಕಾಳೇ ಸಿಕ್ಕಲಿಲ್ಲ. ಆಗ ಮನೆಯವರೆಲ್ಲಾ ಉಪವಾಸ ಇರಬೇಕಾಯಿತು. ಮಾರನೆಯ ದಿನ ಅವನು ಎಲ್ಲೆಲ್ಲಿಯೋ ತಿರುಗಿ ಮಧ್ಯಾಹ್ನದ ಹೊತ್ತಿಗೆ ಒಂದು ಸೇರಿನಷ್ಟು ಗೋಧಿಯನ್ನು ಆರಿಸಿಕೊಂಡು ಬಂದನು. ಅದರಿಂದ ಹಿಟ್ಟು ಮಾಡಿದರು. ಮಡಿಯುಟ್ಟು ದೇವರ ಪೂಜೆಮಾಡಿ ಎಲ್ಲರೂ ಅದನ್ನು ತಿನ್ನಬೇಕೆಂದು ಎಲೆ ಹಾಕಿ ಬಡಿಸಿಕೊಂಡರು. ಆಗ ಒಬ್ಬ ಬ್ರಾಹ್ಮಣ ಹಸಿದು ಬಂದನು. ಅವನು ಮೊದಲು ಊಟ ಮಾಡಲಿ ಎಂದು ಅವನನ್ನು ಕೂರಿಸಿ ಬಡಿಸಿದರು; ಅವನಿಗೆ ತುಂಬ ಹಸಿವಾಗಿತ್ತು. ಒಬ್ಬೊಬ್ಬರಾಗಿ ಎಲ್ಲರೂ ಸಂತೋಷದಿಂದ ತಮ್ಮ ತಮ್ಮ ಎಲೆಗೆ ಬಡಿಸಿಕೊಂಡಿದ್ದದ್ದನ್ನು ಕೊಟ್ಟುಬಿಟ್ಟರು. ಅಷ್ಟನ್ನೂ ಅವನು ಒಬ್ಬನೇ ತಿಂದನು. ಆಗ ಅವನಿಗೆ ಹೊಟ್ಟೆ ತುಂಬಿತು. 'ನೀವು ನಿಮ್ಮ ಹಸಿವನ್ನು ಲೆಕ್ಕಿಸದೆ ನನಗೆ ಇದ್ದ ಬದ್ದ ಹಿಟ್ಟನ್ನೆಲ್ಲಾ ತಿನ್ನುವುದಕ್ಕೆ ಕೊಟ್ಟಿರಿ; ಇದು ದೊಡ್ಡದು; ಕೊಡುವವನು ಸಾವಿರಾರು ರೂಪಾಯಿ ಕೊಡಬೇಕಾಗಿಲ್ಲ ; ಅದರಲ್ಲಿ ಭಕ್ತಿ ಮುಖ್ಯ, ಪ್ರೀತಿ ಮುಖ್ಯ; ದೊಡ್ಡ ದಾನಕ್ಕಿಂತ, ನ್ಯಾಯವಾಗಿ ಸಂಪಾದಿಸಿ ಪ್ರೀತಿಯಿಂದ ಕೊಟ್ಟ ಸಣ್ಣದಾನವೇ ಧರ್ಮದೇವತೆಗೆ ಇಷ್ಟವಾದದ್ದು ; ಈಗ ನೀವು ಮಾಡಿದ ದಾನಕ್ಕೆ ದೊಡ್ಡ ಯಜ್ಞದಲ್ಲಿ ಕೊಡುವ ಅಪಾರ ದಕ್ಷಿಣೆ ಸಮನಲ್ಲ; ನಿಮಗೆ ತುಂಬ ಪುಣ್ಯ ಬಂದಿದೆ; ಆದ್ದರಿಂದ ಇಗೋ ವಿಮಾನ! ಇದರಲ್ಲಿ ಎಲ್ಲರೂ ಕುಳಿತು ಸ್ವರ್ಗಕ್ಕೆ ಹೊರಡಿ! ನಾನೇ ಧರ್ಮದೇವತೆ!' ಎಂದನು. ಅವರು ಹೋದ ಮೇಲೆ ಹತ್ತಿರದ ಒಂದು ಬಿಲದಲ್ಲಿದ್ದ ಆ ಮುಂಗಸಿಯು ಹೊರಕ್ಕೆ ಬಂತು. ಅಲ್ಲಿ ಉದುರಿದ್ದ ಹಿಟ್ಟು ತಗಲಿದ ಕಡೆ. ಅದರ ಮೈ ಚಿನ್ನವಾಯಿತು. ಆ ಹಿಟ್ಟಿಗೆ ಅಷ್ಟು ಮಹಿಮೆ ಇತ್ತು. ಆಗಿನಿಂದ ಅದು ಎಲ್ಲೆಲ್ಲಿ ಯಜ್ಞ ನಡೆಯಲಿ, ಅಲ್ಲಿಗೆ ಹೋಗಿ ಹೊರಳುತ್ತಿತ್ತು; ತನ್ನ ಇನ್ನು ಅರ್ಧ ಮೈಯೂ ಚಿನ್ನವಾಗುತ್ತದೆಯೋ ಏನೋ ಎಂದು ಅದಕ್ಕೆ ಆಸೆ. ಎಲ್ಲಿಯೂ ಆಗಲಿಲ್ಲ ; ಧರ್ಮರಾಯ ದೊಡ್ಡ ದೊರೆ; ದೊಡ್ಡ ಯಜ್ಞ ಮಾಡಿದ ; ಇಲ್ಲಿ ಮೈ ಚಿನ್ನವಾಗುತ್ತದೆಯೋ ಏನೋ ಎಂದು ಬಂದಿತ್ತು; ಇಲ್ಲಿಯೂ ಆಗಲಿಲ್ಲ. ಆದ್ದರಿಂದ ದಾನ ಧರ್ಮ ಮಾಡುವಾಗ, ರಾಶಿ ರಾಶಿ ಅನ್ನ, ತುಪ್ಪ, ಭಕ್ಷ್ಯ, ಚಿನ್ನ, ಬೆಳ್ಳಿ ಸುರಿಯುವುದು ಮುಖ್ಯವಲ್ಲ ; ಒಳ್ಳೆಯ ಮನಸ್ಸು ಮುಖ್ಯ ; ಧಾರಾಳ ಮುಖ್ಯ ; ಪ್ರೀತಿ ಮುಖ್ಯ.</p>
		<figure>
	<img src="images/0037.jpg" alt="image" />
			<figcaption>ಬಡ ಬ್ರಾಹ್ಮಣ ಮತ್ತು ಧರ್ಮದೇವತೆ</figcaption>
</figure>
		<p class="text-center"><strong>೧೫</strong></p>
		<p>ಪಾಂಡವರು ಧೃತರಾಷ್ಟ್ರನನ್ನೂ ಗಾಂಧಾರಿಯನ್ನೂ ತಂದೆತಾಯಿಗಳ ಹಾಗೆ ಕಂಡುಕೊಂಡಿದ್ದರು. ಅವರು ಹೇಳಿದ ಹಾಗೆ ಕೇಳುತ್ತಿದ್ದರು. ಅವರ ಮಾತನ್ನು ಸ್ವಲ್ಪವೂ ಮಿರುತ್ತಿರಲಿಲ್ಲ. ಆದರೂ ಧೃತರಾಷ್ಟ್ರನಿಗೆ ಹೊಟ್ಟೆಯಲ್ಲಿ ಸಂಕಟ ಇದ್ದೇ ಇತ್ತು. ಏಕೆಂದರೆ ಅವನ ನೂರು ಜನ ಗಂಡುಮಕ್ಕಳೂ ಸತ್ತುಹೋಗಿದ್ದರು. ಅದಕ್ಕೆ ಅವನ ಹಿರಿಯ ಮಗನಾಗಿದ್ದ ದುರ್ಯೊಧನನೇ ಕಾರಣ ; ಎಷ್ಟು ಹೇಳಿದರೂ ಅವನಿಗೆ ಒಳ್ಳೆಯ ಬುದ್ದಿ ಬರಲಿಲ್ಲ; ಅನ್ಯಾಯವಾಗಿ ಹಾಳಾದನು. ಹೀಗೆ ಅಂತೂ ಇಂತೂ ಹದಿನೈದು ವರ್ಷಗಳು ಕಳೆದುವು. ಕೊನೆ ಕೊನೆಗೆ ಧೃತರಾಷ್ಟ್ರನಿಗೆ ಒಂದೂ ಬೇಡದೆ, ಯಾವಾಗಲೋ ಒಂದು ತುತ್ತು ಅನ್ನ ತಿನ್ನುತ್ತಿದ್ದನು ; ಹಾಸಿಗೆ ಇಲ್ಲದೆ, ಏನು ಸಿಕ್ಕಿದರೆ ಅದರ ಮೇಲೆ ಮಲಗುತ್ತಿದ್ದನು. ಕೊನೆಗೆ ಅದೂ ಬೇಸರವಾಯಿತು; ಈ ಊರು, ಮನೆ, ಒಂದೂ ಬೇಡ, ಕಾಡಿಗೆ ಹೋಗುತ್ತೇನೆ ಎಂದು ಮನಸ್ಸು ಮಾಡಿದನು. ಧರ್ಮರಾಯ ಎಷ್ಟು ಬೇಡವೆಂದರೂ ಕೇಳಲಿಲ್ಲ. ಅವನು ಹೊರಟಾಗ ಅವನ ಹಿಂದೆ ಅವನ ಹೆಂಡತಿ ಗಾಂಧಾರಿ ಹೊರಟಳು. ಕುಂತಿಯು 'ನಾನೂ ಬರುತ್ತೇನೆ; ನಿಮ್ಮಿಬ್ಬರಿಗೂ ಕಣ್ಣು ಕಾಣುವುದಿಲ್ಲ; ನಾನು ಬಂದರೆ ನಿಮ್ಮ ಸೇವೆ ಮಾಡಬಹುದು’ ಎಂದು ಹೇಳಿದಳು. ಧರ್ಮರಾಯನಿಗೆ ತುಂಬ ದುಃಖ ವಾಯಿತು. ಅವನು ‘ಇದೇನಮ್ಮಾ, ನೀನು ಮಾಡುವ ಕೆಲಸ! ನೀನು ನಮ್ಮನ್ನು ಕಾಡಿನಲ್ಲಿ ಸಾಕಿ, ಸಲಹಿ, ಕಷ್ಟಪಟ್ಟೆ; ನಾನು ರಾಜನಾಗಿ ಅಳುವಾಗ ಸುಖವಾಗಿರದೆ ಕಾಡಿಗೆ ಹೋಗಬೇಕು ಎನ್ನುತ್ತೀಯೆ. ಅಲ್ಲಿ ನಾವು ಯಾರೂ ಇಲ್ಲದೆ, ಕಾಡಿನಲ್ಲಿ ಹೇಗೆ ಇರುತ್ತೀಯಮ್ಮ!' ಎಂದನು. ಭೀಮನು 'ಹಾಗಾದರೆ ನಮ್ಮ ಕೈಯಲ್ಲಿ ಏಕೆ ಯುದ್ಧ ಮಾಡಿಸಿದೆ? ಮಕ್ಕಳು ಗೆದ್ದು ಸುಖವಾಗಿರುವಾಗ ತಾಯಿ ಸಂತೋಷವಾಗಿರಬೇಡವೆ?’ ಎಂದನು. ಯಾರು ಎಷ್ಟು ಹೇಳಿದರೂ ಅವಳು ಕೇಳಲಿಲ್ಲ. ಎಲ್ಲರೂ ಗಂಗೆಯ ತೀರದಲ್ಲಿ ಇದ್ದ ಒಂದು ಋಷಿಯ ಆಶ್ರಮದಲ್ಲಿ ಹೋಗಿ ನಿಂತರು.</p>
		<p>ಪಾಂಡವರು ಅವರನ್ನು ಕಳುಹಿಸಿ ಹಿಂತಿರುಗಿ ಬಂದರು. ಆದರೆ ಅವರ ಮನಸ್ಸಿಗೆ ಸುಖವಿರಲಿಲ್ಲ. ಕಣ್ಣು ಕಾಣದ ಆ ಮುದುಕರು ಹೇಗಿದ್ದಾರೋ, ತಮ್ಮ ತಾಯಿ ಮುದುಕಿ ಹೇಗಿದ್ದಾಳೋ ಎಂದು ಯಾವಾಗಲೂ ಅವರ ಚಿಂತೆಯೇ ಆಗಿತ್ತು. ಹೀಗಾಗಿ, ಸ್ವಲ್ಪ ದಿನದಲ್ಲಿಯೇ ಅವರೆಲ್ಲರಿಗೂ ತಾಯಿಯನ್ನು ನೋಡಬೇಕೆಂದು ಮನಸ್ಸಿಗೆ ತುಂಬ ಗೀಳುಹಿಡಿಯಿತು. ಸಹದೇವನು ಆ ಮಾತನ್ನು ಮೊದಲು ಎತ್ತಿದನು. ಅವನಿಗೆ ಕುಂತಿಯ ಮೇಲೆ ತುಂಬ ಭಕ್ತಿ; ಅವಳಿಗೂ ಹಾಗೇ ಅವನ ಮೇಲೆ ತುಂಬ ಪ್ರೀತಿ; ಅವನು ತನ್ನ ಸವತಿಯ ಮಗ; ಆದರೂ ಅವಳಿಗೆ ತನ್ನ ಹೊಟ್ಟೆಯಲ್ಲಿ ಹುಟ್ಟಿದ ಮಕ್ಕಳಿಗಿಂತ ಅವನ ಮೇಲೆ ಹೆಚ್ಚು ಪ್ರೇಮ, ಸಹದೇವನು ಆ ಮಾತನ್ನು ಎತ್ತಿದ ಕೂಡಲೆ, ಎಲ್ಲರೂ ಅದಕ್ಕೆ ಒಪ್ಪಿದರು. ಧರ್ಮರಾಯನು ‘ನಾವು ಕಾಡಿಗೆ ಹಿರಿಯರನ್ನು ದರ್ಶನಮಾಡಿಕೊಂಡು ಬರುವುದಕ್ಕೆ ಹೋಗುತ್ತೇವೆ ; ಯಾರು ಬೇಕಾದರೂ ಬನ್ನಿ!’ ಎಂದು ಊರಿನ ಜನರನ್ನು ಕರೆದನು. ಎಷ್ಟೋ ಜನ ಬಂದರು.</p>
		<p>ಆಶ್ರಮವು ಇನ್ನೂ ಸ್ವಲ್ಪದೂರ ಇರುವಾಗಲೇ ಎಲ್ಲರೂ ತಮ್ಮ ರಥ ಗಾಡಿ ಮೊದಲಾದವುಗಳಿಂದ ಇಳಿದು ನಡೆದುಕೊಂಡು ಹೋದರು. ಧೃತರಾಷ್ಟ್ರನೂ ಗಾಂಧಾರಿಯೂ ಕುಂತಿಯೂ ಹೊಳೆಯಿಂದ ಸ್ನಾನ ಮಾಡಿಕೊಂಡು ಬರುತ್ತಿದ್ದರು. ಎಲ್ಲರಿಗಿಂತ ಮುಂದೆ ಕುಂತಿ ಬರುತ್ತಿದ್ದಳು. ಅವಳ ಹೆಗಲನ್ನು ಹಿಡಿದುಕೊಂಡು ಕಣ್ಣು ಕಟ್ಟಿಕೊಂಡಿದ್ದ ಗಾಂಧಾರಿ ಬರುತ್ತಿದ್ದಳು. ಅವಳ ಹೆಗಲ ಮೇಲೆ ಕೈಯಿಟ್ಟು ಕುರುಡನಾದ ಧೃತರಾಷ್ಟ್ರನು ಬರುತ್ತಿದ್ದನು. ಅವರನ್ನು ದೂರದಲ್ಲಿ ಕಾಣುತ್ತಿದ್ದ ಹಾಗೆಯೇ ಸಹದೇವನು ಓಡಿಹೋಗಿ ಕುಂತಿಯ ಕಾಲಿನ ಮೇಲೆ ಬಿದ್ದು ಅಳುತ್ತ ಅವಳ ಎರಡು ಪಾದಗಳನ್ನೂ ಹಿಡಿದುಕೊಂಡುಬಿಟ್ಟನು. ಅವಳಿಗೂ ತುಂಬ ದುಃಖವಾಗಿ ಅಳು ಬಂತು. ಆಮೇಲೆ ಮಿಕ್ಕವರೂ ಬಂದು ನಮಸ್ಕಾರ ಮಾಡಿದರು. ಧೃತರಾಷ್ಟ್ರನು ಅವರ ಯೋಗಕ್ಷೇಮವನ್ನು ವಿಚಾರಿಸಿದನು. ಅವರೆಲ್ಲರೂ ಆಶ್ರಮಕ್ಕೆ ಹೋಗಿ ತಾವು ತಂದಿದ್ದ ಪದಾರ್ಥಗಳನ್ನು ಅಲ್ಲಿದ್ದ ಋಷಿಗಳಿಗೆ ಕೊಟ್ಟರು. ಸ್ವಲ್ಪದಿನ ಅಲ್ಲಿ ಇದ್ದು ಎಲ್ಲರೂ ಊರಿಗೆ ಹಿಂತಿರುಗಿ ಬಂದರು.</p>
		<figure>
	<img src="images/0038.jpg" alt="image" />
			<figcaption>ಪಾಂಡವರು ಆಶ್ರಮದಲ್ಲಿ ಕುಂತಿಯನ್ನು ಕಂಡದ್ದು</figcaption>
</figure>
		<p>ಇದಾದ ಎರಡು ವರ್ಷಕ್ಕೆ ಧೃತರಾಷ್ಟ್ರ ಗಾಂಧಾರಿ ಕುಂತಿ ಇವರು ಕಾಡಿನಲ್ಲಿ ತಿರುಗಾಡುತ್ತಿದ್ದಾಗ ಕಾಡುಕಿಚ್ಚಿನಲ್ಲಿ ಸಿಕ್ಕಿಕೊಂಡರು. ಕಾಡಿಗೆ ಬೆಂಕಿ ಹತ್ತಿ ಗಾಳಿ ಬೀಸಿದರೆ, ಅದು ಬಲುಬೇಗ ನಾಲ್ಕು ಕಡೆಯೂ ಸುತ್ತಿಕೊಂಡುಬಿಡುತ್ತದೆ; ತಪ್ಪಿಸಿಕೊಂಡು ಹೋಗುವುದಕ್ಕೆ ಆಗುವುದಿಲ್ಲ; ಹೀಗೆ ಅವರು ಮೂರು ಜನವೂ ಬೆಂಕಿಯಲ್ಲಿ ಬೆಂದುಹೋದರು. ಧೃತರಾಷ್ಟ್ರನಿಗೂ ಗಾಂಧಾರಿಗೂ ಮಕ್ಕಳೆಲ್ಲಾ ಸತ್ತುಹೋಗಿದ್ದರು. ಯಾರೂ ದಿಕ್ಕು ಇರಲಿಲ್ಲ. ಕುಂತಿಗೆ ಐದು ಜನ ಮಕ್ಕಳಿದ್ದರು. ಅವರು ರಾಜರಾಗಿ ಆಳುತ್ತಿದ್ದರು; ಆದರೂ ಅವಳು ದಿಕ್ಕಿಲ್ಲದವಳಂತೆ, ಕಾಡುಪಾಲಾಗಿ, ಬೆಂಕಿಯಲ್ಲಿ ಸಿಕ್ಕಿಕೊಂಡು ಸತ್ತು ಹೋದಳು. ಅಂತೂ ಇಂತೂ ಕುಂತಿಯ ಮಕ್ಕಳಿಗೆ ರಾಜ್ಯವೇನೋ ಬಂತು. ಆದರೆ ಕುಂತಿಗೆ ಸುಖ ಬರಲಿಲ್ಲ.</p>
		<p class="text-center"><strong>೧೬</strong></p>
		<p>ಮಹಾಭಾರತ ಯುದ್ಧವಾದ ಮೇಲೆ, ಗಾಂಧಾರಿಯು ಕೃಷ್ಣನಿಗೆ ಅವನ ನೆಂಟರೆಲ್ಲಾ ಸಾಯಲಿ ಎಂದು ಶಾಪ ಕೊಟ್ಟಿದ್ದಳು. ಆ ಕಾಲ ಈಗ ಬಂತು. ದ್ವಾರಕೆಯಲ್ಲಿ ಕೆಟ್ಟ ಶಕುನಗಳಾದುವು. ಅಲ್ಲಿ ಕೆಂಬಣ್ಣವೂ ಬೋಳು ತಲೆಯೂ ಇದ್ದ ಒಬ್ಬ ಮನುಷ್ಯನು ಕಾಣಿಸಿಕೊಂಡನು. ಅವನು ತುಂಬ ವಿಕಾರವಾಗಿದ್ದನು. ಅವನನ್ನು ನೋಡಿದರೆ ಭಯವಾಗುತ್ತಿತ್ತು. ಹೊಡೆದರೆ ಏಟಿಗೆ ಸಿಕ್ಕುತ್ತಿರಲಿಲ್ಲ. ಭರೋ ಎಂದು ಬಿರುಗಾಳಿ ಬೀಸುತ್ತಿತ್ತು. ಇಲಿ ಹೆಗ್ಗಣಗಳು ಹೆಚ್ಚಿ ಮಲಗಿದ್ದವರನ್ನು ಕಡಿದುಹಾಕುತ್ತಿದ್ದವು. ಪಂಜರದಲ್ಲಿ ಇಟ್ಟಿದ್ದ ಗಿಣಿಗಳು ಅರಚುತ್ತಿದ್ದುವು. ಮೇಕೆಗಳು ನರಿಗಳಂತೆ ಕೂಗುತ್ತಿದ್ದುವು. ಬಿಳಿಯ ಪಾರಿವಾಳಗಳು ಎಲ್ಲರ ಮನೆಗಳಲ್ಲಿಯೂ ಹಾರಾಡು ತಿದ್ದುವು. ಜನಕ್ಕೆ ಬುದ್ದಿ ಕೆಟ್ಟುಹೋಯಿತು; ಆದ್ದರಿಂದ ಅವರು ದೇವರನ್ನೂ ದೊಡ್ಡವರನ್ನೂ ಬೈಯುತ್ತಿದ್ದರು. ಗಂಡಸರೂ ಹೆಂಗಸರೂ ಮನಸ್ಸು ಬಂದಹಾಗೆ ಆಡುತ್ತಿದ್ದರು.</p>
		<p>ಒಂದು ದಿನ ಕೃಷ್ಣನ ನೆಂಟರಾದ ಯಾದವರು ಸಮುದ್ರದ ಹತ್ತಿರ ಊಟತಿಂಡಿ ಮಾಡಿಕೊಂಡು ಬರೋಣವೆಂದು ಹೋದರು. ಆಗ ಅವರು ಮದ್ಯವನ್ನು ಕುಡಿದು ಮೈಮೇಲೆ ಜ್ಞಾನವಿಲ್ಲದೆ, ಒಬ್ಬರನ್ನೊಬ್ಬರು ಬೈದು ಹೊಡೆದಾಡಿದರು. ಹಲವರು ಸತ್ತರು. ಕೃಷ್ಣನು ಎಷ್ಟು ಹೇಳಿದರೂ ಕೇಳಲಿಲ್ಲ. ಅವನಿಗೆ ಸಿಟ್ಟು ಬಂದು ಅಲ್ಲಿ ಬೆಳೆದಿದ್ದ ಜೊಂಡನ್ನು ಕಿತ್ತುಕೊಂಡು ಅದರಿಂದ ಹೊಡೆದು ಹೊಡೆದು ಎಷ್ಟೋ ಜನರನ್ನು ಕೊಂದನು. ಬಲರಾಮನು ಒಂದು ಮರವನ್ನು ಒರಗಿಕೊಂಡು ಧ್ಯಾನ ಮಾಡುತ್ತಾ ಪ್ರಾಣಬಿಟ್ಟನು. ಕೃಷ್ಣನು ಊರಿನ ಒಳಕ್ಕೆ ಹೋಗಿ ತಂದೆಯಾದ ವಸುದೇವನನ್ನು ನೋಡಿದನು. ಅವನಿಗೆ ಅಪ್ಪಾ! ಅಣ್ಣ ಹೊರಟುಹೋದ! ನಾನೂ ಹೋಗುತ್ತೇನೆ. ಅರ್ಜುನನಿಗೆ ಹೇಳಿಕಳುಹಿಸಿದ್ದೇನೆ; ಅವನು ಬಂದು ನಿಮ್ಮನ್ನೆಲ್ಲಾ ನೋಡಿಕೊಳ್ಳುತ್ತಾನೆ!' ಎಂದು ಹೇಳಿ ಹೊರಟುಹೋದನು. ತಾನು ಸಾಯುವ ಕಾಲ ಬಂತು ಎಂದು ಅವನಿಗೆ ಗೊತ್ತಾಯಿತು. ಕಾಡಿನಲ್ಲಿ ಮಲಗಿದ್ದನು; ಒಬ್ಬ ಬೇಡನು ದೂರದಿಂದ ನೋಡಿ ಯಾವುದೋ ಮೃಗವಿರಬೇಕೆಂದು ಬಾಣ ಹೊಡೆದನು. ಅದು ಕೃಷ್ಣನ ಅಂಗಾಲಿಗೆ ಚುಚ್ಚಿ ಅವನು ಸತ್ತನು.</p>
		<p>ಅರ್ಜುನನು ಬಂದಾಗ ದ್ವಾರಕೆಯ ತುಂಬ ಹೆಂಗಸರು ಅಳುತ್ತಿದ್ದರು; ಏಕೆಂದರೆ ಅವರ ಗಂಡಂದಿರೂ ಮಕ್ಕಳೂ ಹೊಡೆದಾಡಿ ಸತ್ತಿದ್ದರು. ವಸುದೇವನು ಅವರನ್ನೆಲ್ಲಾ ಅರ್ಜುನನಿಗೆ ಒಪ್ಪಿಸಿ ತಾನೂ ದೇಹವನ್ನು ಬಿಟ್ಟನು. ಆ ಊರಿನ ಮೇಲೆ ಸಮುದ್ರ ಉಕ್ಕಿ ಬರುತ್ತದೆಂದೂ ಆದ್ದರಿಂದ ಎಲ್ಲರೂ ಅದನ್ನು ಬಿಟ್ಟು ಹೋಗಬೇಕೆಂದೂ ಕೃಷ್ಣನು ಮೊದಲೇ ತಿಳಿಸಿದ್ದನು. ಅದರಂತೆ ಜನರೆಲ್ಲರೂ ಊರು ಬಿಟ್ಟು ಹೊರಟರು. ಅರ್ಜುನನು ಮುಂದೆ, ಅವರು ಹಿಂದೆ; ಅವರಲ್ಲಿ ಬಹುಜನ ಹೆಂಗಸರೇ. ಅವರು ಹೊರಡುವ ಹೊತ್ತಿಗೆ ಸರಿಯಾಗಿ ಸಮುದ್ರ ಉಕ್ಕಿ ಬಂತು; ಅವರು ಮುಂದೆ ಮುಂದೆ ಹೋಗುತ್ತಿದ್ದ ಹಾಗೆ, ಅದು ಹಿಂದಿನಿಂದ ಉಕ್ಕಿ ಅವರ ಹತ್ತಿರಕ್ಕೆ ಬರುತ್ತಿತ್ತು. ಅವರನ್ನು ಅರ್ಜುನನು ಬಹುದೂರ ಕರೆದುಕೊಂಡು ಹೋದನು. ಅಲ್ಲಿ ದನ ಕಾಯುತ್ತಿದ್ದವರೂ ಕಳ್ಳರೂ ಅವರ ಮೇಲೆ ಬಿದ್ದರು. ಅರ್ಜುನನು ಅವರನ್ನು ಹೊಡೆಯುತ್ತೇನೆಂದು ತನ್ನ ಬಿಲ್ಲನ್ನು ಕೈಗೆ ತೆಗೆದುಕೊಂಡನು. ಆದರೆ ಈಗ ಅವನ ಕೈಯಲ್ಲಿ ಬಲವೇ ಇರಲಿಲ್ಲ; ಬಿಲ್ಲನ್ನು ಬಗ್ಗಿಸುವುದಕ್ಕೆ ಕಷ್ಟವಾಯಿತು. ಅವನ ಬಾಣಗಳೆಲ್ಲಾ ಮುಗಿದುಹೋದುವು. ಕಳ್ಳರು ಹೆಂಗಸರ ಒಡವೆ ವಸ್ತುಗಳನ್ನು ಕಿತ್ತುಕೊಂಡರು. ಎಷ್ಟೋ ಜನರನ್ನು ಹೊತ್ತುಕೊಂಡು ಹೋದರು. ಅರ್ಜುನನಿಗೆ ತುಂಬ ನಾಚಿಕೆಯಾಯಿತು. ಉಳಿದವರನ್ನು ಕರೆದುಕೊಂಡು ಬಂದು ಕುರುಕ್ಷೇತ್ರದಲ್ಲಿ ಬಿಟ್ಟನು. ಕೃಷ್ಣನು ಹೋದಮೇಲೆ ಅರ್ಜುನನಿಗೆ ಕೈಮುರಿದ ಹಾಗಾಯಿತು.</p>
		<p>ವಿಶ್ವವೆಲ್ಲವ ಗೆದ್ದ ಜಯಶಾಲಿ ಅರ್ಜುನನು<br />
			ದನಕಾಯುವವರಿಗೇ ಸೋತುಹೋದ! ಯಾದವರು<br />
			ತಮ್ಮೊಳಗೆ ಕಾದಾಡಿ ನಾಶವಾದರು ಎಲ್ಲಾ!-<br />
			ಇದನೆಲ್ಲನಾರಯ್ದು ಚಿರಶಾಂತಿಗಾಸೆಪಡಿ!<br />
			ಕೃಷ್ಣನು ಬದುಕಿದ್ದಾಗ ಪಾಂಡವರನ್ನು ತನ್ನ ಪ್ರಾಣದಂತೆ ಕಾಪಾಡಿಕೊಂಡಿದ್ದನು.
		</p>
		<figure>
	<img src="images/0039.jpg" alt="image" />
			<figcaption>ಕುದುರೆಗಳು</figcaption>
</figure>
<figure>
	<img src="images/0040.jpg" alt="image" />
			<figcaption></figcaption>
</figure>
		<p>ಭೀಷ್ಮನೂ ದ್ರೋಣನೂ ಎರಡು ದಡ; ಜಯದ್ರಥನೆ ಜಲ; ಗಾಂಧಾರ ಕಗ್ಗಲ್ಲು;<br />
			ಶಲ್ಯನೇ ಮೊಸಳೆ; ಕೃಪ ಸೆಳವು; ಕರ್ಣನಪ್ಪಳಿಸುವ ತೆರೆ;<br />
			ಅಶ್ವತ್ಥಾಮ ವಿಕರ್ಣರೇ ಮಕರ; ದುರ್ಯೋಧನನು ಸುಳಿ:-<br />
			ಇಂತಿರ್ದ ರಣನದಿಯ ದಾಟಿದರು ಪಾಂಡವರು: ಅಂಬಿಗನು ಶ್ರೀಕೃಷ್ಣ
		</p>
		<p class="text-center"><strong>೧೭</strong></p>
		<p>ಯುದ್ಧವಾಗಿ ಕೌರವರೆಲ್ಲಾ ಸತ್ತಾಗಲೇ ಧರ್ಮರಾಯ ನಿಗೆ ತುಂಬ ದುಃಖವಾಗಿ, ಅವನು ‘ನನಗೆ ಇದು ಒಂದೂ ಬೇಡ, ಎಲ್ಲಾದರೂ ಹೋಗಿಬಿಡುತ್ತೇನೆ' ಎಂದಿದ್ದನು. ಈಗ ಕೃಷ್ಣ, ಬಲರಾಮ, ಅವನ ಕಡೆಯವರು ಎಲ್ಲರೂ ಸತ್ತುಹೋದರು ಎಂದು ಕೇಳಿ ಬಹಳ ಬೇಸರವಾಯಿತು. ಆದ್ದರಿಂದ ಅಭಿಮನ್ಯುವಿನ ಮಗನಾದ ಪರಿಕ್ಷಿತ್ತಿಗೆ ರಾಜ್ಯವನ್ನು ಕೊಟ್ಟು, ಅವನು ತಪಸ್ಸಿಗೆಂದು ಹೊರಟುಬಿಟ್ಟನು. ಅವನ ಜೊತೆಯಲ್ಲಿ ಅವನ ತಮ್ಮಂದಿರೂ ಬ್ರೌಪದಿಯೂ ಹೊರಟರು. ಅವರ ಹಿಂದೆ ಒಂದು ನಾಯಿಯೂ ಹೊರಟಿತು. ಧರ್ಮರಾಯನು ಅದನ್ನು ಓಡಿಸಲಿಲ್ಲ. 'ಬಂದರೆ ಬರಲಿ, ಪಾಪ!’ ಎಂದನು. ಅವರು ಮೊದಲು ಹಿಮಾಲಯ ಪರ್ವತಕ್ಕೆ ಹೋದರು. ಅದನ್ನು ದಾಟಿ, ಮೇರು ಪರ್ವತವನ್ನು ಹತ್ತುತ್ತಿದ್ದಾಗ, ದ್ರೌಪದಿಯು ಸತ್ತುಬಿದ್ದಳು. ಆಮೇಲೆ ಸಹದೇವ, ಆಮೇಲೆ ನಕುಲ, ಆಮೇಲೆ ಅರ್ಜುನ, ಕೊನೆಯಲ್ಲಿ ಭೀಮ, ಎಲ್ಲರೂ ಒಬ್ಬೊಬ್ಬರಾಗಿ ಸತ್ತುಬಿದ್ದರು. ಅವರನ್ನು ಬಿಟ್ಟು ಧರ್ಮರಾಯನು ಮುಂದೆಮುಂದೆ ಹೋದನು. ನಾಯಿ ಅವನ ಹಿಂದೆ ಹೋಗುತ್ತಿತ್ತು.</p>
		<p>ಸ್ವಲ್ಪ ಹೊತ್ತಿನಮೇಲೆ ಇಂದ್ರನು ಬಂದು ‘ನನ್ನ ರಥದಲ್ಲಿ ಕೂರಿಸಿಕೊಂಡು ಸ್ವರ್ಗಕ್ಕೆ ಕರೆದುಕೊಂಡು ಹೋಗುತ್ತೇನೆ ಬಾ!' ಎಂದು ಧರ್ಮರಾಯನನ್ನು ಕರೆದನು. ಅವನು ತನ್ನ ಜೊತೆಯಲ್ಲಿ ನಾಯಿಯೂ ಅಲ್ಲಿಗೆ ಬರಲಿ ಎಂದನು. ಇಂದ್ರನು ಒಪ್ಪಲಿಲ್ಲ. ಧರ್ಮರಾಯನು 'ಹಾಗಾದರೆ ನಾನೂ ಬರುವುದಿಲ್ಲ; ಭೀಮ ಅರ್ಜುನ ಮೊದಲಾದವರು ಸತ್ತು ಸ್ವರ್ಗಕ್ಕೆ ಹೋದರು; ಈ ನಾಯಿ ಎಷ್ಟೋ ದೂರದಿಂದ ನನ್ನ ಹಿಂದೆಯೇ ಬರುತ್ತಿದೆ; ಅದನ್ನು ಕೈಬಿಡುವುದು ಹೇಗೆ ?' ಎಂದನು. ಇವನು ಏನು ಮಾಡುತ್ತಾನೋ ನೋಡೋಣ, ಎಂದು ಧರ್ಮ ದೇವತೆಯು ಆ ನಾಯಿಯಾಗಿ ಬಂದಿದ್ದನು. ಅವನ ಮಾತನ್ನು ಕೇಳಿ, ಅದು ಮತ್ತೆ ಧರ್ಮದೇವತೆಯಾಯಿತು. ಅವನು ‘ನಾಯಿಯಾದರೂ ನಿನ್ನ ಹಿಂದೆ ಬರುತ್ತಿದ್ದ ಪ್ರಾಣಿಯನ್ನು ಕೈ ಬಿಡಲಿಲ್ಲವಲ್ಲ' ಎಂದು ಸಂತೋಷಪಟ್ಟು ಆಶೀರ್ವಾದ ಮಾಡಿ ಹೊರಟುಹೋದನು.</p>
		<p>ರಥಗಳು</p>
		<p>ಕಾಲಾಳುಗಳು</p>
		<p class="text-center"><strong>೧೮</strong></p>
		<p>ಇಂದ್ರನು ಅವನನ್ನು ಸ್ವರ್ಗಕ್ಕೆ ಕರೆದುಕೊಂಡು ಹೋದನು. ಸ್ವರ್ಗಕ್ಕೆ ಹೋದಾಗ ಧರ್ಮರಾಯನು ಅಲ್ಲಿ ದುರ್ಯೋಧನನನ್ನು ನೋಡಿದನು. ಆಗ ಅವನಿಗೆ ತುಂಬ ಕೋಪ ಬಂತು. “ಇಷ್ಟೆಲ್ಲಾ ಕೆಟ್ಟದ್ದನ್ನು ಮಾಡಿದವನು ಸ್ವರ್ಗಕ್ಕೆ ಹೇಗೆ ಬಂದ? ನಾವೂ ಒಂದೇ ಅವನೂ ಒಂದೇ?' ಎಂದು ಕೇಳಿದನು. ‘ಅವನ ಜೊತೆಯಲ್ಲಿ ನಾನು ಇರುವುದಿಲ್ಲ' ಎಂದನು. ಆಗ ಇಂದ್ರನು 'ದುರ್ಯೋಧನನೂ ವೀರ ; ಆದ್ದರಿಂದ ಸ್ವರ್ಗಕ್ಕೆ ಬಂದ ; ಸ್ವರ್ಗದಲ್ಲಿ ಎಲ್ಲರೂ ಒಂದೇ; ಇಗೋ ಸ್ವರ್ಗ ಲೋಕದ ಗಂಗೆ, ಇದರಲ್ಲಿ ಸ್ನಾನ ಮಾಡು ; ಆಗ ನಿನಗೆ ಮನಸ್ಸು ನಿರ್ಮಲವಾಗುತ್ತದೆ, ನೆಮ್ಮದಿಯಾಗುತ್ತದೆ; ನೀನೂ ದೇವತೆಯಾಗುತ್ತೀಯೆ' ಎಂದು ದೇವಗಂಗೆಯನ್ನು ತೋರಿಸಿದನು. ಧರ್ಮರಾಯನು ಅದರಲ್ಲಿ ಸ್ನಾನ ಮಾಡಿದಾಗ ಅವನಿಗೆ ಮನುಷ್ಯನ ದೇಹ ಹೋಗಿ ದೇವತೆಯ ದೇಹ ಬಂತು. ದೇವತೆಗಳಂತೆ ಇದ್ದ ಕೃಷ್ಣ, ಭೀಷ್ಮ, ದ್ರೋಣ, ತನ್ನ ತಮ್ಮಂದಿರು, ಕುಂತಿ, ಮೊದಲಾದ ತನ್ನವರೆಲ್ಲರನ್ನೂ ನೋಡಿದನು. ಅವರೆಲ್ಲರೂ ಸ್ವರ್ಗದಲ್ಲಿ ಬಹುಕಾಲ ಸುಖವಾಗಿ ಇದ್ದರು.</p>
		<p class="verse">ನಮಿಸಿ ನಾರಾಯಣನ ನರನ ಪುರುಷೋತ್ತಮನ ।<br />ವ್ಯಾಸವಾಗ್ದೇವಿಯರ ಬಳಿಕ ಪೇಳ್ವುದು ಜಯವ ॥</p>
		<p class="verse">ನಾರಾಯಣಂ ನಮಸ್ಕೃತ್ಯ ನರಂ ಚೈವ ನರೋತ್ತಮಂ ।<br />ದೇವೀಂ ಸರಸ್ವತೀಂ ವ್ಯಾಸಂ ತತೋ ಜಯಮುದೀರಯೇತ್ ॥</p>
		<p class="text-center">ಭದ್ರಂ ಶುಭಂ ಮಂಗಳಂ</p>
		<p class="text-center">ಶ್ರೀರಸ್ತು</p>
	</section>
</body>
</html>
