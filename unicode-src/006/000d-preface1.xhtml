<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ವಚನ ಭಾರತ</title>
	<link type="text/css" rel="stylesheet" href="css/style.css" />
</head>
<body class="maintext">
	<figure>
		<img src="images/0001.jpg" alt="image" />
		<figcaption>ಸರಸ್ವತಿ</figcaption>
	</figure>
	<section class="level1 unnumbered" epub:type="chapter" role="doc-chapter" id="id-000d.1">
		<h1 class="level1-title" epub:type="title">ಪೀಠಿಕೆ<br />(ಮೊದಲನೆಯ ಮುದ್ರಣ)</h1>
		<p class="verse">ನಮಸ್ಸರ್ವವಿದೇ ತಸ್ಮೈ ವ್ಯಾಸಾಯ ಕವಿವೇಧಸೇ ।<br />ಚಕ್ರೇ ಪುಣ್ಯಂ ಸರಸ್ವತ್ಯಾ ಯೋ ವರ್ಷಮಿವ ಭಾರತಂ ॥</p>
		<section class="level2 unnumbered" id="id-000d.1.1">
			<h2 class="level2-title" epub:type="title">ಸಂಸ್ಕೃತ, ಕನ್ನಡ ಭಾರತಗಳು</h2>
			<p>ಮಹಾಭಾರತವು ಬಹುದೊಡ್ಡ ಗ್ರಂಥ; ಹರಿವಂಶವೂ ಸೇರಿದರೆ ಅದು ಒಂದು ಲಕ್ಷ ಶ್ಲೋಕಗಳಿಗಿಂತ ಹೆಚ್ಚಾಗುತ್ತದೆ. ಇಷ್ಟೊಂದು ದೊಡ್ಡಗಾತ್ರದ ಗ್ರಂಥ ವಿಶ್ವಸಾಹಿತ್ಯದಲ್ಲಿಯೇ ಮತ್ತೊಂದಿಲ್ಲ. ಗ್ರೀಕ್​ ಜನರಿಗೆ ಭಾರತ ರಾಮಾಯಣಗಳಂತಿರುವ ಇಲಿಯಡ್​ ಮತ್ತು ಒಡೆಸ್ಸಿ ಗ್ರಂಥಗಳೆರಡನ್ನೂ ಒಟ್ಟುಗೂಡಿಸಿದರೂ ಅದು ಮಹಾಭಾರತದ ಎಂಟರಲ್ಲಿ ಒಂದು ಭಾಗ ಮಾತ್ರವಾಗುತ್ತದೆ. ಪ್ರಪಂಚದಲ್ಲೆಲ್ಲಾ ಎತ್ತರವಾದ ಪರ್ವತ ಇರುವುದು ನಮ್ಮ ದೇಶದಲ್ಲಿಯೇ ಎಂಬಂತೆ ಪ್ರಪಂಚದಲ್ಲೆಲ್ಲಾ ಅತ್ಯಂತ ಬೃಹದಾಕಾರವಾದ ಇತಿಹಾಸ ಇರುವುದು ನಮ್ಮಲ್ಲಿಯೇ ಎಂದು ಭಾರತೀಯರಾದ ನಾವು ಹೆಮ್ಮೆಪಟ್ಟುಕೊಳ್ಳಬಹುದಾದರೂ, ಇಂದಿನ ಸ್ಥಿತಿಯಲ್ಲಿ ಮಹಾಭಾರತವು ಹಿಮಾಲಯದಂತೆ ಜನಸಾಮಾನ್ಯಕ್ಕೆ ಅಗಮ್ಯವಾಗಿದೆ, ದುರ್ಗಮವಾಗಿದೆ. ಸಂಸ್ಕೃತ ತಿಳಿದವರೂ ಅದನ್ನು ಆಮೂಲಾಗ್ರವಾಗಿ ಓದಿ ಜೀರ್ಣಿಸಿಕೊಳ್ಳುವುದು ಸುಲಭಸಾಧ್ಯವಲ್ಲ. ಆದ್ದರಿಂದ ಇದನ್ನು ತಿಂಗಳುಗಟ್ಟಲೆಯಾಗಿ, ವರ್ಷಗಟ್ಟಲೆಯಾಗಿ ‘ಪುರಾಣ’ ಹೇಳುವುದು ಬಹು ಹಿಂದಿನಿಂದ ರೂಢಿಯಾಗಿ ಬಂದಿದೆ. ಇದರಿಂದ ಜನಕ್ಕೆ ಸತ್ಕಾಲಕ್ಷೇಪವಾಗುತ್ತಿತ್ತಲ್ಲದೆ, ಅನಕ್ಷರಸ್ಥರಿಗೂ ಸಂಸ್ಕೃತಿ ದೊರೆಯುತ್ತಿತ್ತು. ಲೋಕೋಪಕಾರ ಬುದ್ದಿಯೂ ಭಗವದ್ಭಕ್ತಿಯೂ, ಸರಸ್ವತೀ ವರಪ್ರಸಾದವೂ ಉಳ್ಳ ‘ಕುಮಾರವ್ಯಾಸ’ ನಂಥವರು ಅದನ್ನು ಕನ್ನಡಿಸಿದರು. ನಾರಣಪ್ಪನ ಭಾರತ ಕನ್ನಡ ಸಾಹಿತ್ಯದ ಗೋಪುರಕ್ಕೆ ಇಟ್ಟಿರುವ ಬಂಗಾರದ ಕಳಶಗಳಲ್ಲಿ ಒಂದು. ಆದರೂ ಅದು ಪದ್ಯ; ಅದರ ಭಾಷೆ ನಡುಗನ್ನಡ; ಸಾಮಾನ್ಯ ಜನಕ್ಕೆ ಅದನ್ನು ಓದುವಷ್ಟು ತಾಳ್ಮೆ ಭಾಷಾಜ್ಞಾನಗಳು ಇಲ್ಲ. ಪಂಪಭಾರತವಂತೂ ಪ್ರೌಢ ಚಂಪೂ ಕಾವ್ಯ; ಅದನ್ನು ಓದುವುದಕ್ಕೆ ಪಾಂಡಿತ್ಯ ಬೇಕು. ಇದನ್ನು ಕಂಡು ಮುಮ್ಮಡಿ ಕೃಷ್ಣರಾಜ ಒಡೆಯರವರು ಸಂಸ್ಕೃತ ಮಹಾಭಾರತವನ್ನು ಅಕ್ಷರಶಃ ಭಾಷಾಂತರ ಮಾಡಿಸಿದರು.<sup><a epub:type="noteref" href="999-aside.xhtml#id-000d.1-01">*</a></sup> ಆದರೆ ಅದು ಹಲವು ದೊಡ್ಡ ಸಂಪುಟಗಳಲ್ಲಿದೆ; ಆದ್ದರಿಂದ ಬೆಲೆ ಹೆಚ್ಚು; ಅವು ಎಷ್ಟೋ ವರ್ಷಗಳ ಹಿಂದೆಯೇ ಮುಗಿದುಹೋಗಿ ಪುಸ್ತಕ ಭಂಡಾರಗಳಲ್ಲಿ ಅಲ್ಲೊಂದು ಇಲ್ಲೊಂದು ಸಿಕ್ಕುವ ಪ್ರತಿಯೂ ತುಂಬ ಜೀರ್ಣವಾಗಿರುತ್ತದೆ. ಈಚೆಗೆ ದಿ ॥ ದೇವಶಿಖಾಮಣಿ ಅಳಸಿಂಗರಾಚಾರ್ಯರು ಮಹಾಸಾಹಸಮಾಡಿ ಅದನ್ನು ಆಮೂಲಾಗ್ರವಾಗಿ ಭಾಷಾಂತರಿಸಿ ಪ್ರಕಟಿಸಿದರು.<sup><a epub:type="noteref" href="999-aside.xhtml#id-000d.1-02">*</a></sup> ಇದು ಮುಖ್ಯವಾಗಿ ದಾಕ್ಷಿಣಾತ್ಯ ವಿಸ್ತಾರ ಪಾಠವನ್ನು ಅನುಸರಿಸಿದೆ; ಏಕರೂಪವಾದ ಸುಲಭವಾದ, ಶುದ್ಧವಾದ ಹೊಸಗನ್ನಡದಲ್ಲಿದೆ; ಸಚಿತ್ರವಾಗಿ ಹಿಡಿತವಾಗಿ ಇದೆ. ಆದರೂ ಹಲವು ಸಂಪುಟಗಳಲ್ಲಿರುವುದರಿಂದ ಹೆಚ್ಚು ವಿವರಗಳನ್ನು ಅಪೇಕ್ಷಿಸದೆ ಕಥೆಯನ್ನು ಓದಿಕೊಂಡು ಹೋಗಬೇಕು ಎನ್ನುವವರಿಗೆ ಇದು ತುಂಬ ಭಾರವಾಗುತ್ತದೆ. ಹೀಗಿದ್ದರೂ ಇವು ಎಷ್ಟು ಜನಪ್ರಿಯವಾಗಿದ್ದವೆಂದರೆ ಅಚ್ಚಾಗಿ ಬರುತ್ತಿದ್ದ ಪ್ರತಿಗಳು ತೀರುತ್ತ ಬಂದವು; ಆದ್ದರಿಂದ ಎಲ್ಲಾ ಸಂಪುಟಗಳನ್ನೂ ಒಬ್ಬರು ಕೂಡಿಸಿ ಇಟ್ಟುಕೊಳ್ಳುವುದೇ ಕಷ್ಟವಾಯಿತು. ಈ ಮಧ್ಯೆ ಒಬ್ಬಿಬ್ಬರು ಆಧುನಿಕ ಗದ್ಯದಲ್ಲಿ ಒಂದೇ ಸಂಪುಟವಾಗಿ ಸಂಗ್ರಹಿಸಿ ಪ್ರಕಟಿಸಿದರು.<sup><a epub:type="noteref" href="999-aside.xhtml#id-000d.1-03">*</a></sup> ಇವು ತೀರ ಚಿಕ್ಕ ಸಂಗ್ರಹವಾದುವಲ್ಲದೆ ಮಧ್ಯೆ ಗ್ರಂಥಕರ್ತರ ಆಭಿಪ್ರಾಯಗಳೂ ವಾಕ್ಯಗಳೂ ಸೇರಿದ್ದವು. ಆದ್ದರಿಂದ ಇನ್ನೂ ಸ್ವಲ್ಪ ವಿಸ್ತಾರವಾಗಿ, ಉಪಕಥೆ ನೀತಿ ಧರ್ಮ ಎಲ್ಲವನ್ನೂ ಒಳಕೊಂಡು ಸರಳವಾದ ಇಂದಿನ ಗದ್ಯದಲ್ಲಿ ಬರೆದ, ಒಂದು ಸಂಪುಟದಲ್ಲಿರುವ, ಜನಸಾಮಾನ್ಯಕ್ಕೆ ನಿಲುಕುವಂಥ ಒಂದು ಕನ್ನಡ ಭಾರತ ಬೇಕಾಗಿತ್ತು; ಈ ಅಭಿಪ್ರಾಯ ನಾನು ವಿದ್ಯಾರ್ಥಿಯಾಗಿದ್ದಾಗಲೇ ಇತ್ತು; ಉಪಾಧ್ಯಾಯನಾಗಿದ್ದಾಗ ಅದರ ಅವಶ್ಯಕತೆ ಆಗಾಗ್ಗೆ ತೋರುತ್ತಲೇ ಇತ್ತು. ಆದ್ದರಿಂದ ಸ್ಪಷ್ಟವಾದ ಸೂಚನೆ ಬಂದ ಕೂಡಲೆ ಅದನ್ನು ಮನಸಾರ ಕೈಕೊಂಡೆ. ಇದರಲ್ಲಿ ನನ್ನ ಸ್ವಂತ ಭಾವ ಒಂದೂ ಇಲ್ಲ; ನನ್ನ ಬುದ್ಧಿಯಿಂದ ಎಲ್ಲಾದರೂ ಉತ್ತಮಗೊಳಿಸಹೋದರೆ ಅದು ಕಾಮನ ಬಿಲ್ಲಿಗೆ ಬಣ್ಣ ಬಳಿದಂತೆ ಅಥವಾ ಚಿತ್ರಪಟದ ಬೊಂಬೆಗೆ ಬಟ್ಟೆಹೊಲಿದಂತೆ ಆದೀತೆಂದು ಹೆದರಿ, ಮೂಲವನ್ನೇ ಅವಲಂಬಿಸಿಕೊಂಡು ಹೋಗಿದ್ದೇನೆ; ನನ್ನ ಸಮಸ್ಯೆಯೆಲ್ಲಾ ಮೂಲದಲ್ಲಿ ಯಾವುದನ್ನು ಬಿಡಬೇಕೆಂಬುದು; ಸುಮಾರು ಐನೂರು ಪುಟಗಳಲ್ಲಿ ಮಹಾಭಾರತದ ಸಾರಾಂಶವೆಲ್ಲಾ ಇರಬೇಕು; ಅದು ಹರುಕು ಮುರುಕು ಜೋಡಿಸಿದಂತಾಗದೆ ಹೊಂದಿಕೊಂಡಿರಬೇಕು; ಸಪ್ರಮಾಣವಾಗಿರಬೇಕು. ಇದನ್ನು ದೃಷ್ಟಿಯಲ್ಲಿಟ್ಟುಕೊಂಡು ಬರೆಯುವುದಕ್ಕೆ ಮೊದಲು ಮಾಡಿದೆ.</p>
			<p>ಮಹಾಭಾರತವು ಸಪ್ರಮಾಣವಾಗಿರಬೇಕಾದರೆ ಸಂಸ್ಕೃತ ಮೂಲವನ್ನು ಅವಲಂಬಿಸಬೇಕು; ಅದೇನೋ ಸರಿಯೆ; ಆದರೆ ಅದರಲ್ಲಿ ಹಲವು ಪಾಠಗಳಿವೆ; ಮುಖ್ಯವಾಗಿ ಉತ್ತರದೇಶದ ಮತ್ತು ದಕ್ಷಿಣದೇಶದ ಪಾಠಗಳಿವೆ; ಎರಡರಲ್ಲಿಯೂ ಪ್ರಕ್ಷಿಪ್ತ ಭಾಗಗಳಿವೆ. ಆದ್ದರಿಂದ ಯಾವುದನ್ನು ಅನುಸರಿಸಬೇಕು? ಈಗ್ಗೆ ಸುಮಾರು ಒಂದು ಶತಮಾನದಿಂದಲೂ ಪ್ರಾಚ್ಯ ಮತ್ತು ಪಾಶ್ಚಾತ್ಯ ವಿದ್ವಾಂಸರು ಮಹಾಭಾರತದ ಈ ಸಮಸ್ಯೆಯನ್ನು ಬಗೆಹರಿಸಿ ಅದರ ಮೂಲಪಾಠವನ್ನು ಪ್ರಕಾಶಪಡಿಸಬೇಕೆಂದು ಪ್ರಯತ್ನ ಮಾಡುತ್ತಿದ್ದರು. ಆ ಸಾಹಸಕಾರ್ಯವನ್ನು ದಿ ॥ ವಿ. ಎಸ್​. ಸುಕ್ತಂಕರ್​<sup><a epub:type="noteref" href="999-aside.xhtml#id-000d.1-04">*</a></sup> ಅವರ ನೇತೃತ್ವದಲ್ಲಿ ಭಂಡಾರಕರ ಓರಿಯೆಂಟಲ್​ ಸಂಶೋಧನ ಸಂಸ್ಥೆಯು ಕೈಕೊಂಡಿತು. ಅದರ ಆಶ್ರಯದಲ್ಲಿ ಈಗ ಭೀಷ್ಮಪರ್ವದ ಕೊನೆಯವರೆಗೂ ಗ್ರಂಥ ಪ್ರಕಾಶನ ಮುಂದುವರೆದಿದೆ.<sup><a epub:type="noteref" href="999-aside.xhtml#id-000d.1-05">*</a></sup> ‘ವಚನ ಭಾರತ’ ದಲ್ಲಿ ಅಲ್ಲಿಯವರೆಗೆ ಇದನ್ನೇ ಅನುಸರಿಸಿದ್ದೇನೆ. (ಇದನ್ನು ಮುಂದೆ ‘ಸುಕ್ತಂ’ ಎಂದು ನಿರ್ದೇಶಿಸಿದೆ)<sup><a epub:type="noteref" href="999-aside.xhtml#id-000d.1-06">*</a></sup> ಭೀಷ್ಮಪರ್ವದಿಂದ ಮುಂದಕ್ಕೆ ಔತ್ತರೇಯ ಪಾಠವನ್ನೂ, ಕ್ಷೇಮೇಂದ್ರನ ಭಾರತಮಂಜರಿಯನ್ನೂ, ಕುಂಭಕೋಣದಲ್ಲಿ ಮುದ್ರಿತವಾದ ಭಾರತವನ್ನೂ ಇಟ್ಟುಕೊಂಡು ಪ್ರಕ್ಷಿಪ್ತವೆಂದು ನಿರ್ಧರಿಸಲು ಕಾರಣವಿದ್ದ ಭಾಗಗಳನ್ನೆಲ್ಲಾ ಬಿಟ್ಟು ಮಿಕ್ಕದ್ದನ್ನು ಉಪಯೋಗಿಸಿಕೊಳ್ಳುತ್ತ ಹೋಗಿದ್ದೇನೆ. ಇದು ಅಕ್ಷರಶಃ ಭಾಷಾಂತರವಲ್ಲವೆಂಬುದು ಸ್ಪಷ್ಟವಾಗಿದೆ; ಹಾಗಿದ್ದರೆ ಇಂಥ ಹಲವು ಸಂಪುಟಗಳಾಗಬೇಕಾಗಿತ್ತು! ಆದರೂ ಮೂಲದಲ್ಲಿ ಸ್ವಾರಸ್ಯವಿದ್ದ ಕಡೆ ಒಂದು ವಾಕ್ಯವನ್ನೂ ಬಿಟ್ಟಿಲ್ಲ; ಒಂದು ಉಪಮಾನವನ್ನೂ ಬಿಟ್ಟಿಲ್ಲ; ಇನ್ನು ಕೆಲವು ಕಡೆ ಸಂಗ್ರಹಿಸಿದ್ದೇನೆ; ಮತ್ತೆ ಕೆಲವು ಕಡೆ -ಅನುಗೀತೆ ಸನತ್ಸುಜಾತೀಯ, ಕಳಿಂಗನೀತಿ, ನಾರಾಯಣೀಯ ಮುಂತಾದ ದೊಡ್ಡ ದೊಡ್ಡ ಪ್ರಕರಣಗಳನ್ನೇ ಬಿಟ್ಟಿದ್ದೇನೆ. ಒಂದು ಕಡೆಯೂ ಪುನರುಕ್ತಿಯಿಲ್ಲ; ಮೂಲದಲ್ಲಿ ಇದು ಬಹು ಸಾಮಾನ್ಯ. ಭಾರತಮಂಜರಿಯನ್ನು<sup><a epub:type="noteref" href="999-aside.xhtml#id-000d.1-07">*</a></sup> ಬರೆದ ಕ್ಷೇಮೇಂದ್ರನು ಆ ಗ್ರಂಥದ ಕೊನೆಯಲ್ಲಿ</p>
			<p class="verse">ಮದ್ವಚೋದರ್ಪಣತಲೇ ಮಹಾಭಾರತದಿಗ್ದ್ವಿಪಃ ।<br />ಸಮಸ್ತಾವಯವೋಪ್ಯೇಷ ಮುಷ್ಟಿಮೇಯ ಇವೇಕ್ಷ್ಯತೇ ॥</p>
			<p>ಎಂದು ಕನ್ನಡಿಯಲ್ಲಿ ದಿಗ್ಗಜವನ್ನು ತೋರಿಸಿದ ಹಾಗೆ ಮಹಾಭಾರತವನ್ನು ಕಿರಿದಾಗಿ, ಆದರೆ ಎಲ್ಲಾ ಭಾಗಗಳೂ ಇರುವಂತೆ, ಸಂಗ್ರಹಿಸಿದ್ದೇನೆಂದು ಹೇಳಿದ್ದಾನೆ. ಈ ಕವಿಸಾಮರ್ಥ್ಯ ನನ್ನಲ್ಲಿಲ್ಲ; ನನ್ನ ಉದ್ದೇಶವೂ ಸರ್ವಾವಯವ ಸಂಗ್ರಹವಲ್ಲ; ಕಬ್ಬಿನಜಲ್ಲೆಯಲ್ಲಿ ಬೇರು ಗರಿ ಗಿಣ್ಣುಗಳನ್ನು ಕತ್ತರಿಸಿ ಹಾಕಿ, ಸಿಪ್ಪೆ ಹೆರೆದು, ಸಿಗುರು ಕಳೆದು ಹೋಳುಮಾಡಿ, ಅದನ್ನು ಬಟ್ಟಲಲ್ಲಿ ತುಂಬಿಕೊಡುವಂಥದು: ಕಿತ್ತಲೆಯ ಹಣ್ಣಿನ ಸಿಪ್ಪೆ ಸುಲಿದು, ತೊಳೆಬಿಡಿಸಿ, ನಾರು ಬೀಜಗಳನ್ನು ತೆಗೆದುಹಾಕಿ, ಕುಸುಮವನ್ನು ಒಂದು ಅಡಕವಾದ ಬೆಳ್ಳಿಯ ತಟ್ಟೆಯಲ್ಲಿ ಜೋಡಿಸಿಡುವಂಥದು; ಉದ್ದೇಶವೇನೋ ಇದು; ಅದು ಎಷ್ಟರಮಟ್ಟಿಗೆ ನೆರವೇರಿದೆಯೆಂಬುದನ್ನು ಓದುಗರು ಹೇಳಬೇಕು.</p>
		</section>
		<section class="level2 unnumbered" id="id-000d.1.2">
			<h2 class="level2-title" epub:type="title">ಭಾರತದ ಉಪಕ್ರಮಣಿಕಾ ಭಾಗ</h2>
			<p>ಈ ಗ್ರಂಥದಲ್ಲಿ ಮಹಾಭಾರತ ಕಥೆಯನ್ನು ನಾನು ಶಂತನು ಮಹಾರಾಜನಿಂದ ಆರಂಭಮಾಡಿದ್ದೇನೆ.<sup><a epub:type="noteref" href="999-aside.xhtml#id-000d.1-08">*</a></sup> (ಶಂತನು ರಾಜನ ವೃತ್ತಾಂತವು ಸುಕ್ತಂ, ಆದಿಪರ್ವದ ೯೨ನೆಯ ಅಧ್ಯಾಯದ ೨೪ನೆಯ ಶ್ಲೋಕದಿಂದ ಮೊದಲಾಗುತ್ತದೆ)<sup><a epub:type="noteref" href="999-aside.xhtml#id-000d.1-09">*</a></sup> ಶಂತನುವಿನ ಮಗ ಭೀಷ್ಮ; ಅವನ ತಮ್ಮನ ಮಕ್ಕಳು ಧೃತರಾಷ್ಟ್ರ ಮತ್ತು ಪಾಂಡು; ಅವರ ಮಕ್ಕಳು ಕೌರವರು ಮತ್ತು ಪಾಂಡವರು. ಅವರಲ್ಲಿ ಒಡಕು ಉಂಟಾಗಿ ಪಾಂಡವರು ರಾಜ್ಯ ಕಳೆದುಕೊಂಡು ಕೊನೆಗೆ ಯುದ್ಧದಲ್ಲಿ ‘ಜಯ’ ಪಡೆದದ್ದೇ ಮಹಾಭಾರತದ ಮೂಲವಸ್ತು. ಆದ್ದರಿಂದ ನನಗೆ, ಕೌರವ ಪಾಂಡವರ ಕಥೆಯಾದ ಭಾರತವನ್ನು ಅವರ ಮುತ್ತಾತನ ಕಾಲದಿಂದ ಮೊದಲುಮಾಡಿದರೆ ಸಾಕೆನ್ನಿಸಿತು. ಇನ್ನೂ ಹಿಂದಕ್ಕೆ ಹೋಗುವುದಾದರೆ, ಬ್ರಹ್ಮನವರೆಗೂ ಹೋಗಬಹುದು. ಮೂಲಗ್ರಂಥದಲ್ಲಿ ಆಗಿರುವುದೇ ಹಾಗೆ.<sup><a epub:type="noteref" href="999-aside.xhtml#id-000d.1-10">*</a></sup> ಹಾಗಾದರೆ ಮೊದಲಿನ ೯೧ ಅಧ್ಯಾಯ ೨೩ ಶ್ಲೋಕಗಳಲ್ಲಿರುವುದೇನು? ಮುಂದೆ ಅದರ ಸೂಕ್ಷ್ಮ ಪರಿಚಯವನ್ನು ಕೊಟ್ಟಿದೆ:</p>
			<p class="text-center"><strong>ಅಧ್ಯಾಯ ೧: ಅನುಕ್ರಮಣಿಕೆ</strong></p>
			<p class="verse">ನಾರಾಯಣಂ ನಮಸ್ಕೃತ್ಯ ನರಂ ಚೈವ ನರೋತ್ತಮಂ ।<br />ದೇವೀಂ ಸರಸ್ವತೀಂ ಚೈವ ತತೋ ಜಯಮುದೀರಯೇತ್​ ॥</p>
			<p>ಇದು ಮಹಾಭಾರತದ ಮೊಟ್ಟಮೊದಲಲ್ಲಿ ಬರುವ ಮಂಗಳ ಶ್ಲೋಕ.<sup><a epub:type="noteref" href="999-aside.xhtml#id-000d.1-11">*</a></sup> ಮೊದಲನೆಯ ಅಧ್ಯಾಯವಾದ ಅನುಕ್ರಮಣಿಕೆಯು ಇದರಿಂದ ಆರಂಭವಾಗುತ್ತದೆ. ಇದರಲ್ಲಿ ಲೋಮಹರ್ಷಣನ ಮಗನಾದ ಉಗ್ರಶ್ರವನೆಂಬ ಸೂತ ಪೌರಾಣಿಕನು ನೈಮಿಷಾರಣ್ಯದಲ್ಲಿ ಶೌನಕನೆಂಬ ಕುಲಪತಿಯು ನಡೆಸುತ್ತಿದ್ದ ಹನ್ನೆರಡು ವರ್ಷದ ಸತ್ರ (ಯಾಗ)ಕ್ಕೆ ಬರುತ್ತಾನೆ. ಅಲ್ಲಿದ್ದ ಋಷಿಗಳು ಅವನನ್ನು ಬರಮಾಡಿಕೊಂಡು, ಅವನೆಲ್ಲಿಂದ ಬಂದನು ಮುಂತಾಗಿ ಅವನ ವೃತ್ತಾಂತವನ್ನು ಕೇಳಿ ಉಪಚರಿಸಿ, ಅವನು ವಿಶ್ರಾಂತಿ ಹೊಂದಿದ ಮೇಲೆ, ಅವನಿಂದ ಕಥೆಗಳನ್ನು ಕೇಳಲು ಅಪೇಕ್ಷಿಸುತ್ತಾರೆ. (ಶ್ಲೋಕಗಳು ೧-೭) ಅವನು ಜನಮೇಜಯನು ನಡೆಸಿದ ಸರ್ಪಯಾಗಕ್ಕೆ ಹೋಗಿದ್ದನೆಂದೂ, ಅಲ್ಲಿ ವೈಶಂಪಾಯನನು ವ್ಯಾಸರಿಂದ ಕೇಳಿದ್ದ ಕಥೆಗಳನ್ನು ವಿವರಿಸಲು, ಅವುಗಳನ್ನು ಕೇಳಿ, ಅನೇಕ ತೀರ್ಥಕ್ಷೇತ್ರಗಳಿಗೂ ಕೌರವ ಪಾಂಡವರಿಗೆ ಯುದ್ದನಡೆದ ಸಮಂತಪಂಚಕಕ್ಕೂ ಹೋಗಿ ಬಂದಿದ್ದನೆಂದೂ, ಹೇಳಿ ಅವರಿಗೆ ಯಾವ ಕಥೆ ಇಷ್ಟವೆಂದೂ ಕೇಳುತ್ತಾನೆ. ಅವರು ವೇದಾರ್ಥ ಭೂಷಿತವಾದ ಆ ಭಾರತದ ಪುಣ್ಯಕರವಾದ ಇತಿಹಾಸವನ್ನೇ ಅಪೇಕ್ಷಿಸುತ್ತಾರೆ. ಅವನು ಈ ಮಂಗಳ ಶ್ಲೋಕಗಳಿಂದ ತನ್ನ ಕಥೆಯನ್ನು ಆರಂಭಿಸುತ್ತಾನೆ-</p>
			<p class="verse">ಆದ್ಯಂ ಪುರುಷಮೀಶಾನಂ ಪುರುಹೂತಂ ಪುರುಷ್ಟುತಂ ।<br />ಋತಮೇಕಾಕ್ಷರಂ ಬ್ರಹ್ಮ ವ್ಯಕ್ತಾವ್ಯಕ್ತಂ ಸನಾತನಂ <span class="verse-num">॥ ೨೦ ॥</span></p>
			<p class="verse">ಅಸಚ್ಚ ಸಚ್ಚೈವ ಚ ಯದ್ವಿಶ್ವಂ ಸದಸತಃ ಪರಂ ।<br />ಪರಾವರಾಣಾಂ ಸ್ರಷ್ಟಾರಂ ಪುರಾಣಂ ಪರಮವ್ಯಯಂ <span class="verse-num">॥ ೨೧ ॥</span></p>
			<p class="verse">ಮಾಂಗಲ್ಯಂ ಮಂಗಲಂ ವಿಷ್ಣುಂ ವರೇಣ್ಯಮನಘಂ ಶುಚಿಂ ।<br />ನಮಸ್ಕೃತ್ಯ ಹೃಷೀಕೇಶಂ ಚರಾಚರಗುರುಂ ಹರಿಂ <span class="verse-num">॥ ೨೨ ॥</span></p>
			<p class="verse">ಮಹರ್ಷೇಃ ಪೂಜಿತಸ್ಯೇಹ ಸರ್ವಲೋಕೇ ಮಹಾತ್ಮನಃ ।<br />ಪ್ರವಕ್ಷ್ಯಾಮಿ ಮತಂ ಕೃತ್ಸ್ನಂ ವ್ಯಾಸಸ್ಯಾಮಿತತೇಜಸಃ <span class="verse-num">॥ ೨೩ ॥</span></p>
			<p>ಅವನ ಮಾತು ಅಥವಾ ಇತರರೊಡನೆ ಸಂವಾದ, ೫೪ನೆಯ ಅಧ್ಯಾಯದ ಕೊನೆಯವರೆಗೂ ಹೋಗುತ್ತದೆ. ಆಮೇಲೆ ವೈಶಂಪಾಯನನ ಮಾತು ಮೊದಲಾಗುತ್ತದೆ. ಅವನು ಭಾರತ ಕಥೆಯೆಲ್ಲವನ್ನೂ ಹೇಳಿ ಮುಗಿಸಿದ ಮೇಲೆ ಮತ್ತೆ ಸೂತನ ಸಮಾಪ್ತಿ ವಾಕ್ಯಗಳು ಬರುತ್ತವೆ.</p>
			<p>ಈ ಅಧ್ಯಾಯದಿಂದ ಮುಂದಿನ ಅಂಶಗಳು ತಿಳಿಯುತ್ತವೆ:- ಮೊಟ್ಟಮೊದಲು ಎಲ್ಲೆಲ್ಲಿಯೂ ಕತ್ತಲು ತುಂಬಿತ್ತು; ಬೆಳಕೇ ಇರಲಿಲ್ಲ. ಆಗ ಸಕಲ ಪ್ರಾಣಿಗಳಿಗೂ ಬೀಜರೂಪವಾದ ಬ್ರಹ್ಮವೊಂದೇ ಅಂಡರೂಪವಾಗಿತ್ತು. ಅದರಿಂದ ಸೃಷ್ಟಿಗೆ ಮೊದಲಾಯಿತು. ದೇವತೆಗಳೂ ಮನುಷ್ಯರೂ ಹುಟ್ಟಿದರು. ರಾಜವಂಶಗಳಾದುವು.</p>
			<p>ಭಾರತವನ್ನು ಕೆಲವರು ಮನುವಿನಿಂದ ಮೊದಲುಮಾಡಿಕೊಂಡೂ(ಅಧ್ಯಾ.೧?), ಕೆಲವರು ಆಸ್ತೀಕನಿಂದ ಮೊದಲುಮಾಡಿಕೊಂಡೂ(ಅಧ್ಯಾ.೧೩?) ಕೆಲವರು ಉಪರಿಚರನಿಂದ ಮೊದಲುಮಾಡಿಕೊಂಡೂ (ಅಧ್ಯಾ.೫೭) ಓದುತ್ತಾರೆ. ವ್ಯಾಸನು ವೇದವನ್ನು ವಿಂಗಡಿಸಿಯಾದಮೇಲೆ ಆ ಪುಣ್ಯಕರವಾದ ಇತಿಹಾಸವನ್ನು ರಚಿಸಿದನು. ಜನಮೇಜಯನು ಕೇಳಿದಾಗ, ಅದನ್ನು ಹೇಳುವಂತೆ ವೈಶಂಪಾಯನನಿಗೆ ಅಪ್ಪಣೆ ಮಾಡಿದನು. ಉಪಾಖ್ಯಾನಗಳನ್ನು ಬಿಟ್ಟರೆ ಇದು ೨೪, ೦೦೦ ಗ್ರಂಥಗಳಾಗುತ್ತದೆ.<sup><a epub:type="noteref" href="999-aside.xhtml#id-000d.1-12">*</a></sup> ೧೫೦ ಶ್ಲೋಕಗಳಲ್ಲಿ ಇದಕ್ಕೆ ಸಂಗ್ರಹವೂ ಇದೆ. ವ್ಯಾಸನು ಇದನ್ನು ಮೊದಲು ತನ್ನ ಮಗನಾದ ಶುಕನಿಗೆ ತಿಳಿಸಿದನು. ಆಮೇಲೆ ಮಿಕ್ಕ ಶಿಷ್ಯರು ಕಲಿತರು. ಶುಕನು ನಾರದಾದಿಗಳಿಗೆ ಹೇಳಿದನು.</p>
			<p>ಅನಂತರ ಭಾರತದ ಸಂಕ್ಷೇಪ ಬರುತ್ತದೆ. ಇದರಲ್ಲಿ ಮೊದಲು ದುರ್ಯೋಧನ ಯುಧಿಷ್ಠಿರರನ್ನು ಕ್ರಮವಾಗಿ ರೋಷದ ಮತ್ತು ಧರ್ಮದ ಎರಡು ದೊಡ್ಡ ಮರಗಳೆಂದು ವರ್ಣಿಸಿದೆ. ಪಾಂಡುವು ನಾನಾ ದೇಶಗಳನ್ನು ತನ್ನ ಪರಾಕ್ರಮದಿಂದ ಗೆದ್ದು, ರಾಜ್ಯವಾಳುತ್ತಿದ್ದ ಸ್ಥಳದಿಂದ ಈ ಸಂಗ್ರಹ ಕಥೆ ಆರಂಭವಾಗುತ್ತದೆ. ಧೃತರಾಷ್ಟ್ರನು ಮಕ್ಕಳು ಹೋದ ದುಃಖದಿಂದಲೂ ಪಶ್ಚಾತ್ತಾಪದಿಂದಲೂ ಗೋಳಾಡುತ್ತಿದ್ದಾಗ ಸಂಜಯನು ಸಮಾಧಾನ ಹೇಳಿದ ಕಡೆ ನಿಲ್ಲುತ್ತದೆ. ‘ಮಹತ್ವಾತ್​ ಭಾರವತ್ವಾಚ್ಚ ಮಹಾಭಾರತಮುಚ್ಯತೇ’ ಎಂದು ಮಹಾಭಾರತ ಶಬ್ದಕ್ಕೆ ನಿರುಕ್ತಿ ಹೇಳಿ, ಫಲಶ್ರುತಿಯಿಂದ ಅಧ್ಯಾಯ ಮುಗಿಯುತ್ತದೆ.</p>
			<p class="text-center"><strong>ಅಧ್ಯಾಯ ೨ : ಪರ್ವಸಂಗ್ರಹಪರ್ವ</strong></p>
			<p>ಎರಡನೆಯ ಅಧ್ಯಾಯದಲ್ಲಿರುವುದು ಪರ್ವಸಂಗ್ರ (ಉಪ) ಪರ್ವ. ಇದರಲ್ಲಿ ಮಹಾಭಾರತದ ಪರ್ವಗಳು ಎಷ್ಟು, ಅವುಗಳಲ್ಲಿ ಬರುವ ಕಥಾಂಶಗಳೇನು, ಅವುಗಳ ಆಧ್ಯಾಯಗಳೂ ಶ್ಲೋಕಗಳೂ ಎಷ್ಟೆಷ್ಟು ಎಂಬುದನ್ನು ತಿಳಿಸಿದೆ. ಇದಕ್ಕೆ ಮುಂಚೆ ಸಮಂತಪಂಚಕ ಎಂದರೆ ಯಾವುದು, ಎಂದು ಋಷಿಗಳು ಕೇಳಲು, ಸೂತನು “ತ್ರೇತ ದ್ವಾಪರಯುಗಗಳ ಸಂಧಿಯಲ್ಲಿ ಪರಶುರಾಮನು ಕ್ಷತ್ರಿಯರನ್ನು ಕೊಂದನು. ಅವರ ರಕ್ತದಿಂದ ಐದು ಮಡುಗಳಾದುವು. ಅವುಗಳಲ್ಲಿ ಅವನು ತನ್ನ ಪಿತೃಗಳಿಗೆ ತರ್ಪಣ ಕೊಟ್ಟನು. ಆ ಮಡುಗಳಿರುವ ಪ್ರದೇಶವೇ ಸಮಂತಪಂಚಕ. ಕೌರವ ಪಾಂಡವರ ಯುದ್ಧ ನಡೆದದ್ದು ಆ ಸ್ಥಳದಲ್ಲಿಯೇ. ಅಲ್ಲಿ ಹದಿನೆಂಟು ಅಕ್ಷೌಹಿಣೀ ಸೇನೆ ಯುದ್ಧ ಮಾಡಿ ಮಡಿಯಿತು” ಎಂದನು. ಅವರು ಮತ್ತೆ ‘ಅಕ್ಷೌಹಿಣೀ’ ಎಂದರೆ ಏನು ಎಂದು ಕೇಳಿದರು. ಅದನ್ನು ಕೋಷ್ಟಕರೂಪದಲ್ಲಿ ಹೀಗೆ ತಿಳಿಸಬಹುದು.</p>
			<table>
				<tr><td>೧ ರಥ + ೧ ಆನೆ + ೩ ಕುದುರೆ + ೫ ಕಾಲಾಳು</td><td>=</td><td>೧ ಪತ್ತಿ</td></tr>
				<tr><td>೩ ಪತ್ತಿ</td><td>=</td><td>೧ ಸೇನಾಮುಖ</td></tr>
				<tr><td>೩ ಸೇನಾಮುಖ</td><td>=</td><td>೧ ಗುಲ್ಮ</td></tr>
				<tr><td>೩ ಗುಲ್ಮ</td><td>=</td><td>೧ ಗಣ</td></tr>
				<tr><td>೩ ಗಣ</td><td>=</td><td>೧ ವಾಹಿನಿ</td></tr>
				<tr><td>೩ ವಾಹಿನಿ</td><td>=</td><td>೧ ಪೃತನಾ</td></tr>
				<tr><td>೩ ಪೃತನಾ</td><td>=</td><td>೧ ಚಮೂ</td></tr>
				<tr><td>೩ ಚಮೂ</td><td>=</td><td>೧ ಅನೀಕಿನಿ</td></tr>
				<tr><td>೧೦ ಅನೀಕಿನಿ</td><td>=</td><td>೧ ಅಕ್ಷೌಹಿಣಿ</td></tr>
			</table>
			<p>-ಎಂದರೆ ೨೧೮೭೦ ರಥ, ೨೧೮೭೦ ಆನೆ, ೬೫೬೧೦ ಕುದುರೆ, ೧, ೦೯, ೩೫೦ ಕಾಲಾಳು.</p>
			<p>ಭೀಷ್ಮನು ೧೦ ದಿನಗಳೂ, ದ್ರೋಣನು ೫ ದಿನಗಳೂ, ಕರ್ಣನು ೨ ದಿನಗಳೂ, ಶಲ್ಯನು ಅರ್ಧದಿನವೂ ಸೇನಾಪತ್ಯ ವಹಿಸಿದ್ದರು. ಮಿಕ್ಕ ಅರ್ಧದಿನದಲ್ಲಿ ಗದಾಯುದ್ಧ ನಡೆಯಿತು. ಅಂದಿನರಾತ್ರಿ ಅಶ್ವತ್ಥಾಮಾದಿಗಳಿಂದ ಉಪಪಾಂಡವರ ಕೊಲೆಯಾಯಿತು. ಹೀಗೆ ಭಾರತಯುದ್ಧ ೧೮ ದಿನ ನಡೆಯಿತು.</p>
			<p>ಅನುಕ್ರಮಣಿಕೆಯಿಂದ ಮೊದಲುಮಾಡಿ (ಸ್ವರ್ಗಾರೋಹಣ ಪರ್ವದಿಂದ ಮುಂದೆ ಸಾಮಾನ್ಯವಾಗಿ ಸೇರಿಸುವ ಹರಿವಂಶ ಭವಿಷ್ಯತ್ತು<sup><a epub:type="noteref" href="999-aside.xhtml#id-000d.1-13">*</a></sup> ಎಂಬ ಎರಡು ‘ಖಿಲ’ ಪರ್ವಗಳನ್ನು ಸೇರಿಸಿದರೆ) ಮಹಾಭಾರತದಲ್ಲಿ ೧೦೦ ಪರ್ವಗಳಾಗುವುವು. ಇವುಗಳನ್ನು ಉಪಪರ್ವಗಳೆನ್ನಬಹುದು.<sup><a epub:type="noteref" href="999-aside.xhtml#id-000d.1-14">*</a></sup> ಆದರೆ ನೈಮಿಷಾರಣ್ಯದಲ್ಲಿ ಹೇಳಿದ್ದು, ೧.ಆದಿ, ೨.ಸಭಾ, ೩.ಅರಣ್ಯ, ೪.ವಿರಾಟ, ೫.ಉದ್ಯೋಗ, ೬.ಭೀಷ್ಮ, ೭.ದ್ರೋಣ, ೮.ಕರ್ಣ, ೯.ಶಲ್ಯ, ೧೦.ಸೌಪ್ತಿಕ, ೧೧.ಸ್ತ್ರೀ, ೧೨.ಶಾಂತಿ, ೧೩.ಅನುಶಾಸನ, ೧೪.ಅಶ್ವಮೇಧಿಕ, ೧೫.ಆಶ್ರಮವಾಸಿಕ, ೧೬.ಮೌಸಲ, ೧೭.ಮಹಾಪ್ರಸ್ಥಾನ, ೧೮.ಸ್ವರ್ಗಾರೋಹಣ-ಈ ಹದಿನೆಂಟೇ ಪರ್ವಗಳು.<sup><a epub:type="noteref" href="999-aside.xhtml#id-000d.1-15">*</a></sup> ಆದ್ದರಿಂದ ಹರಿವಂಶ ಭವಿಷ್ಯತ್ತುಗಳನ್ನು ಬಿಟ್ಟು, ಮುಂದೆ ಮಿಕ್ಕ ಹದಿನೆಂಟು ಪರ್ವಗಳ ಕಥೆಯನ್ನೇ ಇನ್ನೂ ಸ್ವಲ್ಪ ವಿಸ್ತರಿಸಿ ಅವುಗಳಲ್ಲಿ ಬರುವ ಮುಖ್ಯ ಸಂಗತಿಗಳನ್ನು ಅಧ್ಯಾಯಗಳ ಮತ್ತು ಶ್ಲೋಕಗಳ ಸಂಖ್ಯೆಯನ್ನೂ ತಿಳಿಸಿದೆ: ಆದಿಪರ್ವದಲ್ಲಿ ೨೧೮ ಅಧ್ಯಾಯಗಳು ೭, ೯೮೪ ಶ್ಲೋಕಗಳು<sup><a epub:type="noteref" href="999-aside.xhtml#id-000d.1-16">*</a></sup> , ಇತ್ಯಾದಿ.</p>
			<p>ಕೊನೆಯಲ್ಲಿ ಮಹಾಭಾರತದ ವಿಷಯವಾಗಿ ಈ ಅಭಿಪ್ರಾಯಗಳು ಬಂದಿವೆ:-</p>
			<p class="verse">ಯೋ ವಿದ್ಯಾಚ್ಚತುರೋ ವೇದಾನ್​ ಸಾಂಗೋಪನಿಷದಾನ್​ ದ್ವಿಜಃ ।<br />ನ ಚಾಖ್ಯಾನಮಿದಂ ವಿದ್ಯಾತ್​ ನೈವ ಸ ಸ್ಯಾದ್ವಿಚಕ್ಷಣಃ <span class="verse-num">॥ ೨೩೫ ॥</span></p>
			<p class="verse">ಶ್ರುತ್ವಾ ತ್ವಿದಮುಪಾಖ್ಯಾನಂ ಶ್ರಾವ್ಯಮನ್ಯನ್ನ ರೋಚತೇ ।<br />ಪುಂಸ್ಕೋಕಿಲರುತಂ ಶ್ರುತ್ವಾ ರೂಕ್ಷಾ ಧ್ವಾಂಕ್ಷಸ್ಯವಾಗಿವ <span class="verse-num">॥ ೨೩೬ ॥</span></p>
			<p class="verse">ಇತಿಹಾಸೋತ್ತಮಾದಸ್ಮಾತ್​ ಜಾಯಂತೇ ಕವಿಬುದ್ಧಯಃ ।<br />ಪಂಚಭ್ಯ ಇವ ಭೂತೇಭ್ಯೋ ಲೋಕಸಂವಿಧಯಸ್ತ್ರಯಃ <span class="verse-num">॥ ೨೩೭ ॥</span></p>
			<p class="verse">ಅಸ್ಯಾಖ್ಯಾನಸ್ಯ ವಿಷಯೇ ಪುರಾಣಂ ವರ್ತತೇ ದ್ವಿಜಾಃ ।<br />ಅಂತರಿಕ್ಷಸ್ಯ ವಿಷಯೇ ಪ್ರಜಾ ಇವ ಚತುರ್ವಿಧಾಃ <span class="verse-num">॥ ೨೩೮ ॥</span></p>
			<p class="verse">ಕ್ರಿಯಾಗುಣಾನಾಂ ಸರ್ವೇಷಾಮಿದಮಾಖ್ಯಾನಮಾಶ್ರಯಃ ।<br />ಇಂದ್ರಿಯಾಣಾಂ ಸಮಸ್ತಾನಾಂ ಚಿತ್ರಾ ಇವ ಮನಃಕ್ರಿಯಾಃ <span class="verse-num">॥ ೨೩೯ ॥</span></p>
			<p class="verse">ಅನಾಶ್ರಿತ್ಯೈತದಾಖ್ಯಾನಂ ಕಥಾ ಭುವಿ ನ ವಿದ್ಯತೇ ।<br />ಆಹಾರಮನಪಾಶ್ರಿತ್ಯ ಶರೀರಸ್ಯೇವ ಧಾರಣಂ <span class="verse-num">॥ ೨೪೦ ॥</span></p>
			<p class="verse">ಇದಂ ಸರ್ವ್ಯೆಃ ಕವಿವರೈಃ ಆಖ್ಯಾನಮುಪಜೀವ್ಯತೇ ।<br />ಉದಯಪ್ರೇಪ್ಸುಭೀರ್ಭೃತ್ಯೈಃ ಅಭಿಜಾತ ಇವೇಶ್ವರಃ <span class="verse-num">॥ ೨೪೧ ॥</span></p>
			<p class="text-center"><strong>ಅಧ್ಯಾಯ ೩ : ಪೌಷ್ಯಪರ್ವ</strong></p>
			<p>ಮೂರನೆಯ ಅಧ್ಯಾಯದಲ್ಲಿರುವುದು ‘ಪೌಷ್ಯ’ (ಉಪ)ಪರ್ವ. ಇದರಲ್ಲಿ ಉತ್ತಂಕನು, ಪೌಷ್ಯರಾಜನ ಹೆಂಡತಿಯ ಓಲೆಗಳನ್ನು ತನ್ನ ಗುರುದಕ್ಷಿಣೆಗೆಂದು ತರುತ್ತ ದಾರಿಯಲ್ಲಿ ತಕ್ಷಕ ನಾಗನಿಂದ ಕಷ್ಟಕ್ಕೆ ಒಳಗಾಗಲು, ಆ ಕ್ರೋಧದಿಂದ ಜನಮೇಜಯನ ಹತ್ತಿರಕ್ಕೆ ಹೋಗಿ, ಅವನ ತಂದೆ ಹಾವು ಕಡಿದು ಸತ್ತದ್ದನ್ನು ಜ್ಞಾಪಿಸಿ, ಅವನನ್ನು ಸರ್ಪಯಾಗ ಮಾಡುವಂತೆ ತಿಳಿಸಿದನೆಂದು ಸೂತನು ಹೇಳುತ್ತಾನೆ. ಇದು ಬಹುಮಟ್ಟಿಗೆ ಗದ್ಯದಲ್ಲಿದೆ. ಶೈಲಿಯಲ್ಲಿಯೂ ವಿಷಯದಲ್ಲಿಯೂ ಬ್ರಾಹ್ಮಣವನ್ನು ಜ್ಞಾಪಕಕ್ಕೆ ತರುತ್ತದೆ. ಅದರ ಸಂಗ್ರಹವಿದು:-</p>
			<p>ಪರೀಕ್ಷಿತ್​ ರಾಜನ ಮಗ ಜನಮೇಜಯನು ಶ್ರುತಸೇನ, ಉಗ್ರಸೇನ, ಭೀಮಸೇನ ಎಂಬ ತನ್ನ ಮೂವರು ಸೋದರರೊಡನೆ ಕುರುಕ್ಷೇತ್ರದಲ್ಲಿ ದೀರ್ಘಸತ್ (ಯಾಗ)ವನ್ನು ಮಾಡುತ್ತಿದ್ದಾಗ, ಅಲ್ಲಿಗೆ ಒಂದು ನಾಯಿಮರಿ ಬಂತು. ಅದನ್ನು ಜನಮೇಜಯನ ತಮ್ಮಂದಿರು ಹೊಡೆದು ಅಟ್ಟಿದರು. ಅದು ಹೋಗಿ ತನ್ನ ತಾಯಿಯಾದ ಸರಮೆಯಲ್ಲಿ ಹೇಳಿಕೊಂಡಿತು. ಸರಮೆ ದೇವಲೋಕದ ನಾಯಿ. ಅದು ನಿರಪರಾಧಿಯಾದ ತನ್ನ ಮಗುವನ್ನು ಹೊಡೆದದ್ದಕ್ಕಾಗಿ ಅವರಿಗೆ ಅದೃಷ್ಟವಾದ ಭಯವು<sup><a epub:type="noteref" href="999-aside.xhtml#id-000d.1-17">*</a></sup> ಪ್ರಾಪ್ತವಾಗುವುದೆಂದು ಶಪಿಸಿತು. ಯಜ್ಞಮುಗಿಸಿಕೊಂಡು ಹಸ್ತಿನಪುರಕ್ಕೆ ಹಿಂತಿರುಗಿದಮೇಲೆ ಜನಮೇಜಯನು ಸೋಮಶ್ರವನೆಂಬ ಋಷಿಯನ್ನು ಪುರೋಹಿತನನ್ನಾಗಿ ಮಾಡಿಕೊಂಡನು. ಅವನು ಸರ್ಪೆಯಲ್ಲಿ ಹುಟ್ಟಿದವನು. ಯಾವನಾದರೂ ಬ್ರಾಹ್ಮಣನು ತನ್ನಲ್ಲಿ ಬಂದು ಏನನ್ನಾದರೂ ಕೇಳಿದರೆ ಅದನ್ನು ಅವನಿಗೆ ಕೊಟ್ಟುಬಿಡುವುದು ಅವನ ವ್ರತವಾಗಿತ್ತು.<sup><a epub:type="noteref" href="999-aside.xhtml#id-000d.1-18">*</a></sup> ಇದನ್ನು ನಡೆಸಿಕೊಡುವುದಾಗಿ ಒಪ್ಪಿ ಜನಮೇಜಯನು ಅವನನ್ನು ಕರೆತಂದನು. ಆಮೇಲೆ ತಕ್ಷಶಿಲೆಗೆ ಹೋಗಿ ಅದನ್ನು ಗೆದ್ದು ತನ್ನ ವಶಪಡಿಸಿಕೊಂಡನು.</p>
			<p>ಹೀಗಿರಲು ಉತ್ತಂಕನೆಂಬ ಋಷಿಯು ತನ್ನ ವಿದ್ಯೆಯನ್ನು ಮುಗಿಸಿಕೊಂಡು ತನ್ನ ಉಪಾಧ್ಯಾಯನಾದ ವೇದನನ್ನು ಏನು ಗುರುದಕ್ಷಿಣೆ ಕೊಡಲಿ ಎಂದು ಕೇಳಿದನು. ಅವನು ಏನೂ ಬೇಡವೆಂದನು. ಕೊನೆಗೆ ತುಂಬ ನಿರ್ಬಂಧಪಡಿಸಲು “ಹೋಗು ನಿನ್ನ ಉಪಾಧ್ಯಾಯಿನಿಯನ್ನು ಕೇಳು; ಅವಳಿಗೆ ಏನು ಬೇಕೋ ಅದನ್ನು ತಂದುಕೊಡು!” ಎಂದನು. ಅವಳು ತನಗೆ ಪೌಷ್ಠರಾಜನ ಹೆಂಡತಿಯು ತನ್ನ ಕಿವಿಗಳಲ್ಲಿಟ್ಟುಕೊಂಡಿದ್ದ ಓಲೆಗಳು ಬೇಕೆಂದಳು.<sup><a epub:type="noteref" href="999-aside.xhtml#id-000d.1-19">*</a></sup> ಅದರಂತೆ ಆಕೆಯನ್ನು ಬೇಡಿ ಓಲೆಗಳನ್ನು ತರುತ್ತ, ದಾರಿಯಲ್ಲಿ ಕೈಕಾಲು ತೊಳೆದುಕೊಳ್ಳಬೇಕೆಂದು ಅದನ್ನು ಕೆಳಕ್ಕಿಡಲು, ತಕ್ಷಕನು ಒಬ್ಬ ಶ್ರಮಣನ ವೇಷದಿಂದ ಬಂದು, ಅದನ್ನು ಕದ್ದುಕೊಂಡು ನಾಗಲೋಕಕ್ಕೆ ಹೋಗಿಬಿಟ್ಟನು. ಉತ್ತಂಕನು ನಾಗಲೋಕಕ್ಕೆ ಹೋಗಿ ಅವನಿಂದ ಅದನ್ನು ವಶಪಡಿಸಿ ಕೊಳ್ಳಬೇಕಾದರೆ ತುಂಬ ಕಷ್ಟಪಡಬೇಕಾಯಿತು. ಅಂತು ಅವಧಿಯೊಳಗಾಗಿ ಅದನ್ನು ತಂದು ಒಪ್ಪಿಸಲು ಉಪಾಧ್ಯಾಯನಿಗೂ, ಅವನ ಹೆಂಡತಿಗೂ ಸಂತೋಷವಾಯಿತು. ಉತ್ತಂಕನಿಗೆ ತಕ್ಷಕನು ಕೊಟ್ಟ ಕಾಟದಿಂದ ಅವನ ಮೇಲೆ ತುಂಬ ರೋಷ ಉಂಟಾಗಿತ್ತು. ಆದ್ದರಿಂದ ತಕ್ಷಶಿಲೆಯನ್ನು ಗೆದ್ದು ಹಸ್ತಿನಾಪುರಕ್ಕೆ ಬಂದಿದ್ದ ಜನಮೇಜಯನನ್ನು ಕಂಡು ಆಶೀರ್ವಾದಮಾಡಿ “ಅಯ್ಯಾ ರಾಜಶ್ರೇಷ್ಠ! ನೀನು ಮಾಡಬೇಕಾದ ಕೆಲಸವೊಂದಿದೆ; ಅದನ್ನು ಬಿಟ್ಟು ಚಿಕ್ಕಂದಿನಿಂದಲೂ ಮತ್ತೇನೇನೋ ಕೆಲಸಮಾಡುತ್ತಿದ್ದೀಯಲ್ಲಾ!” ಎಂದನು. ಅದೇನೆಂದು ಕೇಳಲು “ನಿನ್ನ ತಂದೆಗೆ ತಕ್ಷಕನು ಮಾಡಿದ ಹಿಂಸೆಗೆ ಪ್ರತೀಕಾರ ಮಾಡಬೇಕು. ನಿರಪರಾಧಿಯಾದ ಆ ಮಹಾತ್ಮನನ್ನು ಕಚ್ಚಿ ಕೊಂದನು. ಅವನನ್ನು ಬದುಕಿಸುತ್ತೇನೆಂದು ಬರುತ್ತಿದ್ದ ಕಾಶ್ಯಪನನ್ನು ಹಿಂತಿರುಗಿ ಕಳುಹಿಸಿದನು. ಬಲದರ್ಪಗಳಿಂದ ಗರ್ವಿತನಾದ ಆ ಪನ್ನಗಾಧಮನನ್ನು ಸರ್ಪಯಾಗಮಾಡಿ ಉರಿಯುವ ಬೆಂಕಿಯಲ್ಲಿ ಸುಟ್ಟುಬಿಡಬೇಕು. ಇದರಿಂದ ನಿನ್ನ ತಂದೆಗೆ ಆದ ಅನ್ಯಾಯಕ್ಕೆ ಮುಯ್ಯಿ ತೀರಿಸಿದಂತಾಗುವುದಲ್ಲದೆ ನನ್ನ ಮನಸ್ಸಿಗೂ ತುಂಬ ಸಂತೋಷವಾಗುತ್ತದೆ. ಏಕೆಂದರೆ ನಾನು ಗುರುವಿನ ಕೆಲಸಕ್ಕೆ ಹೋಗಿದ್ದಾಗ, ಆ ದುರಾತ್ಮ ನನಗೆ ತುಂಬ ವಿಘ್ನ ತಂದುಹಾಕಿದ” ಎಂದನು. ಆ ಮಾತನ್ನು ಕೇಳಿ ಜನಮೇಜಯನ ಕೋಪಾಗ್ನಿ ಹತ್ತಿ ಉರಿಯುವುದಕ್ಕೆ ಮೊದಲಾಯಿತು.</p>
			<p class="text-center"><strong>ಅಧ್ಯಾಯ ೪-೧೨ : ಪೌಲೋಮ ಪರ್ವ</strong></p>
			<p>೪ನೆಯ ಅಧ್ಯಾಯದಿಂದ ೧೨ನೆಯ ಅಧ್ಯಾಯ ಪೂರ್ತಿ ಇರುವುದು ಪೌಲೋಮಪರ್ವ. ಇದೂ ಅನುಕ್ರಮಣಿಕೆಯಂತೆಯೇ</p>
			<p class="verse">ಲೋಮಹರ್ಷಣಪುತ್ರ ಉಗ್ರಶ್ರವಾಃ ಸೂತಃ ಪೌರಾಣಿಕೋ ನೈಮಿಷಾರಣ್ಯೇ<br />ಶೌನಕಸ್ಯ ಕುಲಪತೇರ್ದ್ವಾದಶವಾರ್ಷಿಕೇ ಸತ್ರೇ ॥</p>
			<p>ಎಂದು ಮೊದಲಾಗುತ್ತದೆ. ಇದು ಗದ್ಯ. ಮುಂದೆ ಇನ್ನೂ ಐದಾರು ಪಂಕ್ತಿ ಗದ್ಯವೂ ಆಮೇಲೆ ಪದ್ಯಗಳೂ ಬರುತ್ತವೆ. ಸೂತನು “ಯಾವ ಕಥೆಯನ್ನು ಕೇಳಲು ಅಪೇಕ್ಷಿಸುತ್ತೀರಿ?” ಎಂದು ಕೇಳಲು ಅವರು ನಮ್ಮ ಕುಲಪತಿಯಾದ ಶೌನಕನು ಈಗ ಅಗ್ನಿಗೃಹದಲ್ಲಿದ್ದಾನೆ; ಅವನು ಬರಲಿ; ಅವನನ್ನು ಕೇಳೋಣ; ಅವನು ಇಷ್ಟಪಟ್ಟದ್ದನ್ನು ಹೇಳುವೆಯಂತೆ" ಎನ್ನುತ್ತಾರೆ. ಶೌನಕನು ತನ್ನ ಕೆಲಸಗಳನ್ನು ಮುಗಿಸಿಕೊಂಡು ಬಂದು ತಮ್ಮ ವಂಶಕರ ಪೂರ್ವಚರಿತ್ರೆಯನ್ನು ಕೇಳುತ್ತಾನೆ. ಅವನ ವಂಶ ಭೃಗುವಂಶ. ಆದ್ದರಿಂದ ಸೂತನು ಭೃಗುವಿನಿಂದ ಮೊದಲುಮಾಡಿಕೊಂಡು, ಭೃಗುವಿನ ಮಗ ಚ್ಯವನ, ಚ್ಯವನನ ಮಗ ಪ್ರಮತಿ, ಪ್ರವತಿಯ ಮಗ ರುರು, ರುರುವಿನ ಮಗ ಶುನಕ ಎನ್ನುತ್ತಾನೆ. ಚ್ಯವನನೆಂಬ ಹೆಸರು ಏಕೆ ಬಂತು? ಅದಕ್ಕೆ ಉತ್ತರ ಮುಂದಿನ ಎರಡು ಅಧ್ಯಾಯಗಳು. ಪುಲೋಮನೆಂಬ ರಾಕ್ಷಸನು ಭೃಗುವಿನ ಹೆಂಡತಿಯಾದ ಪುಲೋಮೆಯನ್ನು ಕಾಡಿಸಲು<sup><a epub:type="noteref" href="999-aside.xhtml#id-000d.1-20">*</a></sup> ಆಗ ಅವಳ ಗರ್ಭದಿಂದ ‘ಚ್ಯುತ’ ನಾದ್ದರಿಂದ ಆ ಹೆಸರು ಬಂತು. ಮುಂದೆ ರುರುವು ಪ್ರಮದ್ವರೆಯನ್ನು<sup><a epub:type="noteref" href="999-aside.xhtml#id-000d.1-21">*</a></sup> ಮದುವೆಮಾಡಿಕೊಳ್ಳುತ್ತಾನೆ. ಅವಳು ಹಾವು ಕಚ್ಚಿ ಸಾಯಲು ರುರುವು ಅವಳಿಗೆ ತನ್ನ ಆಯುಸ್ಸಿನಲ್ಲಿ ಅರ್ಧವನ್ನು ಕೊಟ್ಟು ಅವಳನ್ನು ಬದುಕಿಸಿಕೊಳ್ಳಬೇಕಾಗುತ್ತದೆ. ಇದರಿಂದ ಅವನಿಗೆ ಹಾವುಗಳ ಮೇಲೆ ದ್ವೇಷಹುಟ್ಟಿ, ಕಂಡ ಕಂಡ ಹಾವನ್ನೆಲ್ಲಾ ಕೊಲ್ಲುತ್ತಿರುತ್ತಾನೆ. ಒಂದುಸಲ ಡುಂಡುಭವೆಂಬ ನೀರುಹಾವನ್ನು ಕೊಲ್ಲಲು ಕೈಯಿತ್ತಿದಾಗ ಅದು “ನಾನು ವಿಷಸರ್ಪವಲ್ಲ; ವಿಷವಿಲ್ಲದ ಹಾವಿನಿಂದ ತೊಂದರೆ ಇಲ್ಲ; ಅಲ್ಲದೆ ನಾನು ಶಾಪದಿಂದ ಹಾವಾಗಿದ್ದೆ; ಈಗ ನಿನ್ನಿಂದ ಶಾಪ ವಿಮೋಚನೆಯಾಯಿತು; ಬ್ರಾಹ್ಮಣನು ಪ್ರಾಣಿಹಿಂಸೆ ಮಾಡಬಾರದು; ಶಿಕ್ಷೆ ಮಾಡುವುದು ಕ್ಷತ್ರಿಯನ ಕೆಲಸ; ಹಿಂದೆ ಜನಮೇಜಯನು ಸರ್ಪಯಾಗ ಮಾಡುತ್ತಿದ್ದಾಗ ಆಸ್ತೀಕನೆಂಬ ಬ್ರಾಹ್ಮಣನು ಬಂದು ಅದನ್ನು ನಿಲ್ಲಿಸಿದನು. “<sup><a epub:type="noteref" href="999-aside.xhtml#id-000d.1-22">*</a></sup> ಎನ್ನುತ್ತದೆ. ರುರುವು,” ಕ್ಷತ್ರಿಯನಾದ ಜನಮೇಜಯನು ಹಾವುಗಳನ್ನು ಹೇಗೆ ಹಿಂಸಿಸಿದ? ಏಕೆ ಹಿಂಸಿಸಿದ? ಆಸ್ತೀಕನು ಏಕೆ ಅವುಗಳನ್ನು ಬಿಡಿಸಿದ? “ಎಂದು ಕೇಳುತ್ತಾನೆ. ಶಾಪಮುಕ್ತನಾದ ಋಷಿಯು” ಆಸ್ತೀಕನ ಕಥೆ ದೊಡ್ಡದು; ಯಾರನ್ನಾದರೂ ಬ್ರಾಹ್ಮಣರನ್ನು ಕೇಳು; ಹೇಳುತ್ತಾರೆ!" ಎಂದು ಮಾಯವಾಗುತ್ತಾನೆ. ರುರುವು ತನ್ನ ತಂದೆಯಾದ ಪ್ರಮತಿಯಿಂದ ಆ ವೃತ್ತಾಂತವನ್ನು ತಿಳಿದುಕೊಳ್ಳುತ್ತಾನೆ.</p>
			<p class="text-center"><strong>ಆಧ್ಯಾಯ ೧೩-೫೩: ಆಸ್ತೀಕಪರ್ವ</strong></p>
			<p>ಅಲ್ಲಿಂದ ಮುಂದೆ ಎಂದರೆ ೧೩ನೆಯ ಅಧ್ಯಾಯದಿಂದ ೫೩ನೆಯ ಅಧ್ಯಾಯ ಪೂರ್ತಿ ಇರತಕ್ಕದ್ದು ಆಸ್ತೀಕ (ಉಪ) ಪರ್ವ. ಇದು ಪ್ರಾಚೀನವಾದ ಇತಿಹಾಸ; ಕೃಷ್ಣದ್ವೈಪಾಯನನು ಹೇಳಿದ್ದು; ಅವನ ಶಿಷ್ಯನೂ ಉಗ್ರಶ್ರವನ ತಂದೆಯೂ ಆದ ಲೋಮಹರ್ಷಣನು ಹಿಂದೆ ಬ್ರಾಹ್ಮಣರಿಗೆ ಹೇಳಿದ್ದು; ಸೂತ ಪೌರಾಣಿಕನಾದ ಉಗ್ರಶ್ರವನು ಅದನ್ನು ತನ್ನ ತಂದೆಯಿಂದ ಕೇಳಿ ಈಗ ಶೌನಕಾದಿಗಳಿಗೆ ಹೇಳುತ್ತಿದ್ದಾನೆ. (ಅಧ್ಯಾ.೧೩; ಶ್ಲೋಕ ೬-೮) ಈ ಭಾಗದ ಮುಖ್ಯ ಕಥೆ ಇಷ್ಟು:- ಪರಿಕ್ಷಿದ್ರಾಜನು ಬೇಟೆಯಾಡುವುದಕ್ಕೆ ಹೋಗಿದ್ದಾಗ ಅಲ್ಲಿ ಮೌನದಿಂದ ತಪಸ್ಸು ಮಾಡುತ್ತಿದ್ದ ಶಮೀಕ ಋಷಿಯನ್ನು ತಾನು ಹೊಡೆದ ಜಿಂಕೆ ಎಲ್ಲಿ ಹೋಯಿತು ಎಂದು ಕೇಳಿದನು. ಅವನು ಮಾತನಾಡಲಿಲ್ಲ. ಆ ಸಿಟ್ಟಿನಿಂದಲೂ ಕುಚೇಷ್ಟೆಯಿಂದಲೂ ಒಂದು ಸತ್ತಹಾವನ್ನು ಅವನ ಕೊರಳಿಗೆ ಮಾಲೆ ಹಾಕಿ ಹೊರಟುಹೋದನು. ಶಮೀಕನ ಮಗನಾದ ಶೃಂಗಿಯು ಬಂದು ನೋಡಿ ಪರೀಕ್ಷಿದ್ರಾಜನು ಹಾವು ಕಡಿದು ಸಾಯಲಿ ಎಂದು ಶಾಪಕೊಟ್ಟನು. ಅದರಂತೆ ಪರಿಕ್ಷಿದ್ರಾಜನು ಸಾಯಲು, ಜನಮೇಜಯನು ತನ್ನ ತಂದೆಯನ್ನು ಕಡಿದು ಕೊಂದ ಹಾವಿನ ಜಾತಿಯನ್ನೇ ನಿರ್ಮೂಲ ಮಾಡುತ್ತೇನೆಂದು ಸರ್ಪಯಾಗವನ್ನು ಕೈಕೊಂಡನು. ಅದು ನಡೆಯುತ್ತಿದ್ದಾಗ ವಾಸುಕಿಯೆಂಬ ನಾಗರಾಜನ ತಂಗಿಯ ಮಗನಾದ ಆಸ್ತೀಕನು, ಆ ಯಜ್ಞವನ್ನೂ ಜನಮೇಜಯನನ್ನೂ ಹೊಗಳಿ, ಅವನ ಮೆಚ್ಚಿಗೆಯನ್ನು ಸಂಪಾದಿಸಿ, ಆ ಯಜ್ಞವನ್ನು ನಿಲ್ಲಿಸಬೇಕೆಂದು ಪ್ರಾರ್ಥಿಸಿದನು. ಯಜ್ಞಕಾಲದಲ್ಲಿ ಬ್ರಾಹ್ಮಣನ ಇಷ್ಟಾರ್ಥವನ್ನು ಸಲ್ಲಿಸುವುದು ಧರ್ಮವಾದ್ದರಿಂದ ಜನಮೇಜಯನು ತನ್ನ ಸರ್ಪಯಾಗವನ್ನು ನಿಲ್ಲಿಸಿದನು. ಆಸ್ತೀಕನು ಸಂತೋಷಪಟ್ಟು ಹೊರಟುಹೋದನು.</p>
			<p>ವೈಶಂಪಾಯನನು ಈ ಸರ್ಪಯಾಗ ನಡೆಯುತ್ತಿದ್ದಾಗಲೇ ಮಧ್ಯಮಧ್ಯದಲ್ಲಿ ಅವಕಾಶವಿದ್ದಾಗ ಭಾರತ ಕಥೆಯನ್ನು ಹೇಳಿದ್ದು.</p>
			<p>ಈ ಕಥೆ ಕವಲುಕವಲಾಗಿ ಎತ್ತೆತ್ತಲೋ ಹೋಗಿ ನೆಲೆಗೆ ಬರುವುದರಿಂದ ಇದೇ ಒಂದು ‘ಮಹಾ ಆಖ್ಯಾನವಾಗಿ’ ಪರಿಣಮಿಸಿದೆ. ಹೀಗೆ, ಆಸ್ತೀಕನ ತಂದೆಯಾದ ಜರತ್ಕಾರುವು ತಪಸ್ಸಿನಲ್ಲಿದ್ದುಕೊಂಡು ಮದುವೆಯ ಯೋಚನೆಯನ್ನೇ ಬಿಟ್ಟಿರುತ್ತಾನೆ. ಅವನ ಪಿತೃಗಳಾದ ಯಾಯಾವರ ಋಷಿಗಳು ಜರತ್ಕಾರುವಿನ ಬ್ರಹ್ಮಚರ್ಯದಿಂದ ತಮ್ಮ ಸಂತತಿ ನಿಂತು ಹೋಗುತ್ತದಲ್ಲಾ ಎಂದು ಶೋಕತಪ್ತರಾಗಿ, ಪರಮ ದುಃಸ್ಥಿತಿಯಲ್ಲಿರುತ್ತಾರೆ. ಅವರನ್ನು ಉದ್ಧರಿಸುವುದಕ್ಕಾಗಿ ಜರತ್ಕಾರುವು ಮದುವೆಮಾಡಿಕೊಳ್ಳುವುದಕ್ಕೆ ಮನಸ್ಸು ಮಾಡುತ್ತಾನೆ. ಆದರೆ ಅವನಿಗೆ ಹೇಳಿದಮಾತು ಕೇಳುವ ಹೆಂಡತಿಯಾಗಬೇಕು. ಅವಳ ಹೆಸರೂ ತನ್ನ ಹೆಸರೇ ಆಗಿರಬೇಕು; ತಾನು ದರಿದ್ರನಾಗಿದ್ದರೂ ಅಂಥ ಹೆಣ್ಣನ್ನು ತನಗೆ ಯಾರಾದರೂ ಕರೆದು ಕೊಡಬೇಕು. ಕರ್ಮ ಧರ್ಮ ಸಂಯೋಗದಿಂದ ನಾಗರಾಜನಾದ ವಾಸುಕಿಗೆ ಅಂಥ ತಂಗಿ ಒಬ್ಬಳಿದ್ದಳು. ಅವನು ಅವಳನ್ನು ಜರತ್ಕಾರುವಿಗೆ ಮದುವೆಮಾಡಿಕೊಟ್ಟನು. ಆದರೆ ಅವನು ಹೆಂಡತಿಯೊಡನೆ ಹೆಚ್ಚುದಿನ ಸಂಸಾರ ಮಾಡಲಿಲ್ಲ. ಅವಳು ಗರ್ಭಿಣಿಯಾಗಿದ್ದಾಗ ಮುನಿಸಿಕೊಂಡು ಹೊರಟುಹೋದನು. ಆಮೇಲೆ ಅವಳ ಹೊಟ್ಟೆಯಲ್ಲಿ ಆಸ್ತೀಕನು ಹುಟ್ಟಿ ಸೋದರಮಾವನಾದ ವಾಸುಕಿಯ ಮನೆಯಲ್ಲಿ ಬೆಳೆಯುತ್ತಿದ್ದನು.</p>
			<p>ಅಷ್ಟೊಂದು ಸರ್ಪಗಳು ಬೆಂಕಿಯಲ್ಲಿ ಸುಟ್ಟು ಸತ್ತುಹೋಗಲು ಅವರ ತಾಯಿಯಾದ ಕದ್ರುವಿನ ಶಾಪವೇ ಕಾರಣ. ಈ ಶಾಪಕ್ಕೇನು ಕಾರಣ? ಇದನ್ನು ತಿಳಿಯಲು ಸೃಷ್ಟಿಯ ಆದಿಗೆ ಹೋಗಬೇಕು. ಪ್ರಜಾಪತಿಗೆ ಕದ್ರು ವಿನತೆ ಎಂಬ ಇಬ್ಬರು ಹೆಣ್ಣುಮಕ್ಕಳಿದ್ದರು. ಅವರನ್ನು ಅವನು ಕಶ್ಯಪನಿಗೆ ಕೊಟ್ಟು ಮದುವೆಮಾಡಿದ್ದನು. ಕದ್ರುವಿನ ಹೊಟ್ಟೆಯಲ್ಲಿ ಸರ್ಪಗಳೂ ವಿನತೆಯ ಹೊಟ್ಟೆಯಲ್ಲಿ ಅರುಣ ಗರುಡರೂ ಹುಟ್ಟಿದರು. ಒಂದು ದಿನ ಕದ್ರುವಿಗೂ ವಿನತೆಗೂ ಉಚ್ಚೈಶ್ಶ್ರವಸ್ಸೆಂಬ ಕುದುರೆ ಬೆಳ್ಳಗಿದೆಯೋ ಕಪ್ಪಗಿದೆಯೋ ಎಂದು ವಿವಾದ ಹುಟ್ಟಿ, ಸೋತವರು ಗೆದ್ದವರಿಗೆ ದಾಸರಾಗಬೇಕೆಂದು ನಿರ್ಧರವಾಯಿತು. ವಿನತೆ ಬೆಳ್ಳಗಿದೆಯೆಂದಳು. ಕದ್ರು ಅದರ ಬಾಲ ಕಪ್ಪಗಿದೆಯೆಂದಳು. ಉಚ್ಚೈಶ್ಶ್ರವಸ್ಸಿಗೆ ಬಾಲವೇನೋ ಬೆಳ್ಳಗೆ ಇದ್ದದ್ದು; ಆದ್ದರಿಂದ ವಿನತೆಯೇ ಗೆಲ್ಲಬೇಕಾಗಿತ್ತು; ಆದರೆ ಕದ್ರುವು ತಾನು ದಾಸಿಯಾಗಬೇಕಾಗುತ್ತದಲ್ಲ ಎಂದು ತನ್ನ ಮಕ್ಕಳನ್ನು ಕರೆದು ಆ ಕುದುರೆಯ ಬಾಲವು ಕಪ್ಪಗೆ ಕಾಣುವಂತೆ ಅದಕ್ಕೆ ಮೆತ್ತಿಕೊಳ್ಳಬೇಕೆಂದು ಆಜ್ಞೆಮಾಡಿದಳು. ಅವು ಈ ಮೋಸಕ್ಕೆ ಒಪ್ಪಲಿಲ್ಲ; ಆದ್ದರಿಂದ ಅವಳಿಗೆ ಸಿಟ್ಟುಬಂದು “ಜನಮೇಜಯನು ಮಾಡುವ ಸರ್ಪಯಾಗದಲ್ಲಿ ನೀವೆಲ್ಲಾ ಸುಟ್ಟುಹೋಗಿ” ಎಂದು ಶಪಿಸಿದಳು. ಆ ಶಾಪಕ್ಕೆ ಹೆದರಿ ಕೆಲವು ಕರಿಯ ಹಾವುಗಳು ಕುದುರೆಯ ಬಾಲಕ್ಕೆ ನೇಯ್ದುಕೊಂಡು ಅದನ್ನು ಕಪ್ಪಗೆ ಕಾಣುವಂತೇನೋ ಮಾಡಿದುವು; ಅದರಿಂದ ವಿನತೆಯೂ ಅವಳ ಮಗ ಗರುಡನೂ ದಾಸರಾಗಿ ಕದ್ರು ಹೇಳಿದಂತೆ ಕೇಳಬೇಕಾಯಿತು. ಗರುಡನು ದೇವತೆಗಳೊಡನೆ ಹೋರಾಡಿ ಅಮೃತವನ್ನು ತಂದುಕೊಡಲು ದಾಸ್ಯದಿಂದ ಬಿಡುಗಡೆಯಾಯಿತು; ಅಮೃತವನ್ನು ತಂದಿಟ್ಟದ್ದು ಒಂದೇ; ಅದು ಸರ್ಪಗಳಿಗೆ ಮಾತ್ರ ದೊರೆಯಲಿಲ್ಲ; ಇಂದ್ರನು ಅವಕ್ಕೆ ಮೋಸಮಾಡಿ ಅದನ್ನು ಹೊತ್ತುಕೊಂಡು ಹೋದನು. ಅಮೃತಕಲಶವನ್ನು ಇಟ್ಟಿದ್ದ ದರ್ಭೆಗಳನ್ನು ನೆಕ್ಕಿ ನಾಲಗೆಯನ್ನು ಸೀಳಿಕೊಂಡದ್ದಷ್ಟೇ ಅವಕ್ಕೆ ಫಲವಾಯಿತು.</p>
			<p>ಅಮೃತದ ಪ್ರಸ್ತಾಪ ಬಂದಕೂಡಲೆ ದೇವಾಸುರರು ಕ್ಷೀರ ಸಮುದ್ರವನ್ನು ಕಡೆದು ಅದನ್ನು ಪಡೆದದ್ದು, ವಿಷ ಮುಂತಾದ ವಸ್ತುಗಳು ಮೊದಲೂ ಆಮೇಲೆ ಅಮೃತವೂ ಹುಟ್ಟಲು ಮೋಹಿನೀವೇಷದಿಂದ ವಿಷ್ಣುವು ಅಮೃತವನ್ನು<sup><a epub:type="noteref" href="999-aside.xhtml#id-000d.1-23">*</a></sup> ದೇವತೆಗಳಿಗೇ ಎರೆದದ್ದು ಮುಂತಾದ ಅದ್ಭುತ ಪುರಾಣ ಕಥೆಗಳೆಲ್ಲವೂ ಆಮೂಲಾಗ್ರವಾಗಿ ವಿವರವಾಗಿ ಬರುತ್ತವೆ.</p>
			<p>ಶೃಂಗಿಯೇನೋ ಪರೀಕ್ಷಿತ್ತಿಗೆ ಶಾಪಕೊಟ್ಟನು. ಆದರೆ ಶಮೀಕನಿಗೆ ಅದು ಒಪ್ಪಿಗೆಯಾಗಲಿಲ್ಲ; “ಪರೀಕ್ಷಿತ್ತು ಎಷ್ಟಾದರೂ ರಾಜ; ಅಲ್ಲದೆ ಬ್ರಾಹ್ಮಣನಿಗೆ ಶಮೆಯೂ ಕ್ಷಮೆಯೂ ಭೂಷಣ; ಆದ್ದರಿಂದ ನಾನು ಅವನಿಗೆ ಈ ವಿಷಯವನ್ನು ತಿಳಿಸುತ್ತೇನೆ; ಅವನು ಏನು ರಕ್ಷಣೆ ಮಾಡಿಕೊಳ್ಳುತ್ತಾನೋ ಮಾಡಿಕೊಳ್ಳಲಿ!” ಎಂದು ಗೌರಮುಖನೆಂಬ ತನ್ನ ಶಿಷ್ಯನ ಮೂಲಕ ಪರೀಕ್ಷಿತ್ತಿಗೆ ವರ್ತಮಾನಕೊಟ್ಟನು. ಶಾಪದ ಪ್ರಕಾರ ಪರೀಕ್ಷಿತ್ತನ್ನು ಏಳು ದಿನಗಳೊಳಗಾಗಿ ತಕ್ಷಕನು ಕಡಿದು ಸಾಯಿಸಬೇಕಾಗಿತ್ತು. ಆದ್ದರಿಂದ ಪರೀಕ್ಷಿತ್ತು ಒಂದೇ ಕಂಬವುಳ್ಳ ಒಂದು ಮಂದಿರದಲ್ಲಿ ಸೇರಿಕೊಂಡು ಅದಕ್ಕೆ ಬೇಕಾದಷ್ಟು ರಕ್ಷಣೆಯನ್ನು ಕಲ್ಪಿಸಿಕೊಂಡನು. ಹತ್ತಿರ ವೈದ್ಯರನ್ನೂ ಮಂತ್ರಸಿದ್ಧರನ್ನೂ ಇಟ್ಟುಕೊಂಡನು. ರಾಜಕಾರ್ಯವೆಲ್ಲವೂ ಅಲ್ಲಿಂದಲೇ ನಡೆಯುತ್ತಿತ್ತು. ಆರು ದಿನ ಕಳೆಯಿತು. ಏಳನೆಯ ದಿನ ಕಾಶ್ಯಪನೆಂಬ ಮಂತ್ರವಾದಿಯು ಈ ವರ್ತಮಾನವನ್ನು ಕೇಳಿ ಪರೀಕ್ಷಿತ್ತಿಗೆ ಹಾವು ಕಡಿದಾಗ ಅದರ ವಿಷವನ್ನು ಇಳಿಸಿ ಅವನಿಂದ ಹಣ ಪಡೆಯಬೇಕೆಂದು ಹಸ್ತಿನಾಪುರದ ಕಡೆಗೆ ಬರುತ್ತಿದ್ದನು. ತಕ್ಷಕನೂ ಅಲ್ಲಿಗೇ ಬರುತ್ತ, ಕಾಶ್ಯಪನನ್ನು ಕಂಡು ಅವನು ಯಾರು ಏನು ಎಂದು ಕೇಳಿ ತಿಳಿದುಕೊಂಡು, ಅಲ್ಲಿದ್ದ ಒಂದು ಆಲದ ಮರವನ್ನು ಕಚ್ಚಲು ಅದು ಉರಿದು ಬೂದಿಯಾಯಿತು; ಕಾಶ್ಯಪನು ತನ್ನ ಮಂತ್ರಶಕ್ತಿಯಿಂದ ಅದನ್ನು ಮತ್ತೆ ಎಬ್ಬಿಸಿದನು. ಇಂಥವನು ಬಂದರೆ ತನ್ನ ಕೆಲಸವಾಗುವುದಿಲ್ಲವೆಂದು ಹೆದರಿ ತಕ್ಷಕನು ಅವನಿಗೆ ಬೇಕಾದಷ್ಟು ಹಣಕೊಟ್ಟು ಹಾಗಿಂದಹಾಗೆಯೇ ಹಿಂತಿರುಗಿ ಹೋಗುವಂತೆ ಮಾಡಿದನು. ಅವನೂ ಪರೀಕ್ಷಿತ್ತಿಗೆ ಆಯುಸ್ಸು ಮುಗಿದಿತ್ತೆಂದು ಗ್ರಹಿಸಿ ಹೊರಟುಹೋದನು. ತಕ್ಷಕನು ಬಂದು ನೋಡಲು, ಪರೀಕ್ಷಿತ್ತು ಇದ್ದ ಸ್ಥಳಕ್ಕೆ ಬಲವಾದ ಕಾವಲಿತ್ತು. ಆದ್ದರಿಂದ ಕೆಲವು ಸರ್ಪಗಳನ್ನು ಕರೆದು ಅವರು ತಾಪಸರ ವೇಷದಿಂದ ಫಲಪುಷ್ಪಗಳನ್ನು ತೆಗೆದುಕೊಂಡು ಹೋಗಿ ಆ ರಾಜನಿಗೆ ಕೊಡುವಂತೆ ಹೇಳಿದನು. ತಾಪಸರಾದ್ದರಿಂದ ಅವರಿಗೆ ಒಳಕ್ಕೆ ಹೋಗಲು ಅಡ್ಡಿ ಇರಲಿಲ್ಲ. ರಾಜನು ಅವರು ತಂದ ಹಣ್ಣು ಹಂಪಲನ್ನು ಸುತ್ತ ಇದ್ದವರಿಗೆ ಕೊಟ್ಟು ತಾನೂ ಒಂದನ್ನು ತಿನ್ನಲು ತೆಗೆದುಕೊಂಡನು. ಆ ಹಣ್ಣಿನಲ್ಲಿಯೇ ತಕ್ಷಕನು ಒಂದು ಕ್ರಿಮಿಯ ರೂಪವಾಗಿ ಸೇರಿಕೊಂಡಿದ್ದನು. ಕಪ್ಪು ಕಣ್ಣಿನ ಆ ಕೆಂಪು ಕ್ರಿಮಿಯನ್ನು ಕೈಯಲ್ಲಿ ತೆಗೆದುಕೊಂಡು ಹತ್ತಿರದಲ್ಲಿದ್ದ ಮಂತ್ರಿಗಳನ್ನು ಕುರಿತು ಅವನು “ಸೂರ್ಯನು ಮುಳುಗುತ್ತಿದ್ದಾನೆ; ಇನ್ನೇನು ನನಗೆ ವಿಷದ ಭಯವಿಲ್ಲ. ಈ ಕ್ರಿಮಿ ತಕ್ಷಕನೆಂಬ ಹೆಸರಿನಿಂದ ಕಚ್ಚಿದರೆ ಕಚ್ಚಲಿ; ಆ ಮುನಿಯ ಮಾತು ನಿಜವಾಗಲಿ; ಅದಕ್ಕೆ ಪರಿಹಾರಮಾಡಿಕೊಳ್ಳೋಣ!” ಎಂದು ಅಪಹಾಸ್ಯ ಮಾಡುತ್ತ ಅದನ್ನು ತನ್ನ ಕತ್ತಿನ ಮೇಲೆ ಹತ್ತಿಸಿಕೊಂಡನು. ಅದು ತಕ್ಷಕನಾಗಿ ಅವನ ಮೈಕೈಗೆಲ್ಲಾ ಸುತ್ತಿಕೊಂಡು ಕಡಿದುಬಿಡಲು, ವಿಷದ ಜ್ವಾಲೆಯಿಂದ ಅವನು ಸತ್ತುಹೋದನು. ಅವನಿದ್ದ ಮಂದಿರವೂ ಉರಿದುಹೋಯಿತು. ಪರಿವಾರವೆಲ್ಲವೂ ಓಡಿಹೋಯಿತು.</p>
			<p>ಮಂತ್ರಿಗಳು ಅವನ ಉತ್ತರಕ್ರಿಯೆಗೆ ಏರ್ಪಡಿಸಿ, ಮಗುವಾಗಿದ್ದ ಜನಮೇಜಯನನ್ನು ರಾಜನಾಗಿ ಮಾಡಿದರು. ಅವನು ದೊಡ್ಡವನಾದಮೇಲೆ ಒಂದು ದಿನ, ಹಿಂದೆ ಹೇಳಿದಂತೆ ಉತ್ತಂಕನು ಅವನನ್ನು ಸರ್ಪಯಾಗ ಮಾಡುವಂತೆ ಉತ್ತೇಜನಗೊಳಿಸಿದನು. ಜನಮೇಜಯನು ತನ್ನ ತಂದೆಯ ವೃತ್ತಾಂತವೇನೆಂದು ಮಂತ್ರಿಗಳನ್ನು ಕೇಳಲು ಅವರು ವಿವರವಾಗಿ ಹೇಳಿದರು. ಅದನ್ನು ಕೇಳಿ ಜನಮೇಜಯನಿಗೆ ತುಂಬ ದುಃಖವಾಯಿತು. ಕಣ್ಣೀರು ಸುರಿಸುತ್ತ “ಆ ತಕ್ಷಕನ ಉದ್ದೇಶವು ನನ್ನ ತಂದೆಯನ್ನು ಕೊಲ್ಲಬೇಕೆಂಬುದೇ ಆಗಿತ್ತು; ಶೃಂಗಿಯ ಶಾಪವನ್ನು ನಡೆಸಬೇಕೆಂಬುದೇ ಆಗಿದ್ದರೆ ಅವನು ಕಚ್ಚಿ ಹೋಗಬಹುದಾಗಿತ್ತು. ಕಾಶ್ಯಪನು ಬದುಕಿಸುತ್ತಿದ್ದನು; ಆದರೆ ಹಾಗೆ ಮಾಡಲಿಲ್ಲ; ಕಾಶ್ಯಪನ ಬುದ್ಧಿಯನ್ನು ತಿರುಗಿಸಿ ಅವನನ್ನು ಕಳುಹಿಸಿಬಿಟ್ಟು ಬಂದು ನನ್ನ ತಂದೆಯನ್ನು ಕಚ್ಚಿದನು; ಆದ್ದರಿಂದ ಸರ್ಪಯಾಗ ಮಾಡತಕ್ಕದ್ದೇ ಸರಿ; ಅದರಿಂದ ಉತ್ತಂಕನಿಗೂ ನನಗೂ ಪ್ರಿಯವಾಗುತ್ತದೆ. ಅದಕ್ಕೆ ತಕ್ಕ ಸಿದ್ಧತೆಗಳನ್ನು ಮಾಡಿಸಿ!” ಎಂದನು.<sup><a epub:type="noteref" href="999-aside.xhtml#id-000d.1-24">*</a></sup> </p>
			<p>ಸಿದ್ಧತೆಗಳು ಮುಗಿದವು; ಯಜ್ಞ ಆರಂಭವಾಯಿತು; ಬಣ್ಣ ಬಣ್ಣದ, ಬಗೆಬಗೆಯ ಚಿಕ್ಕ ದೊಡ್ಡ ಹಾವುಗಳು ಬೆಂಕಿಯಲ್ಲಿ ಬಂದು ಬೀಳಲು ಮೊದಲಾಯಿತು. ವಾಸುಕಿಗೂ ಅವನ ಪರಿವಾರಕ್ಕೂ ಬಿಸಿ ತಟ್ಟಲು ಅವನು ತನ್ನ ತಂಗಿಯಾದ ಜರತ್ಕಾರುವನ್ನು ಕರೆದು, ನಿನ್ನ ಮಗ ಆಸ್ತೀಕನನ್ನು ಕಳುಹಿಸಿ ಸರ್ಪ ಯಾಗವನ್ನು ನಿಲ್ಲಿಸುವಂತೆ ಮಾಡು; ಈ ವಿಪತ್ತಿನಿಂದ ಪಾರುಮಾಡುವುದಕ್ಕಾಗಿಯೇ ಅವನು ಹುಟ್ಟಿರುವುದು! “ಎಂದನು. ಆಸ್ತೀಕನು ವಾಸುಕಿಗೆ ಧೈರ್ಯ ಹೇಳಿ ಯಜ್ಞಶಾಲೆಗೆ ಬರಲು, ದ್ವಾರಪಾಲಕರು ಅವನನ್ನು ಒಳಕ್ಕೆ ಬಿಡಲಿಲ್ಲ; ಆಗ ಅವನು ಬಾಗಿಲಲ್ಲೇ ಆ ಯಜ್ಞವನ್ನೂ ಅದರ ಕರ್ತನನ್ನೂ ಋತ್ವಿಜರನ್ನೂ ಹೊಗಳಲು, ಜನಮೇಜಯನಿಗೆ ಸಂತೋಷವಾಗಿ” ಇದಾರೋ ವಯಸ್ಸಿನಲ್ಲಿ ಚಿಕ್ಕವನಾಗಿದ್ದರೂ ತುಂಬ ಬುದ್ಧಿವಂತನಾಗಿ ಕಾಣುತ್ತಾನೆ. ಒಳಕ್ಕೆ ಬಿಡಿ “ಎಂದು ಹೇಳಿ ಅವನನ್ನು ಬರಮಾಡಿಕೊಂಡು” ನಿನಗೇನು ಬೇಕು ಕೇಳು ಕೊಡುತ್ತೇನೆ" ಎಂದನು.</p>
			<p>ಈ ಮಧ್ಯೆ ಎಲ್ಲ ಹಾವುಗಳು ಬಂದರೂ ತಕ್ಷಕನು ಮಾತ್ರ ಬರಲಿಲ್ಲ. ಜನಮೇಜಯನಿಗೆ ಮುಖ್ಯವಾಗಿ ವೈರವಿದ್ದದ್ದು ತಕ್ಷಕನ ಮೇಲೆಯೇ. ಆದ್ದರಿಂದ ಅವನನ್ನು ಎಳೆದು ತಂದು ಬೆಂಕಿಯಲ್ಲಿ ಬೀಳಿಸಬೇಕೆಂದು ಅವನ ಋತ್ವಿಜರನ್ನು ನಿರ್ಬಂಧಪಡಿಸುತ್ತಿದ್ದನು. ತಕ್ಷಕನಿಗೆ ತನ್ನ ವಿಪತ್ತು ತಿಳಿದು ಅವನು ಇಂದ್ರನಲ್ಲಿ ಮರೆಹೊಕ್ಕಿದ್ದನು. ಇದನ್ನು ತಿಳಿದ ಋತ್ವಿಜರು ‘ಸೇಂದ್ರಾಯ ತಕ್ಷಕಾಯ ಸ್ವಾಹಾ!’ ಎಂದು ಹೋಮ ಮಾಡಿದರು. ಇಂದ್ರನೂ ತಕ್ಷಕನೂ ಇಬ್ಬರೂ ಬರಬೇಕಾಯಿತು. ಆದ್ದರಿಂದ ಇಂದ್ರನು ತಕ್ಷಕನನ್ನು ನಡು ಆಕಾಶದಲ್ಲಿ ಬಿಟ್ಟುಹೋಗಿ ತನ್ನ ಕ್ಷೇಮವನ್ನು ತಾನು ನೋಡಿಕೊಂಡನು. ಆ ಸಮಯಕ್ಕೆ ಸರಿಯಾಗಿ ಆಸ್ತೀಕನು “ಮಹಾರಾಜ! ಈ ಯಜ್ಞ ಇಷ್ಟಕ್ಕೇ ನಿಲ್ಲಲಿ! ಇದೇ ನನಗೆ ಬೇಕಾದ ಇಷ್ಟಾರ್ಥ! ಯಾವ ಬೆಳ್ಳಿ ಬಂಗಾರವೂ ನನಗೆ ಬೇಕಿಲ್ಲ!” ಎಂದನು. ಜನಮೇಜಯನು ತನ್ನ ಮಾತಿಗೆ ಕಟ್ಟುಬಿದ್ದು, ಯಜ್ಞನಿಯಮವನ್ನು ಅನುಸರಿಸಿಯೂ ಅವನ ಕೋರಿಕೆಯನ್ನು ನಡೆಸಿಕೊಡಬೇಕಾಯಿತು; ಸರ್ಪಯಾಗ ನಿಂತಿತು; ತಕ್ಷಕ ಬದುಕಿಕೊಂಡನು; ಆಸ್ತೀಕನಿಗೆ ಸಂತೋಷವಾಯಿತು.</p>
			<p>ಶೌನಕನಿಗೂ ಈ ಕಥೆಯನ್ನು ಕೇಳಿ ಸಂತೋಷವಾಯಿತು; “ಭೃಗುವಂಶ ಮೊದಲುಮಾಡಿಕೊಂಡು ನೀನು ಹೇಳಿದ್ದನ್ನೆಲ್ಲಾ ಹೇಳಿ ಆಯಿತು. ಇನ್ನು ಆ ಸರ್ಪಯಾಗಕಾಲದಲ್ಲಿ ವ್ಯಾಸನೂ ಇತರ ಸದಸ್ಯರೂ ಹೇಳಿದ ಚಿತ್ರವಿಚಿತ್ರವಾದ ಕಥೆಗಳನ್ನೆಲ್ಲಾ ಹೇಳು” ಎಂದು ಸೂತನನ್ನು ಕೇಳಿದನು. ಸೂತನು “ಮಿಕ್ಕ ಬ್ರಾಹ್ಮಣರು ವೇದದಲ್ಲಿ ಬರುವ ಕಥೆಗಳನ್ನು ಹೇಳುತ್ತಿದ್ದರು; ವ್ಯಾಸನು ನಿತ್ಯವೂ ಭಾರತವನ್ನು ಹೇಳಿದನು” ಎಂದನು. ಶೌನಕನು “ಹಾಗಾದರೆ ವ್ಯಾಸನು ಹೇಳಿದ ಭಾರತ ಕಥೆಯನ್ನೇ ಹೇಳು!” ಎಂದನು. ಸೂತನು “ಸರಿ! ಕೃಷ್ಣದ್ವೈಪಾಯನಸಮ್ಮತವಾದ ಆ ದೊಡ್ಡ ಮಹಾಭಾರತ ಕಥೆಯನ್ನೇ ಹೇಳುತ್ತೇನೆ ಕೇಳಿ. ನನಗೂ ಆ ಕಥೆಯನ್ನೇ ಹೇಳುವುದಕ್ಕೆ ಸಂತೋಷ!” ಎಂದು ಭಾರತವನ್ನು ಮೊದಲುಮಾಡಿದನು.</p>
			<p>ಇಲ್ಲಿಗೆ ೫೩ನೆಯ ಅಧ್ಯಾಯವೂ ಆಸ್ತೀಕಪರ್ವವೂ ಮುಗಿಯುತ್ತವೆ.</p>
			<p class="text-center"><strong>ಆಧ್ಯಾಯ ೫೪-೬೧ : ಆದಿವಂಶಾವತರಣಪರ್ವ</strong></p>
			<p>೫೪ನೆಯ ಅಧ್ಯಾಯದಿಂದ ೬೧ನೆಯ ಅಧ್ಯಾಯ ಪೂರ್ತಿ ಇರುವುದು ಆದಿವಂಶಾವತರ (ಉಪ)ಪರ್ವ. ಇದರ ಮೊದಲ, ಎಂದರೆ ೫೪ನೆಯ, ಅಧ್ಯಾಯದಲ್ಲಿ ವ್ಯಾಸನು ಜನಮೇಜಯನ ಸರ್ಪಯಾಗಕ್ಕೆ ಬರುತ್ತಾನೆ. ಜನಮೇಜಯನು ಅವನನ್ನು ಪೂಜಿಸಿ “ಕೌರವ ಪಾಂಡವರನ್ನು ನೀನು ಕಣ್ಣಾರೆ ಕಂಡವನು; ಅವರವರಲ್ಲಿ ಒಡಕು ಹುಟ್ಟಿ ಯುದ್ದವಾಗಿ ಪ್ರಾಣನಷ್ಟವಾದ ವೃತ್ತಾಂತವನ್ನು ತಿಳಿಸು” ಎಂದು ಕೇಳುತ್ತಾನೆ. ವ್ಯಾಸನು ಹತ್ತಿರ ಕುಳಿತಿದ್ದ ತನ್ನ ಶಿಷ್ಯ ವೈಶಂಪಾಯನನಿಗೆ” ಕೌರವ ಪಾಂಡವರಲ್ಲಿ ಹೇಗೆ ಒಡಕು ಉಂಟಾಯಿತು? ಎಂಬುದನ್ನು ನನ್ನಿಂದ ನೀನು ಕೇಳಿದ್ದೀಯಲ್ಲಾ ಅದನ್ನು ಇವನಿಗೆ ಹೇಳು" ಎಂದು ಆಜ್ಞಾಪಿಸುತ್ತಾನೆ. ಅದರಂತೆ ವೈಶಂಪಾಯನನು ಆ ರಾಜನಿಗೂ ಅಲ್ಲಿ ಸೇರಿದ್ದ ಕ್ಷತ್ರಿಯರಾಜರಿಗೂ ಕೌರವ ಪಾಂಡವರಲ್ಲಿ ಒಡಕು ಉಂಟಾಗಿ ರಾಜ್ಯ ಹೋದ ಈ ಪುರಾತನ ಇತಿಹಾಸವನ್ನು ಹೇಳಿದನು- ಎಂದು ಆಧ್ಯಾಯ ಮುಗಿಯುತ್ತದೆ.</p>
			<p>೫೫ನೆಯ ಅಧ್ಯಾಯದಲ್ಲಿಯೇ ಮೊಟ್ಟಮೊದಲು ವೈಶಂಪಾಯನನ ಮಾತು ಕಂಡುಬರುವುದು. (ಮೊದಲನೆಯ ಅಧ್ಯಾಯದ ಎಂಟನೆಯ ಶ್ಲೋಕದಿಂದ ಇಲ್ಲಿಯವರೆಗಿನ ಮಾತೆಲ್ಲ ಸೂತಪೌರಾಣಿಕನದೇ) ವೈಶಂಪಾಯನನು ತನ್ನ ಕಥೆಯನ್ನು</p>
			<p class="verse">
				ಗುರವೇ ಪ್ರಾಙ್ನಮಸ್ಕೃತ್ಯ ಮನೋಬುದ್ಧಿ ಸಮಾಧಿಭಿಃ ।<br />
				ಸಂಪೂಜ್ಯ ಚ ದ್ವಿಜಾನ್​ ಸರ್ವಾನ್​ ತಥಾನ್ಯಾನ್​ ವಿದುಷೋ ಜನಾನ್​ <span class="verse-num">॥ ೧ ॥</span>
			</p>
			<p class="verse">
				ಮಹರ್ಷೇಃ ಸರ್ವಲೋಕೇಷು ವಿಶ್ರುತಸ್ಯಾಸ್ಯ ಧೀಮತಃ ।<br />
				ಪ್ರವಕ್ಷ್ಯಾಮಿ ಮತಂ ಕೃತ್ಸ್ನಂ ವ್ಯಾಸಸ್ಯಾಮಿತತೇಜಸಃ <span class="verse-num">॥ ೨ ॥</span><sup><a epub:type="noteref" href="999-aside.xhtml#id-000d.1-25">*</a></sup>
			</p>
			<p>ಎಂಬ ಮಂಗಳ ಶ್ಲೋಕಗಳಿಂದ ಆರಂಭಮಾಡಿ ಭಾರತ ಕಥೆಯನ್ನು ಸಂಗ್ರಹವಾಗಿ ಹೇಳುತ್ತಾನೆ. ಇದು ಪಾಂಡುವಿನ ಮರಣದಿಂದ ಮೊದಲಾಗಿ (ಶ್ಲೋಕ ೬) ಪಾಂಡವರು ಯುದ್ಧಮಾಡಿ ಗೆದ್ದು, ತಾವು ಕಳೆದುಕೊಂಡಿದ್ದ ರಾಜ್ಯವನ್ನು ಪಡೆದವರೆಗೆ ಹೋಗುತ್ತದೆ. ಅಲ್ಲಿಗೆ ಆ ಅಧ್ಯಾಯ ಮುಗಿಯುತ್ತದೆ.</p>
			<p>ಮೇಲಿನ ಸಂಗ್ರಹ ಕಥೆಯನ್ನು ಕೇಳಿದ ಜನಮೇಜಯನಿಗೆ (೧) ಧರ್ಮಾಜ್ಞರಾದ ಪಾಂಡವರು ಕೊಲ್ಲಬಾರದವರನ್ನು ಕೊಂದೂ ಹೇಗೆ ಎಲ್ಲರ ಹೊಗಳಿಕೆಗೂ ಪಾತ್ರರಾಗಿದ್ದಾರೆ? (೨) ಸಮರ್ಥರಾಗಿದ್ದರೂ, ತಮಗೆ ದುರಾತ್ಮರು ಕೊಟ್ಟ ಕಾಟವನ್ನು ಅವರು ಏಕೆ ತಾಳ್ಮೆಯಿಂದ ಸಹಿಸಿಕೊಂಡಿದ್ದರು?(೩) ಹತ್ತುಸಾವಿರ ಆನೆಯ ಬಲವಿದ್ದ ಭೀಮನು ಹೇಗೆ ಕೋಪವನ್ನು ತಡೆದುಕೊಂಡಿದ್ದ?(೪)ದುರಾತ್ಮರಾದ ಕೌರವರು ದ್ರೌಪದಿಯನ್ನು ಅಷ್ಟು ಹಿಂಸೆಗೊಳಿಸಿದರೂ ಅವಳು ಅವರನ್ನೇಕೆ ತನ್ನ ಘೋರದೃಷ್ಟಿಯಿಂದ ಸುಟ್ಟುಬಿಡಲಿಲ್ಲ -ಎಂದು ಮುಂತಾದ ಅಂಶಗಳಲ್ಲಿ ಕುತೂಹಲ ಉಂಟಾಗಿ ಅವನು ಕಥೆಯನ್ನು ವಿಸ್ತಾರವಾಗಿ ಕೇಳಲು ಅಪೇಕ್ಷಿಸುತ್ತಾನೆ. ವೈಶಂಪಾಯನನು ಆಗಲೆಂದು ಒಪ್ಪಿ ವ್ಯಾಸನು ಹೇಳಿದ ವಿಸ್ತೃತ ಕಥೆಯನ್ನು ೫೬ನೆಯ ಅಧ್ಯಾಯದಲ್ಲಿ ಆರಂಭಿಸುತ್ತಾನೆ.</p>
			<p>೫೬ನೆಯ ಅಧ್ಯಾಯ ಪೀಠಿಕಾರೂಪವಾದದ್ದು. ಅದರಿಂದ ಮುಂದಿನ ಅಂಶಗಳು ತಿಳಿದುಬರುತ್ತವೆ:- ವ್ಯಾಸನು ಒಂದು ಲಕ್ಷ ಶ್ಲೋಕಗಳಲ್ಲಿ ಇದನ್ನು ಹೇಳಿದನು. ಇದು ವೇದಕ್ಕೆ ಸಮವಾದದ್ದು; ಅಷ್ಟೇ ಪವಿತ್ರವಾದದ್ದು; ಋಷಿಗಳು ಹೊಗಳಿರುವ ಹಳೆಯ ಕಥೆ; ಈ ಮಹಾಪುಣ್ಯಕರವಾದ ಇತಿಹಾಸಗಳೂ ಧರ್ಮಾರ್ಥಗಳೂ ಪರಿನಿಷ್ಠಿತವಾದ ಬುದ್ಧಿಯೂ ಉಪದೇಶಮಾಡಲ್ಪಟ್ಟಿವೆ. ವಿದ್ವಾಂಸನಾದವನು ಇದನ್ನು ಉದಾತ್ತರೂ ದಾನಶೀಲರೂ ಸತ್ಯಶೀಲರೂ ಆಸ್ತಿಕರೂ ಆದವರಿಗೆ ಹೇಳಿದರೆ ಸಾರ್ಥಕವಾಗುತ್ತದೆ. ಈ ಇತಿಹಾಸಕ್ಕೆ ‘ಜಯ’<sup><a epub:type="noteref" href="999-aside.xhtml#id-000d.1-26">*</a></sup> ವೆಂದು ಹೆಸರು. ಇದು ಅರ್ಥಶಾಸ್ತ್ರ, ಧರ್ಮಶಾಸ್ತ್ರ, ಮೋಕ್ಷಶಾಸ್ತ್ರ ಈ ಮೂರೂ ಆಗಿದೆ. ಮಹಾಸಮುದ್ರದಂತೆಯೂ ಹಿಮವತ್ಪರ್ವತದಂತೆಯೂ ರತ್ನಗಳಿಗೆ ನಿಧಿಯಾಗಿದೆ. ಭಾರತದ ಮಹಾಜನ್ಮವೇ ಮಹಾಭಾರತ.<sup><a epub:type="noteref" href="999-aside.xhtml#id-000d.1-27">*</a></sup> ಕೃಷ್ಣ ದ್ವೈಪಾಯನನು ಮೂರು ವರ್ಷ ಸದಾ ಉದ್ಯೋಗಶೀಲನಾಗಿ ಈ ಮಹಾಭಾರತಾಖ್ಯಾನವನ್ನು ರಚಿಸಿದನು. ಧರ್ಮಾರ್ಥಕಾಮಮೋಕ್ಷಸಂಬಂಧವಾಗಿ ಇಲ್ಲಿರುವುದೇ ಮಿಕ್ಕೆಡೆಗಳಲ್ಲಿಯೂ ಇರುವುದು; ಇಲ್ಲಿ ಇಲ್ಲದಿರುವುದು ಮತ್ತೆಲ್ಲಿಯೂ ಇಲ್ಲ.</p>
			<p>೫೭ನೆಯ ಅಧ್ಯಾಯವು ಉಪರಿಚರ ರಾಜನ ವೃತ್ತಾಂತದಿಂದ ಮೊದಲಾಗುತ್ತದೆ. ಭಾರತಕ್ಕೆ ಇದೇ ಆರಂಭವೆಂದು ಕೆಲವರ ಅಭಿಪ್ರಾಯವಿದ್ದಂತೆ ಕಾಣುತ್ತದೆ.<sup><a epub:type="noteref" href="999-aside.xhtml#id-000d.1-28">*</a></sup> ಏಕೆಂದರೆ ಕೌರವ ಪಾಂಡವರಿಗೆ ಮೂಲಪುರುಷನಾದ ವ್ಯಾಸನ ತಾಯಿ ಉಪರಿಚರನ ಮಗಳು.<sup><a epub:type="noteref" href="999-aside.xhtml#id-000d.1-29">*</a></sup> ಅವಳು ಹೇಗೆ ಬೆಸ್ತರ ಮಗಳಾದಳು, ಅವಳಲ್ಲಿ ಪರಾಶರನಿಂದ ವ್ಯಾಸನು ಹೇಗೆ ಹುಟ್ಟಿದನು, ಎಂಬುದನ್ನು ವಿವರಿಸುವುದಕ್ಕೆ ಮತ್ತು ಸಮರ್ಥಿಸುವುದಕ್ಕೆ ವಿಚಿತ್ರವಾದ ಕಥೆಗಳನ್ನು ಹೇಳಿದೆ.</p>
			<p>ಅಲ್ಲಿಂದ ಮುಂದಕ್ಕೆ ೬೧ನೆಯ ಅಧ್ಯಾಯದ ಕೊನೆಯವರೆಗೂ ನಾನಾ ದೇವದಾನವ ಗಂಧರ್ವಾದಿಗಳ ಅಂಶದಿಂದ ಮಹಾಭಾರತದ ಸ್ತ್ರೀಪುರುಷ ವ್ಯಕ್ತಿಗಳು ಭೂಭಾರ ಹರಣಾರ್ಥವಾಗಿ ಹುಟ್ಟಿಬಂದರೆಂಬುದನ್ನು ತಿಳಿಸಿದೆ. ಇದನ್ನು ವೈಶಂಪಾಯನನು ಮೊದಲು ಸೂಕ್ಷ್ಮವಾಗಿ ಹೇಳುತ್ತಾನೆ. ಅದರಿಂದ ಜನಮೇಜಯನಿಗೆ ತೃಪ್ತಿಯಾಗದೆ ಆ ವೃತ್ತಾಂತವನ್ನು ಮೊದಲಿಂದ ಪೂರ್ತಿಯಾಗಿ ಕೇಳಬೇಕೆನ್ನುತ್ತಾನೆ. ವೈಶಂಪಾಯನನು ಆಗಲೆಂದು, ಬ್ರಹನಿಂದ ಆರಂಭಿಸುತ್ತಾನೆ. ಬ್ರಹ್ಮನಿಗೆ ಮರೀಚಿ, ಅತ್ರಿ, ಅಂಗೀರಸ, ಪುಲಸ್ತ್ಯ, ಪುಲಹ, ಕ್ರತು ಎಂದು ಆರು ಜನ ಮಾನಸ ಪುತ್ರರು; ಇತ್ಯಾದಿ. ಅನಂತರ ಯಾವಯಾವ ದೇವದಾನವರು, ತಮ್ಮ ಅಂಶದಿಂದ, ಯಾರು ಯಾರಾಗಿ ಭೂಮಿಯಲ್ಲಿ ಹುಟ್ಟಿದರು ಎಂಬುದನ್ನು ತಿಳಿಸುತ್ತಾನೆ.(ಸಾಧಾರಣವಾಗಿ ಒಳ್ಳೆಯವರೆಲ್ಲಾ ದೇವತೆಗಳ ಅಂಶ; ಕೆಟ್ಟವರೆಲ್ಲಾ ರಾಕ್ಷಸರ ಅಂಶ). ಆಗ ಅದು ಸಾಕಾಗಿ ಜನಮೇಜಯನು “ಇನ್ನು ಕುರುವಂಶದ ವಿವರವನ್ನು ಮೊದಲಿಂದ ಹೇಳು” ಎಂದು ಕೇಳುತ್ತಾನೆ. ಅವನು ಅದನ್ನು ದುಷ್ಯಂತನಿಂದ ಮೊದಲುಮಾಡುತ್ತಾನೆ. ದುಷ್ಯಂತನು ಕುರುವಿಗಿಂತ ಒಂಬತ್ತು ತಲೆ ಹಿಂದಿನವನು. ಧೃತರಾಷ್ಟ್ರ ಪಾಂಡುಗಳು ಕುರುವಿನಿಂದ ಒಂಬತ್ತು ತಲೆ ಮುಂದಿನವರು. ಮುಂದೆ ಈ ವಂಶಪಂಕ್ತಿ ಇನ್ನೂ ಹಿಂದಕ್ಕೂ ಮುಂದಕ್ಕೂ ಹೋಗಿ ಸುಮಾರು ೪೮ ತಲೆಮಾರುಗಳ ವಿವರವನ್ನು ತಿಳಿಸುತ್ತದೆ.(ಅಧ್ಯಾಯ ೯೦. ಪುಟ ೨೬ನ್ನು ನೋಡಿ)</p>
			<p class="text-center"><strong>ಅಧಾಯ ೬೨-೮೮<br />ಶಕುಂತಲೆಯ ಉಪಾಖ್ಯಾನ, ವಂಶಾನುಕ್ರಮ, ಯಯಾತಿಯ ಉಪಾಖ್ಯಾನ</strong></p>
			<p>ಇಲ್ಲಿ, ಕೇಳುವುದಕ್ಕೆ ಚೆನ್ನಾಗಿರುವ ದೊಡ್ಡ ಕಥೆಗಳನ್ನು ಹೇಳಬಹುದೆಂದೋ, ಪ್ರಸಿದ್ಧರಾಜರೆಂದೋ, ವೈಶಂಪಾಯನನು ದುಷ್ಯಂತ-ಭರತ, ಯಯಾತಿ-ಪೂರು ಇವರನ್ನು ಆರಿಸಿಕೊಂಡಿದ್ದಾನೆ.<sup><a epub:type="noteref" href="999-aside.xhtml#id-000d.1-30">*</a></sup> ಯಯಾತಿಯು ದುಷ್ಯಂತನಿಗೆ ಸುಮಾರು ೧೮ ತಲೆ ಹಿಂದಿನವನು. ಆದರೂ ದುಷ್ಯಂತನ ಕಥೆ ಮೊದಲೂ(ಅಧ್ಯಾ.೬೨-೬೯) ಯಯಾತಿಯ ಕಥೆ ಆಮೇಲೂ ಬರುತ್ತದೆ. (ಅಧ್ಯಾ.೭೧-೮೮)<sup><a epub:type="noteref" href="999-aside.xhtml#id-000d.1-31">*</a></sup> ಯಯಾತಿಯ ಕಥೆ ಮೊದಲಾಗುವುದಕ್ಕೆ ಮುಂಚೆ ಒಂದು ಅಧ್ಯಾಯದಲ್ಲಿ (೭೦) ದಕ್ಷ ಪ್ರಜಾಪತಿಯಿಂದ ಯಯಾತಿಯವರೆಗಿನ ವಂಶಾನುಕ್ರಮವು ಬರುತ್ತದೆ.</p>
			<p class="text-center"><strong>ಅಧ್ಯಾಯ ೮೯ - ಪೌರವವಂಶ</strong></p>
			<p>ಎಂಬತ್ತೊಂಬತ್ತನೆಯ ಅಧ್ಯಾಯವು ಪೂರುವಿನಿಂದ ಮೊದಲುಮಾಡಿಕೊಂಡು ಶಂತನುವಿನವರೆಗೆ ಪೌರವವಂಶದ ಬೆಳವಣಿಗೆಯನ್ನು ತಿಳಿಸುತ್ತದೆ.</p>
			<p class="text-center"><strong>ಅಧ್ಯಾಯ ೯೦- ಬ್ರಹ್ಮನಿಂದ ಅಶ್ವಮೇಧದತ್ತನವರೆಗೆ ವಂಶಾನುಕ್ರಮ</strong></p>
			<p>ತೊಂಬತ್ತನೆಯ ಅಧ್ಯಾಯದಲ್ಲಿ ಈ ವಂಶಪಟ್ಟಿಕೆ ಹಿಂದಕ್ಕೂ ಮುಂದಕ್ಕೂ ಬೆಳೆದು, ದಕ್ಷಬ್ರಹ್ಮನಿಂದ ಹಿಡಿದು(ಭಾರತವನ್ನು ಕೇಳಿದ) ಜನಮೇಜಯನ ಮೊಮ್ಮಗನಾದ ಅಶ್ವಮೇಧದತ್ತನವರೆಗಿನ ಅಖಂಡ ವಂಶಾನುಕ್ರಮಣಿಕೆಯನ್ನು ತಿಳಿಸುತ್ತದೆ. ಶಾಖೋಪಶಾಖೆಗಳನ್ನು ಬಿಟ್ಟು ಮುಖ್ಯವಾದ ವಂಶಪಂಕ್ತಿ ಹೀಗಿರುತ್ತದೆ. ೧. ದಕ್ಷ; ೨. ವಿವಸ್ವಂತ; ೩. ಮನು; ೪. ಇಲಾ; ೫. ಪುರೂರವ; ೬. ಆಯು; ೭. ನಹುಷ; ೮.ಯಯಾತಿ; ೯. ಪೂರು; ೧೦. ಜನಮೇಜಯ; ೧೧. ಪ್ರಾಚಿನ್ವಂತ; ೧೨. ಸಂಯಾತಿ; ೧೩. ಅಹಂಪಾತಿ; ೧೪.ಸಾರ್ವಭೌಮ; ೧೫. ಜಯತ್ಸೇನ; ೧೬. ಅರಾಚೀನ; ೧೭. ಮಹಾಭೌಮ; ೧೮. ಅಯುತನಾಯೀ; ೧೯.ಅಕ್ರೋಧನ; ೨೦. ದೇವಾತಿಥಿ; ೨೧. ಋಚ; ೨೨. ಋಕ್ಷ; ೨೩. ಮತಿನಾರ; ೨೪. ತಂಸು; ೨೫. ಇಲಿನ; ೨೬. ದುಷ್ಯಂತ; ೨೭. ಭರತ; ೨೮.ಭುಮನ್ಯು; ೨೯. ಸುಹೋತ್ರ; ೩೦.ಹಸ್ತೀ;<sup><a epub:type="noteref" href="999-aside.xhtml#id-000d.1-32">*</a></sup> ೩೧.ವಿಕುಂಠನ; ೩೨.ಅಜಮೀಢ; ೩೩.ಸಂವರಣ; ೩೪. ಕುರು; ೩೫.ವಿಡೂರಥ; ೩೬.ಅರುಗ್ವಂತ; ೩೭.ಪರಿಕ್ಷಿತ್​; ೩೮.ಭೀಮಸೇನ; ೩೯.ಪರ್ಯಶ್ರವಸ್ಸು; (ಪ್ರತೀಪ) ೪೦. ಶಂತನು: ೪೧.(ಭೀಷ್ಮ ಮತ್ತು) ವಿಚಿತ್ರವೀರ್ಯ; ೪೨. (ಧೃತರಾಷ್ಟ್ರ ವಿದುರ ಮತ್ತು)ಪಾಂಡು; ೪೩.ಪಾಂಡವರು; ೪ (ಅರ್ಜುನನಿಂದ) ಅಭಿಮನ್ಯು; ೪೫. ಪರಿಕ್ಷಿತ್ತು; ೪೬.ಜನಮೇಜಯ: ೪೭. ಶತಾನೀಕ; ೪೮.ಅಶ್ವಮೇಧದತ್ತ.</p>
			<p class="text-center"><strong>ಅಧ್ಯಾಯ ೯೧-೯೨: ಶಂತನು ಭೀಷ್ಮರ ಪೂರ್ವ ವೃತ್ತಾಂತ: ಭಾರತಕಥೆಯ ಆರಂಭ</strong></p>
			<p>ತೊಂಬತ್ತೊಂದನೆಯ ಅಧ್ಯಾಯವು</p>
			<p class="verse">ಇಕ್ಷ್ವಾಕುವಂಶಪ್ರಭವೋ ರಾಜಾಸೀತ್​ ಪೃಥಿವೀಪತಿಃ ।<br />ಮಹಾಭಿಷ ಇತಿ ಖ್ಯಾತಃ ಸತ್ಯವಾಕ್​ ಸತ್ಯವಿಕ್ರಮಃ ॥</p>
			<p>ಎಂದು ವೈಶಂಪಾಯನನ ಮಾತಿನಿಂದ ಆರಂಭವಾಗುತ್ತದೆ. ಇದನ್ನು ಓದಿದ ಕೂಡಲೆ ‘ಈಗ ಕಥೆ ಮೊದಲಾಯಿತು!’ ಎನ್ನಿಸುತ್ತದೆ. ಆದರೆ ಇದು ಶಂತನುವಿನ ಆಳಿಕೆಗೆ ಪೀಠಿಕೆ: ಅವನು ದೇವಗಂಗೆಯನ್ನು ಹೇಗೆ ಮದುವೆಯಾದ, ಮಿಕ್ಕಮಕ್ಕಳೆಲ್ಲರೂ ಸತ್ತು ಭೀಷ್ಮನೊಬ್ಬ ಹೇಗೆ ಉಳಿದ, ಉಳಿದರೂ ಅವನು ಏಕೆ ಬ್ರಹ್ಮಚಾರಿಯಾಗಿ ಇದ್ದುಬಿಟ್ಟ ಎಂಬುದಕ್ಕೆ ಒಂದು ವಿಧವಾದ ಪೂರ್ವಜನ್ಮ ವೃತ್ತಾಂತದ ವಿವರಣೆ. ಇದು ಆ ಅಧ್ಯಾಯದ ಮತ್ತು ಮುಂದಿನ ಅಧ್ಯಾಯದ ೨೩ ಶ್ಲೋಕಗಳ ಸಾರಾಂಶ:-</p>
			<p>ಇಕ್ಷ್ವಾಕುವಂಶದಲ್ಲಿ ಹುಟ್ಟಿದ ಮಹಾಭಿಷನೆಂಬ ಪ್ರಸಿದ್ಧ ರಾಜನು ಅಶ್ವಮೇಧ ವಾಜಪೇಯ ಮುಂತಾದ ಯಾಗಗಳನ್ನು ಮಾಡಿ ಸ್ವರ್ಗಲೋಕವನ್ನು ಪಡೆದನು. ಅಲ್ಲಿ ಗಾಳಿಯಿಂದ ಬಟ್ಟೆ ಸರಿದಿದ್ದ ಗಂಗೆಯನ್ನು ದೃಷ್ಟಿಸಿ ನೋಡಿದ್ದರಿಂದ ಅವನಿಗೆ ಬ್ರಹ್ಮನು ನರಲೋಕದಲ್ಲಿ ಹುಟ್ಟುವಂತೆ ಶಾಪವಿತ್ತನು. ಗಂಗೆಯೂ ಅವನನ್ನೇ ಕುರಿತು ಯೋಚಿಸುತ್ತ ಬರುತ್ತಿದ್ದಾಗ ದಾರಿಯಲ್ಲಿ ಅಷ್ಟವಸುಗಳು ಬಂದರು. ಅವರು ಮಂಕಾಗಿದ್ದದ್ದನ್ನು ಕಂಡು ಗಂಗೆಯು ಕಾರಣವನ್ನು ಕೇಳಿದಳು. ಅವರು ತಮಗೆ ವಸಿಷ್ಠನ<sup><a epub:type="noteref" href="999-aside.xhtml#id-000d.1-33">*</a></sup> ಶಾಪ ಬಂದಿತ್ತೆಂದೂ, ತಾವು ಭೂಲೋಕದಲ್ಲಿ ಹುಟ್ಟಿಬರಬೇಕಾಗಿತ್ತೆಂದೂ, ಗಂಗೆ ಅನುಗ್ರಹಿಸಿದರೆ ಅವಳ ಹೊಟ್ಟೆಯಲ್ಲಿ ಹುಟ್ಟುವುದಾಗಿಯೂ, ಹಾಗೆ ಹುಟ್ಟಿದರೆ ಅವಳು ಆದಷ್ಟು ಬೇಗ ಅವರ ಮರ್ತ್ಯ ಜನ್ಮವನ್ನು ನೀಗಿಸಬೇಕೆಂಬುದಾಗಿಯೂ ಕೇಳಿಕೊಂಡರು.<sup><a epub:type="noteref" href="999-aside.xhtml#id-000d.1-34">*</a></sup> ಭೂಲೋಕದಲ್ಲಿ ಅವರ ತಂದೆ ಯಾರಾಗುವನೆಂದು ಕೇಳಲು, ಅವರು ಶಂತನುವಿನ ಹೆಸರನ್ನು ಹೇಳಿದರು. ಅದು ಅವಳಿಗೆ ಒಪ್ಪಿತು.<sup><a epub:type="noteref" href="999-aside.xhtml#id-000d.1-35">*</a></sup> </p>
			<p>ಗಂಗೆಯು ಒಂದು ಸಾರಿ ಪ್ರತೀಪರಾಜನನ್ನು ಕಂಡು ಅವನನ್ನು ಕಾಮಿಸಿದ್ದಳು. ಅವನು ಒಪ್ಪದೆ ‘ನೀನು ನನ್ನ ಸೊಸೆಯಾಗು’ ಎಂದನು. ಆದರೆ ಆಗ ಅವನಿಗೆ ಮಗನೇ ಇರಲಿಲ್ಲ. ಆದ್ದರಿಂದ ಗಂಗೆಯು, ಅವನಿಗೆ ಮಗ ಹುಟ್ಟಿ ಅವನು ದೊಡ್ಡವನಾಗುವವರೆಗೆ ಕಾಯಬೇಕಾಯಿತು. ಕಾದೂ ಕಾದಳು. ಪ್ರತೀಪನು ಆಗ ಮುದುಕನಾಗಿದ್ದರೂ ತಪಸ್ಸಿನಿಂದ ಒಬ್ಬ ಮಗನನ್ನು ಪಡೆದನು. ಬ್ರಹ್ಮನಿಂದ ಶಾಪಪಡೆದ ಮಹಾಭಿಷನೇ ಈಗ ಅವನ ಹೊಟ್ಟೆಯಲ್ಲಿ ಹುಟ್ಟಿಬಂದನು. ಪ್ರತೀಪನು ಶಾಂತನಾಗಿದ್ದಾಗ ಹುಟ್ಟಿದ್ದರಿಂದ ಆ ಮಗುವಿಗೆ(ಶಾಂತನು ಅಥವಾ) ಶಂತನು ಎಂದು ಹೆಸರಾಯಿತು.<sup><a epub:type="noteref" href="999-aside.xhtml#id-000d.1-36">*</a></sup> ಶಂತನುವಿಗೆ ಯೌವನ ಬರಲು, ಪ್ರತೀಪನು ಅವನಿಗೆ ಗಂಗೆಯನ್ನು ಪರಿಗ್ರಹಿಸುವಂತೆ ಹೇಳಿ,<sup><a epub:type="noteref" href="999-aside.xhtml#id-000d.1-37">*</a></sup> ರಾಜ್ಯದಲ್ಲಿ ಪಟ್ಟಕಟ್ಟಿ, ಕಾಡಿಗೆ ಹೊರಟುಹೋದನು. ಗಂಗೆಯು ಶಂತನುವನ್ನು ಪತಿಯನ್ನಾಗಿ ಮಾಡಿಕೊಳ್ಳುವವಳಾಗಿದ್ದದ್ದರಿಂದ ವಸುಗಳು ಗಂಗೆ ಶಂತನುಗಳನ್ನು ತಾಯಿತಂದೆಗಳಾಗಿ ಕೋರಿದ್ದು ಹೊಂದಿಕೆಯಾಯಿತು.</p>
			<p>‘ವಚನಭಾರತ’ ವು ಈ ಶಂತನು ಮಹಾರಾಜನ ಆಳಿಕೆಯಿಂದ ಮೊದಲಾಗುತ್ತದೆ.</p>
		</section>
		<section class="level2 unnumbered" id="id-000d.1.3">
			<h2 class="level2-title" epub:type="title">ಮಹಾಭಾರತದ ಹುಟ್ಟು ಮತ್ತು ಬೆಳವಣಿಗೆ</h2>
			<p>ಮೇಲಿನ ಭಾಗವನ್ನು ನೋಡಿದರೆ(ಪುಟ ೧೪-೨೭) ಇದಿಷ್ಟೂ ಭಾರತದ ಪೀಠಿಕೆ ಎಂದು ಗೊತ್ತಾಗುತ್ತದೆ. ಇದನ್ನು ಮೂರು ಭಾಗ ಮಾಡಬಹುದು:- (೧) ‘ನಾರಾಯಣಂ ನಮಸ್ಕೃತ್ಯ’ ಎಂಬ ಶ್ಲೋಕದಿಂದ ಮೊದಲಾಗುವುದು. (೨) ‘ಆದ್ಯಂ ಪುರುಷಮೀಶಾನಂ’ ಎಂಬ ಶ್ಲೋಕಗಳಿಂದ ಮೊದಲಾಗುವುದು. (೩) ‘ಗುರವೇ ಪ್ರಾಙ್ನಮಸ್ಕೃತ್ಯ’ ಎಂಬ ಶ್ಲೋಕಗಳಿಂದ ಮೊದಲಾಗುವುದು. ಇವುಗಳಲ್ಲಿ ಮೂರನೆಯದು ವೈಶಂಪಾಯನನ ಆರಂಭ: ಎರಡನೆಯದು ಅದನ್ನು ಒಳಗೊಂಡ ಸೂತ ಪೌರಾಣಿಕನ ಆರಂಭ; ಮೊದಲನೆಯದು ಯಾರದ್ದೋ ಗೊತ್ತಿಲ್ಲ. ಯಾರೋ ಭಾಗವತ ಪೌರಾಣಿಕರದ್ದೆಂದು ಹೇಳೋಣ; ಏಕೆಂದರೆ ಇದು ಕೆಲವು ಭಾಗವತ ಸಂಪ್ರದಾಯದವರಿಗೆ ಮಂತ್ರವಾಗಿದೆಯಂತೆ. ಈ ಭಾಗಗಳು ವ್ಯಾಸರಚಿತವಲ್ಲವೆಂಬುದು ಸ್ಪಷ್ಟ. ವೈಶಂಪಾಯನನು ಆರಂಭಮಾಡಿ ಕೊನೆಮುಟ್ಟಿಸುವ ಕಥೆಯಲ್ಲಿಯೂ ವ್ಯಾಸರ ಭಾಗವೆಷ್ಟೋ, ವೈಶಂಪಾಯನನ ಭಾಗವೆಷ್ಟೋ ಗೊತ್ತಾಗುವುದಿಲ್ಲ. ಏಕೆಂದರೆ ವೈಶಂಪಾಯನನು ವ್ಯಾಸರಿಂದ ಭಾರತ ಕಥೆಯನ್ನು ‘ಕೇಳಿದ್ದನು’ ಅಷ್ಟೇಯೇ; (ಯನ್ಮತ್ತಃ ಶೃತವಾನಸಿ’ ೫೪-೨೨, ಪುಟ ೧೪ನ್ನೂ ನೋಡಿ). ಅವರು ಗದ್ಯದಲ್ಲಿ ಹೇಳಿದ್ದರೋ ಪದ್ಯದಲ್ಲಿ ಹೇಳಿದ್ದರೋ ಗೊತ್ತಿಲ್ಲ; ಸೂತನು ಒಂದು ಕಡೆ(ಪುಟ ೨೩)ಸರ್ಪಯಾಗ ಕಾಲದಲ್ಲಿ ‘ಮಿಕ್ಕ ಬ್ರಾಹ್ಮಣರು ವೇದದಲ್ಲಿ ಬರುವ ಕಥೆಗಳನ್ನು ಹೇಳುತ್ತಿದ್ದರು; ವ್ಯಾಸನು ನಿತ್ಯವೂ ಭಾರತವನ್ನು ಹೇಳಿದನು.’ ಎಂದು ಹೇಳುತ್ತಾನೆ. ಶೌನಕನೂ "ಹಾಗಾದರೆ, ವ್ಯಾಸನು ಹೇಳಿದ ಭಾರತ ಕಥೆಯನ್ನೇ ಹೇಳು “ಎಂದು ಕೇಳುತ್ತಾನೆ. ಸೂತನು” ಸರಿ! ಕೃಷ್ಣದ್ವೈಪಾಯನ ಸಮ್ಮತವಾದ ಆ ದೊಡ್ಡ ಮಹಾಭಾರತ ಕಥೆಯನ್ನೇ ಹೇಳುತ್ತೇನೆ; ಕೇಳಿ “ಎಂದು ಕಥೆಗೆ ಮೊದಲು ಮಾಡುತ್ತಾನೆ: ಮಿಕ್ಕ ಕಡೆಗಳಲ್ಲಿ ವ್ಯಾಸನೇ ಸರ್ಪಯಾಗದ ಕಾಲದಲ್ಲಿ ಭಾರತಕಥೆಯನ್ನು ಹೇಳಲಿಲ್ಲ, ಅದನ್ನು ಹೇಳಿದವನು ಅವನ ಶಿಷ್ಯ ವೈಶಂಪಾಯನ ಎಂದಿದೆ. (ಪುಟ ೧೪, ೧೫,, ೨೪). ವ್ಯಾಸನು ಇದನ್ನು ‘ರಚಿಸಿದನು’<sup><a epub:type="noteref" href="999-aside.xhtml#id-000d.1-38">*</a></sup> ಎಂದೂ ಕೆಲವೆಡೆಗಳಲ್ಲಿ ಹೇಳಿದೆ(ಪುಟ ೧೫, ೨೫). ಇವಕ್ಕೆ ಸಾಮಂಜಸ್ಯ ಹೇಳುವುದು ಕಷ್ಟ; ಏನೇ ಆಗಲಿ, ಮೂಲಕರ್ತೃವು ವ್ಯಾಸ; ಅವನ ಕೃತಿಯನ್ನು ವೈಶಂಪಾಯನನು ಮೊದಲು, ಪ್ರಾಯಶಃ ವಿಸ್ತರಿಸಿ ಹೇಳಿದನು: ಅದನ್ನು ಸೂತ ಪುರಾಣಿಕನು ಇನ್ನಷ್ಟು ವಿಸ್ತರಿಸಿ ಹೇಳಿದನು: ಅದನ್ನು ಈಚಿನ ಪುರಾಣಿಕರು ಮತ್ತಷ್ಟು ಬೆಳೆಸಿದರು”<sup><a epub:type="noteref" href="999-aside.xhtml#id-000d.1-39">*</a></sup> ಎಂದು ಇಟ್ಟುಕೊಳ್ಳಬಹುದು. ೮೮೦೦, ೨೪೦೦೦, ೧೦೦೦೦೦, ಈ ಶ್ಲೋಕಸಂಖ್ಯೆಗಳೂ ಇದನ್ನೇ ಸೂಚಿಸುತ್ತವೆ. (ಪುಟ ೧೫, ೨೪. ಮುಂದೆ ೧೦ನೆಯ ಟಿಪ್ಪಣಿಯನ್ನೂ ನೋಡಿ). ಈ ಬೆಳವಣಿಗೆಗೆ ಭಾರತವು ಹಿಂದೆ ಪ್ರಾಯಿಕವಾಗಿ ಬಾಯಿಪಾಠವಾಗಿದ್ದು, ಪೌರಾಣಿಕರು ಅದನ್ನು ಹೇಳುವಾಗ ಮಧ್ಯೆ ಮಧ್ಯೆ ಅದರ ವಿವರಣೆಗಳನ್ನೂ, ಉಪಕಥೆಗಳನ್ನೂ ಹೇಳುತ್ತ ಅವು ಕ್ರಮವಾಗಿ ಮೂಲದಲ್ಲಿ ಸೇರಿಹೋದದ್ದು ಒಂದು ಮುಖ್ಯ ಕಾರಣ. ಅಂತು ಈಗ ಇರುವ ಭಾರತವೆಲ್ಲಾ ವೈಶಂಪಾಯನನ ಮಾತಿನಲ್ಲಿದೆಯೇ ಹೊರತು, ವ್ಯಾಸರು ಬರೆದ ಅಥವಾ ಬರೆಸಿದ ಗ್ರಂಥವನ್ನು ಅವನು ಓದುತ್ತಿರುವಂತಿಲ್ಲ.</p>
		</section>
		<section class="level2 unnumbered" id="id-000d.1.4">
			<h2 class="level2-title" epub:type="title">ಮಹಾಭಾರತದ ಕಾಲ</h2>
			<p>ಸುಮಾರು ಒಂದು ಶತಮಾನದಿಂದ ಜರ್ಮನ್​ ಅಮೆರಿಕನ್​ ಇಂಗ್ಲೀಷ್​ ಫ್ರೆಂಚ್​ ವಿದ್ವಾಂಸರೂ ಭಾರತೀಯ ವಿದ್ವಾಂಸರೂ ಸಂಶೋಧನೆ ನಡೆಸಿ ಮಹಾಭಾರತವು ಯಾರೊಬ್ಬರಿಂದಲೂ ಒಂದು ಜೀವಿತಕಾಲದಲ್ಲಿ ರಚಿತವಾದದ್ದಲ್ಲ ಎಂದು ಸಿದ್ಧಾಂತ ಮಾಡಿದ್ದಾರೆ. ಹೀಗೆಂದರೆ ಅದರ ಕಾಲದ ವಿಚಾರವಾಗಿಯಾಗಲಿ ಕರ್ತೃವಿನ ವಿಚಾರವಾಗಿಯಾಗಲಿ ಸರ್ವಸಮ್ಮತವಾದ ಒಂದು ಅಭಿಪ್ರಾಯ ಉಳ್ಳವರಾಗಿದ್ದಾರೆಂದಲ್ಲ. ಅವರ ಅಭಿಪ್ರಾಯಗಳೇನು, ಅವುಗಳ ಭಿನ್ನತೆಗೆ ಕಾರಣಗಳೇನು, ಎಂದು ಇಲ್ಲಿ ಚರ್ಚಿಸುವುದಾಗಲಿ, ತಿಳಿಸುವುದಾಗಲಿ, ಅನಾವಶ್ಯಕ. ಇದು ಎಷ್ಟು ದೊಡ್ಡ ಮತ್ತು ತೊಡಕಾದ ಸಮಸ್ಯೆಯೆಂದರೆ ಇಂದು ಉಪಲಬ್ಧವಾಗಿರುವ ಭಾರತ ಕಾಲವನ್ನು ಒಂದು ನೂರು ವರ್ಷ ಹೆಚ್ಚು ಕಡಮೆಯಾಗಿರುವಂತೆ ಸ್ಥೂಲವಾಗಿ ಹೇಳುವುದಕ್ಕೂ ಆಗುವುದಿಲ್ಲ. ಸಾಧಾರಣವಾಗಿ ಎಲ್ಲರೂ ಸಮ್ಮತಿಸಿರುವ ಇತ್ತೀಚಿನ ಅಭಿಪ್ರಾಯ ಡಾ ॥ ಎಂ. ವಿಂತರ್​ನಿಟ್ಸ್​ ಅವರದು- ಕ್ರಿ.ಪೂ.೪೦೦ ರಿಂದ ಕ್ರಿ.ಶ.೪೦೦ರ ವರೆಗೆ ಎಂಬುದು! ಸುಮಾರು ೮೦೦ ವರ್ಷ ಬೆಳೆದು ನಿಂತಿರುವ ಮಹಾ ವೃಕ್ಷ ಇದು! ಎಂದರೆ ಈಗ್ಗೆ ಸುಮಾರು ೧೫೦೦ ವರ್ಷಗಳ ಕೆಳಗೇ ಅದು ಬೆಳೆದು ಇಂದಿರುವ ರೂಪವನ್ನು ತಾಳಿತು. ಇದಕ್ಕೆ ಬೀಜರೂಪವಾದ ವೃತ್ತಾಂತವು- ಎಂದರೆ ಕೌರವ ಪಾಂಡವರ ಯುದ್ಧವು- ಕ್ರಿ.ಪೂ.೪೦೦ ಕ್ಕಿಂತ ಹಿಂದೆ ನಡೆದಿರಬೇಕು. ಇದು ಕ್ರಿ.ಪೂ. ೧೦ನೆಯ ಶತಮಾನಕ್ಕಿಂತ ಈಚೆ ಇರಲಾರದು ಎಂದು ಮೆಗ್ಡಾನಲ್​ ರವರು ಅಭಿಪ್ರಾಯಪಡುತ್ತಾರೆ.(ಪುಟ ೨೮೫).</p>
		</section>
		<section class="level2 unnumbered" id="id-000d.1.5">
			<h2 class="level2-title" epub:type="title">ಮಹಾಭಾರತದ ಕರ್ತೃ</h2>
			<p>ವ್ಯಾಸರ ವಿಚಾರವಾಗಿ ಮಹಾಭಾರತದಿಂದಲೇ ಈ ಸಂಗತಿಗಳು ತಿಳಿದುಬರುತ್ತವೆ:- ಅವರು ಶಕ್ತಿಯ ಮಗನಾದ ಪರಾಶರನಿಂದ ಕಾಲಿಯಲ್ಲಿ, ಅವಳು ಇನ್ನೂ ಕನ್ಯೆಯಾಗಿದ್ದಾಗಲೇ(ಎಂದರೆ ಶಂತನುವನ್ನು ಮದುವೆ ಮಾಡಿಕೊಳ್ಳುವುದಕ್ಕೆ ಮುಂಚೆ)ಯಮುನಾ ದ್ವೀಪದಲ್ಲಿ ಹುಟ್ಟಿದರು. ಹುಟ್ಟುತ್ತಿದ್ದಹಾಗೆಯೇ ಬೆಳೆದು ದೊಡ್ಡವರಾಗಿ ವೇದವೇದಾಂಗ ಇತಿಹಾಸಗಳನ್ನು ಪಡೆದರು. ತಪಸ್ಸು ವೇದಾಧ್ಯಯನ ವ್ರತ ಉಪವಾಸ ಮುಂತಾದುವುಗಳಲ್ಲಿ ಯಾರೂ ಅವರ ಮುಂದಲ್ಲ. ಅವರು ವೇದವನ್ನು ನಾಲ್ಕಾಗಿ ವಿಂಗಡಿಸಿದರು. ಪರಾವರಜ್ಞರಾದ ಬ್ರಹ್ಮರ್ಷಿಗಳು, ಕವಿಗಳು, ಸತ್ಯವ್ರತರು, ಶುಚಿರ್ಭೂತರು; ಶಂತನುವಿನ ವಂಶವನ್ನು ಬೆಳೆಸಲು ತಾಯಿಯ ಮಾತಿನಂತೆ ಪಾಂಡು, ಧೃತರಾಷ್ಟ್ರ, ವಿದುರರನ್ನು ಪಡೆದರು. ಜನಮೇಜಯನು ಯಜ್ಞಮಾಡುತ್ತಿದ್ದಾಗ ಶಿಷ್ಯರೊಡನೆ ಅಲ್ಲಿಗೆ ಬರಲು ಜನಮೇಜಯನು ಅವರು ಕಣ್ಣಾರ ಕಂಡಿದ್ದ ಕೌರವ ಪಾಂಡವರ ಚರಿತ್ರೆಯನ್ನು ಕೇಳಲಪೇಕ್ಷಿಸಿದನು. ಅದನ್ನು ತಮ್ಮಿಂದ ಕೇಳಿದ್ದಂತೆಯೇ ಹೇಳಬೇಕೆಂದು ಹತ್ತಿರದಲ್ಲಿದ್ದ ವೈಶಂಪಾಯನನಿಗೆ ಅವರು ಅಪ್ಪಣೆ ಮಾಡಿದರು. ವೇದವನ್ನು ನಾಲ್ಕಾಗಿ ವಿಂಗಡಿಸಿದ್ದರಿಂದ ವ್ಯಾಸರೂ ದ್ವೀಪದಲ್ಲಿ ತಾಯಿಯಿಂದ ಬಿಡಲ್ಪಟ್ಟಿದ್ದರಿಂದ ದ್ವೈಪಾಯನರೂ ಕಪ್ಪಗಿದ್ದದ್ದರಿಂದ ಕೃಷ್ಣರೂ ಆದರು. ವೇದವನ್ನು ವಿಂಗಡಿಸಿಯಾದ ಮೇಲೆ ಈ ಇತಿಹಾಸವನ್ನು ಮಾಡಿದರು. ಧೃತರಾಷ್ಟ್ರ ಪಾಂಡು ವಿದುರರು ವಯಸ್ಸಾಗಿ ಪರಮಪದವನ್ನು ಪಡೆದಮೇಲೆ ಭಾರತವನ್ನು ಹೇಳಿದರು (ಆದಿ ೧, ೫೪, ೫೭, ೯೯ ಅಧ್ಯಾಯಗಳು).</p>
			<p>ಕೆಲವು ಪಾಶ್ಚಾತ್ಯ ವಿಮರ್ಶಕರು “ವ್ಯಾಸ” ರೆಂಬವರು ಕಲ್ಪಿತ ವ್ಯಕ್ತಿ; ಭಾರತವನ್ನು ಬರೆದವರು ಯಾರೋ ಗೊತ್ತಿಲ್ಲ; ಗಾಥಾ (ಹಾಡು) ರೂಪವಾಗಿ ಜನರಲ್ಲಿ ಪ್ರಚುರವಾಗಿದ್ದ ಕೌರವ ಪಾಂಡವರ ವೀರಕಥೆಯನ್ನು ಯಾವನೋ ಮಹಾಕವಿ ಮೊದಲು ಮಹಾಭಾರತವಾಗಿ ರಚಿಸಿರಬೇಕು ಎಂದು ಹೇಳುತ್ತಾರೆ. ಆ ಮಹಾಕವಿಯನ್ನೇ ನಾವು ಅನಾಮಕನೆನ್ನುವುದಕ್ಕೆ ಬದಲಾಗಿ ವ್ಯಾಸನೆಂದು ಕರೆಯೋಣ! ಇಂಥವನೆಂದು ಖಚಿತವಾಗಿ ನಿರ್ವಿವಾದವಾಗಿ ತಿಳಿದಮೇಲೆ ಬೇಕಾದರೆ ಅವನನ್ನು ಬೇರೊಂದು ಹೆಸರಿನಿಂದ ಕರೆಯೋಣ! ವ್ಯಾಸರ ವಿಚಾರವಾಗಿ ಹೇಳಿರುವ ಅದ್ಭುತವಾದ ಹುಟ್ಟು, ಬೆಳವಣಿಗೆ, ಜ್ಞಾನಸಂಪಾದನೆ, ವೇದಗಳ ವಿಂಗಡಣೆ, ಭಾರತದ ಮತ್ತು ಹದಿನೆಂಟು ಪುರಾಣ ಉಪಪುರಾಣಾದಿಗಳ ರಚನೆ ಮುಂತಾದ ಅಗಾಧ ಕಾರ್ಯ, ಅತಿ ದೀರ್ಘವಾದ ಆಯುಸ್ಸು(ಆಥವಾ ಚಿರಜೀವಿತ್ವ) ಮುಂತಾದುವುಗಳನ್ನು ನೋಡಿ ಇಂಥ “ಅಮಿತ ತೇಜಸ್ಸಿ” ನಿಂದ “ಅಧ್ಭುತ ಕರ್ಮ” ಗಳನ್ನು ಮಾಡಬಲ್ಲ ಒಬ್ಬ ಮನುಷ್ಯ ವ್ಯಕ್ತಿ ಇರುವುದು ಅಸಂಭವವೆಂಬುದು ಆಧುನಿಕರ ಅಭಿಪ್ರಾಯ. ಈ ವಿಧವಾದ ಸಂದೇಹ ಹಿಂದಿನವರಿಗೂ ಬರದೇ ಇಲ್ಲ. ದೇವೀಭಾಗವತ, ವಿಷ್ಣುಪುರಾಣ ಮುಂತಾದ ಕೆಲವು ಗ್ರಂಥಗಳು, ವ್ಯಾಸರು ಒಬ್ಬರಲ್ಲ ಹಲವರು(೨೭) ಎಂದು ಸಮಾಧಾನ ಹೇಳಿವೆ. ಆದರೆ ಯಾವ ವ್ಯಾಸರು ಯಾವ ಗ್ರಂಥವನ್ನು ಬರೆದರು ಎಂಬ ವಿಚಾರವನ್ನೇನು ಹೇಳುವುದಿಲ್ಲ.</p>
		</section>
		<section class="level2 unnumbered" id="id-000d.1.6">
			<h2 class="level2-title" epub:type="title">ಮಹಾಭಾರತ: ಇತಿಹಾಸ ಪುರಾಣ ಆಖ್ಯಾನ</h2>
			<p>ಮಹಾಭಾರತವು “ಇತಿಹಾಸ” ಎಂದರೆ (ಇತಿ+ಹ+ಆಸ) ಹೀಗೆ ಇತ್ತಂತೆ, ಹೀಗೆ ನಡೆಯಿತಂತೆ ಎಂದು ಹೇಳುವ ಗ್ರಂಥ; ಹಿಂದಿನ ‘ಚರಿತ್ರೆ’ ಆದರೆ ಈಗಿನ ಕಾಲದಲ್ಲಿ ನಮಗೆ ಪರಿಚಿತವಾಗಿರುವಂಥ ಚರಿತ್ರೆಯಲ್ಲ. ಕೌಟಿಲ್ಯನ ಅರ್ಥಶಾಸ್ತ್ರದಲ್ಲಿ ಅದರ ಲಕ್ಷಣವನ್ನು ಹೀಗೆ ಹೇಳಿದೆ: ಪುರಾಣಂ ಇತಿವೃತ್ತಂ ಆಖ್ಯಾಯಿಕೋದಾಹರಣಂ ಧರ್ಮಶಾಸ್ತ್ರಂ ಅರ್ಥಶಾಸ್ತ್ರಂ ಚೇತೀತಿಹಾಸಃ(೧-೫) ಎಂದರೆ, ಇತಿಹಾಸದಲ್ಲಿ ಪುರಾಣ ಚರಿತ್ರೆ ಕಥೆ ಉದಾಹರಣೆ ಧರ್ಮಶಾಸ್ತ್ರ ಅರ್ಥಶಾಸ್ತ್ರ ಎಲ್ಲಾ ಸೇರಿರುತ್ತವೆ ಎಂದು ಅರ್ಥ. ಈ ವರ್ಣನೆಯು ಬಹುಮಟ್ಟಿಗೆ ಇಂದಿನ ಮಹಾಭಾರತಕ್ಕೆ ಅನ್ವಯಿಸುತ್ತದೆ. ಅದು ಪುರಾಣವೂ ಹೌದು ಧರ್ಮಶಾಸ್ತ್ರವೂ ಹೌದು ‘ಪುರಾಣ’ ವೆಂದರೆ ಹಳೆಯದು; ತುಂಬ ಹಳೆಯದು. ಚರಿತ್ರೆಗಿಂತ ಹಿಂದಿನದು; ಪ್ರಾಯಶಃ ಯಾರೂ ಕಂಡು ಅರಿಯದ್ದು. ಹಿಂದಿನಿಂದ ಕೇಳಿ ಮಾತ್ರ ಬಂದದ್ದು. - ಸೃಷ್ಟಿ, ಸಮುದ್ರಮಥನ. ವೃತ್ರಾಸುರ ಸಂಹಾರ ಮುಂತಾದವು. ಆಖ್ಯಾನವೆಂದರೆ ಹೇಳಿದ್ದು, ಅಥವಾ ‘ಕಥ’. ಉಪಾಖ್ಯಾನವೆಂದರೆ ಉಪಕಥೆ- ನಳೋಪಾಖ್ಯಾನ. ಸಾವಿತ್ರಿಯ ಉಪಾಖ್ಯಾನ, ಧರ್ಮವ್ಯಾಧೋಪಾಖ್ಯಾನ, ಮುಂತಾದವು. ಆದ್ದರಿಂದ ಮಹಾಭಾರತವು ಇತಿಹಾಸವೂ ಹೌದು ಆಖ್ಯಾನವೂ ಹೌದು. ಹಿಂದೆ(ಪುಟ ೧೬-೧೭) ಎರಡನೆಯ ಅಧ್ಯಾಯದ ಆರು ಶ್ಲೋಕಗಳಲ್ಲಿ ಅದನ್ನು ಒಂದು ಸಲ ಇತಿಹಾಸವೆಂದೂ ಐದು ಸಲ ಆಖ್ಯಾನವೆಂದೂ ಕರೆದಿದೆ. ಇನ್ನೊಂದು ಶ್ಲೋಕದಲ್ಲಿ (೨೩೬) ನಿರ್ದೇಶಿಸಿರುವಂತೆ ‘ಉಪಾಖ್ಯಾನ’ ವೆಂದು ಕರೆಯುವುದು ಸರಿಯಲ್ಲ. ಮಹಾಭಾರತವೇ ಉಪಾಖ್ಯಾನವಾದರೆ ಅದನ್ನು ಒಳಕೊಳ್ಳುವ ‘ಆಖ್ಯಾನ’ ವನ್ನು ಎಲ್ಲಿ ತರೋಣ?</p>
			<p>ಪುರಾಣದ ಸ್ವರೂಪವನ್ನು ಸಾಮಾನ್ಯವಾಗಿ ಸರ್ಗಶ್ಚ ಪ್ರತಿಸರ್ಗಶ್ಚ ವಂಶೋ ಮನ್ವಂತರಾಣಿ ಚ । ವಂಶಾನುಚರಿತಂ ಚೇತಿ ಪುರಾಣಂ ಪಂಚಲಕ್ಷಣಂ ಎಂದು ಹೇಳುವುದು ರೂಢಿ.<sup><a epub:type="noteref" href="999-aside.xhtml#id-000d.1-40">*</a></sup> ಈ ಲಕ್ಷಣಯುಕ್ತವಾದ ಭಾಗಗಳು ಮಹಾಭಾರತದಲ್ಲಿಯೂ ಇದ್ದೇ ಇವೆ. (ಹಿಂದೆ ಪುಟ ೧೭, ಶ್ಲೋಕ ೨೩೮ನ್ನು ನೋಡಿ.) ಆದ್ದರಿಂದಲೇ ಬಹುಶಃ ಇದನ್ನು, ಅಥವಾ ಇಂಥ ಆಖ್ಯಾನಗಳನ್ನು ‘ಇತಿಹಾಸ ಪುರಾಣ’ ಎಂದು ನಿರ್ದೇಶಿಸುತ್ತಿದ್ದರೆಂದು ವೇದಾನಾಂ- ಛಾಂದೋಗ್ಯೋಪನಿಷತ್ತು (೩-೪-೧, ೭-೧-೪) ತಿಳಿಸುತ್ತದೆ. ಆದರೆ ಪುರಾಣಗಳಲ್ಲಿ ಪ್ರಧಾನವಾಗಿ ಕಂಡುಬರುವುದು ಬ್ರಹ್ಮ ವಿಷ್ಣು ಶಿವ ಮುಂತಾದ ದೇವತೆಗಳ ಮಹಾತ್ಮ್ಯ; ಇತಿಹಾಸದಲ್ಲಿ ಶೂರವ್ಯಕ್ತಿಗಳ ಕಾರ್ಯ. ಆದರೂ ಪುರಾಣಗಳಿಗಿಂತ ಒಟ್ಟಿನಮೇಲೆ ಇತಿಹಾಸವೇ ಪ್ರಾಚೀನ: ಅದನ್ನು ಛಾಂದೋಗ್ಯೋಪನಿಷತ್ತೂ<sup><a epub:type="noteref" href="999-aside.xhtml#id-000d.1-41">*</a></sup> ಅರ್ಥಶಾಸ್ತ್ರವೂ<sup><a epub:type="noteref" href="999-aside.xhtml#id-000d.1-42">*</a></sup> ಐದನೆಯ ವೇದವಾಗಿ ಎಣಿಸುತ್ತವೆ. ಇದಕ್ಕೆ ಕಾರಣವಿಲ್ಲದೆ ಇಲ್ಲ. ಭಾರತದಲ್ಲಿ ಎಷ್ಟೋ ವೇದಋಕ್ಕುಗಳು ಅಲ್ಪಸ್ವಲ್ಪ ವ್ಯತ್ಯಾಸವಾಗಿ ಬರುತ್ತವೆ. ಅವುಗಳ ಅಭಿಪ್ರಾಯ ಭಾವಾನುವಾದಗಳೂ ಇವೆ.<sup><a epub:type="noteref" href="999-aside.xhtml#id-000d.1-43">*</a></sup> ಸಂಹಿತೆಯಲ್ಲಿಯೂ ಬ್ರಾಹ್ಮಣದಲ್ಲಿಯೂ ಉಕ್ತವಾದ ಉಪಾಖ್ಯಾನಗಳೂ ಕಂಡುಬರುತ್ತವೆ. ಅಲ್ಲಿರುವ ಇಂದ್ರಾದಿ ದೇವತೆಗಳಿಗೇ ಇಲ್ಲಿಯೂ ಪ್ರಾಧಾನ್ಯವಿದೆ. ಉಪನಿಷತ್ತಿನ ಭಾವಗಳಿವೆ. ಯಜ್ಞಯಾಗಾದಿಗಳಲ್ಲಿ ಆಸ್ಥೆ ಇದೆ. ವೈಶಂಪಾಯನನೂ ಸೌತಿಯೂ ಭಾರತವನ್ನು ಹೇಳಿದ್ದೇ ಯಜ್ಞ ಕಾಲದಲ್ಲಿ. ಅದರಲ್ಲಿ ಋತ, ಸತ್ಯ ಅಥವಾ ಧರ್ಮಕ್ಕೆ ಪ್ರಾಶಸ್ತ್ಯವಿದೆ. ಇನ್ನೂ ತ್ರಿಮೂರ್ತಿಗಳ ಅವತಾರವಿಲ್ಲ: ಭಕ್ತಿಗೆ ಪ್ರಾಮುಖ್ಯತೆ ಬಂದಿಲ್ಲ. ವೇದದಂತೆಯೇ ಭಾರತವೂ ‘ಧರ್ಮಮೂಲ’ ; ಯತೋ ಧರ್ಮಸ್ತತೋ ಜಯಃ-ಎಂಬುದು ಅದರ ಮೂಲಮಂತ್ರ.</p>
		</section>
		<section class="level2 unnumbered" id="id-000d.1.7">
			<h2 class="level2-title" epub:type="title">ಮಹಾಭಾರತದಲ್ಲಿ ಧರ್ಮ, ನೀತಿ</h2>
			<p>ಧರ್ಮವೆಂದರೆ (ಜಗತ್ತನ್ನೇ) ಧರಿಸಿರುವುದು; ಎತ್ತಿ ನಿಲ್ಲಿಸಿರುವುದು; ನಾಶವಾಗದಂತೆ ಹಿಡಿದಿಡುವುದು, ಕಾಪಾಡುತ್ತಿರುವುದು. ಪ್ರಪಂಚದ ಸುಖಶಾಂತಿಗಳಿಗೆ ಅದೇ ಅವಲಂಬನ. ಇದು ಮುಖ್ಯವಾಗಿ ಭಾರತವ್ಯಕ್ತಿಗಳ ನಡೆನುಡಿಗಳಿಂದಲೂ, ಶಾಂತಿಪರ್ವ ಅನುಶಾಸನಪರ್ವಗಳಲ್ಲಿಯ ನಾನಾ ಉಪಾಖ್ಯಾನ ಸಂವಾದಾದಿಗಳಿಂದಲೂ, ತಿಳಿಯಬರುತ್ತದೆ.</p>
			<p>ಧರ್ಮವು ಸಾಮಾನ್ಯಧರ್ಮ, ವರ್ಣಧರ್ಮ, ಆಶ್ರಮಧರ್ಮ, ಆಪದ್ಧರ್ಮ, ಮೋಕ್ಷಧರ್ಮ ಎಂದು ಮುಂತಾಗಿ ಹಲವು ಬಗೆ. ಇವುಗಳಲ್ಲಿ ರಾಜಧರ್ಮ, ಆಪದ್ಧರ್ಮ, ಮೋಕ್ಷಧರ್ಮ ಇವುಗಳನ್ನು ಸಂಗ್ರಹಿಸಿ ವಚನಭಾರತದಲ್ಲಿ ಕೊಟ್ಟಿದೆ. ರಾಜಧರ್ಮವೂ ವರ್ಣಧರ್ಮದಲ್ಲಿಯೇ ಬರುತ್ತದೆ. ಆದರೆ ಅದನ್ನು ಕೇಳಿದವನೂ ಹೇಳಿದವನೂ ಕ್ಷತ್ರಿಯನಾದ್ದರಿಂದ ಅದು ವಿಸ್ತಾರವಾಗಿದೆ. ಮೋಕ್ಷಧರ್ಮದಲ್ಲಿ ಹೇಳಿರುವುದನ್ನು ಮುಂದೆ ಸಾಂಖ್ಯ ಯೋಗಪ್ರಕರಣಗಳಲ್ಲಿ (ಪುಟ ೩೯)ವಿವರಿಸಿದೆ. ಸಾಮಾನ್ಯ ಧರ್ಮವು ಇಂದು ಮಾನವಧರ್ಮವೆಂದು ರೂಢಿಯಾಗಿದೆ.</p>
			<p>ಈಗಿನ ಕಾಲಕ್ಕೆ ‘ರಾಜ’ ನೆಂದರೆ ಸರ್ಕಾರ; “ರಾಜ” ರಿರುವ ಕಡೆಯೂ ಅವರು ಸರ್ಕಾರಕ್ಕೆ ಅನುಕೂಲರಾಗಿಯೇ ನಡೆಯಬೇಕು. ಇಂದು ರಾಜಕೀಯವೂ ಆಡಳಿತವೂ ತುಂಬ ತೊಡಕಾಗಿದೆ; ಕಳಿಂಗ ನೀತಿಯನ್ನು ಮೀರಿ ಬಹು ಮುಂದೆ ಹೋಗಿವೆ; ಆದರೆ ಅವು ಮುಖ್ಯವಾಗಿ ಜ್ಞಾಪಕದಲ್ಲಿಟ್ಟುಕೊಳ್ಳಬೇಕಾದದ್ದು “ಪ್ರಜಾರಕ್ಷಣೆಯೇ ರಾಜಧರ್ಮದ ಪರಮಸಾರ” (ಪುಟ ೩೩೩), “ರಾಜನೇ ಕಾಲಕ್ಕೆ ಕಾರಣ” (ಪುಟ ೩೩೪)ಎಂಬುದು; ಪ್ರಜಾಸಹಕಾರ ಎಷ್ಟೇ ಅವಶ್ಯವೆಂದರೂ, ಸರ್ಕಾರ ಯಂತ್ರದ ಬೆಂಬಲವಿಲ್ಲದ ಪ್ರಜೆಯಿಂದ ಹೆಚ್ಚಿನ ಕೆಲಸವಾಗುವುದಿಲ್ಲ; ನೀತಿ ಬದಲಾಗುವುದಿಲ್ಲ.</p>
			<p>ಈಗ ಭರತಖಂಡದಂತಹ ದೇಶಗಳಲ್ಲಿಯೂ ರಾಜರು ವ್ಯಕ್ತಿಗಳಾಗಿ ಮಾಯವಾಗುತ್ತ ಅವರ ಸ್ಥಾನದಲ್ಲಿ ಪ್ರಜಾಸರ್ಕಾರ ಬರುತ್ತಿರುವುದರಿಂದ ರಾಜರ ಸ್ವಾರ್ಥ, ಕ್ರೌರ್ಯ, ಅತ್ಯಾಚಾರ, ಅವಿವೇಕಗಳು ಹೋಗುತ್ತಿವೆ. ಆದರೆ ರಾಜನು ತನಗೆ ಬೇಕೆನ್ನುತ್ತಿದ್ದದ್ದನ್ನು ಈಗ ಪ್ರಜೆಗಳು ತಮಗೆ, ತಮ್ಮ ಪ್ರಾಂತಕ್ಕೆ, ದೇಶಕ್ಕೆ ಅಥವಾ ರಾಷ್ಟ್ರಕ್ಕೆ, ಬೇಕೆನ್ನುತ್ತಿದ್ದಾರೆ. ಆದ್ದರಿಂದ ಪ್ರಾಂತೀಯ ಬುದ್ಧಿ, ರಾಷ್ಟ್ರೀಯತೆ ಇವು ಬೆಳೆಯುತ್ತಿವೆ. ಒಬ್ಬ ರಾಜನಿಗೂ ಮತ್ತೊಬ್ಬ ರಾಜನಿಗೂ ದ್ವೇಷ ಬೆಳೆದು ಅನಾಹುತವಾದರೂ ಒಂದೇ, ಒಬ್ಬ ನಾಯಕನಿಗೂ ಮತ್ತೊಬ್ಬ ನಾಯಕನಿಗೂ, ಅಥವಾ ಒಂದು ರಾಷ್ಟ್ರಕ್ಕೂ ಮತ್ತೊಂದು ರಾಷ್ಟ್ರಕ್ಕೂ ದ್ವೇಷ ಪೈಪೋಟಿಗಳು ಉಂಟಾಗಿ ಯುದ್ಧ ಮುಂತಾದ ಅನಾಹುತವಾದರೂ ಒಂದೇ; ಕಷ್ಟ ಪಡುವವರೇನೋ ಪ್ರಜಾಸಾಮಾನ್ಯರು; ಗಂಡಹೆಂಡಿರು ಜಗಳವಾಡಿದರೆ ಬಡವಾಗುವುದು ಕೂಸು ಎಂಬುದು ಎಲ್ಲರಿಗೂ ಗೊತ್ತಿದೆ.</p>
			<p>ಇಂದಿನ ಆರ್ಥಿಕ ಸಾಮಾಜಿಕ ಔದ್ಯೋಗಿಕ ಸ್ಥಿತಿಯಲ್ಲಿ ವರ್ಣಾಶ್ರಮ ಧರ್ಮಗಳು ಉಳಿಯುವುದು ಕಷ್ಟವಾಗಿ ಹೋಗುತ್ತಿವೆ. ವರ್ಣಗಳು ಹಿಂದೆಯೇ ಬೆರೆತು ಹೋಗಿದ್ದುವು.(ಪುಟ ೧೫೫) ಈಗಿನ ವರ್ಣ ಸಮಸ್ಯೆಯೇ ಬೇರೆ.- ಕೆಂಪು, ಕಂದು, ಕಪ್ಪು, ಹಳದಿ ಈ ಬಣ್ಣಗಳದು; ಅವೂ ಹೋಗಲು ಹೋರಾಟ ನಡೆಯುತ್ತಿದೆ; ಕ್ರಮಕ್ರಮವಾಗಿ ಹೋಗಿಯೂ ಹೋಗುತ್ತವೆ. ಗುಣಕರ್ಮಗಳ ದೃಷ್ಟಿಯಿಂದ ನೋಡಿದರೆ ಜಾತಿಗಳು ಪ್ರಪಂಚದ ಆದ್ಯಂತವೂ ಇದ್ದೇ ಇವೆ. ಅವನ್ನು ‘ವರ್ಣ’ ಎನ್ನುವುದಿಲ್ಲ. ‘ವರ್ಗ’ ಎನ್ನುತ್ತಾರೆ. ಪಾಶ್ಚಾತ್ಯರಲ್ಲಿ ಶ್ರೀಮಂತ ಸಾಮಾನ್ಯ ಎಂಬ ಮೇಲು ಕೀಳು ವರ್ಗಗಳ ಪ್ರಶ್ನೆ ಬಂದು ಸಂಸಾರಸೌಖ್ಯ, ಆಸ್ತಿ, ಕೊನೆಗೆ ರಾಜ್ಯ-ಇವುಗಳ ಲಾಭನಷ್ಟಗಳೂ ಆಗಿವೆ. ಈಗಿರುವ ಸಮಸ್ಯೆ ಜನ್ಮ ಜಾತಿ ಸಮಸ್ಯೆಯಲ್ಲ, ಬಡವ ಭಾಗ್ಯವಂತ ಎಂಬ ಆರ್ಥಿಕ ಜಾತಿ ಸಮಸ್ಯೆ; ಪ್ರಬಲವಾಗಿರುವುದು ಅವೆರಡೇ ಜಾತಿ. ಭಾಗ್ಯವಂತನ ನೆರಳಿನಲ್ಲಿ ಬಡವ ಬದುಕುವುದು ಕಷ್ಟವಾಗಿದೆ; ಅವನು ಹೆಚ್ಚಿನ ವಿದ್ಯೆ ಕಲಿಯುವ ಹಾಗಿಲ್ಲ. ಹೊಟ್ಟೆ ತುಂಬ ತಿಂದು ಉಂಡು, ಬಂದ ರೋಗರುಜಿನಗಳನ್ನು ವಾಸಿಮಾಡಿಕೊಂಡು, ದುಡಿಯುವುದಕ್ಕೆ ಬೇಕಾದ ಆರೋಗ್ಯ ದಾರ್ಢ್ಯಗಳನ್ನು ಪಡೆದು ಮರ್ಯಾದೆಯಿಂದ ಕಾಲಹಾಕುವುದೂ ಕಷ್ಟವಾಗಿದೆ. ಹಿಂದೆ ಎಲ್ಲ ವರ್ಣದವರಿಗೂ ಹೇಗೋ ಜೀವನ ಕಳೆದು ಹೋಗುತ್ತಿತ್ತು. ಅದು ಅಷ್ಟು ದೊಡ್ಡ ಸಮಸ್ಯೆಯಾಗಿರಲಿಲ್ಲ. ಕಷ್ಟ ಎಲ್ಲರಿಗೂ ಬರುತ್ತದೆ. ತನ್ನ ಕರ್ಮಕ್ಕೆ ಅನುಸಾರವಾಗಿ ಲಭಿಸುತ್ತದೆ ಎಂಬ ಭಾವನೆ ಇದ್ದದ್ದರಿಂದ ಒಂದು ವಿಧವಾದ ತೃಪ್ತಿಯಿತ್ತು. ಪ್ರಜಾಸಾಮಾನ್ಯಕ್ಕೆ ಯಾವ ಪ್ರಬಲವಾದ ಸಮಸ್ಯೆಗಳೂ ಇರಲಿಲ್ಲ.</p>
			<p>ಇಂದು ವರ್ಣಗಳಂತೆಯೇ ಆಶ್ರಮಗಳೂ ಖಿಲವಾಗಿವೆ. ಒಂದೋ ಎರಡೋ ಉಳಿದಿವೆ. ಅವುಗಳಲ್ಲಿ ಗೃಹಸ್ಥಾಶ್ರಮ ಅಥವಾ ಸಾಂಸಾರಿಕ ನೀತಿಯ ಮೇಲೆ ಎರಡು ಮಾತು ಹೇಳಬಹುದು. ಇದು ವಿದುರನು ಆಗಾಗ್ಗೆ ಧೃತರಾಷ್ಟ್ರನಿಗೆ ಹೇಳುವ ನೀತಿಯಲ್ಲಿಯೂ ಅದಕ್ಕಿಂತ ಹೆಚ್ಚಾಗಿ ಮುಖ್ಯಪಾತ್ರಗಳ ನಡವಳಿಕೆಯಿಂದಲೂ, ಕಥೆಯ ನಡಿಗೆಯಿಂದಲೂ ತಿಳಿಯುತ್ತದೆ. ಗೃಹಸ್ಥನೆಂದರೆ, ಮನೆಮಾಡಿಕೊಂಡು ಸಂಸಾರ ನಡೆಸುತ್ತಿರುವವನು. ಸಂಸಾರವೆಂದರೆ ಗಂಡ, ಹೆಂಡತಿ, ತಂದೆ, ತಾಯಿ, ಅಣ್ಣ ತಮ್ಮ, ಮಕ್ಕಳು ಮರಿ, ನೆಂಟರು ಇಷ್ಟರು. ಸಂಸಾರವೇ ಸಮಾಜಕ್ಕೆ ತಳಹದಿ. ಈಗಿನ ಕಾಲದ ಆರ್ಥಿಕ ಸ್ಥಿತಿಗತಿಗಳಿಂದಲೂ, ವ್ಯಕ್ತಿಸ್ವಾತಂತ್ರ್ಯಕ್ಕೆ ಅತಿಶಯವಾದ ಪ್ರಾಶಸ್ತ್ಯ ಕೊಡುತ್ತ ಬಂದಿರುವುದರಿಂದಲೂ, ಸಂಸಾರದಲ್ಲಿ ವಿಶ್ವಾಸ, ವಿಧೇಯತೆ ಒಗ್ಗಟ್ಟು ಮುಂತಾದ ಸ್ನೇಹಗುಣಗಳು ಕಡಿಮೆಯಾಗುತ್ತಿವೆ. ಸ್ನೇಹವಿಲ್ಲದ ಸಂಸಾರ ಎಂಥ ಸಂಸಾರ? ಅದು ಮರಳುಕಾಡು, ಇಲ್ಲದಿದ್ದರೆ ಕುರುಕ್ಷೇತ್ರ. ಜೊತೆಯಲ್ಲಿ ಇರಬೇಕಾದವರು ಅಹಿತವಾದರೆ ಅದು ಕಾಲಿನಲ್ಲಿ ಮುಳ್ಳುಚುಚ್ಚಿ ಮುರಿದುಕೊಂಡಂತೆ; ತೆಗೆದರೆ ಗಾಯ, ತೆಗೆಯದಿದ್ದರೆ ನೋವು. ನಡಗೆ ಕುಂಟು, ಯಾವ ಕೆಲಸದಲ್ಲಿದ್ದರೂ ನೋವಿನ ಮೇಲೇ ಜ್ಞಾನ; ಈ ನೋವು ಇಲ್ಲದಿರಬೇಕಾದರೆ ಪ್ರತಿಯೊಬ್ಬರಲ್ಲಿಯೂ ಸ್ವಾತಂತ್ರ್ಯ ಬುದ್ಧಿ ತಗ್ಗಬೇಕು. ಪ್ರತಿಯೊಬ್ಬರೂ ಅಲ್ಪಸ್ವಲ್ಪವಾದರೂ ತಮ್ಮ ತಮ್ಮ ಸುಖವನ್ನು ತ್ಯಾಗಮಾಡಿದಹೊರತು ಸುಖ ದೊರಕದು; ಬುದ್ಧಿಯ ಜೊತೆಗೆ ಭಯಭಕ್ತಿಗಳು ಸ್ವಲ್ಪವಾದರೂ ಇರಬೇಕು. ದೇವತೆಗಳಿಗೂ ಇವು ಉಂಟು. ವೃದ್ಧರು ವಿದ್ಯಾಬುದ್ಧಿ ವಿಹೀನರಾಗಿರುವ ಸಂದರ್ಭಗಳಲ್ಲಿಯೂ ಅವರಿಗೆ ವಿವೇಕವಿರುತ್ತದೆ, ಅನುಭವವಿರುತ್ತದೆ; ಪುಸ್ತಕದ ಓದು ಅದರ ಮುಂದಲ್ಲ; ಅನುಭವವೇ ಉತ್ತಮೋತ್ತಮವಾದ ಶಿಕ್ಷಣಶಾಲೆ. ದೊಡ್ಡವರ ಮಾತಿನಿಂದ ಬುದ್ಧಿವಂತನಾಗದವನು ಸ್ವಂತ ಅನುಭವದಿಂದ ಬುದ್ಧಿ ಕಲಿತುಕೊಂಡಾನು. ಹಾಗೆ ಅನುಭವದ ಕೈ ಕಾಯುವುದು, ಅದರಿಂದಲೇ ಬುದ್ಧಿ ಕಲಿಯುತ್ತೇನೆನ್ನುವುದು ವಿವೇಕಿಯ ಲಕ್ಷಣವಲ್ಲ. ಏಕೆಂದರೆ ಅಂಥ ಅವಕಾಶವೇ ದೊರೆಯದೆ ಹೋಗಬಹುದು. ಸಂಸಾರದಲ್ಲಿ ಪ್ರೀತಿಯಿದ್ದರೆ, ಕ್ಷಮೆ ತ್ಯಾಗ ಇವೆರಡೂ ತಾವೇ ಬರುತ್ತವೆ. ನಿಜವಾದ ಪ್ರೀತಿಗೆ ಇವೆ ಹೆಗ್ಗುರುತು. ಮತ್ತೊಬ್ಬರ ತಪ್ಪನ್ನು ಎಷ್ಟರಮಟ್ಟಿಗೆ ಮನ್ನಿಸುತ್ತೇವೆ, ಅವರ ಕಷ್ಟಕ್ಕೆ ಮರುಗಿ ನಾವೂ ಎಷ್ಟರಮಟ್ಟಿಗೆ ಅವರ ಕಷ್ಟದಲ್ಲಿ ಭಾಗಿಗಳಾಗುತ್ತೇವೆ, ನಮ್ಮ ಸುಖವನ್ನಾದರು ಅಲಕ್ಷಿಸಿ ಹೇಗೆ ಅವರ ಸುಖವನ್ನು ಗಮನಿಸುತ್ತೇವೆ, ಎಂಬುದು. ರಾಜನಿಗೆ ಹೇಳಿರುವ ಗರ್ಭಿಣಿಯ ದೃಷ್ಟಾಂತ (೩೩೩) ಎಲ್ಲರಿಗೂ ಅನ್ವಯಿಸತಕ್ಕದ್ದೇ. ಇಂಥ ಒಂದು ಸಂಸಾರದ ಚಿತ್ರವನ್ನು ಬಕಾಸುರನಿಂದ ಪಾರಾದ ಬ್ರಾಹ್ಮಣನ ಕಥೆಯಲ್ಲಿ ನೋಡಬಹುದು; ಸಾವಿತ್ರಿಯ ಉಪಾಖ್ಯಾನ, ನಳೋಪಾಖ್ಯಾನ ಮುಂತಾದ ಸಾಂಸಾರಿಕ ಉಪಾಖ್ಯಾನಗಳಲ್ಲೆಲ್ಲಾ ಇರುವುದೇ ಈ ಪ್ರೀತಿ ಸ್ನೇಹಗಳ, ಸ್ವಾರ್ಥತ್ಯಾಗದ ಅಮೂಲ್ಯಚಿತ್ರ.</p>
			<p>ಉಪಾಖ್ಯಾನಗಳಿರಲಿ, ಮುಖ್ಯ ಕಥೆಯನ್ನು ತೆಗೆದುಕೊಂಡು ಕುಂತಿಯ ಸಂಸಾರವನ್ನು ನೋಡಿದರೇ ಸಾಕಾಗಿದೆ. ಅವಳಿಗೆ ಮಕ್ಕಳ ಮೇಲೆ ಏನು ಅಂತಃಕರಣ! ತನ್ನ ಮಕ್ಕಳಿಗೂ ಸವತಿಯ ಮಕ್ಕಳಿಗೂ ಏನಾದರೂ ಭೇದವುಂಟೇ? ಸಹದೇವನ ಮೇಲೆ ಇನ್ನೂ ಪಕ್ಷಪಾತವೇಯೆ; ಅದನ್ನು ಅವಳ ಸವತಿಯೂ ಬಲ್ಲಳು; ಮಕ್ಕಳ ಇಷ್ಟವನ್ನು ಅವರು ಹೇಳದೆಯೇ ಕುಂತಿಯು ತಾನೇ ಊಹಿಸಿ ಸೂಚನೆ ಮಾಡುವಳು. ದ್ರೌಪದೀ ಸ್ವಯಂವರಕ್ಕೆಂದು ಏಕಚಕ್ರನಗರವನ್ನು ಬಿಟ್ಟು ಹೊರಟ ಸಂದರ್ಭವನ್ನು ನೋಡಿ(ಪುಟ ೫೦). ಆ ಅಣ್ಣತಮ್ಮಂದಿರಿಗೂ ಏನು ವಿಶ್ವಾಸ! ಒಬ್ಬ ಹೆಂಡತಿಯನ್ನು ಐದು ಜನ ಹಂಚಿಕೊಂಡು ಅವರಾಗುವ ಹೊತ್ತಿಗೆ ವೈಮನಸ್ಯವಿಲ್ಲದೆ ಸಂಸಾರಮಾಡಿದರು. ಅವಳನ್ನು ಅರ್ಜುನನು ಗೆದ್ದು ತಂದಾಗ ಆ ಕಾರಣದಿಂದ ಅವನು ತನ್ನ ಅಧಿಕಾರವನ್ನು ಒಪ್ಪನು; ಅದನ್ನು ಅಣ್ಣನು ಹೇಳಿದರೆ, ಅವನಿಗೆ ಅಸಮಾಧಾನ; ಅವಳು ಎಲ್ಲರ ಸ್ವತ್ತು ಎಂಬುದು ಅವನ ಭಾವ: (ಪೂರ್ವಜನ್ಮದ ಕಥೆಗಳಿರಲಿ; ಕವಿಯ ವರ್ಣನೆಯನ್ನು ನೋಡೋಣ!) ಎಲ್ಲರೂ ಅವಳನ್ನು ಮದುವೆ ಮಾಡಿಕೊಳ್ಳುವುದಕ್ಕೆ ಮುಖ್ಯಕಾರಣ, ಅವರಾರಿಗೂ ಅಸಮಾಧಾನವಾಗಬಾರದೆಂಬುದು. ಅಲ್ಲದೆ ದ್ರೌಪದಿಗೂ ಅವರೈದು ಜನರ ಮೇಲೂ ಮನಸ್ಸಾಯಿತಂತೆ. ಅವರಾರಿಗೂ ಅಸಮಾಧಾನವಾಗಬಾರದೆಂದೇ ಕುಂತಿಯು ‘ಐದು ಜನರೂ ಅನುಭವಿಸಿ’ ಎಂದು ಹೇಳಿರಬೇಕು. ಮನೆಗೆ ಬಂದಕೂಡಲೇ ಕುಂತಿಯು ಅವಳಿಗೆ ಯಜಮಾನಿಕೆಯನ್ನು ಒಪ್ಪಿಸಿ ಕೆಲಸ ಹೇಳಿಕೊಡುತ್ತಾಳೆ. ದ್ರೌಪದಿಯೂ ತಾನು ರಾಜಪುತ್ರಿ ಎಂಬುದನ್ನು ಮರೆತು ಅತ್ತೆಗೆ ವಿಧೇಯಳಾಗಿ ಕುಂಬಾರಶಾಲೆಯಲ್ಲಿ ಸಂಸಾರವನ್ನು ಆರಂಭಿಸುತ್ತಾಳೆ. ಅವರವರಿಗೆ ಅದೇ ಪ್ರೀತಿ ಗೌರವಗಳು ಕೊನೆಯವರೆಗೂ ನಡೆದು ಬಂದುವೆಂದು ತೋರುತ್ತದೆ. ಅವರು ಜಗಳವಾಡಿದರೆಂದು ಎಲ್ಲಿಯೂ ಹೇಳಿಲ್ಲ. ಅವಳಿಗೆ ಅತ್ತೆಯೆಂದು ಕುಂತಿಯಲ್ಲಿ ಎಷ್ಟು ಗೌರವವೋ ತಾಯಿಯೆಂದು ಪಾಂಡವರಿಗೆ ಅಷ್ಟೇ ಗೌರವ. ಅವರವರಲ್ಲಿ ಎಂಥ ಸೋದರ ಸ್ನೇಹ! ಧರ್ಮರಾಜನ ಮೇಲಣ ಭಕ್ತಿವಿಶ್ವಾಸಗಳಿಂದಲೇ ಅವನಿಂದಾದ ಕಷ್ಟನಿಷ್ಠುರಗಳನ್ನೆಲ್ಲಾ ಅವರು ಸಹಿಸಿಕೊಂಡಿದ್ದರು. ಧರ್ಮರಾಜನ ಮೈಯಿಂದ ಒಂದು ತೊಟ್ಟು ರಕ್ತ ಬಿದ್ದರೆ ಅದಕ್ಕೆ ಕಾರಣನಾದವನನ್ನು ನಾಶಮಾಡಿಬಿಡುತ್ತೇನೆನ್ನುವುದು ಅರ್ಜುನನ ಪ್ರತಿಜ್ಞೆಯಾಗಿತ್ತಂತೆ; ಧರ್ಮರಾಜನೂ ಹಾಗೇ ತನ್ನ ತಮ್ಮಂದಿರು ಯಾರಾದರೂ ತನ್ನ ಮುಂದೆ ಸತ್ತರೆ ತಾನು ಆ ಕ್ಷಣವೇ ಪ್ರಾಣ ಕಳೆದುಕೊಳ್ಳುವುದಾಗಿ ಪ್ರತಿಜ್ಞೆ ಮಾಡಿದ್ದನಂತೆ; ಸ್ವರ್ಗಕ್ಕೆ ಹೋದಾಗಲೂ ‘ನನ್ನ ತಮ್ಮಂದಿರ ಜೊತೆಯನ್ನು ಬಿಟ್ಟು ನಾನೊಬ್ಬನೇ ಸ್ವರ್ಗಸುಖವನ್ನು ಅನುಭವಿಸುವುದಿಲ್ಲ. ಎಂದು ಅವನು ಹಟ ಹಿಡಿದನಂತೆ.</p>
			<p>ಶಂತನುವು ಮಗನ ಹತ್ತಿರ ಸತ್ಯವತಿಯ ವಿಚಾರವನ್ನು ಪ್ರಸ್ತಾಪಿಸಲು ಹಿಂತೆಗೆಯುತ್ತಾನೆ; ಅವನ ಚಿಂತಾಭಾವವನ್ನು ನೋಡಿ ಭೀಷ್ಮನು ಆ ಸಂಗತಿಯನ್ನು ಮಂತ್ರಿಗಳಿಂದ ತಿಳಿಯುತ್ತಾನೆ. ಆ ಸಂದರ್ಭದಲ್ಲಿ ಶಂತನುವಿನ ಸೂಕ್ಷ್ಮವಾದ ಮಾತುಗಳೂ ಭೀಷ್ಮನ ಧೀರವಾದ ನಡಗೆಯೂ ಎರಡೂ ಮೆಚ್ಚತಕ್ಕವೇಯೇ. ತಂದೆ ಮಕ್ಕಳಲ್ಲಿ ಯಾರು ಹೆಚ್ಚು ಮೆಚ್ಚುಗೆಗೆ ಪಾತ್ರರೋ ನಿರ್ಧರಿಸುವುದು ಅಸಾಧ್ಯ. ಕೊನೆಗೆ ಭೀಷ್ಮನು ಭೀಷ್ಮರೀತಿಯಲ್ಲಿ ತ್ಯಾಗಮಾಡಿ, ಸರ್ವತ್ಯಾಗ ಸಾರ್ವಕಾಲಿಕ ತ್ಯಾಗ-ಪೂರುವಿನಂತಲ್ಲ-ಮಾಡಿ ವೀರಾಗ್ರಣಿಯಾಗುತ್ತಾನೆ. ‘ಮಗನಿಲ್ಲದಿದ್ದರೆ ಸದ್ಗತಿಯಿಲ್ಲ; ಆದ್ದರಿಂದ ಅನ್ಯರಿಂದಾದರೂ ತನ್ನ ಹೆಂಡತಿ ಮಕ್ಕಳನ್ನು ಪಡೆಯಲಿ!’ ಎಂದು ಪಾಂಡುವು ಕಾತುರನಾಗಿದ್ದರೆ, ಭೀಷ್ಮನು ‘ಮಕ್ಕಳಿಲ್ಲದಿದ್ದರೂ ನನಗೆ ಸ್ವರ್ಗ ದೊರೆಯುತ್ತದೆ!’ ಎಂದನು. ಸ್ವರ್ಗ ದೊರೆಯದಿದ್ದರೆ ಹೋಗಲಿ, ತಂದೆ ಸಂತೋಷ ಪಡಲಿ. ಅದು ದೊಡ್ಡಧರ್ಮ; ತಾನು ಧರ್ಮಮಾರ್ಗದಲ್ಲಿದ್ದರೆ ಅದರಿಂದ ಸದ್ಗತಿ ದೊರೆತೇ ದೊರೆಯುವುದು. ಮಕ್ಕಳು ಕೊಡಿಸುವ ಉತ್ತಮ ಗತಿ ದೊರೆಯುವುದು ಎಂದು ನಂಬಿದ್ದ ಸ್ವತಂತ್ರ ಬುದ್ಧಿಯ ಗಂಡಾಳು, ಭೀಷ್ಮ! ಅವನಿಗೆ ತಂದೆಯ ಮೇಲೂ, ಮಲತಾಯಿಯ ಮೇಲೂ, ಅವಳ ಮಕ್ಕಳ ಮೇಲೂ ಏನು ಭಕ್ತಿವಿಶ್ವಾಸ! ಆ ಭಕ್ತಿ ಆದರಗಳಿಂದ ಅವನ ವ್ಯಕ್ಕಿತ್ವಕ್ಕೆ ಏನು ಕೊರತೆಯಾಯಿತು? ಸಾಮರ್ಥ್ಯ ಗೌರವಗಳಲ್ಲಿ ಏನು ಕೊರತೆಯಾಯಿತು? ಮಹಾಭಾರತ ಯುದ್ಧದಲ್ಲಿ ಅರ್ಧಭಾರ ಅವನದು, ಎರಡು ಕಡೆಯೂ ಮುಂದಾಳುತನ ಅವನದು; ಅವನು ಎಲ್ಲರಿಗೂ ಅಜ್ಜ.</p>
			<p>ಸಂಸಾರದಲ್ಲಿ ಒಬ್ಬರು ಸೋತಾಗಲೀ, ಇಬ್ಬರೂ ಸೋತಾಗಲೀ ಸ್ನೇಹವು ಬೆಳೆಯಬೇಕು; ಅದರಿಂದಲೇ ಚಿಂತೆ ಕಷ್ಟಗಳ ನಿವಾರಣೆ; ಸುಖ ಸಂಪಾದನೆ. ಆದ್ದರಿಂದ ವ್ಯಕ್ತಿಯ ಶೀಲ, ಅದರಲ್ಲಿಯೂ ತ್ಯಾಗ, ಕ್ಷಮೆ, ಇವು ಮುಖ್ಯ; ಅದರಿಂದ ಸಂಸಾರ ಹಸನಾಗುತ್ತದೆ; ಇವುಗಳಿಗೆ ಮೂಲ ಪ್ರೀತಿ, ಪ್ರೇಮ, ವಾತ್ಸಲ್ಯ, ಭಕ್ತಿ, ಗೌರವ, ಇತ್ಯಾದಿ. ಇವೆಲ್ಲಾ ಮೂಲತಃ ಒಂದೇ. ಸ್ಥಾನಭೇದದಿಂದ ಸ್ವಲ್ಪ ಸ್ವಲ್ಪ ಬಣ್ಣ ಬದಲಾಗಿ ಒಂದೇ ಸ್ನೇಹಭಾವನೆ ಬೇರೆ ಬೇರೆ ಹೆಸರನ್ನು ತಳೆಯುತ್ತದೆ. ಹೀಗೆ ವ್ಯಕ್ತಿಗಳು ಉತ್ತಮಗೊಂಡರೆ ಸಂಸಾರವು ಉತ್ತಮವಾಗುತ್ತದೆ. ಏಕೆಂದರೆ ಹತ್ತು ವ್ಯಕ್ತಿಗಳಿಂದ ಒಂದು ಸಂಸಾರ; ಹತ್ತು ಉತ್ತಮವಾದ ಸಂಸಾರಗಳಿಂದ ಒಂದು ಶ್ಲಾಘ್ಯವಾದ ಸಮಾಜ; ಸಮಾಜದಿಂದಲೇ ದೇಶ, ರಾಷ್ಟ್ರ ಎಲ್ಲಾ! ಆದ್ದರಿಂದ ಸಾಧಾರಣ ನೀತಿ, ಸಾಂಸಾರಿಕ ನೀತಿ, ವೈಯುಕ್ತಿಕ ಗುಣಶೀಲಗಳು, ಇವು ಅತ್ಯಂತ ಮುಖ್ಯವಾದುವು. ವ್ಯಕ್ತಿಸಂಪತ್ತೇ ದೇಶಸಂಪತ್ತು. ಆ ಸಂಪತ್ತನ್ನು ವೃದ್ಧಿಪಡಿಸುವುದೇ ರಾಜನ ಪ್ರಥಮ ಧರ್ಮ.</p>
			<p>ಸಂಸಾರದಲ್ಲಿ ಮಿಕ್ಕ ಎಲ್ಲರ ಶೀಲಕ್ಕಿಂತಲೂ ಗೃಹಿಣಿಯ ಶೀಲವನ್ನು ಭಾರತಕಾರನು, ಉದ್ದೇಶಪಟ್ಟೋ, ಸ್ವಾಭಾವಿಕವಾಗಿಯೋ ಬಹು ಸಾತ್ವಿಕವಾದದ್ದೆಂದು ಚಿತ್ರಿಸಿದ್ದಾನೆ. ದ್ರೌಪದಿಯ ಮಾತು ಇರಲಿ. ಅವಳು ಪಟ್ಟ ಹಿಂಸೆ ಅವಮಾನಗಳಿಗೆ, ಅವಳು ತನ್ನ ಗಂಡಂದಿರನ್ನು ಪೀಡಿಸಿದ್ದು ಹೆಚ್ಚಲ್ಲ. ಕುಂತಿ ಗಾಂಧಾರಿ, ಸತ್ಯವತಿ, ಅವಳ ಸೊಸೆಯರು, ಸಾವಿತ್ರಿ, ದಮಯಂತಿ, ಕೊನೆಗೆ ಕೈಕೆ ಇವರು ಸಾಂಸಾರಿಕ ಕ್ಲೇಶಗಳಿದ್ದರೂ ಗಂಡಂದಿರಲ್ಲಿ ಎಷ್ಟು ಪ್ರೇಮದಿಂದಿದ್ದರು ಎಂದು ನೋಡಿದರೆ ಆಶ್ಚರ್ಯವಾಗುತ್ತದೆ. ಜೈಮಿನಿ ಭಾರತದಲ್ಲಿ ಬರುವ ಚಂಡಿಯ ಕಥೆಯಂಥ ಕಥೆಯು ಈ ಉಪಾಖ್ಯಾನಗಳ ಗಣಿಯಲ್ಲಿ ಒಂದೂ ಇಲ್ಲ. ಸಂಸಾರದಲ್ಲಿ ಗಂಡನೋ ಹೆಂಡತಿಯೋ ಎಡವಟ್ಟಾದರೆ ಪಾರ್ಶ್ವವಾಯುವಿನಿಂದ ಅರ್ಧ ದೇಹವೇ ಹೋದಂತೆ; ಅಂಥ ವ್ಯಕ್ತಿಗೆ ಏನು ಸುಖ; ನರಳುವುದು, ಮರಣವನ್ನು ನಿರೀಕ್ಷಿಸುವುದು, ಎರಡೇ! ಇಬ್ಬರೂ ಅಂಥವರೇ ಆದರೆ, ಅದರ ಪರಿಣಾಮ ಇಕ್ಕಟ್ಟಾದ ಸೇತುವೆಯ ಮೇಲೆ ಟಗರುಗಳು ಹೋರಾಡಿ ಎರಡೂ ಹೊಳೆಗೆ ಮಗಚಿಕೊಳ್ಳುವಂತೆಯೇ.</p>
			<p>ಈ ಪ್ರಶ್ನೆ ಇಂದಿನದಲ್ಲ; ನಮ್ಮ ದೇಶದ್ದು ಮಾತ್ರವಲ್ಲ; ಪಾಶ್ಚಾತ್ಯರು ಇದಕ್ಕೆ ಕಂಡುಕೊಂಡಿರುವ ಮದ್ದು ದಾಂಪತ್ಯ ವಿಚ್ಛೇದ. ಇದು ವ್ಯಕ್ತಿಸ್ವಾತಂತ್ರ್ಯದ ಒಂದು ಪರಿಣಾಮ. ಅವರಲ್ಲಿ ಈಗ ಇದು ಸರ್ವಸಾಧಾರಣವಾಗಿದೆ.ಆದರೆ ಅವರೇನು ಇದರಿಂದ ಸುಖವಾಗಿಲ್ಲ. ಏಕೆಂದರೆ ವಿಚ್ಛೇದಕ್ಕೆ ಹೊರಟರೆ, ಅದು ಒಂದರಲ್ಲಿ ಮುಗಿಯುತ್ತದೆಯೇ? ಇದು ನಮ್ಮ ದೇಶಕ್ಕೆ ಸಂಪ್ರದಾಯಕ್ಕೆ ಬಂದದ್ದಲ್ಲ; ಅದು ಆಪದ್ಧರ್ಮ. ಮನಸ್ಸು ಒಡೆದರೆ ಮಡಕೆ ಒಡೆದ ಹಾಗೇ; ಮತ್ತೆ ಆ ಚೂರುಗಳೇ ಅಂಟುವುದಿಲ್ಲ. ಹೊಸ ಚೂರುಗಳು ಅಂಟುವುದು ನಿಜವೇ? ಆದ್ದರಿಂದ ಗಡಿಗೆ ಬೇಕೆನ್ನುವವರು ಅದು ಒಡೆಯದ ಹಾಗೆ ನೋಡಿಕೊಳ್ಳಬೇಕು. ಅದೇ ವಿವೇಕ. ಕೈಹಿಡಿದ ಹೆಂಡತಿ ಎಂದೋ, ಕೈಹಿಡಿದ ಗಂಡ ಎಂದೋ, ಹೊಂದಿಕೊಂಡು ಹೋಗುವ ತನಕ ಸಂಸಾರ. ಒಬ್ಬ ಗಂಡಸಿಗೆ ಇಬ್ಬರು ಹೆಂಡರಿದ್ದಾಗ ಅವನಾಗಲೀ, ಸವತಿಯರಾಗಲೀ ಸುಖವಾಗಿದ್ದರೆಂದು ಯಾವ ಕಥೆಯೂ ಹೇಳುವುದಿಲ್ಲ. ಕೊನೆಗೆ ಕುಂತಿ ಮಾದ್ರಿಯರಲ್ಲಿಯೂ, ಮಾದ್ರಿ ಅವಳಿ ಮಕ್ಕಳನ್ನು ಪಡೆದ ಸಂದರ್ಭದಲ್ಲಿ ಅಸಮಾಧಾನವಾದಂತೆ ಹೇಳಿದೆ. ಅಂಥದರಲ್ಲಿ ಒಬ್ಬ ಹೆಂಗಸಿಗೆ ಐದುಜನ ಗಂಡಂದಿರು ಇದ್ದಾಗ, ಆ ಸಂಸಾರ ಸುಖವಾಗಿದ್ದದ್ದು -ಗಂಡಹೆಂಡಿರ ನಿಮಿತ್ತವಾಗಿ ಯಾವ ಅಸಮಾಧಾನವೂ ಬರದೆ ಇದ್ದದ್ದು- ಪಾಂಡವರ ಸೋದರ ಸ್ನೇಹವನ್ನೂ ಅವರ ಮತ್ತು ದ್ರೌಪದಿಯ ಪತಿಪತ್ನೀ ಪ್ರೇಮವನ್ನೂ ಚೆನ್ನಾಗಿ ವ್ಯಕ್ತಪಡಿಸುತ್ತದೆ. ದ್ರೌಪದಿಗೆ ಭೀಮಾರ್ಜುನರ ಮೇಲೆ ಹೆಚ್ಚಿನ ಪ್ರೀತಿ; ಅದಕ್ಕೆ ಕಾರಣವೂ ಇತ್ತು. ಅರ್ಜುನನ ಮೇಲೆ ಅವಳಿಗೆ ಪಕ್ಷಪಾತವಿತ್ತೆಂಬುದು ಧರ್ಮರಾಜನ ಅಭಿಪ್ರಾಯ. (ಪುಟ ೩೮೫) ಆದರೂ ಆ ಪಕ್ಷಪಾತವನ್ನಾಗಲೀ ಅಭಿಪ್ರಾಯವನ್ನಾಗಲೀ ಸಂಸಾರದಲ್ಲಿ ಗಂಡಹೆಂಡಿರು ಯಾವಾಗಲಾದರೂ ವ್ಯಕ್ತಪಡಿಸಿ ಅದರಿಂದ ಯಾರಿಗಾದರೂ ಅಸಮಾಧಾನವಾಯಿತೆಂಬುದನ್ನು ಕಾಣೆವು.</p>
			<p>“ಅಂತೂ ಇಂತೂ ಕುಂತಿ ಮಕ್ಕಳಿಗೆ ರಾಜ್ಯವಿಲ್ಲ” ಎಂದು ಹೇಳುವುದಕ್ಕಿಂತ "ಅಂತೂ ಇಂತೂ ಕುಂತಿಗೆ ಸುಖವಿಲ್ಲ” ಎಂದು ಹೇಳಿದರೆ ಹೆಚ್ಚು ನಿಜವಾಗುತ್ತದೆ. ಅವಳು ಹುಟ್ಟಿದಂದಿನಿಂದ ಸಾಯುವವರೆಗೂ ಕಷ್ಟಪಟ್ಟದ್ದೇ ಆಯಿತು. ಆದರೆ ಅವಳದು ಏನು ಧೈರ್ಯ, ಏನು ತಾಳ್ಮೆ, ಏನು ಸಹಿಷ್ಣುತೆ! ಮನುಷ್ಯನ ಸತ್ವ ಕಂಡು ಬರುವುದು ಕಷ್ಟಪ್ರಾಪ್ತವಾದಾಗ. ಅದನ್ನು ಕುಂತಿ, ಸಾವಿತ್ರಿ, ದಮಯಂತಿ, ಸೀತೆ, ಮುಂತಾದವರು ಹೇಗೆ ಹಾರಾಡದೆ ಧೈರ್ಯದಿಂದ ತಾಳ್ಮೆಯಿಂದ ಎದುರಿಸಿದರು. ವಿವೇಕದಿಂದ ಶಾಂತಿ ಸುಖ ಪಡೆದರು, ಸತ್ಯದಲ್ಲಿ ಧರ್ಮದಲ್ಲಿ ನಡೆದರು ಎಂಬುದನ್ನು ಭಾರತವು ಚೆನ್ನಾಗಿ ಚಿತ್ರಿಸಿದೆ. ಅವರು ಹೆಂಗಸರಿಗೆ ಮಾತ್ರವಲ್ಲ ಗಂಡಸರಿಗೂ ಮಾರ್ಗದರ್ಶಕರು.</p>
		</section>
		<section class="level2 unnumbered" id="id-000d.1.8">
			<h2 class="level2-title" epub:type="title">ಮಹಾಭಾರತದಲ್ಲಿ ಕಾವ್ಯಗುಣ</h2>
			<p>ಮಹಾಭಾರತದಲ್ಲಿ ಈಗ ಸುಮಾರು ಅರ್ಧಭಾಗವೇ ಧರ್ಮನೀತಿಗಳಾಗಿದೆ. ಮಿಕ್ಕ ಅರ್ಧಭಾಗದಲ್ಲಿ ಮುಖ್ಯಕಥೆಯೂ ಉಪಾಖ್ಯಾನಗಳೂ ಬರುತ್ತವೆ. ಇವಿಷ್ಟನ್ನೇ ತೆಗೆದುಕೊಂಡರೆ ಅದು ಉತ್ತಮವಾದ ಕಾವ್ಯವಾಗುವುದರಲ್ಲಿ ಸಂದೇಹವಿಲ್ಲ. ‘ಕೃತಂ ಮಯೇದಂ ಭಗವನ್​ ಕಾವ್ಯಂ ಪರಮಪೂಜಿತಂ’ ಎಂದೇ ವ್ಯಾಸರು ಬ್ರಹ್ಮನಿಗೆ ಹೇಳಿದರಂತೆ. ಅದು ಕಾವ್ಯವೇ ಹೌದು; ಪರಮಪೂಜಿತವಾದ ಕಾವ್ಯವೆಂಬುದರಲ್ಲಿಯೂ ಸಂದೇಹವಿಲ್ಲ; ಏಕೆಂದರೆ ಆ ವಸ್ತುವೈಚಿತ್ರ್ಯ, ಪಾತ್ರವೈವಿಧ್ಯ, ಭಾವಸಂಪತ್ತು, ರಸ ಪ್ರವಾಹ, ಜೀವನವಿಮರ್ಶೆಗಳನ್ನು ಮುಂದಿನ ಸಾಹಿತ್ಯದಲ್ಲಿ ಎಲ್ಲಿ ತರೋಣ? ಅದರಲ್ಲಿ ಕವಿಸಮಯ, ಚಮತ್ಕಾರ, ಛಂದೋವೈಚಿತ್ರ್ಯ, ಅಲಂಕಾರಾತಿಶಯ ಇವು ಇಲ್ಲ. ಅವು ಬಂದು, ಈಚಿನ ಕಾವ್ಯ ಕೃತಕವಾಯಿತೇ ಹೊರತು ಜೀವಂತವಾಗಲಿಲ್ಲ. ಭಾರತದಲ್ಲಿ ಅಲಂಕಾರಗಳೂ, ವರ್ಣನೆಗಳೂ, ಹಿತವಾಗಿ, ಮಿತವಾಗಿ, ಸಂದರ್ಭೋಚಿತವಾಗಿ ಬರುತ್ತವೆ; ಈಚಿನ ಮಾಘ ನೈಷಧಾದಿ ಕಾವ್ಯಗಳನ್ನೂ ಚಂಪೂ ಗ್ರಂಥಗಳನ್ನೂ ಓದಿ ಓದಿ ನಮಗೆ ಆ ಕೃತಕತೆಯೇ ಸರಿ, ಸ್ವಾಭಾವಿಕತೆ ಸಪ್ಪೆ ಎನಿಸುವಂತಾಗಿದೆ. ಆದ್ದರಿಂದ ಈಚಿನ ಲಾಕ್ಷಣಿಕರೂ ಆಲಂಕಾರಿಕರೂ ಮಹಾಭಾರತದ ಸಾಹಿತ್ಯ ಗುಣವನ್ನು ಹೊಗಳುವುದಿರಲಿ, ಅದರಿಂದ ಉದಾಹರಣೆಗಳನ್ನೂ ತೆಗೆದುಕೊಳ್ಳುವುದಿಲ್ಲ. ಆದರೆ ಹಿಂದೆ ಹೀಗೆ ಇರಲಿಲ್ಲ. ಬಾಣನು (ಸು.ಕ್ರಿ.ಶ.೬೫೦) ವ್ಯಾಸರನ್ನು “ಕವಿಬ್ರಹ್ಮ” ನೆಂದು ಹೊಗಳಿದ್ದಾನೆ. ಸರಸ್ವತೀ ನದಿಯಿಂದ ಪವಿತ್ರವಾದ ಭರತಖಂಡವು ಬ್ರಹ್ಮನಿಂದ ಸೃಷ್ಟವಾದಂತೆ, ಅವರ ವಾಕ್ಪ್ರವಾಹದಿಂದ ಪವಿತ್ರವಾದ ಭಾರತವು ರಚಿತವಾಯಿತೆಂದು ತನ್ನ ಭಕ್ತಿಗೌರವಗಳನ್ನು ಸೂಚಿಸಿದ್ದಾನೆ. (ಈ ಪೀಠಿಕೆಯ ಮೊದಲಲ್ಲಿ ಕೊಟ್ಟಿರುವ ಶ್ಲೋಕವನ್ನು ನೋಡಿ) ಕ್ಷೇಮೇಂದ್ರನು (೧೧ ನೆಯ ಶತಮಾನ) ಹಾಗೆಯೇ ಅವರನ್ನು ಕವಿಬ್ರಹ್ಮರೆಂದು ಕರೆದು “ಪೀಯೂಷ ರಸಸಾರ” ನೆಂದು ಹೊಗಳಿದ್ದಾನೆ. (ಪುಟ ೪೧೦). ಪ್ರಸಿದ್ಧ ಆಲಂಕಾರಿಕನಾದ ಆನಂದವರ್ಧನನು (ಸು.ಕ್ರಿ.ಶ.೮೫೦) ಮಹಾಭಾರತವು ಶಾಸ್ತ್ರ-ಕಾವ್ಯ ಛಾಯೆಯುಳ್ಳ ಗ್ರಂಥವಾದರೂ, ಸಾರವತ್ತಾದ ಅರ್ಥವುಳ್ಳ ಉತ್ತಮ ಧ್ವನಿಕಾವ್ಯವೆಂದು ಅದರಲ್ಲಿ ಶಾಂತರಸವು ವ್ಯಂಗ್ಯಮಾರ್ಗದಿಂದ ಬಹು ಚೆನ್ನಾಗಿ ಪ್ರತಿಪಾದಿತವಾಗಿದೆಯೆಂದೂ ಶ್ಲಾಘಿಸಿದ್ದಾನೆ.(ಉದ್ದ್ಯೋತ ೪, ಕಾರಿಕೆ ೧೦೯).</p>
			<p>ಮಹಾಭಾರತವು ಕಥೆಗಳ ಗಣಿ; ಅದರಲ್ಲಿ ಬರುವ ಉಪಕಥೆಗಳ ವೈವಿಧ್ಯಕ್ಕೆ ಕೊನೆಯಿಲ್ಲ. ದೇವತೆಗಳ ಕಥೆ, ರಾಕ್ಷಸರ ಕಥೆ, ವೀರರ ಕಥೆ, ಪತಿವ್ರತೆಯರ ಕಥೆ, ಮೃಗಗಳು ಪಕ್ಷಿಗಳು ಹಾವುಗಳು ಮುಂತಾದ ಪ್ರಾಣಿಗಳ ಕಥೆ, ಪುರಾಣಕಥೆ, ಪುಣ್ಯಕಥೆ, ನೀತಿಕಥೆ, ಋಷಿಗಳ ಕಥೆ, ತಪಸ್ವಿಗಳ ಕಥೆ, ತ್ಯಾಗಿಗಳ ಕಥೆ, ಯೋಗಿಗಳ ಕಥೆ, ಉಪಶಾಂತರ ಕಥೆ, ಉಗ್ರರೂಪಿಗಳ ಕಥೆ, ಇತ್ಯಾದಿ. ಇವು ಮುಂದೆ ಬರುವ ಸಂಸ್ಕೃತ ಸಾಹಿತ್ಯಕ್ಕೂ ದೇಶಭಾಷಾ ಸಾಹಿತ್ಯಕ್ಕೂ ಆಧಾರವಾಗುತ್ತದೆ. ಕೆಲವು ದೇಶಾಂತರಗಳ ಸಾಹಿತ್ಯಗಳಿಗೂ ಹೋಗಿಸೇರಿ ಸರ್ವಜನಪ್ರಿಯವಾಗಿವೆ.</p>
			<p>ಆದರೂ ಮಹಾಭಾರತವು ಉಲ್ಲಾಸದಿಂದ ಮನಸ್ಸನ್ನು ಉಬ್ಬಿಸುವ ಅಥವಾ ಕುಣಿಸುವ ಗ್ರಂಥವಲ್ಲ; ಅದರ ಹಿನ್ನೆಲೆ ದುಃಖ. (ಸಾಂಖ್ಯದ ತೀರ್ಮಾನವೇ ಅದು: “ತಸ್ಮಾತ್​ ದುಃಖಂ ಸ್ವಭಾವೇನ” - ಸಾಂಖ್ಯಕಾರಿಕಾ ೫೫) ಅದು ಯುದ್ಧದ ಕಥೆಯಾದ್ದರಿಂದ ವೀರರಸಪೂರ್ಣವೆಂದು ತೋರೀತು. ಆದರೆ ಅದರ ಹಿಂದೆ ಇರುವುದು ಪಾಂಡವರ ಕಷ್ಟಕಾರ್ಪಣ್ಯ.; ಅದರಲ್ಲಿ ಆಗತಕ್ಕದ್ದು ಕೌರವ ಪಾಂಡವ ವಂಶಗಳ ನಿರ್ಮೂಲನ; ಸಾವಿರಾರು ರಾಜರ ಸಾವು. ಹದಿನೆಂಟು ಅಕ್ಷೌಹಿಣಿ ಸೈನ್ಯದ ಅಳಿವು. ಇಷ್ಟು ಕಷ್ಟ ನಷ್ಟಗಳನ್ನೂ ನಿಷ್ಠುರವನ್ನೂ ಅನುಭವಿಸಿ ಪಾಂಡವರು ಏನು ಸುಖಪಟ್ಟರೋ ಗೊತ್ತಿಲ್ಲ; ಅದರ ವಿವರಣೆ ಏನೂ ಬರುವುದಿಲ್ಲ. ಸ್ವಲ್ಪಕಾಲದಲ್ಲಿಯೇ ಅವರು ಮಹಾಯಾತ್ರೆ ಹೊರಟು ಸ್ವರ್ಗಸ್ಥರಾಗುತ್ತಾರೆ. ಅಲ್ಲಿ ಇಷ್ಟು ಅನರ್ಥಕ್ಕೂ ಕಾರಣರಾದ ದುರ್ಯೋಧನ ಕರ್ಣ ಶಕುನಿಗಳೂ ಒಂದೇ, ಧರ್ಮರಾಜನೂ ಒಂದೇ! ಅವರು ಯುದ್ಧದಲ್ಲಿ ಕಾದು ಮಡಿದದ್ದೇ ಸಾಕು ಅದಕ್ಕೆ!</p>
			<p>ಪಾಂಡವರ ಜೊತೆಗೆ ಹೆಂಗಸರಲ್ಲಿ ದ್ರೌಪದಿಯೊಬ್ಬಳು ಸ್ವರ್ಗಕ್ಕೆ ಹೋದಳೆಂದು ತೋರುತ್ತದೆ. ಅವಳು ಯುದ್ಧದಲ್ಲಿ ಕಾದದೆ ಇದ್ದರೂ, ಕಾದಿದವರನ್ನು ಉಸಿರಾಡುವುದಕ್ಕೆ ಅವಕಾಶವಿಲ್ಲದಂತೆ ಪ್ರೇರಿಸಿದವಳು, ಮೂದಲಿಸಿದವಳು, ಹಟಮಾಡಿದವಳು. ಅವಳು ಪಟ್ಟ ಕಷ್ಠನಿಷ್ಠುರಗಳೂ ಹಾಗೆಯೇ ಇದ್ದುವೆನ್ನೋಣ! ಕುಂತಿ ಕಷ್ಟಪಡಲಿಲ್ಲವೇ? ಅಂಬೆ ಅಂಬಿಕೆ ಅಂಬಾಲಿಕೆಯರು ಕಷ್ಟಪಡಲಿಲ್ಲವೇ? ಆದರೆ ಅವರದ್ದು ಯಾರದೂ ಅಷ್ಟು ಆರ್ಭಟವಿಲ್ಲ! ಅವರು ಯಾರೂ ಅಷ್ಟು ರಾಜಸರಲ್ಲ; ಮಹಾಭಾರತದಲ್ಲಿ ಯಾರಾದರೂ ಗಂಡಸಿದ್ದರೆ ಅದು ದ್ರೌಪದಿ! ಎಂದು ಯಾರೋ ಒಬ್ಬರು ಹೇಳಿದ್ದಾರೆ. ಆದ್ದರಿಂದ ಅವಳು ಕಾದಿ ಮಡಿಯದೇ ಇದ್ದರೂ ಗಂಡಂದಿರ ಜೊತೆಯಲ್ಲಿ ವೀರಸ್ವರ್ಗವನ್ನು ಅನುಭವಿಸಿದಳೆಂದು ತೋರುತ್ತದೆ! ಮಿಕ್ಕ ಹೆಂಗಸರಿಗೆ ಬೆಂಕಿ, ಇಲ್ಲ ಕಾಡು, ಇದೇ ಕೊನೆ!</p>
			<p>ನಳೋಪಾಖ್ಯಾನ, ಸಾವಿತ್ರಿಯ ಉಪಾಖ್ಯಾನ ರಾಮೋಪಾಖ್ಯಾನಾದಿಗಳು ಸುಖದಿಂದ ಮುಗಿದರೂ, ಅವುಗಳಲ್ಲಿಯೂ ಹಿನ್ನೆಲೆಯಾಗಿ, ಬಹುಭಾಗವಾಗಿ ಕಷ್ಟವಿಲ್ಲದೆಯಿಲ್ಲ. ಆದ್ದರಿಂದ ಆನಂದವರ್ಧನನು ಹೇಳುವಂತೆ ಭಾರತವನ್ನು ಓದಿ ಮುಚ್ಚಿಟ್ಟರೆ ಬರುವುದು, ಬರಬೇಕಾದದ್ದು ವೈರಾಗ್ಯ, ಶಾಂತಿ. ಕ್ಷೇಮೇಂದ್ರನೂ ಇದೇ ಮಾತನ್ನು ಹೇಳುತ್ತಾನೆ.</p>
			<p class="verse">
				ರತ್ನೋದಾರಚತುಸ್ಸಮುದ್ರರಶನಾಂ ಭುಕ್ತ್ವಾ ಭುವಂ ಕೌರವೋ<br />
				ಭಗ್ನೋರುಃ ಪತಿತಃಸ ನಿಷ್ಪರಿಜನೋ ಜೀವನ್ವೃಕೈರ್ಭಕ್ಷಿತಃ ।<br />
				ಗೋಪೈರ್ವಿಶ್ವಜಯೀ ಜಿತಃ ಸ ವಿಜಯಃ ಕಕ್ಷೈಃ ಕ್ಷಿತಾ ವೃಷ್ಣಯಃ<br />
				ತಸ್ಮಾತ್ಸರ್ವಮಿದಂ ವಿಚಾರ್ಯ ಸುಚಿರಂ ಶಾಂತ್ಯೈ ಮನೋ ದೀಯತಾಂ ॥ 
			</p>
			<p>[ಕೌರವನು ಚತುಸ್ಸಮುದ್ರಾಂತವಾದ ಭೂಮಿಯನ್ನು ಆಳಿ, ತೊಡೆ ಮುರಿಸಿಕೊಂಡು ಬಿದ್ದನು; ಹತ್ತಿರ ಒಬ್ಬರೂ ಇಲ್ಲದೆ ಬದುಕಿದ್ದಾಗಲೇ ಅವನನ್ನು ತೋಳಗಳು ಕಿತ್ತುಕೊಂಡು ತಿಂದುವು. ವಿಶ್ವವನ್ನೇ ಗೆದ್ದ ಅರ್ಜುನನು ದನಕಾಯುವವರಿಗೆ ಸೋತನು. ಯಾದವರು ಸ್ವಪಕ್ಷಗಳಿಂದಲೇ ಹಾಳಾದರು. ಆದ್ದರಿಂದ ಇದೆಲ್ಲವನ್ನೂ ವಿಚಾರ ಮಾಡಿ ಶಾಂತಿಯ ಕಡೆಗೆ ಮನಸ್ಸು ಕೊಡಿ!]</p>
			<p>ಶಾಂತಿ ಲಭಿಸಬೇಕಾದರೆ ತತ್ವಜ್ಞಾನದಿಂದ, ಧರ್ಮಾಚರಣೆಯಿಂದ.</p>
		</section>
		<section class="level2 unnumbered" id="id-000d.1.9">
			<h2 class="level2-title" epub:type="title">ಮಹಾಭಾರತದಲ್ಲಿ ದರ್ಶನ</h2>
			<p>ಈ ಭಾಗವನ್ನು ಬರೆಯುವುದಕ್ಕಿಂತ ಮುಂಚೆ ಇಲ್ಲಿ ಪೂರ್ವಭಾವಿಯಾಗಿ ಒಂದೆರಡು ಮಾತು ಹೇಳುವುದು ಆವಶ್ಯಕ. ಹಿಂದೆಯೇ ಹೇಳಿದಂತೆ ಮಹಾಭಾರತವು ಸುಮಾರು ಒಂದು ಸಾವಿರ ವರ್ಷಗಳವರೆಗೆ ಬೆಳೆದು ಅದರಲ್ಲಿ ನಾನಾ ಕಾಲದ ನಾನಾಭಾವಗಳು ಸೇರಿಹೋಗಿರುವುದರಿಂದ, ಯಾವ ವಿಷಯದಲ್ಲಿಯೇ ಆಗಲಿ ಮಹಾ ಭಾರತದ ಒಟ್ಟು ಅಭಿಪ್ರಾಯವೇನು ಎಂದು ಹೇಳುವುದು ಕಷ್ಟವಾಗುತ್ತದೆ; ಹಾಗೆ ಹೇಳುವುದಕ್ಕೆ ಹೋದರೆ ತಪ್ಪೂ ಆಗಬಹುದು; ಈ ಕ್ಲೇಶವನ್ನು ಅನುಭವಿಸಿಯೇ ಭಾರತದ ಸಂಶುದ್ಧ ಪಾಠವೊಂದು ಅಗತ್ಯವೆಂದು ಎಲ್ಲ ವಿದ್ವಾಂಸರೂ ಸೂಚಿಸುತ್ತ ಬಂದದ್ದು. ಆದರೆ ಅಂಥ ಪಾಠ ಇನ್ನೂ ದೊರೆಯುವ ಹಾಗಿಲ್ಲ; ಸುಕ್ತಂ. ಪಾಠವೂ ‘ಪ್ರಾಚೀನ’ ವಾದದ್ದು ಮಾತ್ರ; ಅದೂ ಪೂರ್ತಿಯಾಗಿಲ್ಲ. ಆದ್ದರಿಂದ ಮಹಾಭಾರತದಲ್ಲಿ ಪ್ರತಿಪಾದ್ಯವಾದ ಧರ್ಮದರ್ಶನಾದಿಗಳನ್ನು ಕುರಿತು ಏನಾದರೂ ಹೇಳಿದರೆ ಅದು ಎಲ್ಲರಿಗೂ ಗ್ರಾಹ್ಯವಾಗುವುದು ಸಾಧ್ಯವಲ್ಲ. ಆದರೂ, ಯಾವುದು ಈಚಿನದು, ಪ್ರಕ್ಷುಪ್ತ, ಎಂದು ಬಿಟ್ಟಿದ್ದೇನೋ ಅವುಗಳ ಗೋಜಿಗೆ ಹೋಗದೆ, ಸಾಮಾನ್ಯವಾಗಿ ‘ವಚನ ಭಾರತ’ ವನ್ನು ಓದುವವರ ಉಪಯೋಗಕ್ಕಾಗಿ ನನಗೆ ಸೂಕ್ತ ತೋರಿದಂತೆ ಬರೆದಿದ್ದೇನೆ. ಹೆಚ್ಚಿನ ವಿವರ ಬೇಕಾದರೆ ಮೂಲಗ್ರಂಥವಿದೆ, ಬೇರೆ ಬೇರೆ ಪ್ರೌಢಲೇಖನಗಳಿವೆ.</p>
			<p>ಮಹಾಭಾರತದಲ್ಲಿ ಸ್ಪಷ್ಟವಾಗಿ ಮತ್ತು ಹಲವೆಡೆಗಳಲ್ಲಿ ಕಂಡುಬರುವುವು ಸಾಂಖ್ಯ ಮತ್ತು ಯೋಗ ಈ ಎರಡೇ ದರ್ಶನಗಳು.<sup><a epub:type="noteref" href="999-aside.xhtml#id-000d.1-44">*</a></sup> ಬ್ರಾಹ್ಮಣ ಆರಣ್ಯಕ ಉಪನಿಷತ್ತುಗಳು ಭಾರತಕ್ಕೆ ಹಿಂದಿನದಾಗಿ, ಹಿನ್ನೆಲೆಯಾಗಿ ಇದ್ದರೂ ಅವುಗಳೇ ಆಧಾರವಾದ ಮೀಮಾಂಸ<sup><a epub:type="noteref" href="999-aside.xhtml#id-000d.1-45">*</a></sup> ಮತ್ತು ವೇದಾಂತಗಳು ಆಗ್ಗೆ ಇನ್ನೂ ದರ್ಶನಗಳಾಗಿ ರೂಪಗೊಂಡಿರಲಿಲ್ಲ. ನ್ಯಾಯ ವೈಶೇಷಿಕಗಳಂತೂ ಬಂದಿರಲಿಲ್ಲ. ಆದ್ದರಿಂದ ಅವೆರಡೂ ದರ್ಶನಗಳನ್ನು ಇಲ್ಲಿ ಸ್ವಲ್ಪ ವಿಸ್ತಾರವಾಗಿ ನಿರೂಪಿಸುತ್ತೇನೆ. ಆ ನಿರೂಪಣೆಯು ಖಚಿತವಾಗಲೆಂದು ಸಾಂಖ್ಯಕಾರಿಕಾ ಮುಂತಾದ ಈಚಿನ ಗ್ರಂಥಗಳು ಮತ್ತು ಕೆಲವು ಉಪನಿಷತ್ತುಗಳು ಇವುಗಳನ್ನೂ ಉಪಯೋಗಿಸಿಕೊಂಡಿದೆ<sup><a epub:type="noteref" href="999-aside.xhtml#id-000d.1-46">*</a></sup> .</p>
			<p>ಸಾಂಖ್ಯದ ಪ್ರಕಾರ ಪ್ರಪಂಚವು ಯಾವ ದೇವರ ಸೃಷ್ಟಿಯೂ ಅಲ್ಲ; ಸರ್ವತ್ರ ವ್ಯಾಪಿಯಾದ ಪ್ರಕೃತಿಯ ಪರಿಣಾಮ. ಪ್ರಕೃತಿಯು ತ್ರಿಗುಣಾತ್ಮಕವಾದದ್ದು; ಸತ್ವ, ರಜಸ್ಸು, ತಮಸ್ಸು ಇವೇ ಅದರ ಆ ಮೂರು ಗುಣಗಳು; ಇವು ಮೂರೂ ಒಂದೇ ಸಮವಾಗಿದ್ದಾಗ ಆ ಸಾಮ್ಯಾವಸ್ಥೆಯಲ್ಲಿ, ಪ್ರಕೃತಿಯು ತೆಪ್ಪಗಿರುತ್ತದೆ; ಕೆಲಸ ಮಾಡುವುದಿಲ್ಲ. ಪ್ರಕೃತಿಯು ಸ್ವಭಾವತಃ ಜಡ; ಇದಕ್ಕೆ “ಪ್ರಕಾಶ ಸ್ವರೂಪ” ನಾದ ಪುರುಷನು ಚೈತನ್ಯ ಕೊಡುತ್ತಾನೆ. ಇವೆರಡೂ ಸತ್ಯ ಮತ್ತು ಅನಾದಿ.</p>
			<p>ಪುರುಷನ ಅದೃಷ್ಟದಿಂದ (ಅಥವಾ ಸ್ವಭಾವದಿಂದ) ಪ್ರಕೃತಿಯ ಗುಣಗಳಲ್ಲಿ ಸಮತೂಕ ಹೋಗಿ ಕ್ಷೋಭ ಉಂಟಾಗಲು ಪ್ರಕೃತಿಯು ಪರಿಣಾಮಗೊಳ್ಳುವುದಕ್ಕೆ ಆರಂಭಿಸಿ ಪ್ರಪಂಚ ಸೃಷ್ಟಿಯಾಗುತ್ತ ಹೋಗುತ್ತದೆ. ಪುರುಷನೊಬ್ಬನಿಂದಾಗಲೀ, ಪ್ರಕೃತಿಯೊಂದರಿಂದಾಗಲೀ, ಸೃಷ್ಟಿಯು ಸಾಧ್ಯವಲ್ಲ. ಅವು ಹೆಳವ ಕುರುಡ (ಕುರುಡಿ?) ಇದ್ದ ಹಾಗೆ; ಹೆಳವನೂ ಸಹಾಯವಿಲ್ಲದೆ ಚಲಿಸಲಾರ, ಕುರುಡನೂ ಸಹಾಯವಿಲ್ಲದೆ ಚಲಿಸಲಾರ; ಅವರಿಬ್ಬರೂ ಸೇರಿದರೆ ಒಬ್ಬರನೊಬ್ಬರು ಅವಲಂಬಿಸಿಕೊಂಡು ಜೀವನಯಾತ್ರೆ ನಡೆಸಬಹುದು; ಸೃಷ್ಟಿಯಾಗಬಹುದು.</p>
			<p>ಈ ಸೃಷ್ಟಿಯಲ್ಲಿ ಯಾವುದೂ ಎಲ್ಲಿಂದಲೂ ಬರುವುದಿಲ್ಲ; ಎಲ್ಲವೂ ಇದ್ದದ್ದೇ; (ಆಮೆಯ ತಲೆ ಕೈಕಾಲುಗಳು ಒಳಗೆ ಅಡಗಿಕೊಂಡಿದ್ದು ಹೊರಗೆ ಬಂದಂತೆ);<sup><a epub:type="noteref" href="999-aside.xhtml#id-000d.1-47">*</a></sup> ಅದೇ ಹೊಸಹೊಸ ವಸ್ತುವಾಗಿ ಪರಿಣಾಮಗೊಳ್ಳುತ್ತ ಹೋಗುತ್ತದೆ; ಬೀಜವೇ ಅಭಿವ್ಯಕ್ತಿಗೊಂಡು, ಗಿಡವಾಗಿ ಮರವಾಗುವುದು; ಅದರಲ್ಲಿ ಹೂ ಕಾಯಿ ಹಣ್ಣುಗಳಾಗುವುದು. ಆದ್ದರಿಂದ ಸಾಂಖ್ಯವು ಪ್ರತಿಪಾದಿಸುವುದು ಸತ್ಕಾರ್ಯವಾದ, ಪರಿಣಾಮವಾದ.</p>
			<p>ಸತ್ವರಜಸ್ತಮೋಗುಣಗಳ ಸ್ವಭಾವಗಳು ಬೇರೆಬೇರೆ; ಮತ್ತು ಪರಸ್ಪರ ವಿರುದ್ಧ- ಪ್ರಕಾಶ, ಚಟುವಟಿಕೆ ಮತ್ತು ಮಾಂದ್ಯ. ಅವುಗಳ ಫಲ- ಸುಖ, ದುಃಖ ಮತ್ತು ಮೋಹ<sup><a epub:type="noteref" href="999-aside.xhtml#id-000d.1-48">*</a></sup> . ಆದರೂ ಸೃಷ್ಟಿಕಾರ್ಯದಲ್ಲಿ ಅವು -ಎಣ್ಣೆ, ಬತ್ತಿ, ಬೆಂಕಿಗಳು ಒಂದಾಗಿ ಸಹಕರಿಸಿ ದೀಪದ ಬೆಳಕನ್ನು ಕೊಡುವಂತೆ -ಸಹಕರಿಸುತ್ತವೆ. ಅವು ಒಂದನ್ನೊಂದು ಬಿಟ್ಟು ಇರುವುದಿಲ್ಲ; ಅದು ಸಾಧ್ಯವೂ ಅಲ್ಲ. ಮೂರೂ ಮುಪ್ಪುರಿಯಾಗಿ ಹೊಸೆದುಕೊಂಡು “ಪ್ರಕೃತಿ” ಆದರೂ ಅವಕ್ಕೆ ಪರಸ್ಪರ ಭೇದವಿರುವುದರಿಂದ, ಯಾವಯಾವ ಗುಣ ಅಥವಾ ಗುಣಗಳು ಎಷ್ಟೆಷ್ಟುಮಟ್ಟಿಗೆ ಹೆಚ್ಚುಕಡಿಮೆಯಾಗುವುದೋ ಅಷ್ಟಷ್ಟುಮಟ್ಟಿಗೆ ಭಿನ್ನವಾದ ಬೇರೆಬೇರೆ ಪದಾರ್ಥಗಳು ‘ಸೃಷ್ಟಿ’ ಯಾಗುತ್ತಾ ಹೋಗುತ್ತವೆ. ಅವೆಲ್ಲವೂ ತ್ರಿಗುಣಾತ್ಮಕವಾದ ಪ್ರಕೃತಿಯ ಪರಿಣಾಮವಾದ್ದರಿಂದ, ಪ್ರಪಂಚದ ಪ್ರತಿಯೊಂದು ವಸ್ತುವಿನಲ್ಲಿಯೂ ಈ ಮೂರುಗುಣಗಳೂ ಇದ್ದೇ ಇರುತ್ತವೆ. ಒಂದು ವಸ್ತುವಿನಲ್ಲಿ ಒಂದು ಗುಣ ಪ್ರಬಲವಾಗಿರಬಹುದು, ಇನ್ನೊಂದು ದುರ್ಬಲವಾಗಿರಬಹುದು, ಅಷ್ಟೇಯೇ.</p>
			<p>ಈ ಪ್ರಕೃತಿ ಒಂದೇಯೇ; ಪುರುಷರು ಮಾತ್ರ ಹಲವರು; ಪ್ರಕೃತಿಯಲ್ಲಿ ಗುಣಪರಿಣಾಮವಾಗಿ ಆಗುವ ವಿಕಾರಗಳನ್ನೂ ಕಷ್ಟಸುಖಗಳನ್ನೂ ಪುರುಷನು ಅನುಭವಿಸುತ್ತಾನೆ. ರಜೋಗುಣ, ತಮೋಗುಣಗಳು ತಗ್ಗಿ, ಸತ್ವಗುಣದ ಅಧಿಕ್ಯ ಉಂಟಾದರೆ, ಆಗ ಪುರುಷನಿಗೆ ‘ವಿವೇಕ’ ಉಂಟಾಗುತ್ತದೆ. ಸ್ವಸ್ವರೂಪ ಜ್ಞಾನ ಉಂಟಾಗುತ್ತದೆ<sup><a epub:type="noteref" href="999-aside.xhtml#id-000d.1-49">*</a></sup> . ಅವನು ಬೇರೆಯಾಗುತ್ತಾನೆ. ಅದೇ ‘ಕೈವಲ್ಯ’ ಅಥವಾ ‘ಮೋಕ್ಷ’. ಪ್ರಕೃತಿಯ ಸೃಷ್ಟಿಪರಿಕರವಿರುವುದೆಲ್ಲಾ ಅವನು ಈ ವಿವೇಕವನ್ನೂ ಜ್ಞಾನವನ್ನೂ ಮೋಕ್ಷವನ್ನೂ ಪಡೆಯುವುದಕ್ಕೇಯೇ<sup><a epub:type="noteref" href="999-aside.xhtml#id-000d.1-50">*</a></sup> . ಆ ಕೆಲಸವಾಯಿತೆಂದರೆ, (ಎಂದರೆ ಪುರುಷರೆಲ್ಲ ಮುಕ್ತರಾದರೆ) ನರ್ತಕಿಯು ನರ್ತನ ಮುಗಿಸಿ ರಂಗದಿಂದ ಹೊರಟುಹೋಗುವಂತೆ ಪ್ರಕೃತಿ ಹಿಂದಿರುಗುತ್ತದೆ; ಪ್ರಲಯವಾಗುತ್ತದೆ. (ಸಾಂಖ್ಯಕಾರಿಕಾ.೫೯). ಈ ವಿವೇಕಜ್ಞಾನವಾಗುವವರೆಗೂ ಪುರುಷನು ಲಿಂಗಶರೀರದಲ್ಲಿ ಒಂದು ಜನ್ಮದಿಂದ ಇನ್ನೊಂದು ಜನ್ಮಕ್ಕೆ ಸಂಸ್ಕಾರ ಹೊತ್ತು ಅಲೆಯುತ್ತಿರುತ್ತಾನೆ.</p>
			<p>ಪ್ರಕೃತಿಯಿಂದ ಪ್ರಪಂಚವು ಸೃಷ್ಟಿಯಾಗುವ ಕ್ರಮವನ್ನು ಈ ಮುಂದಿನಂತೆ ಸೂಚಿಸಬಹುದು.</p>
			<p><!-- <img>page no. 36</img>--></p>
			<p>ಸ್ಥೂಲಭೂತಗಳಿಂದ ದೃಶ್ಯಪ್ರಪಂಚ.</p>
			<p>ಹೀಗೆ ಪುರುಷನನ್ನು ಬಿಟ್ಟರೆ ೨೪, ಪುರುಷನೂ ಸೇರಿದರೆ ೨೫ ತತ್ವಗಳು.</p>
			<p>ಸಾಂಖ್ಯ ದರ್ಶನವು ಬಹಳ ಪ್ರಾಚೀನವಾದದ್ದು; ಮಿಕ್ಕ ಎಲ್ಲ ದರ್ಶನಗಳಿಗಿಂತಲೂ ಹಿಂದಿನದು ಎಂದು ಹೇಳಿದರೂ ಹೇಳಬಹುದು. ಇದು ಉಪನಿಷತ್ತುಗಳ ಆಧಾರದಿಂದ ಹುಟ್ಟಿದ್ದೋ ಸ್ವತಂತ್ರವಾಗಿ ಹುಟ್ಟಿದ್ದೋ ಗೊತ್ತಿಲ್ಲ.<sup><a epub:type="noteref" href="999-aside.xhtml#id-000d.1-51">*</a></sup> ಮಹಾಭಾರತದಲ್ಲಿ ಇದು ಅಲ್ಲಲ್ಲಿಯೇ ಬರುತ್ತದೆ.<sup><a epub:type="noteref" href="999-aside.xhtml#id-000d.1-52">*</a></sup> ಒಂದು ಕಡೆಯ ಪ್ರತಿಪಾದನೆಗೂ ಇನ್ನೊಂದು ಕಡೆಯ ಪ್ರತಿಪಾದನೆಗೂ ಸ್ವಲ್ಪಸ್ವಲ್ಪ ವ್ಯತ್ಯಾಸವಿರುತ್ತದೆ. ಈ ಪುನರುಕ್ತಿಗೂ ವ್ಯತ್ಯಾಸಗಳಿಗೂ ಏನು ಕಾರಣವೋ ಗೊತ್ತಿಲ್ಲ. ಒಂದು ಕಡೆಯಲ್ಲಿ ಮೇಲೆ ಕಂಡ ೨೫ ತತ್ವಗಳ ಜೊತೆಗೆ ಮತ್ತು ಅವುಗಳ ಮೇಲೆ “ಈಶ್ವರ” ನನ್ನು ಹೇಳಿದೆ. ಅದರ ಪ್ರಕಾರ ಪುರುಷರಿಗೆ ವಿವೇಕಜ್ಞಾನ ಬಂದಮೇಲೆ ಅವರು ೨೬ನೆಯ ತತ್ವವಾದ ಈಶ್ವರನಲ್ಲಿಗೆ ಹೋಗುತ್ತಾರೆ. ಮಹಾಭಾರತದಲ್ಲಿ ಎಲ್ಲೆಲ್ಲೂ ಈಶ್ವರನಿಗೆ ಪ್ರಾಧಾನ್ಯವಿದೆ. ಅವನನ್ನು ಧಾತಾ, ವಿಧಾತಾ ಮುಂತಾದ ಬೇರೆಬೇರೆ ಹೆಸರುಗಳಿಂದ ಕರೆದಿರುವುದೂ ಉಂಟು. ಯೋಗದಲ್ಲಿ “ಪುರುಷ ವಿಶೇಷ” ನೇ ಈಶ್ವರ.</p>
			<p>ಇಲ್ಲಿ ಈಶ್ವರನೆಂದರೆ ಶಿವನಲ್ಲ- ಒಡೆಯ, ಆಳತಕ್ಕವನು, ವಿಧಾಯಕ ಎಂದು ಅರ್ಥ.<sup><a epub:type="noteref" href="999-aside.xhtml#id-000d.1-53">*</a></sup> ಅದರಲ್ಲಿ ಯಾವ ದೇವರಿಗೂ ಸ್ಥಳವಿಲ್ಲ. ಅಲ್ಲದೆ ಅದು ವೇದಾಂತದಂತೆ ಉಪನಿಷತ್ತುಗಳ ಆಧಾರದ ಮೇಲೆ ತನ್ನ ತತ್ವವನ್ನು ಪ್ರತಿಪಾದಿಸುವುದಿಲ್ಲ. ಆದ್ದರಿಂದ ವೇದಾಧಿಕಾರವುಳ್ಳವರೇ ಸಾಂಖ್ಯಯೋಗವನ್ನು ವ್ಯಾಸಂಗಾನುಷ್ಠಾನ ಮಾಡಬೇಕೆಂಬ ನಿಯಮವಿಲ್ಲ.<sup><a epub:type="noteref" href="999-aside.xhtml#id-000d.1-54">*</a></sup> </p>
			<p>ಆಮೆಯು ತಾನು ಹೊರಚಾಚಿದ್ದ ಕೈಕಾಲುಗಳನ್ನು ಒಳಕ್ಕೆ ಸೆಳೆದುಕೊಂಡರೆ ಮೂಲ ಸ್ವರೂಪವನ್ನು ತಾಳುವಂತೆ ದೃಶ್ಯಪ್ರಪಂಚವೂ ಹಿಂದುಹಿಂದಕ್ಕೆ ಹೋಗಿ ಪ್ರಕೃತಿಯಲ್ಲಿ ಅಡಗಿಕೊಂಡರೆ ಅದರ ಮೂಲರೂಪ ಬರುತ್ತದೆ. ಆಗ ಪುರುಷನ ಕೇವಲಸ್ಥಿತಿ ಅನುಭವಕ್ಕೆ ಬರುವುದು ಸಾಧ್ಯವಾಗುತ್ತದೆ., ಸುಲಭವಾಗುತ್ತದೆ. ಈ ಅನುಭವವನ್ನು ಪಡೆಯುವ ಮಾರ್ಗವೇ ಯೋಗ.<sup><a epub:type="noteref" href="999-aside.xhtml#id-000d.1-55">*</a></sup></p>
			<p>ಯೋಗಸಾಧನೆ ಸುಲಭವಲ್ಲ. ಏಕೆಂದರೆ ಅದಕ್ಕೆ ಮುಖ್ಯವಾಗಿ ಬೇಕಾದದ್ದು ಇಂದ್ರಿಯ ನಿಗ್ರಹ, ಚಿತ್ತೈಕಾಗ್ರತೆ. ಇಂದ್ರಿಯವನ್ನು ತಡೆದು ಹಿಂತಿರುಗಿಸುವುದಕ್ಕೆ ಅಭ್ಯಾಸ ವೈರಾಗ್ಯಗಳು ಬೇಕು.<sup><a epub:type="noteref" href="999-aside.xhtml#id-000d.1-56">*</a></sup> ಏಕೆಂದರೆ ಅವುಗಳ ಸೃಷ್ಟಿಯೇ ಮುಮ್ಮೊಗವಾಗಿ; ಆದ್ದರಿಂದ ಮನುಷ್ಯನಿಗೆ ತನ್ನ ಬೆನ್ನು ತನಗೆ ಕಾಣದಂತೆ, ಇವಕ್ಕೆ ತಮ್ಮ ಹಿಂದೆ ಇರುವ “ಪ್ರತ್ಯಗಾತ್ಮ” ಕಾಣುವುದಿಲ್ಲ. ಅವು ರಥಕ್ಕೆ ಹೂಡಿದ ಕುದುರೆಗಳ ಹಾಗೆ. ಅವನ್ನು ಹಿಡಿಯಲು ಧೀರತನ ಬೇಕು.<sup><a epub:type="noteref" href="999-aside.xhtml#id-000d.1-57">*</a></sup> ಅವುಗಳ ಚಾಪಲ್ಯದಿಂದ ಚಿತ್ತವು ಸದಾ ಕ್ಷುಬ್ಧವಾಗಿ ‘ವೃತ್ತಿ’ ಸ್ವರೂಪವಾಗಿರುತ್ತದೆ. ಅದು ವಿರುದ್ಧವಾಗಿ ಶಾಂತವಾದರೆ ಅದರ ಹಿಂದೆ ‘ದೃಷ್ಟ್ವ’ ಅಥವಾ ಸಾಕ್ಷಿಯಾಗಿರುವ ಪುರುಷನು ಸ್ವಸ್ವರೂಪದಲ್ಲಿ ನಿಲ್ಲುತ್ತಾನೆ. ಈ ಚಿತ್ತವೃತ್ತಿ ನಿರೋಧವೇ ಯೋಗ.<sup><a epub:type="noteref" href="999-aside.xhtml#id-000d.1-58">*</a></sup> ಯೋಗಶಾಸ್ತ್ರದಲ್ಲಿ ಹೇಳಿರುವ ಸಾಧನೆಯೆಲ್ಲಾ ‘ಸರ್ವವೃತ್ತಿನಿರೋಧ’ ದಿಂದ ಕೊನೆಗೆ ‘ನಿರ್ಬೀಜ ಸಮಾಧಿ’ ಯನ್ನು ಪಡೆದು ಸ್ವಸ್ವರೂಪವನ್ನು ಅನುಭವಿಸುವುದಕ್ಕೇಯೆ.<sup><a epub:type="noteref" href="999-aside.xhtml#id-000d.1-59">*</a></sup> ಈ ಮಧ್ಯೆ ಬರಬಹುದಾದ ಸಿದ್ಧಿಗಳೂ ವಿಭೂತಿಗಳೂ ಮುಖ್ಯವಲ್ಲ. ಮನಸ್ಸೂ ಪ್ರಾಣವೂ ದೇಹದೊಡನೆ ಸಂಬದ್ಧವಾಗಿರುವುದರಿಂದ ದೇಹವನ್ನೂ ಪ್ರಾಣವನ್ನೂ ಸ್ವಾಧೀನಕ್ಕೆ ತಂದುಕೊಳ್ಳಲು ಆಸನ ಪ್ರಾಣಾಯಾಮಗಳು ಉಕ್ತವಾಗಿವೆ. ಇವೇ ಪ್ರಧಾನವಾಗಿ ಹಠಯೋಗ ಬೆಳೆದುಬಂದಿದೆ; ಆದರೆ ಇವು ಅಷ್ಟು ಮುಖ್ಯವಲ್ಲ. ದೇಹಾರೋಗ್ಯ ಮುಖ್ಯವಾದರೂ ಕೇವಲ ಮೈ ಮುರಿದುಕೊಳ್ಳುವುದು ಉಸಿರುಕಟ್ಟುವುದು ಇವಿಷ್ಟೇ ಚಿತ್ತಪ್ರಸಾದನಕ್ಕೆ ಮಾರ್ಗವಲ್ಲ. ಈಶ್ವರಧ್ಯಾನ ಬೇಕು; ಅದೊಂದೇ ಸಾಕು<sup><a epub:type="noteref" href="999-aside.xhtml#id-000d.1-60">*</a></sup> . ಧ್ಯಾನಸಿದ್ಧಿಯಾದರೆ ಮಿಕ್ಕೆಲ್ಲ ಸಿದ್ಧಿಯೂ ತಾನಾಗಿ ಬರುತ್ತದೆ. ಯೋಗದ ಕೊನೆಯ ನಾಲ್ಕು ಅಂಗಗಳಾದ ಪ್ರತ್ಯಾಹಾರ, ಧಾರಣ, ಧ್ಯಾನ, ಸಮಾಧಿಗಳು ಈ ಧ್ಯಾನಸಿದ್ಧಿಗೆ ನಾಲ್ಕು ಮೆಟ್ಟಿಲುಗಳು. ಅವುಗಳ ಹಿಂದಿನ ಆಸನ ಪ್ರಾಣಾಯಾಮಗಳು ದೇಹವನ್ನೂ ಉಸಿರಾಟವನ್ನೂ ಸ್ವಾಧೀನಕ್ಕೆ ತಂದುಕೊಳ್ಳುವ ಮಾರ್ಗಗಳು. ಅವಕ್ಕೂ ಹಿಂದೆ ಇರತಕ್ಕ ಯಮನಿಯಮಗಳು ಮೊದಲನೆಯ ಮತ್ತು ಎರಡನೆಯ ಮೆಟ್ಟಿಲುಗಳು. ಒಂದು ವಿಧದಲ್ಲಿ ಇವು ಮಿಕ್ಕೆಲ್ಲ ಅಂಗಗಳಿಗಿಂತಲೂ ಮುಖ್ಯ. ಏಕೆಂದರೆ ದೇಹಧಾರ್ಢ್ಯ ಇಂದ್ರಿಯನಿಗ್ರಹ ಚಿತ್ತಸ್ವಾಸ್ಯ್ಥಗಳಿಗೆ ಇವು ಅತ್ಯಂತ ಆವಶ್ಯಕ. ಅಹಿಂಸೆ, ಸತ್ಯ, ಕದಿಯದಿರುವುದು, ಬ್ರಹ್ಮಚರ್ಯ, ಮತ್ತೊಬ್ಬರಿಂದ ಏನನ್ನೂ ತೆಗೆದುಕೊಳ್ಳದಿರುವುದು ಇವು ‘ಯಮ’. ಶೌಚ, ಸಂತೃಪ್ತಿ, ತಪಸ್ಸು, ಅಧ್ಯಯನ, ಈಶ್ವರಧ್ಯಾನ ಇವು ‘ನಿಯಮ’. ಇವನ್ನು ಎಲ್ಲ ಜಾತಿ ಮತ ದೇಶ ಕಾಲಗಳವರೂ ಅನುಷ್ಠಾನ ಮಾಡಬೇಕು<sup><a epub:type="noteref" href="999-aside.xhtml#id-000d.1-61">*</a></sup> . ಇವನ್ನು ‘ಶೀಲ’ ಎಂದು ಒಂದು ಮಾತಿನಲ್ಲಿ ಹೇಳಬಹುದು. ಇದರ ಪ್ರಾಶಸ್ತ್ಯವನ್ನು ಮಹಾಭಾರತವು ಎಷ್ಟು ಕಡೆ ಹೇಳಿದರೂ, ಎಷ್ಟು ರೂಪದಲ್ಲಿ ಹೇಳಿದರೂ, ಅದಕ್ಕೆ ತೃಪ್ತಿಯಿಲ್ಲ. ‘ಶೀಲದಿಂದಲೇ ಧರ್ಮ, ಸತ್ಯ, ನಡತೆ, ಬಲ, ಸಂಪತ್ತು ಎಲ್ಲವೂ ಲಭಿಸುವುದು.’ (ವ.ಭಾ.೩೩೭) ಆದ್ದರಿಂದ ಶೀಲಭ್ರಷ್ಠನು ಯೋಗದಲ್ಲಿ ಮುಂದುವರಿಯಲಾರನು.</p>
			<p>ಸಾಂಖ್ಯವನ್ನು ಪ್ರಾಚೀನ ನವೀನ ತತ್ವಜ್ಞರು ಖಂಡಿಸುತ್ತಾರೆ. ವೇದಾಂತಿಗಳಿಗೆ ಅದೇ ಮುಖ್ಯವಾಗಿ ಪೂರ್ವಪಕ್ಷ. ಆದರೆ ಸಾಂಖ್ಯವು ಇನ್ನೊಂದು ಹೆಜ್ಜೆ ಮುಂದೆಹೋಗಿ, ಮಾಯೆಯೇ ಪ್ರಧಾ (ಪ್ರಕೃತಿ), ಬ್ರಹ್ಮವೇ ಪುರುಷ<sup><a epub:type="noteref" href="999-aside.xhtml#id-000d.1-62">*</a></sup> , ಲಿಂಗಶರೀರವೇ ಜೀವಾತ್ಮ, ಈಶ್ವರನೇ ಪರಮಾತ್ಮ ಎಂದರೆ, ವೇದಾಂತಕ್ಕೆ ದಾರಿಮಾಡಿಕೊಟ್ಟ ಹಾಗಾಯಿತು. ಅದು ಕೊಡುವ ಹೆಳವ-ಕುರುಡ ನ್ಯಾಯ, ಕಾದ ಕಬ್ಬಿಣದ ನ್ಯಾಯ, ನೋಟಕ- ನರ್ತಕೀ ನ್ಯಾಯ, ಪ್ರಕೃತಿಯ ಜಡತೆ, ಪುರುಷನ ಔದಾಸೀನ್ಯ ಮುಂತಾದುವುಗಳಲ್ಲಿ ದೋಷವನ್ನು ತೋರಿಸಬಹುದು. ಆದರೆ ಉಪಮಾನಗಳೂ ಹೋಲಿಕೆಗಳೂ ಯಾವಾಗಲೂ ಅಪೂರ್ಣವೇ. ಇವುಗಳಿಂದ ಬಿಂಬದ ಛಾಯೆ ಗೊತ್ತಾಗಬಹುದೇ ಹೊರತು ಮೂಲವೇ ಪ್ರತ್ಯಕ್ಷವಾಗಿ ಅನುಭವಕ್ಕೆ ಬರುವುದಿಲ್ಲ. ಮತ್ತು ಕಣ್ಣಿಗೆ ಕಾಣದ್ದನ್ನು ಖಂಡಿಸುವುದು ಸುಲಭ; ಯುಕ್ತಿಯನ್ನೂ ತರ್ಕವನ್ನೂ ಹಿಡಿದು ವಾದವನ್ನು ಪರಿಷ್ಕರಿಸುತ್ತ ರೂಪಿಸುತ್ತಾ ಹೋದರೆ ಕೊನೆಗೆ ಅದು ಹಿಡಿತಕ್ಕೇ ಸಿಕ್ಕದೆ ಅನುಭವಕ್ಕೆ ಬಹುದೂರ ಹೋಗಬಹುದು. ಸಾಂಖ್ಯ ಹುಟ್ಟಿದ್ದು ಅನುಭವದಿಂದ ಹಿಂದುಹಿಂದಕ್ಕೆ ಹೋಗಿ ಮಾಡಿದ ಊಹೆಯ ಮೇಲೆ. ‘ಅಜಾಮೇಕಾಂ ಲೋಹಿತ ಶುಕ್ಲ ಕೃಷ್ಣಾಂ’ ಮುಂತಾದ ವಾಕ್ಯಗಳಿಗೆ ಜನರು ನಿತ್ಯವೂ ನೋಡುತ್ತಿದ್ದ ಹೆಣ್ಣು ಗಂಡು ಮೇಕೆಗಳ ನಡವಳಿಕೆಯೇ ಆಧಾರ. ಹಾಗಲ್ಲದೆ ಪ್ರಪಂಚ ಹುಟ್ಟಿದಾಗ ಇದ್ದು ಅದನ್ನು ನೋಡಿದವರಾರು? ಎಲ್ಲಾ ಜ್ಞಾನ ವಿಜ್ಞಾನಗಳೂ ಈ ವಿಚಾರದಲ್ಲಿ ಮಾಡಿರುವುದು ಊಹೆಯೇ- ಬೇಕಾದರೆ ‘ಅನುಮಾನ’ ವೆನ್ನೋಣ.</p>
			<p>ಇಂದು ನಮ್ಮ ಕಣ್ಣೆದುರಿಗಿರುವುದು ಈ ಪ್ರಪಂಚ, ಅದರಲ್ಲಿ ತುಂಬಾ ಅನುಭವಕ್ಕೆ ಬರುವುದು ‘ತಾನು’. ಆ ತನ್ನನ್ನು ತಾನು ಒಳಹೊಕ್ಕು ತಿಳಿದರೆ ಪ್ರಪಂಚವು ತಿಳಿದಂತಾಯಿತು, ಎಂದು ಎಲ್ಲಾ ದಾರ್ಶನಿಕರೂ ಸಾಧು ಸಂತರೂ ಹೇಳುತ್ತಾರೆ. ಏಕೆಂದರೆ ಎಲ್ಲೆಡೆಯಲ್ಲಿಯೂ ಇರುವ ಚೈತನ್ಯವೇ ತನ್ನಲ್ಲಿಯೂ ಇರುವುದು. ಅದನ್ನು ತಿಳಿಯಬೇಕಾದರೆ ಧ್ಯಾನದಿಂದ, ಯೋಗದಿಂದ.</p>
			<p>ಭಗವದ್ಗೀತೆಯಲ್ಲಿರುವ ಬಹುಭಾಗ ಈ ಸಾಂಖ್ಯಯೋಗ, ಮತ್ತು ಅದಕ್ಕೆ ಸಂಬಂಧಪಟ್ಟ ಅಂಶಗಳು (ವ.ಭಾ.ಪುಟ ೨೬೯, ೩೫೦, ೩೫೧ ನ್ನು ನೋಡಿ). ಇಲ್ಲಿ ‘ಯೋಗ’ ವೆಂದರೆ ಅನಾಸಕ್ತಿಯೋಗ (ಅಥವಾ ಕರ್ಮಯೋಗ) ಮತ್ತು ರಾಜಯೋಗ ಎಂಬ ಎರಡು ಅರ್ಥವೂ ಪ್ರತಿಪಾದನೆಯೂ ಇವೆ; ಮನುಷ್ಯನು ತನ್ನ ಪ್ರಕೃತಿಯ ರಜೋಗುಣ ತಮೋಗುಣಗಳನ್ನು ಸಾತ್ವಿಕವಾದ ಯಜ್ಞ, ದಾನ, ತಪಸ್ಸು, ಆಹಾರ, ವಿಹಾರ ಇವುಗಳಿಂದ ತಗ್ಗಿಸಿ, ಸತ್ವಗುಣವನ್ನು ಅಭಿವೃದ್ಧಿಪಡಿಸಿಕೊಂಡು, ದೈವೀಸಂಪತ್ತನ್ನೂ ಜ್ಞಾನವನ್ನೂ ಪಡೆಯುವುದಕ್ಕೆ ಸಾಧಕವಾದ ಕಾರ್ಯಸಾಧ್ಯವಾದ ಮಾರ್ಗವನ್ನು ಹೇಳಿದೆ: (ಅಧ್ಯಾಯ ೧೬-೧೮). ಚಂಚಲವೂ ದುರ್ನಿಗ್ರಹವೂ ಆದ ಮನಸ್ಸನ್ನು ಅಭ್ಯಾಸ ವೈರಾಗ್ಯಗಳಿಂದ ಹಿಡಿತಕ್ಕೆ ತಂದುಕೊಂಡು ಧ್ಯಾನಸಿದ್ಧರಾಗುವ ರೀತಿಯನ್ನು ಹೇಳಿದೆ. (ಅಧ್ಯಾಯ ೬) ಭಕ್ತಿ ಯಾಜ್ಞಿಕ ವೇದಾಂತ ಈ ಮತಗಳೂ ಸೂಕ್ಷ್ಮವಾಗಿ ಬಂದಿವೆ. ಆದರೆ ಅವೂ ಸಾಂಖ್ಯಯೋಗಗಳಿಗೆ ಸಂಬಂಧಪಟ್ಟಂತೆಯೇ ಇವೆ.<sup><a epub:type="noteref" href="999-aside.xhtml#id-000d.1-63">*</a></sup> ಕೃಷ್ಣನು ಮಹಿಮಾಪುರುಷನೇನೋ ಹೌದು; ಅವನ ಮಹಿಮೆಯಿಂದ ವೈಷ್ಣವಧರ್ಮ ಬಲಗೊಂಡು ಬೆಳೆಯಿತು. ಆದರೆ ಅವನು ತನ್ನನ್ನು ಪೂಜಿಸಿ ಎಂದು ಹೇಳಿಕೊಂಡಿರಲಾರನು. ಭಗವದ್ಗೀತೆ ರಚಿತವಾದಾಗ ಕೃಷ್ಣನು ಬದುಕಿರಲಿಲ್ಲ; ಅವನ ಕಾಲಕ್ಕೆ ಅವನನ್ನು ಎಲ್ಲರೂ ಅವತಾರಪುರುಷನೆಂದಾಗಲೀ ಭಗವಂತನೆಂದಾಗಲೀ ಎಣಿಸಿರಲಿಲ್ಲ. ಆದರೇನು? ಅವನು ಭಗವದ್ಗೀತೆಯಲ್ಲಿ ಬೋಧಿಸಿರುವುದನ್ನೆಲ್ಲಾ ಭಾರತದಲ್ಲಿ ಆಚರಿಸಿ ತೋರಿಸಿದ್ದಾನೆ. ಭಾರತದ ತುಂಬ ಇರುವುದು ಕೃಷ್ಣಧರ್ಮವೇ; ಭಾರತದಲ್ಲಿ ಅವನೂ ಇತರ ಮಹಾವ್ಯಕ್ತಿಗಳೂ ಆಡಿದಮಾತು. ನಡೆದಮಾರ್ಗ ಇವುಗಳ ಒಟ್ಟು ಸಾರಾಂಶವೇ ಭಗವದ್ಗೀತೆ<sup><a epub:type="noteref" href="999-aside.xhtml#id-000d.1-64">*</a></sup> . ಅವನು ಯೋಗೇಶ್ವರ; ತನ್ನ ಸಿದ್ಧಿಯನ್ನು ಸಂಧಾನ ಕಾಲದಲ್ಲಿಯೂ, ಪ್ರಾಯಶಃ ಗೀತೋಪದೇಶ ಸಂದರ್ಭದಲ್ಲಿಯೂ, ಉಪಯೋಗಿಸಿದನು. ಕೊನೆಗೆ ಯೋಗದಿಂದ ದೇಹತ್ಯಾಗಮಾಡಿದನು. ಭೀಷ್ಮದ್ರೋಣರೂ, ಬಲರಾಮ ವಸುದೇವರೂ ಹೀಗೆಯೇ ಯೋಗದಿಂದಲೇ ದೇಹಬಿಟ್ಟರು<sup><a epub:type="noteref" href="999-aside.xhtml#id-000d.1-65">*</a></sup> . ಅವರು ಅದನ್ನು ನಿತ್ಯಜೀವನದಲ್ಲಿ ಸಾಧನೆಯಾಗಿಟ್ಟುಕೊಂಡಿದ್ದು ಅದರಲ್ಲಿ ಸಿದ್ಧರಾಗಿದ್ದಿರಬೇಕು.</p>
			<p>ಪ್ರಕೃತಿಯು ಸ್ವತಂತ್ರವಾಗಿ ಪರಿಣಾಮಗೊಳ್ಳುತ್ತ ಹೋಗುತ್ತದೆಯೆಂದು ಆ ಪರಿಣಾಮಕ್ಕೂ ಅದರ ವೈವಿಧ್ಯಕ್ಕೂ ಅದರ ಗುಣಗಳಲ್ಲಿ ಆದ ಏರುಪೇರುಗಳೇ ಕಾರಣವೆಂದೂ, ಆ ಕ್ಷುಬ್ಧಸ್ಥಿತಿಗೆ ಪುರುಷನಿಂದಾದ ಉದ್ರೇಕವೇ ಕಾರಣವೆಂದೂ ಹಿಂದೆ ನೋಡಿದೆವು. ಆದ್ದರಿಂದ ಪ್ರಕೃತಿಯು ಯಾರ ಅಧೀನಕ್ಕಾದರೂ ಒಳಪಟ್ಟು ನಡೆದರೆ ಅದು ಪುರುಷ ಅಥವಾ ಅವರಿಬ್ಬರಿಗೂ ಮೇಲ್ಪಟ್ಟ ಈಶ್ವರನಾಗಬೇಕು. ಈ ಈಶ್ವರಸಂಕಲ್ಪವೇ ವಿಧಿ. ಇದು ದೈವದಿಷ್ಟ ಭಾಗದೇಯ ಭವಿತವ್ಯ ಕಾಲ ನಿಯತಿ ಧಾತೃ ವಿಧಾತೃ ಬ್ರಹ್ಮಾ ಪ್ರಜಾಪತಿ ಎಂಬ ನಾನಾ ಹೆಸರುಗಳಲ್ಲಿ ಗೋಚರಿಸುತ್ತದೆ. ಇದಕ್ಕೆ ಕೆಲವು ಕಡೆಗಳಲ್ಲಿ ಸ್ವಲ್ಫಸ್ವಲ್ಪ ವ್ಯತ್ಯಾಸವಿದ್ದರೂ<sup><a epub:type="noteref" href="999-aside.xhtml#id-000d.1-66">*</a></sup> ಒಟ್ಟಿನ ಮೇಲೆ ಅವೆಲ್ಲಾ ಮನುಷ್ಯನಿಗೆ ಮೀರಿದ, ಆದರೆ ಪ್ರಪಂಚವನ್ನು ವಿಹಿತವಾಗಿ ನಡೆಸುವ, ಒಂದು ಹಿರಿಯ ಶಕ್ತಿ ಎಂದರೆ ತಪ್ಪಾಗಲಾರದು.<sup><a epub:type="noteref" href="999-aside.xhtml#id-000d.1-67">*</a></sup> ಆದರೆ ಅದು ಇಂದ್ರಾದಿ ದೇವತೆಗಳಂತೆ ದೃಷ್ಟವಲ್ಲ, ಅದೃಷ್ಟ. (ಈಗ ನಮಗೆ ಅವರೂ ಅದೃಷ್ಟರೇ!) ಇದೇ ವೇದಕಾಲದಲ್ಲಿ ‘ಋತ’ ವೆಂದು ಸರ್ವಸಾಮಾನ್ಯವಾಗಿದ್ದದ್ದು. ಋತವೆಂಬ ಮಾತು ಈಗ ಅನೃತದಲ್ಲಿ ಉಳಿದಿದೆ(!). ಅನೃತವೆಂದರೆ ಋತವಲ್ಲದ್ದು. ಋತ ಋಜು ಎರಡೂ ಒಂದೇ- ನೇರವಾದದ್ದು ಎಂದರ್ಥ. ಅದರಿಂದ ವಕ್ರತೆ ಇಲ್ಲದಿರುವುದು, ಇದ್ದದ್ದು ಇದ್ದಂತೆ ಇರುವುದು, ಸತ್ಯ ಎಂಬ ಅರ್ಥವೂ ಬಂದಿದೆ. ಅದೇ ‘ಧರ್ಮ’ - ಲೋಕವನ್ನು ಎತ್ತಿ ಹಿಡಿದು ನಿಲ್ಲಿಸಿರುವುದು. ವಿಶ್ವವೆಲ್ಲವೂ ಒಂದು ನಿಯಮಕ್ಕೆ ಒಳಪಟ್ಟು ಅದನ್ನು ಪಾಲಿಸಿಕೊಂಡು ಹೋಗುತ್ತಿರುವುದರಿಂದ ನಿಂತಿದೆ, ನಡೆಯುತ್ತಿದೆ, ಎಂಬುದು ವೈಜ್ಞಾನಿಕ ಸಿದ್ಧಾಂತವೂ ಆಗಿದೆ. ಯಾವ ಒಂದು ಸೂತ್ರ ಎಲ್ಲಿ ಎಷ್ಟು ಸ್ವಲ್ಪ ಸಡಲಿದರೂ ಕೋಟ್ಯಾಂತರ ಜಗತ್ತುಗಳು ಕಳಚಿಬಿದ್ದು ಆತ್ಯಂತಿಕ ಧ್ವಂಸವಾದೀತು. ಆದರೆ ಹಿಂದೇನೂ ಹಾಗೆ ಆಗಿಲ್ಲ. ಮುಂದೆ ಆಗುವುದೂ ಇಲ್ಲ. ಹಗಲು, ರಾತ್ರಿ, ಮಳೆ, ಬಿಸಿಲು, ಗಾಳಿ, ಋತುಗಳು ಎಲ್ಲಾ ನಿಯತವಾಗಿ ಕ್ರಮವರಿತು ಆಯಾ ಕಾಲದಲ್ಲಿ ಬರುತ್ತಿರುವುದೂ ಆ ನಿಯಮಪಾಲನೆಯ ಫಲವೇ. ಇಂದ್ರ, ಅಗ್ನಿ, ಯಮ, ವಾಯು, ಸೂರ್ಯ ಮುಂತಾದವರಿಗೂ ಆ ನಿಯಮದ ಹೆದರಿಕೆಯುಂಟು<sup><a epub:type="noteref" href="999-aside.xhtml#id-000d.1-68">*</a></sup> . ಮನುಷ್ಯನೇ ಅದನ್ನು ಮೀರಬೇಕೆನ್ನುವವನು, ಮೀರುತ್ತೇನೆಂದು ತಿಳಿದುಕೊಂಡಿರುವವನು! ಅದು ಸಾಧ್ಯವಲ್ಲ ಎಂದು ಮಹಾಭಾರತದಲ್ಲಿ ಎಲ್ಲರೂ ತಿಳಿದುಕೊಂಡಿದ್ದರು- ಸ್ವಸಾಮರ್ಥ್ಯದಲ್ಲಿ ಯಥೇಚ್ಛವಾದ ನಂಬಿಕೆಯಿದ್ದ ದುರ್ಯೋಧನ ಕರ್ಣರೂ ಆ ಮಾತನ್ನಾಡುತ್ತಾರೆ.</p>
			<p>ಪಾಶ್ಚಾತ್ಯರು ನಮ್ಮನ್ನು ವಿಧಿವಾದಿಗಳೆಂದರೆ, ಅದಕ್ಕೆ ತುಂಬ ಹೀನಾಯಪಟ್ಟುಕೊಂಡು ಕೆಲವು ಭಾರತೀಯ ದಾರ್ಶನಿಕರು ತಮ್ಮ ಶಕ್ತಿ ಯುಕ್ತಿಗಳನ್ನೆಲ್ಲಾ ಉಪಯೋಗಿಸಿ ನಾವು ವಿಧಿವಾದಿಗಳಲ್ಲವೇ ಅಲ್ಲವೆಂದು ವಿವರಣೆಗಳನ್ನು ಕೊಡುತ್ತಾ ಹೋಗುತ್ತಾರೆ. ಪುರುಷಕಾರವೇ ಪರಮಸತ್ಯವಾಗಿದ್ದರೆ ಹಾಗೆಂದು ಹೇಳೋಣ; ವಿಧಿ ಸತ್ಯವಾಗಿರುವ ಪಕ್ಷಕ್ಕೆ ಅದನ್ನು ಏಕೆ ಒಪ್ಪಿಕೊಳ್ಳಬಾರದು? ಪಾಶ್ಚಾತ್ಯರು ಹೇಳಿದ ಮಾತ್ರದಿಂದಲೇ ಯಾವುದೂ ನಿಜವಾಗುವುದಿಲ್ಲ. ಅವರ ಪ್ರತ್ಯಕ್ಷ ಶಾಸ್ತ್ರವಾದ ವಿಜ್ಞಾನವೇ ಇಂದು ಇದ್ದ ಹಾಗೆ ನಾಳೆ ಇರುವುದಿಲ್ಲ. ಹಾಗಿರಲು, ದರ್ಶನದಲ್ಲೇಕೆ ಅವರು ಹೇಳಿದ್ದೇ ತಥ್ಯವಾಗಬೇಕು? ಮನುಷ್ಯನು ವಿಧಿಯ ಮುಂದೆ ನಾನು ಅಲ್ಪ ಅಶಕ್ತ ಎಂದು ಒಪ್ಪಿಕೊಡರೆ ಅದಕ್ಕೆ ಸಂಕೋಚವೇಕೆ? ಸತ್ಯವಾವುದೋ ಬಲ್ಲವರಾರು! ಹೋದಹೋದ ಕಡೆಯಲ್ಲಿ ಹಿಡಿಹಿಡಿದದ್ದೆಲ್ಲಾ ಹೊನ್ನಾಗುತ್ತಿದ್ದ ಅದೃಷ್ಟಶಾಲಿ ಪಾಶ್ಚಾತ್ಯರು ಪೌರುಷವೇ ಪರಮಸತ್ಯವೆಂದಿದ್ದರೆ ಅದು ಅವರ ಅಪೂರ್ಣ ಅನುಭವದ ಫಲವೇಕಾಗಬಾರದು? ಅವರ ಅನುಭವ ಇನ್ನೂ ಹೆಚ್ಚಾದರೆ, ವ್ಯತ್ಯಾಸವಾದರೆ ಪುರುಷಪ್ರಯತ್ನದಲ್ಲಿದ್ದ ಅವರ ಶ್ರದ್ಧೆ ವಿಶ್ವಾಸ ಭರವಸೆಗಳು ಶಿಥಿಲವಾದಾವು. ಪಾಶ್ಚಾತ್ಯ ವೈಜ್ಞಾನಿಕರೇ- ದಾರ್ಶನಿಕರೂ, ರಾಜತಂತ್ರಜ್ಞರೂ ಇರಲಿ -ಈಗೀಗ ಮನುಷ್ಯನೇ ಸರ್ವಸ್ವವೂ ಅಲ್ಲ ಎಂಬ ಮತಕ್ಕೆ ತಿರುಗುತ್ತಿದ್ದಾರೆ. ಭೌತಶಾಸ್ತ್ರದಲ್ಲಿ ನೊಬೆಲ್​ ಪಾರಿತೋಷಕ ಪಡೆದ ಪ್ರಸಿದ್ಧ ವಿಜ್ಞಾನಿ ಡಾ । ಮಿಲಿಕನ್​ ಅವರು ಈಚೆಗೆ ಅಮೆರಿಕಾದಲ್ಲಿ ಉಪನ್ಯಾಸಮಾಡುತ್ತ “ಕಳೆದ ಯುದ್ಧದಲ್ಲಿ ನಡೆದ ಕೆಲವು ಸಂದರ್ಭಗಳನ್ನು ಹೇಳಿ ಅವು ಮಿತ್ರಮಂಡಲಿಯವರಿಗೆ ಅನುಕೂಲವಾಗುವಂತೆ ತಿರುಗಿದ್ದು ಅವರ ಬುದ್ಧಿಸಾಮರ್ಥ್ಯದಿಂದೇನಲ್ಲ; ಯಾವುದೋ ಮತ್ತೊಂದರಿಂದ.. ಶುದ್ಧ ಜಡತಾವಾದವು ನನಗೆ ಅಜ್ಞಾನದ ಪರಾಕಾಷ್ಠೆ ಎನಿಸುತ್ತದೆ.” ಎಂದರು. ಮತ್ತು ಅವರಷ್ಟೇ ಪ್ರಸಿದ್ಧರಾದ ಡಾ । ಐನ್​ಸ್ಟೀನ್​ರವರ ಕೆಲವು ವಾಕ್ಯಗಳನ್ನು ಅನುವಾದಮಾಡಿ “ದೇವರ ಈ ಲಕ್ಷಣ ನನಗೆ ಸಾಕು!” ಎಂದೂ ಹೇಳಿದರು. (ಹಿಂದೂ ಪತ್ರಿಕೆ ೩೧-೮-೧೯೪೮)<sup><a epub:type="noteref" href="999-aside.xhtml#id-000d.1-69">*</a></sup> .</p>
			<p>ಮಹಾಭಾರತವು ಮನುಷ್ಯಪ್ರಯತ್ನವಿಲ್ಲವೆನ್ನುವುದಿಲ್ಲ; ಮನುಷ್ಯನು ತನ್ನನ್ನು ತಾನು ಯಾವಾಗಲೂ ನಿರಾಕರಿಸಿಕೊಳ್ಳಬಾರದು; ಅಂಥವನಿಗೆ ಸುಖವಿಲ್ಲ.(ಪುಟ ೧೨೦) ‘ಶೀತ ಉಷ್ಣ ಮಳೆ ಹಸಿವು ನೀರಡಿಕೆ ಮುಂತಾದ ದೈವಕೃತವಾದ ವಿಷಯಗಳನ್ನು ಮನುಷ್ಯಪ್ರಯತ್ನದಿಂದ ಹೋಗಲಾಡಿಸಿಕೊಳ್ಳಬಹುದು. ಆದರೆ ಇದು ಸಣ್ಣ ಸಣ್ಣ ವಿಷಯಗಳಲ್ಲಿ ನಿಜ. ಮತ್ತು ಈ ಅಲ್ಪ ಸ್ವಲ್ಪ ಮನುಷ್ಯ ಪ್ರಯತ್ನವೂ ದೈವದ ಅಧೀನದಲ್ಲಿಯೇ ನಡೆದರೆ (ಪುಟ ೩೪೭) ಅದಕ್ಕೆ ಏನು ಪ್ರಾಶಸ್ತ್ಯ ಬಂತು? ಅದರ ಸ್ವಾತಂತ್ರ್ಯವೆಷ್ಟರಮಟ್ಟಿನದು? ಪ್ರಕೃತಿನಿಷ್ಠವಾದ ರಜೋಗುಣ ತಮೋಗುಣಗಳಿಂದ ತನಗಿಷ್ಟವಿಲ್ಲದಿದ್ದ ಕೆಲಸವನ್ನೂ ‘ಬಲಾದಿವ ನಿಯೋಜಿತ’ ನಾಗಿ, ಮಾಡಬೇಕಾಗಿ ಬಂದರೆ ನಾವು ಮಾಡುವ ಪ್ರಯತ್ನ ವ್ಯರ್ಥವಾಗಿ, ಪ್ರಕೃತಿ ನಿಯೋಜಿಸಿದ ದಾರಿಯಲ್ಲಿಯೇ ಹೋಗಬೇಕಾದರೆ “ನಾವು” ಎನ್ನುವುದು ಎಲ್ಲಿ ಬಂತು? “ಅಹಂಕಾರ ವಿಮೂಢಾತ್ಮಾ ಕರ್ತಾಹಮಿತಿ ಮನ್ಯತೇ” (ಭ.ಗೀ.೩-೨೭). ಹೀಗೆಂದು ದೈವವೊಂದೇ ಎಲ್ಲದಕ್ಕೂ ಕಾರಣವೆಂದು ಹೇಳುವುದಿಲ್ಲ. ಅಧಿಷ್ಠಾನ, ಕರ್ತ, ಕರಣ, ಪ್ರಯತ್ನ, ದೈವ- ಇವೈದೂ ಒಟ್ಟಿಗೆ ಕಾರಣಗಳು(೧೮-೧೪). "ಹೀಗೆ ದೈವ- ಪುರುಷಕಾರ ಎರಡನ್ನೂ ಹೊಂದಿಸಿಕೊಂಡು ಕರ್ಮದಲ್ಲಿ ತೊಡಗುವ ವಿವೇಕಿಗೆ, ಕಾರ್ಯವಾಗಲಿಲ್ಲವೆಂಬ ವ್ಯಥೆಯಿರುವುದಿಲ್ಲ. ಆಯಿತೆಂಬ ಹರ್ಷವಿರುವುದಿಲ್ಲ. (ವ.ಭಾ ಪುಟ.೨೪೩). ಇದನ್ನು ಶ್ರೀಕೃಷ್ಣನ ಬೋಧನೆ ಆಚರಣೆ ಎರಡರಲ್ಲಿಯೂ ನೋಡಬಹುದು. ಗೀತೆಯಲ್ಲಿ ಅದನ್ನೇ ಕಡೆದು ಉಂಡೆಯಾಗಿ ಎತ್ತಿಕೊಟ್ಟಿದೆ. ಅವನು ಅರ್ಜುನನಿಗೆ ಬೋಧಿಸಿದ್ದನ್ನು ತಾನೇ ಆಚರಿಸಿದನು. ಅವನಿಗೆ ನನ್ನವರು ತನ್ನವರು ಎಂಬ ವಿಶ್ವಾಸ ಅಂತಃಕರಣಗಳು ಇರಲಿಲ್ಲವೇ? ಆದರೆ ಕಾಲ ಬಂದಾಗ ಅವರನ್ನು ನಿರ್ಮಮತೆಯಿಂದ ಹೊಡೆದು ಕೊಂದು ತಾನೂ ಶಾಂತನಾಗಿ ಪ್ರಾಣಬಿಟ್ಟನು.</p>
		</section>
		<section class="level2 unnumbered" id="id-000d.1.10">
			<h2 class="level2-title" epub:type="title">ದೇವತಾ ಪೂಜೆ</h2>
			<p>ಗೀತೆಯ ಪ್ರಕಾರ, ಸರ್ವವ್ಯಾಪ (ನಾದ ಪರಮಾತ್ಮ)ನಿಂದ ಕಾರ್ಯದಲ್ಲಿ ಪ್ರವೃತ್ತಿಯುಂಟಾದಾಗ, ಅದನ್ನು ಮಾಡುವುದೇ ‘ಅರ್ಚನೆ’. ಸ್ವಕರ್ಮವೇ ಆ ಪೂಜಾ ಸಾಧನ. ಈ ಪೂಜೆಯೇ ಅವನಿಗೆ ಸಿದ್ಧಿತಂದುಕೊಡುವುದು.-</p>
			<p class="verse">
				ಯತಃ ಪ್ರವೃತ್ತಿರ್ಭೂತಾನಾಂ ಯೇನ ಸರ್ವಮಿದಂ ತತಂ ।<br />
				ಸ್ವಕರ್ಮಣಾ ತಮಭ್ಯರ್ಚ್ಯ ಸಿದ್ಧಿಂ ವಿಂದತಿ ಮಾನವಃ ॥ <span class="verse-num">(ಗೀತಾ ೧೮-೪೬)</span>
			</p>
			<p>ಶ್ರೀಕೃಷ್ಣನು ಕರ್ಮಯೋಗಿ; ಮಹಾಭಾರತದಲ್ಲೆಲ್ಲಾ ಅತ್ಯಂತ ತೇಜಶ್ಶಾಲಿಯೂ ಧೀರನೂ ಗಂಭೀರನೂ ಸರಸಿಯೂ ಆದ ವ್ಯಕ್ತಿ. ಅವನು ಎಂದೂ ಗೊಣಗಾಡಿದ್ದಿಲ್ಲ. ನಿರುತ್ಸಾಹವನ್ನಾಗಲೀ ಅತ್ಯುತ್ಸಾಹವನ್ನಾಗಲೀ ತೋರಿಸಿದ್ದಿಲ್ಲ; ಹೀಗೆಂದು ಅವನ ಧೈರ್ಯವು ವಿವೇಚನರಹಿತವಾದ ಮೊಂಡುಧೈರ್ಯವಲ್ಲ. ತನ್ನ ಶಕ್ತಿಯ ಮಿತಿಯನ್ನರಿಯದ ಸಾಹಸವಲ್ಲ. ಆದ್ದರಿಂದ ಅವನು ಜರಾಸಂಧನಿಗೆ ಹೆದರಿ ತನ್ನ ಊರುಬಿಟ್ಟು ಹೋದನು. ಆದರೆ ಸಮಯ ಕಾದು, ಬಲದ ಸ್ಥಾನದಲ್ಲಿ ಉಪಾಯವನ್ನು ಉಪಯೋಗಿಸಿ, ಅವನನ್ನು ಕೊಲ್ಲಿಸಿದನು. ಪಾಂಡವರಲ್ಲಿ ಗೋಳಾಡುವ ಧರ್ಮರಾಜ, ಹಾರಾಡುವ ಭೀಮ, ನಿಶ್ಚೇಷ್ಟರಾದ ನಕುಲ ಸಹದೇವ ಇವರಿಗಿಂತ ಸ್ಥಿರವೀರ್ಯನಾದ ಅರ್ಜುನನು ಅವನ ಹತ್ತಿರ ಹತ್ತಿರ ಬರುತ್ತಾನೆ. ಆದ್ದರಿಂದಲೇ ಅವರವರಿಗೆ ಅಷ್ಟು ಸ್ನೇಹ, ಅಂತಃಕರಣ. ಅವನ ಪರಿಪಾಕಕ್ಕೂ ಔನ್ನತ್ಯಕ್ಕೂ ಸರಿತೂಗುವವನು ಭೀಷ್ಮ. ಅವನು ಕೃಷ್ಣನ ಮಹತ್ವವನ್ನು ಅರಿತಂತೆ ಪ್ರಾಯಶಃ ಮತ್ತಾರೂ ಅರಿತಿದ್ದಿರಲಾರರು. ಭೀಷ್ಮನು ಶರಶಯನದಲ್ಲಿದ್ದಾಗ ಕೃಷ್ಣನಿಗೆ ಅವನ ಮೇಲಣ ಚಿಂತೆ; ಆ ಕುರುಕುಲ ಪಿತಾಮಹನು ಅಂತ್ಯಕಾಲದಲ್ಲಿ ಕೃಷ್ಣನ ಅಪ್ಪಣೆ ತೆಗೆದುಕೊಂಡು ತನ್ನ ಕಳೇಬರವನ್ನು ತ್ಯಾಗಮಾಡುತ್ತಾನೆ. ವಿದುರನು ನೀತಿವಂತ. ಧರ್ಮಪರ; ಪರಮ ಸಾತ್ವಿಕ; ಆದ್ದರಿಂದ ಅವನಿಗೂ ಕೃಷ್ಣನಿಗೂ ಪರಸ್ಪರ ವಿಶ್ವಾಸ. ಆದರೆ ಅವನು ಅಸಹಾಯ; ಅವನದು ಅರಣ್ಯರೋದನ. ಕೊನೆಗೆ ಎಲ್ಲವನ್ನೂ-ಅನ್ನ ನೀರು ಬಟ್ಟೆ ಬರೆ ಕೂಡ-ತ್ಯಜಿಸಿ ಅರಣ್ಯದಲ್ಲಿ ಪ್ರಾಣಬಿಟ್ಟನು. ಪ್ರಾಯಶಃ ಆಗ ಅವನ ಹತ್ತಿರವಿದ್ದ ಧರ್ಮರಾಜನೊಬ್ಬನಿಗೆ ಸ್ವಲ್ಪ ಪ್ರಯೋಜನವಾಗಿದ್ದಿರಬಹುದು. ಅವರಿಬ್ಬರೂ ಒಂದೇ ಧರ್ಮದೇವತೆಯ ಅಂಶದಿಂದ ಜನಿಸಿದವರಂತೆ.</p>
			<p>ಕೃಷ್ಣನು ಯಾವ ದೇವರನ್ನು ಪೂಜಿಸುತ್ತಿದ್ದನೋ ತಿಳಿಯದು. ಆದರೆ ತಾಯಿ ತಂದೆ ಗುರು ಹಿರಿಯರೆಂದರೆ ಅವನಿಗೆ ತುಂಬ ಭಕ್ತಿ. ಅವನು, ತಾಯಿತಂದೆಗಳಿರಲಿ, ಕುಂತಿಯನ್ನು ಕಂಡಾಗ ಅವಳಿಗೆ ನಮಸ್ಕಾರಮಾಡದೆ, ಅವಳನ್ನು ಮಾತನಾಡಿಸದೆ, ಬಂದದ್ದೇ ಇಲ್ಲ. ಧರ್ಮವ್ಯಾಧನು ಪೂಜೆಮಾಡುತ್ತಿದ್ದದ್ದು ಅವನ ತಂದೆತಾಯಿಗಳನ್ನೇಯೆ; ಅವರನ್ನೇ ಅವನು ತನ್ನ ಆರಾಧ್ಯ ದೇವತೆಗಳೆಂದು ತೋರಿ, ಕೌಶಿಕನಿಗೆ ಬುದ್ಧಿಹೇಳಿ ಕಳುಹಿಸಿದನು. ಮಿಕ್ಕವರು ಯಾವ ದೇವತೆಯ ಪೂಜಕರಾಗಿದ್ದರೆಂಬುದೇನೂ ಗೊತ್ತಾಗುವುದಿಲ್ಲ. ಬ್ರಾಹ್ಮಣರೂ ಕ್ಷತ್ರಿಯರೂ ಮುಖ್ಯವಾಗಿ ಯಜ್ಞಯಾಗಾದಿಗಳಲ್ಲಿ ನಿರತರಾಗಿದ್ದರು. ಯಜ್ಞವೆಂದರೆ ಪೂಜೆಯೆಂದೇ ಅರ್ಥ. ಅದರ ಆಚರಣೆಯಲ್ಲಿ ಪಶುವಿನಿಂದಲೂ ಸೋಮಾದಿ ಪದಾರ್ಥಗಳಿಂದಲೂ ಅಗ್ನಿಯ ಮೂಲಕ ಇಂದ್ರಾದಿ ದೇವತೆಗಳನ್ನು ಶ್ರೌತರೀತಿಯಲ್ಲಿ ತೃಪ್ತಿಪಡಿಸುವುದೇ ಆಗಿತ್ತು. ಈ ಯಜ್ಞಯಾಗಾದಿಗಳು ಬಹು ಅಗಾಧವಾಗಿ, ಕೆಲವಂತೂ ಹಲವು ವರ್ಷಗಳು ನಡೆಯುವವಾಗಿ ಇದ್ದವು. ಆದರೆ ಭಗವದ್ಗೀತೆಯಲ್ಲಿ ಯಜ್ಞಕ್ಕೆ ಉದಾರವಾದ ಸರಳವಾದ ವಿಸ್ತಾರವಾದ ಅರ್ಥ ಹೇಳಿದೆ. ಯಜ್ಞವೆಂದರೆ ‘ದ್ರವ್ಯ’ ಯಜ್ಞವೊಂದೇ ಅಲ್ಲ;. ತಪಸ್ಸು, ಯೋಗ, ಅಧ್ಯಯನ, ಜ್ಞಾನ ಇವೂ ಯಜ್ಞಗಳೇ; ದ್ರವ್ಯಮಯವಾದ ಯಜ್ಞಕ್ಕಿಂತ ಜ್ಞಾನಯಜ್ಞ ಶ್ರೇಷ್ಠ (ಆಧ್ಯಾಯ ೪.೨೫-೩೩)</p>
			<p>ಮಹಾಭಾರತವು ವೈದಿಕಯುಗ ಮುಗಿದಮೇಲೆ, ಪೌರಾಣಿಕ ಯುಗ ಹುಟ್ಟುವುದಕ್ಕೆ ಮುಂಚೆ ರಚಿತವಾದದ್ದು. ಆದ್ದರಿಂದ ಅದರಲ್ಲಿ ಒಂದುಕಡೆ ಮೇಲೆ ಹೇಳಿದಂತೆ ವೇದ ದೇವತೆಗಳಾದ ಅಗ್ನಿ ಇಂದ್ರ ವರುಣ ಮರುತ್ತು ಅಶ್ವಿನಿದೇವತೆಗಳು ಪ್ರಜಾಪತಿ ಬ್ರಹ್ಮ ಮುಂತಾದವರ ತೃಪ್ತ್ಯರ್ಥವಾಗಿ ನಡೆಯುವ ಯಜ್ಞಯಾಗಾದಿಗಳ ಪ್ರಸ್ತಾಪವಿದೆ.; ತತ್ತ್ವ ಸಮಾಲೋಚನೆಯಿದೆ; ಮತ್ತೊಂದು ಕಡೆ ಶಿವ ವಿಷ್ಣುಗಳು ಮುಂದಕ್ಕೆ ಬರುತ್ತಿದ್ದಾರೆ. ಆದರೆ ಇಂದ್ರಾದಿದೇವತೆಗಳಿಗೆ ಸಂಹಿತಾಕಾಲದಲ್ಲಿದ್ದ ಮಹಿಮೆಯಿಲ್ಲ. ಅವರು ಮನುಷ್ಯರಂತೆ ದೇಹಧಾರಿಗಳಾಗಿ ಸ್ವಸ್ವರೂಪದಲ್ಲಿಯೂ ವೇಷಾಂತರದಲ್ಲಿಯೂ ಮಾನವಲೋಕದಲ್ಲಿ ಕಾಣಿಸಿಕೊಳ್ಳುತ್ತಾರೆ. ಜನರು ಅವರನ್ನು ಈಗ ಸೂಕ್ತಗಳಿಂದ ಮಳೆಬೆಳೆಗಳಿಗಾಗಿ ಹೊಗಳಿ ಪ್ರಾರ್ಥಿಸುವುದಕ್ಕೆ ಬದಲು ಅವರು ಮಂತ್ರಾಧೀನರಾಗಿದ್ದಾರೆ. ದೇವತೆಗಳಲ್ಲಿ ಶ್ರೇಷ್ಠತೆ ಬಂದಿರುವ ಇಂದ್ರನು ‘ಸೇಂದ್ರಾಯ ತಕ್ಷಕಾಯ ಸ್ವಾಹಾ’ ಎಂದರೆ ತಾನು ಆಸರೆಕೊಟ್ಟಿದ್ದ ಒಂದು ಹಾವನ್ನು ರಕ್ಷಿಸಿಕೊಳ್ಳಲಾರದೆ, ಅದರೊಡನೆ ತಾನೂ ತನ್ನ ಲೋಕವನ್ನು ಬಿಟ್ಟು ಯಜ್ಞಭೂಮಿಗೆ ಬರುತ್ತಾನೆ. ಕುಂತಿಯಂಥ ಹೆಂಗಸೊಬ್ಬಳು ಮಂತ್ರೋಚ್ಚಾರಣೆ ಮಾಡಿದಾಕ್ಷಣ, ತನಗೆ ಇಷ್ಟವಿರಲಿ ಇಲ್ಲದಿರಲಿ, ಸೂರ್ಯ ಧರ್ಮ ವಾಯು ಇಂದ್ರರು ಇಳಿದುಬಂದು ಅವಳ ಇಷ್ಟವನ್ನು ಸಲ್ಲಿಸುತ್ತಾರೆ. ಅಗ್ನಿಯು ಅರ್ಜುನನಿಂದ ಉಪಕಾರಪಡೆದು ಅವನಿಗೆ ವರುಣನಿಂದ ಬಿಲ್ಲನ್ನು ತಂದು ಕೊಡುತ್ತಾನೆ.<sup><a epub:type="noteref" href="999-aside.xhtml#id-000d.1-70">*</a></sup> ಮಂತ್ರಗಳು ದ್ರುಪದನಿಗೆ, ಯಜ್ಞಕುಂಡದಲ್ಲಿ ಉರಿಯುವ ಬೆಂಕಿಯಿಂದ, ಬೆಳೆದು ಪ್ರಚಂಡರಾದ ಹೆಣ್ಣು ಗಂಡುಮಕ್ಕಳನ್ನು ತಂದುಕೊಡುತ್ತವೆ. ಶಿವ ವಿಷ್ಣುಗಳಿಬ್ಬರೂ ವೇದಕಾಲದ ದೇವತೆಗಳೇ; ಶಿವನು ಬಹುಶಃ ರುದ್ರನ ಶಾಂತಸ್ವರೂಪ; ಅವನ ಮತ್ತು ಅವನ ಕುಟುಂಬಕ್ಕೆ ಸೇರಿದ ದುರ್ಗೆ ಸ್ಕಂಧ ಇವರ ಪ್ರಸ್ತಾಪವು ಅಲ್ಲಲ್ಲೇ ಬರುತ್ತದೆ. ವಿಷ್ಣು, ನಾರಾಯಣ, ಭಗವಾನ್​, ವಾಸುದೇವ, ಕೃಷ್ಣ ಎಲ್ಲರೂ ಭಾರತ ಕಾಲಕ್ಕೆ ಒಂದಾಗುತ್ತಿದ್ದಾರೆ.<sup><a epub:type="noteref" href="999-aside.xhtml#id-000d.1-71">*</a></sup> ಏನೇ ಆಗಲಿ ಮಹಾಭಾರತಕಾಲದಲ್ಲಿ ಶಿವ ವಿಷ್ಣು ಇಬ್ಬರಿಗೂ ಸಮಾನವಾದ ಪ್ರಾಶಸ್ತ್ಯವಿದೆ. ಅರ್ಜುನನಿಗೆ ನಾರಾಯಣನ ಅವತಾರವಾದ ಕೃಷ್ಣನು ಹೇಗೆ ಸ್ನೇಹಿತನೋ ಹಾಗೆಯೇ ಶಿವನೂ ಸ್ನೇಹಿತ. ಅನುಶಾಸನಪರ್ವದಲ್ಲಿ ವಿಷ್ಣುಸಹಸ್ರನಾಮ, ಶಿವಸಹಸ್ರನಾಮಗಳೆರಡೂ ಇವೆ. ಆದ್ದರಿಂದ ಭಾರತವು ಶೈವ ವೈಷ್ಣವರಿಬ್ಬರಿಗೂ ಪೂಜ್ಯವಾಗಿದೆ.</p>
			<p>ಮಹಾಭಾರತದಲ್ಲಿ ಚಿತ್ರಿತರಾದ ಉದಾತ್ತವ್ಯಕ್ತಿಗಳು ಭೀಷ್ಮ ಯುಧಿಷ್ಠಿರ ಮತ್ತು ಶ್ರೀಕೃಷ್ಣ. ಅವರಲ್ಲಿ ಯುಧಿಷ್ಠಿರನು ಕೃಷ್ಣನನ್ನು ಅಣ್ಣನಂತೆ, ಕುಲಕ್ಕೆ ಹಿರಿಯನಂತೆ, ಕಾಣುತ್ತಾನೆ. ಭೀಷ್ಮನಂತೂ ಅವನನ್ನು ದೇವತೆಯೆಂದೇ ಭಾವಿಸುತ್ತಾನೆ. ಆದ್ದರಿಂದ ಭಾರತಕಾರನ ಮತದಲ್ಲಿ ಕೃಷ್ಣನೇ ಭಾರತದಲ್ಲೆಲ್ಲಾ ಅತ್ಯಂತ ಉದಾತ್ತನಾದ ವ್ಯಕ್ತಿ, ಪೂಜ್ಯ ವ್ಯಕ್ತಿ ಎಂದು ಹೇಳಬಹುದು. ಇಂಥವನ ವಿಚಾರದಲ್ಲಿ ಅದ್ಭುತ ಕಥೆಗಳು ಹುಟ್ಟಿಕೊಂಡದ್ದು ಹೆಚ್ಚಲ್ಲ. ಹಿಂದೆ ಹೇಳಿದಂತೆ, ಅವನ ಪ್ರಭಾವವೇ ಭಾರತದ ತುಂಬ; ಆದ್ದರಿಂದ ‘ಭಗವಾನ್​ ವಾಸುದೇವಶ್ಚ ಕೀರ್ತ್ಯತೇತ್ರ ಸನಾತನಃ’ ಎಂಬ ಅಭಿಪ್ರಾಯವು ಒಂದು ವಿಧದಲ್ಲಿ ಸರಿಯೇ; ಆದ್ದರಿಂದ ಭಾರತವು ಭಾಗವತವೂ ಆಗುತ್ತದೆ. ಅವನ ಬಾಲಲೀಲೆಗಳೂ ಇಲ್ಲಿ ಸೂಕ್ಷ್ಮವಾಗಿ ಬರುತ್ತದೆ(ಪು.೮೩). ಭೀಷ್ಮನು ಅವುಗಳನ್ನು ಇನ್ನೂ ವಿವರವಾಗಿ ಹೇಳುತ್ತಾನೆ. ಆದರೆ ಅದು ಪ್ರಕ್ಷಿಪ್ತವೆಂದು ಅನೇಕರ ಅಭಿಪ್ರಾಯ. ಆದ್ದರಿಂದ ಶಿಶುಪಾಲನು ಅದನ್ನು ಅನುವಾದಮಾಡಿ ಸೂಚಿಸಿರುವುದನ್ನು ಮಾತ್ರ ವಚನಭಾರತದಲ್ಲಿ ನೋಡಬಹುದು. ಕೃಷ್ಣನ ಮಹಿಮೆಯನ್ನು ಮಹಾಭಾರತದಲ್ಲಿ ಕೇಳಿ ಕೀರ್ತಿಸಿ ತೃಪ್ತಿಯಾಗದೇ ಇದ್ದದ್ದರಿಂದಲೇ ಮುಂದೆ ಹರಿವಂಶ, ಭಾಗವತ ಮುಂತಾದ ಗ್ರಂಥಗಳು ಹುಟ್ಟಿದ ಹಾಗೆ ತೋರುತ್ತದೆ.<sup><a epub:type="noteref" href="999-aside.xhtml#id-000d.1-72">*</a></sup> ಹೀಗೇ ರಾಮೋಪಾಖ್ಯಾನವನ್ನೂ ಒಳಗೊಂಡಿರುವುದರಿಂದ ಭಾರತದಲ್ಲಿ ರಾಮಾಯಣವೂ ಗರ್ಭೀಕೃತವಾಗಿದೆ. ವೈದಿಕವಾದ ಉಪಾಖ್ಯಾನಗಳೂ ಪುರಾಣಾಖ್ಯಾನವೂ ಇದರೊಳಗೆ ಅಡಗಿದೆ ಎಂಬುದನ್ನು ಹಿಂದೆಯೇ ನೋಡಿದ್ದೇವೆ. ಇವೆಲ್ಲವೂ ಸೇರಿರುವುದರಿಂದ ಭಾರತವು ಜಾತಿ ಮತ ವರ್ಣಭೇದವಿಲ್ಲದೆ ಆಸ್ತಿಕರಾದ ಎಲ್ಲ ಹಿಂದೂಜನರಿಗೂ ಪರಮಪೂಜ್ಯವಾದ ಗ್ರಂಥವಾಗಿದೆ.</p>
			<p>ಮಹಾಭಾರತದಲ್ಲಿ ದೇವಾಯತನ ಅಥವಾ ದೇವತಾಯತನಗಳ ಪ್ರಸ್ತಾಪ ಒಂದೆರಡು ಕಡೆ ಬರುತ್ತದೆ. ಆದರೆ ಅವು ಈಗ ನಮಗೆ ಪರಿಚಿತವಾಗಿರುವ ಗುಡಿಗೋಪುರಗಳಂಥ ಕಟ್ಟಡಗಳಾಗಿದ್ದವೇ, ಅವುಗಳಲ್ಲಿ ದೇವತಾವಿಗ್ರಹಗಳನ್ನು ಪ್ರತಿಷ್ಠಾಪಿಸಿ ಸಾರ್ವಜನಿಕರು ಪೂಜಿಸುತ್ತಿದ್ದರೇ ಎಂಬುದು ಸಂದೇಹ. ಅರಮನೆಗಳ ಮತ್ತು ಸ್ವಯಂವರ ಮಂಟಪಾದಿಗಳ ವಿವರ ವರ್ಣನೆಯಿರುವಾಗ, ದೇವಾಲಯಗಳಿದ್ದಿದ್ದರೆ ಅವುಗಳ ವರ್ಣನೆಯೂ, ಒಂದಲ್ಲ ಒಂದು ಕಡೆ, ಇರುತ್ತಿತ್ತು. ಜಯವಾದಾಗ ಅಥವಾ ಸಂತೋಷವುಂಟಾದಾಗ ಜನರು ‘ದೇವತಾಪೂಜೆ’ ಮಾಡುತ್ತಿದ್ದರು (ಪುಟ ೧೩೮, ೧೪೫, ೨೧೯) ಆದರೆ ಆ ಪೂಜೆಯ ಸ್ವರೂಪವೇನೋ, ಯಾವ ದೇವರನ್ನು ಹೇಗೆ ಪೂಜಿಸುತ್ತಿದ್ದರೋ ತಿಳಿಯುವುದಿಲ್ಲ. ಆದ್ದರಿಂದ ದೇವತಾಯತನವೆಂದರೆ ಅದಕ್ಕೆ ದೇವತೆಗಳಿರುವ ಪವಿತ್ರಸ್ಥಳ, ಪ್ರದೇಶ ಎಂದು ಮಾತ್ರ ಅರ್ಥವಿರುವಂತೆ ತೋರುತ್ತದೆ. ತೀರ್ಥಕ್ಷೇತ್ರಗಳು, ಅಲ್ಲಿ ಇದ್ದಿರಬಹುದಾದ ದೇವಾಲಯ ದೇವತಾವಿಗ್ರಹಗಳಿಗಿಂತಲೂ ಅಲ್ಲಿ ಇದ್ದ ಋಷಿಗಳು ಅಲ್ಲಿ ಹಿಂದೆ ನಡೆದಿದ್ದ ಯಜ್ಞ ಯಾಗಾದಿಗಳು ಇವುಗಳಿಂದ ಮಹಿಮೆಯನ್ನು ಪಡೆದಿದ್ದವು. (ಪುಟ ೧೪೭-೧೫೦). ಕರ್ಣನು ಸೂರ್ಯೋಪಾಸನೆ ಜಪಗಳನ್ನು ಮಾಡುತ್ತಿದ್ದನೆಂದು ಹೇಳಿದೆ (ಪುಟ ೨೬೧) ಇಂದಿನ ಸಂಧ್ಯಾವಂದನೆಯಲ್ಲಿ ಅರ್ಘ್ಯಪ್ರದಾನ ಸೂರ್ಯೋಪಸ್ಥಾನ ಗಾಯತ್ರೀ ಜಪ ಇವೇ ಮುಖ್ಯ. ಗಾಯತ್ರೀಜಪವೂ ಸೂರ್ಯಜಪವೇ. ಸೂರ್ಯನಮಸ್ಕಾರವು ಸಮಸ್ತ ರೋಗಪರಿಹಾರಕವೆಂದು ಬಹುವಾಗಿ ಆಚರಣೆಯಲ್ಲಿದೆ. ವಿಷ್ಣುವೂ ಸೂರ್ಯನ ಒಂದು ರೂಪವೇ.</p>
			<p>ಈಗ ಯಜ್ಞಯಾಗಾದಿಗಳು ನಿಂತೇ ಹೋಗಿವೆಯೆಂದು ಹೇಳಬಹುದು. ಶ್ರೌತಾಗ್ನಿಯಿಟ್ಟುಕೊಂಡಿರುವವರು ಎಲ್ಲೋ ಅಲ್ಲೊಬ್ಬರು ಇಲ್ಲೊಬ್ಬರು ಇದ್ದಾರು. ನಾವು ಇಂದ್ರ ಅಗ್ನಿ ವರುಣ ಮುಂತಾದ ವೈದಿಕ ದೇವತೆಗಳನ್ನು ಹವ್ಯ ಕವ್ಯ ಹವನ ಹೋಮಾದಿಗಳಲ್ಲಿ ಅಲ್ಪಸ್ವಲ್ಪ ತೃಪ್ತಿಪಡಿಸುವುದೇನೋ ಉಂಟು. ಅದರೆ ಅವರಿಗ್ಯಾರಿಗೂ ಹಿಂದಿನ ಪ್ರಾಶಸ್ತ್ಯವಿಲ್ಲ. ಅವರಿಗೆ ಗುಡಿಗೋಪುರಗಳಿಲ್ಲ; ಆ ಗೌರವ ಶಿವ ವಿಷ್ಣು ಮುಂತಾದವರಿಗೆ ಬಂದಿದೆ. ಈಗ ಉಳಿದಿರುವ ವೈದಿಕ ಪೂಜೆಯೆಂದರೆ ಸಂಧ್ಯಾವಂದನೆ ಗಾಯತ್ರೀಜಪ ಬ್ರಹ್ಮಯಜ್ಞ ಇವಿಷ್ಟೇ. ಇವೂ ಹೋಗುತ್ತಿವೆ. ಬಹುಮಟ್ಟಿಗೆ ಆಚರಣೆಯಲ್ಲಿರುವುದು, ಅದರಲ್ಲಿಯೂ ಹೆಂಗಸರಲ್ಲಿ, ಕೃಷ್ಣ ಶಿವ ರಾಮ<sup><a epub:type="noteref" href="999-aside.xhtml#id-000d.1-73">*</a></sup> ಅವರ ನಾನಾರೂಪಗಳು, ಅವತಾರಗಳು, ಅವರ ಕುಟುಂಬ ವರ್ಗಕ್ಕೆ ಸೇರಿದ ದೇವತೆಗಳು ಇವರ ಪೂಜೆಗಳು, ಹಬ್ಬಗಳು; ಮನೆಯಲ್ಲಿಯೂ ದೇವಾಲಯಗಳಲ್ಲಿಯೂ ನಡೆಯುವ ಮೂರ್ತಿಪೂಜೆ; ವರ್ಷದ ಉದ್ದಕ್ಕೂ ಬರುವ ಪುರಾಣೋಕ್ತವಾದ ನಾನಾ ವ್ರತಗಳು. ಕಾಶಿ ರಾಮೇಶ್ವರ ಮುಂತಾದ ಸ್ಥಳಗಳಿಗೆ ಯಾತ್ರೆ ಹೋಗುವುದು ಇಷ್ಟೇ ಮುಖ್ಯವಾಗಿದೆ. ಇದು ಹಿಂದಿನ ಕಾಲದಷ್ಟು ಕಷ್ಟವಾಗಿಲ್ಲ. ಇಂದು ಪ್ರಯಾಣ ಸೌಕರ್ಯಗಳು ಬೇಕಾದಷ್ಟಿವೆ. ಆದ್ದರಿಂದ ಹಣವಂತರಿಗೆ ಸುಲಭಸಾಧ್ಯ. ಸುಖಕರ ಸಂತೋಷದಾಯಕ. ಆದರೆ ಈ ಜಾತ್ರೆಗಳಲ್ಲಿಯೂ ಮೇಳಗಳಲ್ಲಿಯೂ ಅಸಾಧ್ಯವಾದ ಜನಸಂದಣಿ ಸೇರಿ, ನಾನಾವಿಧವಾದ ಕಷ್ಟನಷ್ಟಗಳೂ ಅನಾಹುತಗಳೂ ಆಗುವುದುಂಟು;<sup><a epub:type="noteref" href="999-aside.xhtml#id-000d.1-74">*</a></sup> ನಿತ್ಯಗಟ್ಟಲೆಯಲ್ಲಿಯೂ ಈ ಕ್ಷೇತ್ರಗಳಲ್ಲಿ ಪಂಡರ ಮತ್ತು ಪುರೋಹಿತರ ಹಿಂಸೆ ಅನೇಕರನ್ನು ಬೇಸರಪಡಿಸುತ್ತದೆ. ಇದನ್ನೆಲ್ಲಾ ನೋಡಿದರೆ ನಾವು ನಮ್ಮ ಹೃದಯದಲ್ಲಿ ಸರಳವಾಗಿ ಸುಲಭಗಮ್ಯವಾಗಿ ಇರುವುದನ್ನು ಮರೆತು ಅದನ್ನು ಎಲ್ಲಿಯೋ ತೊಳಲುತ್ತ ಹುಡುಕುವಂತೆ ಕಾಣುತ್ತದೆ; ಕಾಳನ್ನು ಬಿಟ್ಟು ಜಳ್ಳನ್ನು ಹಿಡಿದಿರುವಂತೆ ತೋರುತ್ತದೆ. ನಾವು ಆಂತರವಾದ ಸಾತ್ವಿಕ ತಪಸ್ಸನ್ನು ಬಿಟ್ಟು ಬಾಹ್ಯವಾದ ಉತ್ಸವಾಡಂಬರವನ್ನು ಮೆಚ್ಚುತ್ತಿದ್ದೇವೆ; ದೇವಾಲಯಗಳಿಗೆ ಹೋದರೆ ಅಲ್ಲಿ ನೋಡಿ ಬೆರಗಾಗುವುದೇನು? ಬೆಳ್ಳಿ, ಬಂಗಾರ, ದೀಪ, ಅಲಂಕಾರ, ಗದ್ದಲ, ಗುಂಪು ಇಷ್ಟೇ! ಆದ್ದರಿಂದ ‘ದೇಹೋ ದೇವಾಲಯಃ ಪ್ರೋಕ್ತಃ ಜೀವೋ ದೇವಸ್ಸನಾತನಃ’ ಎಂಬುದನ್ನೂ ಜ್ಞಾಪಕದಲ್ಲಿಟ್ಟುಕೊಂಡು ದಯೆ, ಕ್ಷಮೆ, ಅನಸೂಯೆ, ಶೌಚ ಮುಂತಾದ ಆತ್ಮಗುಣಗಳನ್ನು ಅಭಿವೃದ್ಧಿಪಡಿಸಿಕೊಂಡು ಹೋಗುವುದು ಮೇಲು. ಇದರಿಂದ ಈಗ ಇರುವ ಸಂಪ್ರದಾಯಗಳನ್ನೂ, ಆಚಾರಗಳನ್ನೂ ಬಿಡಬೇಕೆಂದಿಲ್ಲ; ಹಿಂದೆ ಅವಶ್ಯಕತೆಯಿಲ್ಲದೆ ಅವು ಬರಲಿಲ್ಲ; ಅದು ತಪ್ಪಿದರೆ ತಾವೇ ಹೋಗುತ್ತವೆ; ವೈದಿಕ ಯಜ್ಞಯಾಗಾದಿಗಳೂ ಬಗೆ ಬಗೆಯ ಸಂಸ್ಕಾರಗಳೂ ಹೋದದ್ದು ಹೀಗೆಯೇ. ದೇವರ ಹೆಸರು ಹೇಳಿ ಯಾರನ್ನು ಪೂಜಿಸಿದರೂ ಹೇಗೆ ಪೂಜಿಸಿದರೂ ಏತರಿಂದ ಪೂಜಿಸಿದರೂ ಅದು ದೇವರಿಗೇ ಸಲ್ಲುತ್ತದೆ ಎಂದು ಹೇಳುವುದು ನಮ್ಮ ದೇಶದಲ್ಲಿಯೇ. ಇದನ್ನು ಜ್ಞಾಪಕದಲ್ಲಿಟ್ಟುಕೊಂಡು ಪರಮತ ಸಹಿಷ್ಣುತೆಯನ್ನು ಸಾರ್ವತ್ರಿಕವಾಗಿ ಮಾಡಿಕೊಳ್ಳಬೇಕು. ಧರ್ಮಾಚರಣೆಯು ಇರುವುದು ಮುಖ್ಯವಾಗಿ ಆತ್ಮೋದ್ಧಾರಕ್ಕಾದ್ದರಿಂದ ಅದನ್ನು ಸಾರ್ವಜನಿಕವಾಗಿ ಮಾಡುವುದಕ್ಕಿಂತ, ಸ್ವಂತವಾಗಿ ತನ್ನ ತನ್ನ ಮಟ್ಟಿಗೆ, ಇಟ್ಟುಕೊಳ್ಳುವುದು ಮೇಲು: ಇಂದಿನ ಕಾಲಕ್ಕೆ ಅದೇ ಆವಶ್ಯಕ ಎಂದು ಬೇಕಾದರೂ ಹೇಳಬಹುದು. ಹಿಂದೆ ಮತಧರ್ಮಗಳ ಹೆಸರಿನಲ್ಲಿ ಜಗಳಗಳೂ ಕದನಗಳೂ ಬೈಗಳೂ ಬೇಕಾದಷ್ಟು ನಡೆದಿವೆ; ಅದರ ನೆರಳಿನಲ್ಲಿ ಧರ್ಮಾಧಿಕಾರಿಗಳು ಸಂಸ್ಥೆಗಳನ್ನು ಕಟ್ಟಿಕೊಂಡು ಚಕ್ರವರ್ತಿಗಳನ್ನೂ ಅಳ್ಳಾಡಿಸಿದ್ದುಂಟು; ಈಗಲೂ ಯೂರೋಪಿನಲ್ಲಿ ಚರ್ಚಿಗೆ ಬಹು ಪ್ರಾಧಾನ್ಯವಿದೆ.; ಅದು ಅನಾವಶ್ಯಕ ಅಕ್ರಮ ಅನ್ಯಾಯ ಎಂದು ಕೆಲವು ಸರ್ಕಾರಗಳು ಕಿತ್ತೊಗೆದವು. ಆದರೆ ಚರ್ಚು ಹೋದರೂ, ಮನುಷ್ಯನು ಧರ್ಮಾಕಾಂಕ್ಷೆಯನ್ನೂ ದೈವಾವಲಂಬನವನ್ನೂ ಭಕ್ತಿಯನ್ನೂ ಸುಲಭವಾಗಿ ಬಿಡುವುದಿಲ್ಲ. ಸಂಕಟ ಬಂದಾಗಲಾದರೂ ವೆಂಕಟರಮಣ ಎನ್ನುತ್ತಾನೆ. ಪ್ರಪಂಚ ತತ್ವವನ್ನು ತಿಳಿಯಲಪೇಕ್ಷೆಯುಳ್ಳವನೂ ತಿಳಿದವನೂ ಪಾರಮಾರ್ಥಿಕವನ್ನು ಹಿಡಿದೇ ಹಿಡಿಯುತ್ತಾನೆ. ಲೌಕಿಕ ಪಾರಲೌಕಿಕ ಆಶೆಗಳಿಂದ ಧರ್ಮವನ್ನು ಅವಲಂಬಿಸುವವರೂ ಇರುತ್ತಾರೆ. ಇದನ್ನೇ ಗೀತೆಯಲ್ಲಿ-</p>
			<p class="verse">ಚತುರ್ವಿಧಾ ಭಜಂತೇ ಮಾಂ ಜನಾಸ್ಸುಕೃತಿನೋರ್ಜುನ ।<br />ಆರ್ತೋ ಜಿಜ್ಞಾಸುರರ್ಥಾರ್ಥೀ ಜ್ಞಾನೀ ಚ ಭರತರ್ಷಭ ॥</p>
			<p>ಎಂದು ಹೇಳಿದೆ (೭-೧೬). ಅವನವನ ಸಾಮರ್ಥ್ಯ ಸಂಸ್ಕಾರಗಳಿಗನುಸಾರವಾಗಿ ಧರ್ಮಾನುಷ್ಠಾನ ಮಾಡಿಕೊಂಡು ಹೋಗುವುದು ಪೂರ್ತಿ ಬಿಡುವುದಕ್ಕಿಂತ ಉತ್ತಮ. ಮಿಕ್ಕ ಎಲ್ಲಾ ವಿಚಾರಗಳಲ್ಲಿಯೂ ನಾವು ಪ್ರಪಂಚದೊಡನೆ ಒಂದಾಗಿ ಹೋಗುವಾಗ, ಕೊನೆಗೆ ನಿಲ್ಲುವುದು ನಾಮರೂಪಗಳಿರುವ ಯಾವ ದೇವರೂ ಅಲ್ಲ, ಯಾವ ಪವಿತ್ರ ಗ್ರಂಥವೂ ಅಲ್ಲ, ಅವುಗಳಲ್ಲಿ ಅಡಗಿರುವ ತತ್ವ; ಆತ್ಮಗುಣ. ವಿಶ್ವಸಾಧಾರಣವಾದ ಒಂದು ಧರ್ಮ ಯಾವುದಾದರೂ ಆಗುವುದಾದರೆ<sup><a epub:type="noteref" href="999-aside.xhtml#id-000d.1-75">*</a></sup> ಅದರಲ್ಲಿ ಆತ್ಮಗುಣಗಳೇ ಪ್ರಧಾನವಾಗಬೇಕು. ಮಹಾಭಾರತ ಕಾಲದ ಮತ್ತು ಧರ್ಮಸೂತ್ರಗಳಲ್ಲಿ ಪ್ರಾಚೀನವಾದ, ಗೌತಮಧರ್ಮಸೂತ್ರದಲ್ಲಿ ಬ್ರಾಹ್ಮಣನಿಗೆ ನಲವತ್ತು ಸಂಸ್ಕಾರಗಳನ್ನು ಹೇಳಿದೆ. (ಆ ಸಂಸ್ಕಾರಗಳಲ್ಲಿ ಹಲವು ಆಗಲೇ ಹೋಗಿದ್ದವು; ಈಗ ಒಂದೆರಡು ಹೆಸರುಮಟ್ಟಿಗೆ ಉಳಿದಿವೆ). ಆ ಸಂದರ್ಭದಲ್ಲಿ ಸೂತ್ರವು (೧) ಪ್ರಾಣಿಸಾಮಾನ್ಯದಲ್ಲಿಯೂ ದಯೆ, (೨) ಕ್ಷಮೆ, (೩) ಹೊಟ್ಟೆಯಕಿಚ್ಚಿಲ್ಲದಿರುವಿಕೆ, (೪) ಶುಚಿತ್ವ, (೫)ನಿರಂತರವಾದ ಕೆಲಸ, (೬) ಶುಭವಾದ ಆಲೋಚನೆ ಮಾತು ನಡತೆ, (೭)ಕಾರ್ಪಣ್ಯವಿಲ್ಲದಿರುವಿಕೆ, (೮) ಅತ್ಯಾಸೆಯಿಲ್ಲದಿರುವಿಕೆ, ಇವುಗಳನ್ನು ಆತ್ಮಗುಣಗಳಾಗಿ ಹೇಳಿ, ಸಂಸ್ಕಾರಗಳಲ್ಲಿ ಕೆಲವು ಇಲ್ಲದಿದ್ದರೂ ಚಿಂತೆಯಿಲ್ಲ, ಈ ಗುಣಗಳಿರಬೇಕು ಎನ್ನುತ್ತದೆ. ಇವು ಬ್ರಾಹ್ಮಣನಿಗೆ ಮಾತ್ರವಲ್ಲ, ಎಲ್ಲ ಜಾತಿಯವರಿಗೂ, ಎಲ್ಲ ದೇಶದವರಿಗೂ, ಸಾಧ್ಯ, ಆವಶ್ಯಕ. ಯೋಗಸೂತ್ರದ ಸಾರ್ವಭೌಮಮಹಾವ್ರತವೂ, ಮಹಾಭಾರತದ ಶೀಲವೂ, ಇಲ್ಲಿಗೇ ಬರುತ್ತದೆ. ಬೌದ್ಧಮತವು ರಾಮಕೃಷ್ಣಾದಿ-ಕೊನೆಗೆ ಬ್ರಹ್ಮ-ಯಾವ ವ್ಯಕ್ತಿಗಳನ್ನೂ ಹೇಳದೆ ಈ ನೈತಿಕ ಧಾರ್ಮಿಕ ಗುಣಗಳನ್ನು ಪ್ರಧಾನವಾಗಿ ಹೇಳಿದ್ದೇ ಅದು ಅಷ್ಟು ಮಾನ್ಯವಾಗುವುದಕ್ಕೂ ಹರಡುವುದಕ್ಕೂ ಕಾರಣವಾಯಿತೆಂದು ತೋರುತ್ತದೆ. ಪ್ರಪಂಚದ ನಾನಾ ದೇಶಗಳಲ್ಲಿ ಹುಟ್ಟಿದ ಅವತಾರಪುರುಷರೆಲ್ಲಾ ಈ ಗುಣಗಳನ್ನೇ ಬೋಧಿಸುವುದು.</p>
			<p>ಮಹಾಭಾರತವು ಧರ್ಮವನ್ನು ಅನುಸರಿಸಿ ನಡೆದ ಕ್ಷತ್ರಿಯರ ಕಥೆ; ಆದ್ದರಿಂದ ಅದರಲ್ಲಿ ಅವರ ಮತ್ತು ಬ್ರಾಹ್ಮಣರ ವಿಚಾರವೇ ಹೆಚ್ಚಾಗಿ ಬರುತ್ತದೆ. ಆಗಿನ ಕಾಲಕ್ಕೆ ನಾಲ್ಕು ವರ್ಣಗಳಿದ್ದು ಅವುಗಳ ಮತ್ತು ಆಶ್ರಮಗಳ ಧರ್ಮಗಳು ಅನುಶಾಸನಪರ್ವದಲ್ಲಿ ವಿವರಿಸಲ್ಪಟ್ಟಿವೆ. ಇಂದಿನ ಜನಸಾಮಾನ್ಯಕ್ಕೆ ಅದರಲ್ಲಿ ಆಸಕ್ತಿ ಇಲ್ಲದಿರಬಹುದೆಂದು ತೋರಿದ್ದರಿಂದ ಆ ವಿವರವೆಲ್ಲವನ್ನೂ ವಚನ ಭಾರತದಲ್ಲಿ ಬಿಟ್ಟಿದೆ. ಅದರ ಮುಖ್ಯಾಂಶವನ್ನು ಭಗವದ್ಗೀತೆಯಲ್ಲಿ ನೋಡಬಹುದು. (ಅಧ್ಯಾಯ ೧೮. ೪೨-೪೪) ಆಗಿನ ಕಾಲಕ್ಕೆ ಜನರು ವರ್ಣಾಶ್ರಮಧರ್ಮಗಳನ್ನು ಅವಲಂಬಿಸಿದ್ದರಿಂದ ಸಮಾಜವು ಕುಡಿದ ನೀರು ಅಲ್ಲಾಡದಂತೆ ನಡೆದುಕೊಂಡು ಹೋಗುತ್ತಿತ್ತು. ತನ್ನ ತನ್ನ ಕರ್ಮದಲ್ಲಿ ನಿರತನಾಗಿದ್ದರೆ ಸಾಕು, ಸಿದ್ಧಿ ದೊರೆಯುತ್ತದೆ ಎಂದು ನಂಬಿಕೆಯಿತ್ತು. ಆದ್ದರಿಂದ ಅವಕ್ಕೆ ಪ್ರಾಶಸ್ತ್ಯವಿತ್ತು.</p>
		</section>
		<section class="level2 unnumbered" id="id-000d.1.11">
			<h2 class="level2-title" epub:type="title">ಸಂನ್ಯಾಸ; ಯಜ್ಞ ದಾನ ತಪಸ್ಸು</h2>
			<p>ಮಹಾಭಾರತ ಕಾಲಕ್ಕೆ ಅನೇಕರು ಸಂಸಾರವನ್ನು ತ್ಯಾಗಮಾಡಿ ಸಂನ್ಯಾಸ ತೆಗೆದುಕೊಂಡೋ ನೈಷ್ಠಿಕ ಬ್ರಹ್ಮಚಾರಿಗಳಾಗಿಯೋ ಕಾಡಿನಲ್ಲಿ ಕಂದಮೂಲಫಲಗಳನ್ನು ತಿಂದುಕೊಂಡು ಆಶ್ರಮವಾಸಿಗಳಾಗಿಬಿಟ್ಟಿದ್ದರು. ರಾಜರು ವಾರ್ಧಕ್ಯದಲ್ಲಿ ಮುನಿವೃತ್ತಿಯನ್ನವಲಂಬಿಸುವುದು ಸಾಧಾರಣವಾಗಿತ್ತು. ಸಂನ್ಯಾಸವು ನಾಲ್ಕನೆಯ ಆಶ್ರಮ, ಸ್ವಲ್ಪ ಬೇಸರವಾಗಲಿ, ಯುಧಿಷ್ಠಿರನು ಎಲ್ಲವನ್ನೂ ತ್ಯಾಗಮಾಡಿ ಹೊರಟುಹೋಗುತ್ತೇನೆ ಎಂದು ವೈರಾಗ್ಯದ ಮಾತುಗಳನ್ನು ಆಡುತ್ತಾನೆ. ಎರಡು ಕಡೆಯೂ ಸೇನೆ ಸಿದ್ಧವಾಗಿ ನಿಂತು ಇನ್ನೇನು ಯುದ್ಧ ಮೊದಲಾಗಬೇಕೆನ್ನುವ ಹೊತ್ತಿನಲ್ಲಿ ಅರ್ಜುನನೂ ‘ನಾನು ಸಂನ್ಯಾಸಿಯಾಗಿ ಹೊರಟುಹೋಗುತ್ತೇನೆ ಎನ್ನುತ್ತಾನೆ. ಕೃಷ್ಣನು ವಿವೇಚನರಹಿತವಾದ ತ್ಯಾಗವನ್ನೂ ಸಂನ್ಯಾಸವನ್ನೂ ಒಪ್ಪುವವನಲ್ಲ; ಆದ್ದರಿಂದ ಅರ್ಜುನನಿಗೆ ಚೆನ್ನಾಗಿ ಬುದ್ಧಿಹೇಳುತ್ತಾನೆ; ಅವನು ಯುದ್ಧವನ್ನು ಬಿಟ್ಟು ಸಂನ್ಯಾಸ ತೆಗೆದುಕೊಂಡರೆ ಅದು ಧರ್ಮವಾಗುವುದಕ್ಕೆ ಬದಲು ಅಧರ್ಮವೇ ಆಗುತ್ತದೆ, ಪಾಪ ಬರುತ್ತದೆ. ಎಂದು ಹೇಳುತ್ತಾನೆ. ಭೀಮನು ತನಗೆ ಸ್ವಭಾವವಾದ ಒರಟು ರೀತಿಯಲ್ಲಿ ಅದನ್ನು ವಿವೇಚಿಸಿ “ಅದರಿಂದ ಸ್ವರ್ಗ ಬರುವುದಾದರೆ, ಜಿಂಕೆಗಳೂ, ಹಂದಿಗಳೂ, ಹಕ್ಕಿಪಕ್ಷಿಗಳೂ ಸ್ವರ್ಗಕ್ಕೆ ಹೋದಾವು! ಪರ್ವತವೂ ಗಿಡಮರಗಳೂ ಸಿದ್ಧಿಯನ್ನು ಪಡೆದಾವು! ಏಕೆಂದರೆ ಅವು ನಿತ್ಯಸಂನ್ಯಾಸಿಗಳು, ನಿತ್ಯಬ್ರಹ್ಮಚಾರಿಗಳು; ಅವುಗಳಿಂದ ಯಾರಿಗೂ ಏನೂಬಾಧೆಯಿಲ್ಲ! ಆದ್ದರಿಂದ ಪ್ರತಿಯೊಬ್ಬರೂ ಅವರವರಿಗೆ ವಿಹಿತವಾದ ಕರ್ಮ ಮಾಡಬೇಕು; ಕರ್ಮದಿಂದಲೇ ಸಿದ್ಧಿ, ಅಕರ್ಮದಿಂದಲ್ಲ” ಎನ್ನುತ್ತಾನೆ. ಗೀತೆಯ ಹದಿನೆಂಟನೆಯ ಅಧ್ಯಾಯದಲ್ಲಿರುವುದು ಅವುಗಳ ವಿವೇಚನೆಯೇ. ಕಾಮ್ಯ ಕರ್ಮಗಳ ನ್ಯಾಸನೇ ಸಂನ್ಯಾಸ; ಕರ್ಮ ಫಲಗಳ ತ್ಯಾಗವೇ ತ್ಯಾಗ; (೧೮-೨) ಯಜ್ಞ ದಾನ ತಪಸ್ಸು ಇವುಗಳನ್ನು ಯಾರೂ ಬಿಡತಕ್ಕದ್ದಲ್ಲ; ಅವು ನಿಯತವಾದ ಕರ್ಮ. ಸ್ವಕರ್ಮ ಮಾಡುವುದು ಕ್ಲೇಶ ಎಂದು ಬಿಟ್ಟು ಓಡಿಹೋಗುವುದು ನಿಜವಾದ ತ್ಯಾಗವಲ್ಲ. ‘ಯಜ್ಞ’ ವೆಂದರೆ ಕೃಷ್ಣನ ಅರ್ಥವೇನು ಎಂದು ಹಿಂದೆ ನೋಡಿದೆವು. (ಪುಟ ೪೭) ದಾನವೆಂದರೆ ಮತ್ತೊಬ್ಬರಿಗೆ ಕೊಡುವುದು. ದೇಶ ಕಾಲ ಪಾತ್ರಗಳನ್ನು ಅರಿತು ದಾನಬುದ್ಧಿಯಿಂದಲೇ ಕೊಡುವುದು ಸಾತ್ವಿಕ; ಪ್ರತ್ಯುಪಕಾರವನ್ನು ನಿರೀಕ್ಷಿಸಿಯೋ, ಯಾವುದೋ ಉದ್ದೇಶವಿಟ್ಟುಕೊಂಡೋ ಕೊಡುವುದು ರಾಜಸ. ದೇಶ ಕಾಲ ಪಾತ್ರ ವಿವೇಚನೆಯಿಲ್ಲದೇ ತಿರಸ್ಕಾರದಿಂದ ಕೊಡುವುದು ತಾಮಸ. (ಗೀತಾ ೧೭-೨೦-೨೨). ಇದರಲ್ಲಿ ಸಾತ್ವಿಕವೇ ಶ್ರೇಷ್ಠವೆಂದು ಹೇಳಬೇಕಾಗಿಲ್ಲ. ಇದನ್ನು ಅನುಶಾಸನಪರ್ವದಲ್ಲಿ ಬಹು ವಿಸ್ತಾರಮಾಡಿದೆ. ಇಲ್ಲಿ ‘ಪಾತ್ರ’ ನೆಂದರೆ ಬ್ರಾಹ್ಮಣನೊಬ್ಬನೇ ಅಲ್ಲ ಮತ್ತು ಅವನಿಗೆ ಪ್ರತಿಗ್ರಹ ಹೇಗೆ ಧರ್ಮವೋ ದಾನವೂ ಹಾಗೆ ಧರ್ಮ. ಇಂದಿಗೂ, ನಿಷ್ಠರಾದ ಬ್ರಾಹ್ಮಣರು ಮಹಾದಾನ ದುರ್ದಾನಗಳನ್ನು ತೆಗೆದುಕೊಳ್ಳುವುದಿಲ್ಲ; ತೆಗೆದುಕೊಳ್ಳಬೇಕಾಗಿ ಬಂದವರು ಅದರಲ್ಲಿ ಒಂದು ದೊಡ್ಡಪಾಲನ್ನು ದೇವಬ್ರಾಹ್ಮಣರಿಗೆ ವಿನಿಯೋಗಮಾಡುತ್ತಾರೆ. ದಾನತೆಗೆದುಕೊಂಡ ಪಾಪದ ಪರಿಹಾರಕ್ಕೆ ಜಪ ತಪಗಳನ್ನು ಮಾಡುತ್ತಾರೆ. ಭಾರತದಲ್ಲಂತೂ ಯಾವ ಬ್ರಾಹ್ಮಣನೂ ದಾನದಿಂದ ಐಶ್ವರ್ಯವಂತನಾಗಿದ್ದನೆಂದು ವರ್ಣಿತನಾಗಿಲ್ಲ. ದುರ್ಯೋಧನನಲ್ಲಿ ಧನುರಾಚಾರ್ಯರಾಗಿದ್ದ ಕೃಪಾಚಾರ್ಯ ದ್ರೋಣಾಚಾರ್ಯರು ಐಶ್ವರ್ಯವಂತರೆಂದು ಎಲ್ಲಿಯೂ ಕಂಡುಬಂದಿಲ್ಲ. ಚಂದ್ರಗುಪ್ತನ ಮಂತ್ರಿಯಾಗಿದ್ದ ಚಾಣಕ್ಯನು ಒಂದು ಗುಡಿಸಲಿನಲ್ಲಿ ವಾಸಿಸುತ್ತಿದ್ದಂತೆ ಮುದ್ರಾರಾಕ್ಷಸ ನಾಟಕದಲ್ಲಿ ವರ್ಣಿಸಿದೆ. ವಿಜಯನಗರ ಮಹಾರಾಷ್ಟ್ರ ಸಾಮ್ರಾಜ್ಯಗಳಲ್ಲಿ ಮಂತ್ರಿಗಳಾಗಿದ್ದ ವಿದ್ಯಾರಣ್ಯ ರಾಮದಾಸರು ಸಂನ್ಯಾಸಿಗಳು. ಬ್ರಾಹ್ಮಣರು ಹಿಂದೆ ರಾಜಾಶ್ರಯದಲ್ಲಿ ತಮ್ಮ ಧರ್ಮ ಕರ್ಮಗಳನ್ನು ಮಾಡಿಕೊಂಡು ಹೋಗುತ್ತಿದ್ದರು. ಹೀಗೆ ಧರ್ಮರಾಜನು ಸಾವಿರಾರು ಸ್ನಾತಕರಿಗೆ ಆಶ್ರಯಕೊಟ್ಟಿದ್ದನೆಂದು ಹೇಳಿದೆ. ಜರಾಸಂಧನಂಥವನಿಗೂ ಸ್ನಾತಕರಲ್ಲಿ ತುಂಬ ಆದರ. (ಪುಟ ೭೮) ದುರ್ಯೋಧನನಿಗೆ ತಾನು ಈ ವಿಚಾರದಲ್ಲಿ ಧರ್ಮರಾಜನ ಸರಿಸಮಕ್ಕೆ ಬರಲಾರೆನಲ್ಲಾ ಎಂದು ಮಾತ್ಸರ್ (ಪುಟ ೮೯). ಇದರಿಂದ ಬ್ರಾಹ್ಮಣರು ಅಧ್ಯಯನ ಅಧ್ಯಾಪನಗಳನ್ನು ನಿಶ್ಚಿಂತೆಯಾಗಿ ನಡೆಸಬಹುದಾಗಿತ್ತು; ವೇದ ಶಾಸ್ತ್ರಗಳು ನಿಂತುವು, ಬೆಳೆದವು ಜ್ಞಾನ ಹರಡಿತು.</p>
			<p>ಈಗ ತಪಸ್ಸಿನ ವಿಚಾರವಾಗಿ ಒಂದೆರಡು ಮಾತು ಹೇಳಬಹುದು. ಯಜ್ಞದಂತೆಯೇ ತಪಸ್ಸೂ ಒಂದಾನೊಂದು ಕಾಲದಲ್ಲಿ ಅಗಾಧವಾಗಿ ಬೆಳೆಯಿತು. ಭಾರತದಲ್ಲಿ ಕೊನೆಗೆ ವಿದುರನು ಕೈಕೊಂಡಿದ್ದ ತಪಸ್ಸಿನ ಸೂಕ್ಷ್ಮ ವರ್ಣನೆಯಿದೆ. (ಪುಟ ೩೭೪-೩೭೫). ಇದನ್ನು ಓದಿಯೇ ತಪಸ್ಸಿಗೆ ಕೈಮುಗಿಯುವವರಿರಬಹುದು! ತಪಶ್ಶಬ್ದಕ್ಕೆ ಒಬ್ಬೊಬ್ಬರು ಒಂದೊಂದು ಅರ್ಥ ಹೇಳುತ್ತಾರೆ; ಆದರೆ ಅದಕ್ಕೆ ಮುಖ್ಯವಾಗಿ, ಶ್ರಮ ಪಡುವುದು ಸಾಧನೆ ಮಾಡುವುದು ಎಂದು ಅರ್ಥ. ವ್ಯರ್ಥವಾಗಿ ಕ್ಲೇಶಪಡುವುದಲ್ಲ. ಅದರ ತತ್ತ್ವವಿಷ್ಟು:-</p>
			<p>ದೇಹವನ್ನು ಕೊಬ್ಬಿಸಬಾರದು; ಹಾಗಾದರೆ ಗೊಬ್ಬರ ಹೆಚ್ಚಾದ ಪಯಿರಿನಂತಾಗುತ್ತದೆ. ಅಂಥ ಪಯಿರಿನಲ್ಲಿ ಹೊರವಾಗಿ ಎಲೆ ಬಿಡುತ್ತದೆ; ಹೂವೂ ಹಣ್ಣೂ ಸೊನ್ನೆ. ಹೀಗೆಂದು ದೇಹವನ್ನು ಒಣಗಿಸಬಾರದು; ಏಕೆಂದರೆ ಒಣಗಿದ ಪಯಿರಿನಲ್ಲಿ ಹಣ್ಣಿರಲಿ, ಎಲೆಯೂ ಹೋಗಿಬಿಡುತ್ತದೆ. ದೇಹವು ಲಘುವಾಗಿ ಆರೋಗ್ಯವಾಗಿರುವುದರ ಜೊತೆಗೆ ಬುದ್ಧಿಯು ಹರಿತವಾಗಿರಬೇಕು, ಚಟುವಟಿಕೆಯುಳ್ಳದ್ದಾಗಿರಬೇಕು; ಬುದ್ಧಿ ಮದಡಾದರೆ ಅದರ ಹಿಂದಿರುವ ಆತ್ಮದ ದರ್ಶನವು ಮಂಕಾಗುತ್ತದೆ. ಆದ್ದರಿಂದ ಸತತವಾದ ದೇಹಶ್ರಮ ಬುದ್ಧಿಶ್ರಮಗಳು ಆವಶ್ಯಕ; ಅದೇ ‘ತಪಸ್ಸು’. ದೇಹ ಶೋಷಣೆ ಅಕರ್ಮ ಅಲಸತೆಗಳು ತಪಸ್ಸಲ್ಲ. (ಗೀತೆ ೧೭-೬). ಆಹಾರದೋಷದಿಂದ ರಾಜಸ ತಾಮಸಗಳು ಹೆಚ್ಚಾದರೆ, ದೇಹ ಭಾರವಾಗಿ ಬುದ್ಧಿ ಮಂಕಾಗುವುದೂ ಅಸ್ಥಿರವಾಗುವುದೂ ನಮ್ಮೆಲ್ಲರ ಅನುಭವಕ್ಕೆ ಬಂದಿರುವ ಸಂಗತಿ. ಬುದ್ಧಿ ಮಂಕಾದರೆ, ಚಂಚಲವಾದರೆ, ಆತ್ಮವು ಜಾಗೃತವಾಗುವುದಿಲ್ಲ. ಪ್ರಕಾಶಗೊಳ್ಳುವುದಿಲ್ಲ. ಆತ್ಮವು ಅರಣಿಯಲ್ಲಿ ಅಡಗಿರುವ ಅಗ್ನಿಯ ಹಾಗೆ; ಅದನ್ನು ಕಷ್ಟಪಟ್ಟು ಮಥನಮಾಡಿ ಹೊರಕ್ಕೆ ಬರಿಸಬೇಕು<sup><a epub:type="noteref" href="999-aside.xhtml#id-000d.1-76">*</a></sup> . ಅದು ಮೊದಲು ಒಂದು ಸಣ್ಣ ಕಣವಾಗಿ ಕಾಣುತ್ತದೆ. ಅದನ್ನು ನಂದದ ಹಾಗೆ ಎಚ್ಚರದಿಂದ ಕಾಪಾಡಿ ಬೆಳೆಸಿಕೊಳ್ಳಬೇಕು; ಆಮೇಲೆ ಅದರಿಂದ ಎಂಥ ಅಗ್ನಿಕಾರ್ಯ ಯಜ್ಞಕಾರ್ಯ ದಹನಕಾರ್ಯ ಬೇಕಾದರೂ ನಡೆಯಬಹುದು. ಆದ್ದರಿಂದ ಆಹಾರ ವಿಹಾರ ನಿದ್ರೆ ಎಚ್ಚರ ಕಾರ್ಯ ವಿಶ್ರಾಂತಿ ಇವು ‘ಯುಕ್ತ’ ವಾಗಿರಬೇಕು. ಅತಿಗೆ ಹೋಗಬಾರದು (ಗೀತಾ ೬, ೧೬, ೧೭) ತಪಸ್ಸು ಯಾವಾಗಲೋ ಒಂದು ಘಳಿಗೆ ಕಣ್ಣುಮುಚ್ಚಿಕೊಂಡು ಕುಳಿತಿರುವುದಲ್ಲ- ಮನೋವಾಕ್ಕಾಯಗಳಿಂದ ಸದಾ ಅನುಷ್ಠಾನ ಮಾಡತಕ್ಕದ್ದು (ಗೀತಾ ೧೭, ೧೪, ೧೬). ಇದೇನು ಕಠಿಣವಾದದ್ದಲ್ಲ, ‘ಘೋರ’ ವಾದದ್ದಲ್ಲ. ಸರ್ವಸಾಧ್ಯವಾದದ್ದು. ಸಾವಿತ್ರಿ ಮಾಡಿದ ತಪಸ್ಸು ಇದೇಯೆ. ಜೊತೆಗೆ ಧ್ಯಾನ, ಉಪವಾಸ, ಹಿರಿಯರ ಸೇವೆ.</p>
			<p>ಹೀಗೆ ಒಟ್ಟಿನ ಮೇಲೆ, ಗೀತೋಕ್ತಧರ್ಮವು, ಆದ್ದರಿಂದ ಭಾರತದ ಧರ್ಮವು, ನಮ್ಮ ಜೀವನದ ಸರ್ವಾಂಶಗಳಲ್ಲಿಯೂ ರಾಜಸ ತಾಮಸಗಳನ್ನು ತೂಗಿಸಿಕೊಂಡು ಸಾತ್ವಿಕವನ್ನು ಹೆಚ್ಚಿಸಿಕೊಂಡು, ನಮ್ಮ ನಮ್ಮ ಸ್ವಭಾವಗುಣವನ್ನನುಸರಿಸಿ ಕರ್ಮ ಮಾಡುತ್ತಾ ಜ್ಞಾನವನ್ನೂ ಆ ಮೂಲಕ ಮುಕ್ತಿಯನ್ನೂ ಪಡೆಯುವುದು- ಎಂದು ಹೇಳಿದರೆ ತಪ್ಪಾಗಲಾರದು.</p>
			<p>ಧರ್ಮದಿಂದ ಬರುವುದು ಶಾಂತಿ.(ಪುಟ ೯೭) ಅದು ಯಾವ ಪ್ರಯೋಜನವನ್ನೂ ಗುರಿಯಾಗಿಟ್ಟುಕೊಂಡು ಮಾಡತಕ್ಕದ್ದಲ್ಲ. ಅದನ್ನು ಯುಧಿಷ್ಟಿರನು ದ್ರೌಪದಿಗೆ ಸ್ಪಷ್ಟವಾಗಿ ಹೇಳಿದ್ದಾನೆ. ‘ಧರ್ಮವನ್ನು ಹಾಲು ಕರೆದುಕೊಳ್ಳುವುದಕ್ಕಾಗಿ ಸಾಕುವ ಹಸುವಿನಂತೆ ಭಾವಿಸಬಾರದು’.(೧೨೦) ಆದರೆ ಸಾಮಾನ್ಯವಾಗಿ ನಾವು ಧರ್ಮದಲ್ಲಿದ್ದರೆ ಸುಖ ಲಭಿಸುತ್ತದೆ ಎಂಬ ಭಾವನೆಯಿದೆ. ದ್ರೌಪದಿಯು ‘ಧರ್ಮ ಅಹಿಂಸೆ ಕ್ಷಮೆ ಋಜುತ್ವ ದಯೆ ಇವುಗಳಿಂದ ಮನುಷ್ಯನಿಗೆ ಎಂದೂ ಸಿರಿ ಬರುವುದಿಲ್ಲ’ ಎಂದು ಗೊಣಗುತ್ತಾಳೆ. ‘ಕೇವಲ ಧರ್ಮಾತ್ಮನಾದವನು ಎಂದೂ ರಾಜ್ಯವನ್ನಾಗಲೀ ಸಿರಿಯನ್ನಾಗಲೀ ಸಂಪತ್ತನ್ನಾಗಲೀ ಪಡೆದಿಲ್ಲ. ಲಾಭವಿಲ್ಲದ ವ್ಯಾಪಾರದಲ್ಲಿ ಯಾರು ತೊಡಗುತ್ತಾರೆ? ಅಂಥ ವ್ಯಾಪಾರ ಕತ್ತೆಯ ಮೈಯನ್ನು ತುರಿಸಿದಂತೆ! ಎಂದು ಭೀಮನು ಆಕ್ಷೇಪಿಸುತ್ತಾನೆ.<sup><a epub:type="noteref" href="999-aside.xhtml#id-000d.1-77">*</a></sup> ಅವರ ಮಾತು ರಜೋಗುಣದ ಫಲ ಎಂದು ಧರ್ಮರಾಯನು ಸಮಾಧಾನ ಮಾಡುತ್ತಾನೆ. ಅವನನ್ನು ಕರ್ಮಶೀಲನನ್ನಾಗಿ ಮಾಡಬೇಕು. ಧರ್ಮ ಒಂದರಲ್ಲಿಯೇ ನಿರತನಾಗಿರದೆ ಅರ್ಥ ಕಾಮಗಳಲ್ಲಿಯೂ ನಿರತನಾಗುವಂತೆ ಮಾಡಬೇಕು ಎಂಬುದು ಅವರ ಉದ್ದೇಶ. ಹಾಗಾದರೆ ಸತ್ವಗುಣದ ಸ್ವರೂಪವೇನು? ನಮ್ಮ ಜೀವನದಲ್ಲಿ ‘ಅಹಿಂಸೆ’ ಗೆ ಸ್ಥಾನವೇನು?</p>
		</section>
		<section class="level2 unnumbered" id="id-000d.1.12">
			<h2 class="level2-title" epub:type="title">ಅಹಿಂಸೆ</h2>
			<p>ಸತ್ವಗುಣವೆಂದರೆ ಅಕರ್ಮವಲ್ಲ, ನಿರ್ವೀರ್ಯತೆಯೂ ಅಲ್ಲ, ಅಹಿಂಸೆಯೂ ಅಷ್ಟೆ; ಮೇಲೆ (ಪುಟ ೩೭) ಯೋಗಸಾಧನೆಗೆ ಮೊಟ್ಟ ಮೊದಲನೆಯ ಮೆಟ್ಟಿಲು ಅಹಿಂಸೆಯೆಂಬುದನ್ನು ನೋಡಿದೆವು; ಹಿಂಸೆ ಮಾಡದೇ ಇದ್ದರೆ ಸಾಲದು, ಜೊತೆಗೆ ದಯೆಯನ್ನೂ ತೋರಬೇಕು. ಅದೇ ಮೊದಲನೆಯ ಆತ್ಮಗುಣ ಎಂದು ಧರ್ಮಸೂತ್ರಕಾರರು ಹೇಳಿದರು(ಪು ೫೧.) ಆದರೆ ಮಹಾಭಾರತವು ಯುದ್ಧ ಕಥೆ; ಯುದ್ಧವೆಂದರೆ ಕೊಲೆ; ಹದಿನೆಂಟು ದಿನದಲ್ಲಿ ಹದಿನೆಂಟು ಅಕ್ಷೌಹಿಣಿ ಸೇನೆ ಹೆಸರಿಲ್ಲದಂತೆ ನಾಶವಾಯಿತು. ರಕ್ತದ ಹೊಳೆ ಹರಿಯಿತು. ಅರ್ಜುನನು ಯುದ್ಧಮಾಡುವುದಿಲ್ಲವೆಂದರೂ ಕೃಷ್ಣನು “ಈ ನಿನ್ನ ಪ್ರಯತ್ನ ವ್ಯರ್ಥ; ಪ್ರಕೃತಿಯು ನಿನ್ನ ಕೈಯಿಂದ ಯುದ್ಧಮಾಡಿಸಿಯೇ ಮಾಡಿಸುತ್ತದೆ; ಯುದ್ಧ ಮಾಡದಿದ್ದರೆ ನಿನಗೆ ಕೆಟ್ಟಹೆಸರು ಬರುತ್ತದೆ. ಪಾಪ ಬರುತ್ತದೆ” ಎಂದು ಬಗೆಬಗೆಯಾಗಿ ವಾದಿಸಿ ಅವನನ್ನು ಯುದ್ಧಕ್ಕೆ ಚೋದಿಸಿದನು.; ಒಡಂಬಡಿಸಿದನು. ಧರ್ಮರಾಜನಂಥವನೂ ಯುದ್ಧ ಮಾಡಿದನು. ಕೊಲ್ಲುವಷ್ಟು ಜನರನ್ನು ಕೊಂದನು. ಅದಕ್ಕಾಗಿ ಅವರಿಗೆ ಬಂದದ್ದು ವೀರಸ್ವರ್ಗ.</p>
			<p>ಅವರು ಕಾಡಿನಲ್ಲಿದ್ದಾಗ ಬೇಟೆಯಾಡುತ್ತ ಮೃಗಮಾಂಸವನ್ನು ತಿನ್ನುತ್ತಿದ್ದರು. ಅವರು ಮಾತ್ರವಲ್ಲ, ಎಲ್ಲರೂ, ಎಲ್ಲ ಜಾತಿಗಳವರೂ ಮಾಂಸಾಹಾರಿಗಳಾಗಿದ್ದರು. ಒಂದು ಸಾರಿ ದ್ವೈತವನದ ಮೃಗಗಳು ಧರ್ಮರಾಜನ ಕನಸಿನಲ್ಲಿ ಬಂದು ತಮ್ಮನ್ನು ಕೊಲ್ಲಬಾರದೆಂದು ಕೇಳಿಕೊಂಡ ಹಾಗಾಯಿತಂತೆ; ಅಷ್ಟಕ್ಕೇ ಅವನು ಮರುಗಿ -ಮಾಂಸಹಾರವನ್ನು ಬಿಡಲಿಲ್ಲ- ಬೇರೆ ಕಾಡಿಗೆ ಎಲ್ಲರನ್ನೂ ವಾಸಕ್ಕೆ ಕರೆದುಕೊಂಡು ಹೋದನಂತೆ. ಯಜ್ಞಯಾಗಾದಿಗಳಲ್ಲಿ ಪಶುವಧೆಯಿತ್ತು. ‘ಧರ್ಮ’ ವ್ಯಾಧನು ಮಾಂಸ ವ್ಯಾಪಾರಿ. ಆದರೆ ಕಾಲಕ್ರಮದಲ್ಲಿ ಅಹಿಂಸಾಬುದ್ಧಿ ದಯಾಬುದ್ಧಿಗಳು ಹೆಚ್ಚಾದವು. ಮಾಂಸಾಹಾರವು ಕಡಮೆಯಾಯಿತು. ಯಜ್ಞಯಾಗಾದಿಗಳು ಕಡಮೆಯಾಗುವುದಕ್ಕೂ ಇವು ಒಂದು ಕಾರಣ. ಈ ಬದಲಾವಣೆಗೆ ನಾವು ಯಾರೂ ವ್ಯಥೆ ಪಡಬೇಕಾದದ್ದಿಲ್ಲ. ಗರ್ವಪಡಬೇಕಾದದ್ದೂ ಇಲ್ಲ. ಈಗ ನಮ್ಮ ದೇಶದಲ್ಲೂ ಪರದೇಶದಲ್ಲೂ ಬಹುಜನರು ಮಾಂಸಾಹಾರಿಗಳು. ಆದರೂ ಅದನ್ನು ಬಿಟ್ಟದ್ದು ಒಂದು ಗುಣವೇ. ಮದ್ಯಮಾಂಸಾದಿಗಳಲ್ಲಿ ಮನುಷ್ಯನಿಗೆ ಸ್ವಾಭಾವಿಕವಾಗಿ ಪ್ರವೃತ್ತಿಯುಂಟಾಗುತ್ತದೆ; ಆದ್ದರಿಂದ ಅದು ದೋಷವಲ್ಲ; ಅದನ್ನು ಬಿಟ್ಟರೇನೋ ಗುಣವೇಯೇ- ಎಂದು ಮನುವು ಹೇಳಿದ್ದಾನೆ.<sup><a epub:type="noteref" href="999-aside.xhtml#id-000d.1-78">*</a></sup> </p>
			<p>ಅಹಿಂಸೆಯೆಂಬುದು ಅಪರಂಜಿಯ ಹಾಗೆ; ಶುದ್ಧ ಅಪರಂಜಿ ನಾಣ್ಯವಾಗುವುದಿಲ್ಲ; ವ್ಯವಹಾರಕ್ಕೆ ಸಲ್ಲುವುದಿಲ್ಲ. ಅದಕ್ಕೆ ಸ್ವಲ್ಪವಾದರೂ ಪೆಡಸಾದ, ಕೆಚ್ಚನೆಯ ತಾಮ್ರ ಬೆರೆಯಬೇಕು. ಹಾಗೆಯೇ ರಾಜನಲ್ಲಿ ಸ್ವಲ್ಪ ಕಾಠಿಣ್ಯ ಬೇಕು. “ರಾಜದಂಡವೇ ಧರ್ಮಾರ್ಥಗಳನ್ನೂ ಧನಧಾನ್ಯಗಳನ್ನೂ ರಕ್ಷಿಸತಕ್ಕದ್ದು; ದಂಡದ ಹೆದರಿಕೆಯಿಂದಲೇ ಜನರು ತೆಪ್ಪಗಿರುತ್ತಾರೆ” (ಪುಟ ೩೨೯). ದುಷ್ಟನಿಗ್ರಹಕ್ಕೆ ಕ್ರೌರ್ಯವೂ ಬೇಕು, ಹಿಂಸೆಯೂ ಬೇಕು. ಆ ಹಿಂಸೆ ಹಿಂಸೆಯಲ್ಲ, ಧರ್ಮ. ರಾಮರಾಜ್ಯದಲ್ಲಿಯೂ ರಾಕ್ಷಸ ಸಂಹಾರ ಆಗಿಯೇ ಆಯಿತು. ಸ್ವಾರ್ಥಸಾಧನೆಗೆ ದೇಶದ ಯುವಕರನ್ನು ಬಲಿ ಕೊಡುವುದು ಸರಿಯೇ ಹೊರತು, ಶಿಷ್ಟ ಪರಿಪಾಲನಕ್ಕೆ ಹಿಂಸಾ ಕ್ರೌರ್ಯಗಳನ್ನು ಆಚರಿಸುವುದು ಪಾಪವಲ್ಲ. ಆದ್ದರಿಂದ ಹಿಂಸಾ ಕಾರ್ಯಕ್ಕಿಂತಲೂ ಅದರ ಹಿಂದೆ ಇರುವ ಉದ್ದೇಶವೇ ಪ್ರಧಾನ<sup><a epub:type="noteref" href="999-aside.xhtml#id-000d.1-79">*</a></sup> . ಅದಕ್ಕೆ ಕಾರಣಗಳಾದ ಲೋಭ ಗರ್ವ ಕಾಮಕ್ರೋಧಾದಿಗಳು ವರ್ಜ್ಯ; ವೈದ್ಯನು ಶಸ್ತ್ರಚಿಕಿತ್ಸೆ ಮಾಡಿ ಜೀವ ಉಳಿಸಿದರೆ ಅದು ಹಿಂಸೆಯೆನ್ನಿಸುವುದಿಲ್ಲ; ಪಾಪವಾಗುವುದಿಲ್ಲ. ಆದರೆ ಅದೇ ಆಯುಧದಿಂದ ಘಾತಕನು ಕೊಲೆಮಾಡಿದರೆ ಅದು ಪಾಪ; ಆದ್ದರಿಂದ ಹಿಂಸೆಯೆಂದು ತೋರುವ ಕಾರ್ಯದಲ್ಲಿ ಯಾರು ಏಕೆ ಹೇಗೆ, ಎಂಬ ಪ್ರಶ್ನೆಗಳೂ ಉತ್ತರವೂ ಮುಖ್ಯ. ಇಲ್ಲದಿದ್ದರೆ ಅನೇಕ ವೇಳೆ ಅಹಿಂಸೆಯ ತೋರಿಕೆ ಮಾತ್ರ ಉಳಿದು ಅದರಿಂದ ಯಾರಿಗೂ ಏನೂ ಪ್ರಯೋಜನವಿಲ್ಲದೆ ಹೋಗುತ್ತದೆ. ಹಸುವಿನಿಂದ ಹಾಲು ಕರೆದುಕೊಳ್ಳಬೇಕಾದರೂ ಅಲ್ಪಸ್ವಲ್ಪ ಹಿಂಸೆ ಮಾಡಲೇಬೇಕಾಗುತ್ತದೆ.</p>
			<p>ಅಹಿಂಸೆಯೆಂದರೆ ಕ್ರೌರ್ಯವಿಲ್ಲದಿರುವುದು; ನಿಸ್ತೇಜತೆಯಲ್ಲ; ತಮೋಗುಣವಲ್ಲ; ಎಷ್ಟಾದರೂ ತಗ್ಗಿಬಗ್ಗಿ ನಡೆಯುವುದಲ್ಲ. ತಗ್ಗುತ್ತ ಹೋದರೆ ನೆಲದೊಳಗೆ ಐಕ್ಯವಾಗುವುದೇ ಗತಿ. ಕೈಲಾಗದ ಬಡಪಾಯಿಗೆ ಕೊನೆಗೆ ಆಗುವುದು ಅದೇಯೇ. ಆದರೆ ಕೈಯಲ್ಲಿ ಬಲವಿದ್ದು ತಾನೂ ಬದುಕಬೇಕೆಂಬ ಆಸೆಯುಳ್ಳವನು ಹೋರಾಡಿಯೇ ಹೋರಾಡುತ್ತಾನೆ. ಏಕೆಂದರೆ ಮನುಷ್ಯನು ಹಾತೊರೆಯುವುದು ಸುಖಕ್ಕೆ. ಸಾವಿಗಲ್ಲ. ದುಷ್ಟನಿಗೆ ಬಗ್ಗಿದರೆ ಅವನು ಸಮುದ್ರದ ಮುದುಕನಂತೆ ಕತ್ತು ಮಿಸುಕಿ ಕೊನೆಗೆ ಜೀವವನ್ನೇ ಹೀರುತ್ತಾನೆ. ಆಸೆಕೋರನಿಗೆ ಬಿಟ್ಟುಕೊಟ್ಟಷ್ಟೂ ಅವನ ಕೈಬಾಯಿಗಳು ದೊಡ್ಡವಾಗುತ್ತ ಹೋಗುತ್ತವೆ. ಎಂಥ ಸಜ್ಜನನಾದರೂ ಅವನ ತಾಳ್ಮೆಗೂ ಒಂದು ಮಿತಿ ಇರುತ್ತದೆ. ಆದ್ದರಿಂದ ಹಿಂಸೆ ಆವಶ್ಯಕವಾಗುತ್ತದೆ. ಯುದ್ಧಗಳಾಗಿರುವುದೇ ಹೀಗೆ. ಆದರೆ ಎರಡು ಪಕ್ಷಗಳವರೂ ತಾವು ಯುದ್ಧಮಾಡುತ್ತಿರುವುದು ನ್ಯಾಯಪರಿಪಾಲನೆಗೆ, ಧರ್ಮಸಂಸ್ಥಾಪನೆಗೆ, ನಾಗರೀಕತೆಯನ್ನು ಉಳಿಸಿಕೊಳ್ಳುವುದಕ್ಕೆ ಎಂದು ಹೇಳುತ್ತಾರೆ. ದೇಶದ ರಕ್ತವನ್ನೆಲ್ಲಾ ಚೆಲ್ಲಿ, ಸಂಪತ್ತನ್ನೆಲ್ಲಾ ನೀಗಿ, ಕ್ಷಾಮ ಡಾಮರಗಳನ್ನೂ ನಿರಾಶೆ ನಿಸ್ಸಹಾಯಕತೆಗಳನ್ನೂ ತಂದುಹಾಕುತ್ತಾರೆ.</p>
			<p>ಪಾಂಡುರಾಜನು ಎಲ್ಲಾ ರಾಜ್ಯವನ್ನೂ ಆಳುತ್ತಿದ್ದನು. ಅದನ ಅನಂತರ ಪಾಂಡವರು ಅದರಲ್ಲಿ ಅರ್ಧರಾಜ್ಯವನ್ನು ಕೇಳಿದರು. ಅವನು ಗೆದ್ದು ಹೊಸದಾಗಿ ಸಂಪಾದಿಸಿದ್ದಷ್ಟನ್ನು ಕೇಳಿದರು. ಐದು ಊರುಗಳನ್ನು ಕೇಳಿದರು. ಆದರೆ ಅದಕ್ಕೆ ಉತ್ತರವಾಗಿ ಕೌರವನು ಒಂದು ಸೂಜಿಯ ಮೊನೆಯಷ್ಟು ಭೂಮಿಯನ್ನೂ ಕೊಡಲೊಲ್ಲೆನೆಂದನು. ಪಾಂಡವರು ಏನು ಮಾಡಬೇಕು? ಮತ್ತೆ ಕಾಡಿಗೆ ಹೋಗಬೇಕು. ಅದೇ ದುರ್ಯೋಧನನ ಅಪೇಕ್ಷೆ. ಮನುಷ್ಯನ ನೀಚಸ್ವಭಾವ, ಅಧರ್ಮಬುದ್ಧಿ, ಅಷ್ಟಕ್ಕೇ ಮುಗಿಯುವುದಿಲ್ಲ. ತನ್ನ ಸುಖವಷ್ಟರಿಂದಲೇ ಅವನಿಗೆ ತೃಪ್ತಿಯಾಗುವುದಿಲ್ಲ. ಅದಕ್ಕೆ ತನ್ನ ನೆರೆಯವನ ಅಸುಖವೂ ಬೇಕು; ತನ್ನ ಸುಖಕ್ಕಿಂತ ಅವನ ಅಸುಖದಲ್ಲಿಯೇ ಹೆಚ್ಚು ಉತ್ಸಾಹ. ಆದ್ದರಿಂದ ದುರ್ಯೋಧನನು ಕಾಡಿನಲ್ಲಿ ನವೆಯುತ್ತಿದ್ದ ಪಾಂಡವರ ಮುಂದೆ ಘೋಷಯಾತ್ರೆಯ ನೆವದಿಂದ ತನ್ನ ವೈಭವವನ್ನು ಮೆರೆಯುವುದಕ್ಕೆ ಹೋದನು. ಆದರೆ, ‘ನಾನಲ್ಲ ಗಂಧರ್ವ’ ಎಂದು ದುರ್ಯೋಧನನ ದುರ್ನಡತೆಗೆ ಶಿಕ್ಷೆಯಾಯಿತು. ಅರ್ಜುನನ ಶೌರ್ಯ ಯುಧಿಷ್ಠಿರನ ಔದಾರ್ಯ ಇವುಗಳಿಂದ ಅವನು ಜೀವಸಹಿತವಾಗಿ, ಅಪಮಾನವನ್ನು ಹೊತ್ತು ಊರಿಗೆ ಹೋದನು. ಆದರೆ ಯುಧಿಷ್ಠಿರನ ಸೌಜನ್ಯ ಔದಾರ್ಯ ಸದ್ಬೋಧನೆಗಳು ಉರಿಯುವ ಎಣ್ಣೆಗೆ ನೀರು ಸುರಿದ ಹಾಗಾಯಿತು. ದುರ್ಯೋಧನನು ಶಾಂತನಾಗಲಿಲ್ಲ. ಅವನ ದ್ವೇಷ ಇನ್ನೂ ಬೆಳೆಯಿತು. ಅವನ ಇಂಥ ದುರ್ನಡತೆಗಾಗಿ, ಮೊದಲಿನಿಂದಲೂ ಬಂದ ಹೊಟ್ಟೆಯಕಿಚ್ಚು ಅಸಹನೆ ಮೋಸ ದ್ವೇಷ ನೀಚತನ ಇವುಗಳಿಗಾಗಿ, ಅವನಿಗೆ ಸೋಲಾಯಿತು.</p>
			<p>ದುರ್ಯೋಧನನ ಎಣಿಕೆ ತಪ್ಪಾಯಿತು; ಜಯವಾದದ್ದು ಲೋಭ ಮೋಸಗಳಿಗಲ್ಲ. ದ್ರೋಹ ದ್ವೇಷಗಳಿಗಲ್ಲ, ಕುತಂತ್ರ ಕುಹಕಗಳಿಗಲ್ಲ, ಅನ್ಯಾಯ ದೌರ್ಜನ್ಯಗಳಿಗಲ್ಲ; ನ್ಯಾಯಕ್ಕೆ, ಧರ್ಮಕ್ಕೆ; ಹನ್ನೊಂದು ಅಕ್ಷೋಹಿಣಿಗಲ್ಲ, ಏಳೇ ಅಕ್ಷೋಹಿಣಿಗೆ; ಯುದ್ಧಮಾಡಿದ ಸೇನೆಗಲ್ಲ, ಯುದ್ಧಮಾಡದ ಸಾರಥಿಗೆ- ಎಂಬುದನ್ನು ಅವನು ಕೊನೆಗೆ ಕಂಡುಕೊಂಡನು. ಇದೇ ರಾಜರಿಗೂ ರಾಜತಂತ್ರಜ್ಞರಿಗೂ ಮಹಾಭಾರತವು ಮಾಡುವ ಉಪದೇಶ.</p>
		</section>
		<section class="level2 unnumbered" id="id-000d.1.13">
			<h2 class="level2-title" epub:type="title">ಕಷ್ಟಸುಖಗಳ ಸಮಸ್ಯೆ</h2>
			<p>ಪ್ರಪಂಚದಲ್ಲಿ ಕಷ್ಟನಿಷ್ಠುರಗಳೂ ದುಃಖ ದೌರ್ಜನ್ಯಗಳೂ ಏಕಿವೆ? ಅವು ಯಾರಿಗೂ ಬೇಡ; ಎಲ್ಲರಿಗೂ ಸುಖ ಸಂತೋಷಗಳು ಬೇಕು. ಬೇಡವೆಂದರೆ ಕಷ್ಟ ತಪ್ಪುವಂತಿಲ್ಲ. ಬೇಕೆಂದರೆ ಸುಖ ಬರುವಂತಿಲ್ಲ. ಕೆಲವರಿಗೆ ಬರಿಯ ಸುಖವೇ ಇರುತ್ತದೆ; ಕೆಲವರಿಗೆ ಬರಿಯ ದುಃಖವೇ ಇರುತ್ತದೆ. ಅವೆರಡೂ ಸ್ವಲ್ಪ ಹೆಚ್ಚು ಕಡಮೆ ಪ್ರಮಾಣದಲ್ಲಿ ಎಲ್ಲರಿಗೂ ಇರುತ್ತವೆಂದು ಇಟ್ಟುಕೊಳ್ಳೋಣ; ಅವು ಏಕೆ ಹೆಚ್ಚುಕಡಮೆಗಳಾಗಬೇಕು? ಅವುಗಳನ್ನು ಕಡಮೆ ಹೆಚ್ಚು ಮಾಡಿಕೊಳ್ಳುವುದಕ್ಕೆ ಏಕೆ ಆಗುವುದಿಲ್ಲ? ಕೆಲವರಿಗೆ ಬಂದ ಕಷ್ಟ ಪರಿಹಾರವಾಗುತ್ತದೆ. ಇನ್ನು ಕೆಲವರಿಗೆ ಸ್ವಲ್ಪ ತಗ್ಗುತ್ತದೆ. ಮತ್ತೆ ಕೆಲವರು ಅದಕ್ಕೆ ಬಲಿಯಾಗಲೇಬೇಕು; ಅದನ್ನು ನಿವಾರಣೆ ಮಾಡಿಕೊಳ್ಳುವುದು ಅಥವಾ ಪರಿಹಾರಮಾಡಿಕೊಳ್ಳುವುದು ಹೇಗೆ! ಬುದ್ಧಿಯಿಂದಲೇ? ಕೆಲವರಿಗೆ ಬುದ್ಧಿ ಮಂದವಾಗಿರುತ್ತದೆ. ಮತ್ತೆ ಕೆಲವರಿಗೆ ತೀಕ್ಷ್ಣವಾಗಿರುತ್ತದೆ. ಇದೇಕೆ? ಬುದ್ಧಿ ಇದ್ದವರಿಗೂ ಅದು ಕೆಲವು ವೇಳೆ ಮಂಕಾಗುತ್ತದೆ. ಮೋಸಹೋಗುತ್ತದೆ. ಎಂಥೆಂಥ ಬುದ್ಧಿವಂತರೂ ಕಷ್ಟಕ್ಕೆ ಸಿಕ್ಕಿ ನರಳುವುದುಂಟು. ವಿವೇಕದಿಂದ ಬಂದರೆ, ಒಂದು ವಿಧವಾದ ಸಮಾಧಾನ; ಕುದಿಯುವ ಹಾಲಿನ ಮೇಲೆ ಕೆನೆ ಕಟ್ಟಿದಂತೆ. ಇದು ಕೆಲವು ವೇಳೆ ಆತ್ಮವಂಚನೆಯಲ್ಲವೇ ಎನ್ನಿಸುತ್ತದೆ.</p>
			<p>ರೋಗಕ್ಕೆ ಔಷಧಿಯಿಂದ ಪರಿಹಾರವಿರುವಂತೆ, ಕಷ್ಟಕ್ಕೆ ಪರಿಹಾರ ಅಥವಾ ಪ್ರತಿಕ್ರಿಯೆಯುಂಟೆ? ಸ್ವಲ್ಪ ಮಟ್ಟಿಗೆ ಇರುವ ಹಾಗೆ ಕಾಣುತ್ತದೆ- ಹಸಿವು ಬಾಯಾರಿಕೆಗಳನ್ನು ಅನ್ನನೀರುಗಳಿಂದ ಪರಿಹರಿಸಿಕೊಂಡ ಹಾಗೆ. ಆದರೆ ಎಷ್ಟೋ ರೋಗಗಳಿಗೆ ಔಷಧವಿಲ್ಲದಂತೆ, ಔಷಧ ತಿಳಿಯದಂತೆ, ಔಷಧ ಅಂಟದಂತೆ, ಪ್ರಪಂಚದ ಬಹುಭಾಗದ ಕಷ್ಟಕ್ಕೆ ಪ್ರತಿಕ್ರಿಯೆಯೇ ಕಾಣುವುದಿಲ್ಲ; ಅದು ಬಂದಾಗ ಬರುತ್ತದೆ ಹೋದಾಗ ಹೋಗುತ್ತದೆ ಎನ್ನಿಸುತ್ತದೆ; ಅದಕ್ಕೆ ಕಾಲವ್ಯವಸ್ಥೆಯೇ ಇರುವಂತಿಲ್ಲ. ರಾತ್ರಿ ಕಳೆದು ಬೆಳಗಾಗುವುದಕ್ಕೆ ಕಾಲನಿಯಮವಿದೆ.; ಕಷ್ಟಕ್ಕೆ ಅಂಥ ಕಾಲನಿಯಮವೇನಿದೆ? ಈ ಸಮಸ್ಯೆಯನ್ನು ಕನ್ನಡ ಜನವು “ಅಂತೂ ಇಂತೂ ಕುಂತಿಯ ಮಕ್ಕಳಿಗೆ ರಾಜ್ಯವಿಲ್ಲ” ಎಂದು ಚೊಕ್ಕವಾಗಿಯೂ ಚಿಕ್ಕದಾಗಿಯೂ ಹೇಳಿಬಿಟ್ಟಿದೆ. ಎಷ್ಟು ಧರ್ಮಿಷ್ಠರಾಗಿದ್ದರೂ ಅವರು ರಾಜ್ಯಸೌಖ್ಯ ಪಡೆಯಲಿಲ್ಲವೆಂಬುದು ಆ ವಿಮರ್ಶೆಯ ಸಾರವಾಗಿ ಕಾಣುತ್ತದೆ. ಅವರು ಮೊದಲು ಪಡೆಯಲಿಲ್ಲ ನಿಜ; ಆದರೆ ಆಮೇಲೆ ಪಡೆದರು; ಪ್ರಾಯಶಃ ಅದರಲ್ಲಿ ಅವರಿಗೆ ಬೇಸರವಾಯಿತು; ರಾಜ್ಯವೆಂದರೆ ಬಾಯಿ ನೀರು ಒಡೆಯುತ್ತಿರಲಿಲ್ಲ. ಕುಂತಿಯ ಮಕ್ಕಳಿರಲಿ, ಕುಂತಿ ಪಟ್ಟ ಸುಖವೇನು? ಮಗುವಾಗಿದ್ದಾಗ ಮತ್ತೊಬ್ಬರ ಮನೆಯಲ್ಲಿ ಸಾಕುಮಗಳಾಗಿ ಬೆಳೆದಳು. ಆಮೇಲೆ ಗಂಡನಿದ್ದೂ ಇಲ್ಲದಂತಾಗಿ, ಕಾಡಿನಲ್ಲಿ ಗೆಡ್ಡೆಗೆಣಸು ತಿಂದು ಒಣಗುತ್ತ ಚರ್ಮವೋ ನಾರೋ ಸುತ್ತಿಕೊಂಡು ಅಲೆಯುತ್ತ ಯಾರು ಯಾರಿಂದಲೋ ಮಕ್ಕಳನ್ನು ಪಡೆದು ವಿಧವೆಯಾಗಿ ತನ್ನ ಮಕ್ಕಳನ್ನೂ ಸವತಿಯ ಮಕ್ಕಳನ್ನೂ ಕಟ್ಟಿಕೊಂಡು ದಾಯಾದಿಗಳ ಮನೆಯ ಬಾಗಿಲಿಗೆ ಬಂದು, ಅವರು ಹಾಕಿದ ಗಂಜಿಗೆ ಕೈಯೊಡ್ಡಿ ದೂರು ದೌರ್ಜನ್ಯಗಳನ್ನು ಸಹಿಸಿಕೊಂಡು ಮಕ್ಕಳನ್ನು ಮುಂದಕ್ಕೆ ತಂದಳು. ಅವರಿಗೆ ಒದಗಿದ ನಾನಾ ಅಪಾಯಗಳನ್ನೂ ನಿತ್ಯಗಂಡಗಳನ್ನೂ ನೋಡಿಕೊಂಡು ಯಾವ ಘಳಿಗೆಯಲ್ಲಿ ಏನೋ ಎಂದು ಬಾಯಲ್ಲಿ ಅಕ್ಕಿಯಕಾಳು ಹಾಕಿಕೊಂಡು ಕಾಲಕಳೆದಳು. ಯಾವ ಪುಣ್ಯದಿಂದಲೋ ಏನೋ ತಾನೂ ತನ್ನ ಮಕ್ಕಳೂ ಬೆಂಕಿಯಲ್ಲಿ ಸಿಕ್ಕಿ ದುರ್ಮರಣ ಪಡೆಯುವುದು ತಪ್ಪಿತು. ಅದು ತನಗೆ ಕೊನೆಯಲ್ಲಿ ಕಾದಿತ್ತು. ಅದಕ್ಕೆ ಧೃತರಾಷ್ಟ್ರ ಗಾಂಧಾರಿಯರ ಸಹವಾಸವೇ ಕಾರಣವೋ ಏನೋ? ಅಂಥವರಿಗೆ ಕಾಡುಕಿಚ್ಚಿನಲ್ಲಿ ಸಿಕ್ಕಿ ಮರಣವೇ? ಕುಂತಿಯ ಸ್ಥಿತಿ ಎಷ್ಟೋ ವಾಸಿ; ಗಾಂಧಾರಿಯದು ತೀರ ಅನ್ಯಾಯ; ಎರಡು ಕಣ್ಣೂ ಕಾಣದ ಕುರುಡನನ್ನು ಮದುವೆಯಾಗಲು ಅವಳು ಮಾಡಿದ ಅಪರಾಧವೇನು? ಇನ್ನು ಯಾರೂ ರಾಜಕುಮಾರರೇ ಇರಲಿಲ್ಲವೇ? ಅವಳು ಅದಕ್ಕಾಗಿ ಗೊಣಗಲಿಲ್ಲ. ಅಂಬೆಯಂತೆ ಅವಿವೇಕ ಮಾಡಿಕೊಳ್ಳಲಿಲ್ಲ; ಗಂಡನಿಗೆ ದೇವರು ಕೊಟ್ಟ ಕುರುಡಿಗೆ ತನ್ನ ಕೈಯಾರ ಮಾಡಿಕೊಂಡ ಕುರುಡನ್ನು ಮದುವೆಮಾಡಿ, ಅವನಿಗಿಂತ ಹೆಚ್ಚಿನ ಸುಖವನ್ನು ಅಪೇಕ್ಷಿಸದೆ ಅವನನ್ನು ನೋಯಿಸದೆ ಪತಿವ್ರತೆ ಎನಿಸಿಕೊಂಡಳು. ಆದರೆ ಯಾರು ಪತಿವ್ರತೆಯೆಂದು ಹೊಗಳಿದರೆ ಏನು ಕಿರೀಟ ಬಂದಹಾಗಾಯಿತು? ಗಂಡನನ್ನು ನೋಡಿದರೆ ಹೀಗೆ; ಮಕ್ಕಳನ್ನು ನೋಡಿದರೆ, ಅಸಹಾಯ ಶೂರರು; ಒಬ್ಬನಲ್ಲ ನೂರುಜನ; ಅವರು ದುರ್ಮಾರ್ಗರೆನ್ನಿಸಿಕೊಂಡು, ಹೆಸರು ಹೇಳುವುದಕ್ಕೆ ಒಬ್ಬನಿಲ್ಲದಂತೆ ಎಲ್ಲರೂ ಕಣ್ಣ ಮುಂದೆ ಕಾದಾಡಿ ಒರಗಿಹೋದರು; ಇದ್ದ ಒಬ್ಬ ಹೆಣ್ಣು ಮಗಳು ವಿಧವೆಯಾದಳು. ಇದೆಲ್ಲವನ್ನೂ ಅನುಭವಿಸಿ ಅವಳು ಕೊನೆಗೆ ಕಾಡಿನಲ್ಲಿ ಒಣಗಿ ಕಿಚ್ಚಿನಲ್ಲಿ ಬೆಂದುಹೋದಳು. ಅವಳ ಪಾತಿವ್ರತ್ಯಕ್ಕೂ ತಪಶ್ಚರ್ಯೆಗೂ ಇದೇ ಫಲವೇ?</p>
			<p>ಹಾಗೆ ನೋಡಿದರೆ ಧೃತರಾಷ್ಟ್ರನೇ ಒಂದು ವಿಧದಲ್ಲಿ ಅದೃಷ್ಟವಂತ; ಹುಟ್ಟುಕುರುಡನಾದರೂ ಅಂಥ ಶೀಲವತಿಯ ಕೈ ಹಿಡಿದು, ರಾಜಪಟ್ಟಕ್ಕೆ ಅನರ್ಹನೆಂದು ಬಿಟ್ಟರೂ ರಾಜನಿಗಿಂತ ಹೆಚ್ಚಾಗಿ, ಹಿರಿಯನೆಂದು ಎಲ್ಲರ ಗೌರವಕ್ಕೂ ಪಾತ್ರನಾಗಿ ಕಣ್ಣುಮುಚ್ಚಿಕೊಂಡನು. ಅವನ ಜೀವನದಲ್ಲಿ ಬಹುಮಟ್ಟಿನ ಶಾಂತಿಸೌಖ್ಯಸಮಾಧಾನಗಳು ಗಾಂಧಾರಿಯಿಂದ ಬಂದಿರಬೇಕು. ಸಂಸಾರದಲ್ಲಿ ಮತ್ತೇನನ್ನು ಬೇಕಾದರೂ ಸಹಿಸಬಹುದು; ಮೂರ್ಖತನ, ಮೌಢ್ಯ ಜಗಳಗಂಟಕತನ ಇವುಗಳಿಂದ “ನಿಮ್ಮ ದಾರಿ ನಿಮಗೆ ನನ್ನ ದಾರಿ ನನಗೆ!” ಎಂದು ಹೋರಾಡುತ್ತಿರುವುದನ್ನು ಸಹಿಸುವುದು ಕಷ್ಟ; ಮಹಾಭಾರತ ಯುದ್ಧ ಹದಿನೆಂಟು ದಿನವಾದರೆ ಇದು ನಿತ್ಯ ಯುದ್ಧ. ಅದರಿಂದ ನಿತ್ಯಯಾತನೆ; ಧೃತರಾಷ್ಟ್ರ ಈ ಯಾತನೆಯನ್ನು ಅನುಭವಿಸಿದವನಲ್ಲ. ಕುಂತಿಯಾದರೂ ಗಂಡನಿಗೆ ಎದುರುಬಿದ್ದು ಅವನ ಬಾಯಿಬಡಿದು ಅವನಿಗೆ ವಿರೋಧವಾಗಿ ಮಾತನಾಡಿ ತನ್ನ ಸಿಡುಕು ಸ್ವಭಾವವನ್ನು ತೋರಿಸಿಕೊಂಡ ಸಂದರ್ಭವುಂಟು; ಸವತಿಯ ಮೇಲೆ ಅಧಿಕಾರ ತೋರಿ ಕಟುವಾಗಿ ಗದರಿಸಿದ್ದುಂಟು. ಮಕ್ಕಳಮೇಲೆ ಅಸಮಾಧಾನ ತೋರಿ, ತನ್ನ ಸ್ಥಿತಿಗೆ ಅತೃಪ್ತಿಪಟ್ಟುಕೊಂಡು ಗೊಣಗಾಡಿದ್ದುಂಟು. ಗಾಂಧಾರಿಯಾಗಲಿ, ಮಾದ್ರಿಯಾಗಲೀ ಹೀಗೆ ಎಂದಾದರೂ ನಡೆದುಕೊಂಡರೆಂದು ಎಲ್ಲಿಯೂ ಕಂಡಿಲ್ಲ. ಮಾದ್ರಿ, ಕುಂತಿಗಿಂತ ಎಷ್ಟೋ ಸುಂದರಿ ಸಾಧು, ಮೃದು; ಅವಳು ತನ್ನ ದಿವ್ಯಸುಂದರರಾದ ಅವಳಿ ಮಕ್ಕಳನ್ನು ಸವತಿಯ ಮಡಲಲ್ಲಿ ಹಾಕಿ ಸಹಗಮನ ಮಾಡಿದಳು. ಅವಳು ಪತಿಲೋಕವನ್ನು ಪಡೆದಳೋ ಬಿಟ್ಟಳೋ ಅಲ್ಲಿ ಗಂಡನೊಡನೆ ಸುಖವಾಗಿದ್ದಳೋ ಇಲ್ಲವೋ, ಇಹಲೋಕದಲ್ಲಿ ಪಡೆದ ಸುಖವೇನು? ಭೀಷ್ಮನು ಅವಳ ಅನುಪಮ ಸೌಂದರ್ಯಕ್ಕಾಗಿ ಅವಳನ್ನು ಯಥೇಚ್ಛವಾದ ಹಣಕೊಟ್ಟು ಕೊಂಡು ತಂದನೆಂದು ಹೇಳಿದೆ. ರಾಜನ ಹೊಟ್ಟೆಯಲ್ಲಿ ಅಷ್ಟು ಸುಂದರಿಯಾಗಿ ಹುಟ್ಟಿದರೂ ದುಡ್ಡಿಗೆ ಬಲಿಯಾಗಿ, ರೋಗಿಯ ಕೈಹಿಡಿದು ಸವತಿಯ ಕಾಟವನ್ನು ಅನುಭವಿಸಿ, ಕಾಡಿನಲ್ಲಿ ನವೆದು ಪ್ರಾಣಬಿಡಲು ಅವಳು ಮಾಡಿದ ಅಪರಾಧವೇನು?</p>
			<p>ಧೃತರಾಷ್ಟ್ರನು ಎರಡು ಕಣ್ಣೂ ಇಲ್ಲದ ಕುರುಡನಾಗಿ ಹುಟ್ಟಿದ್ದಕ್ಕೆ ಅವನ ತಾಯಿ ಕಾರಣವೆಂದು ಭಾರತದಲ್ಲಿ ಹೇಳಿದೆ. ಅಂಬಿಕೆಯು ರಾಜನ ಮಗಳಾಗಿ, ಸುಂದರಿಯಾಗಿ, ನವಯೌವ್ವನವತಿಯಾಗಿ, ರಾಜನ ಕೈಹಿಡಿದೂ ಅವನೊಡನೆ ಸಂಸಾರ ಮಾಡಲು, ಅವನಿಂದ ಸಂತಾನ ಪಡೆಯಲು ಪ್ರಾಪ್ತಿ ಇಲ್ಲದೆ, ಮಕ್ಕಳಿಲ್ಲದೆ ವಿಧವೆಯಾದಳು. ಅತ್ತೆಯ ನಿರ್ಬಂಧಕ್ಕೆ ಅವಳ ಮಾತನ್ನು ನಡೆಸಬೇಕಾಯಿತು. ಭೀಷ್ಮನೋ ಅಂಥ ಮತ್ತಾವನಾದರೂ ರಾಜಪುತ್ರನೋ ತನ್ನನ್ನು ಕೂಡಲು ಬರಬಹುದೆಂದು ಆಸೆಯಿಂದ ನಿರೀಕ್ಷಿಸುತ್ತಿದ್ದಾಗ, ಅವಳಿಗೆ ಆಶಾಭಂಗವಾಗಿ ವ್ಯಾಸನು ಬಂದನು. ಮುದುಕನೂ, ಕುರೂಪಿಯೂ, ಕೆಂಗಣ್ಣು ಕೆಂಜಡೆಗಳುಳ್ಳವನೂ ದುರ್ವಾಸನೆಯವನೂ ಆದ ಅವನನ್ನು ಕಂಡು ಬೆಚ್ಚಿಯೋ ಬೇಸರಗೊಂಡೋ ಕಣ್ಣುಮುಚ್ಚಿದ್ದು ಅವಳ ತಪ್ಪೇ? ಹಾಗೆಯೇ ಅಂಬಾಲಿಕೆಯೂ ಅವನನ್ನು ಕಂಡು ಹೆದರಿಕೊಂಡಿದ್ದು ತಪ್ಪೇ? ಅವರಿಬ್ಬರೂ ಸ್ವಲ್ಪದಿನವಾದರೂ ಗಂಡನೊಡನೆ ಬಾಳಿದರು; ಮಕ್ಕಳನ್ನು ಪಡೆದರು. ಅಂಬೆಯು ಇದನ್ನೂ ಕಾಣಲಿಲ್ಲ. ಸುಂದರಿಯಾದ ರಾಜಪುತ್ರಿಯಾದರೂ, ಯಾರಿಗೂ ಬೇಡದೇ ಮದುವೆಯೂ ಇಲ್ಲದೆ ನಿರಾಶೆಯಿಂದ ಅಗ್ನಿಯಲ್ಲಿ ಆಹುತಿ ಆಗಬೇಕಾಯಿತು. ಮುಂದೆ ಅವಳು ಶಿಖಂಡಿಯಾಗಿ ಹುಟ್ಟಿ ಭೀಷ್ಮನ ಸಾವಿಗೆ ನಿಮಿತ್ತಳಾಗಿದ್ದಿರಬಹುದು. ಅದರಿಂದ ಅವಳಿಗೆ ಏನು ಸುಖ ಬಂದ ಹಾಗಾಯಿತು?ಯಾವ ದುಃಖ ನಿವಾರಣೆಯಾದ ಹಾಗಾಯಿತು? ಪೂರ್ವಜನ್ಮ ಜ್ಞಾನವಿದ್ದಿದ್ದರೆ ಭೀಷ್ಮನು ತನ್ನಲ್ಲಿ ತೋರಿದ ಕ್ರೌರ್ಯಕ್ಕೆ ಬದಲಾಗಿ ತಾನೂ ಕ್ರೌರ್ಯವನ್ನು ತೋರಿಸಿದೆನೆಂಬ ಒಂದು ಉಗ್ರ ತೃಪ್ತಿ ಇರುತ್ತಿತ್ತು. ಅಂಥ ಜ್ಞಾನ ಶಿಖಂಡಿಗೆ ಇತ್ತೆಂದು ಕಂಡುಬರುವುದಿಲ್ಲ.<sup><a epub:type="noteref" href="999-aside.xhtml#id-000d.1-80">*</a></sup> </p>
			<p>ನಮ್ಮ ಅಜ್ಞಾನ, ಅವಿವೇಕ, ಬುದ್ದಿಮಾಂದ್ಯ, ಮೌಢ್ಯ ಇವುಗಳಿಂದ ಕೆಲವು ವೇಳೆ ನಮಗೆ ಕಷ್ಡಗಳು ಒದಗಬಹುದು. ಆದರೆ ಮಿಕ್ಕ ಕೆಲವು ವೇಳೆ ಇತರರ ಅವಿವೇಕಾದಿಗಳಿಂದಲೂ ನಾವು ಕಷ್ಡಕ್ಕೆ ಸಿಕ್ಕುತ್ತೇವೆ. ಮನುಷ್ಯನಿಗೆ ಮೀರಿದ ಕಾರಣಗಳಿಂದಲೂ ಕಷ್ಡ ಒದಗುತ್ತದೆ. ಹೀಗೆ, ಯುದ್ಧಕ್ಕೆ ಮನುಷ್ಯನು ಕಾರಣವೆಂದು ಬೇಕಾದರೆ ಇಟ್ಟುಕೊಳ್ಳೋಣ. ಆದರೆ ಭೂಕಂಪ, ಬಿರುಗಾಳಿ, ಕ್ಷಾಮ, ನೆರೆಯ ಹಾವಳಿ ಮುಂತಾದುವಕ್ಕೆ ಏನೆಂದು ಹೇಳೋಣ? ಇವೆಲ್ಲಾ ಆಧಿದೈವಿಕ.</p>
			<p>ಅಂತೂ ಕಷ್ಟಸುಖಗಳು ನಮ್ಮ ಕೈಯಲ್ಲಿ ಇಲ್ಲ. ಅಥವಾ ಅದರ ಬಹುಭಾಗವು ನಮಗೆ ತಿಳಿಯದು, ಅಥವಾ ನಮಗೆ ಮೀರಿದ ಒಂದು ಶಕ್ತಿಯ ಕೈಯಲ್ಲಿದೆ. ಅದು, ಕರ್ಮವೋ ಧರ್ಮವೋ ಯಾವುದೋ ಒಂದು ನಿಯಮವನ್ನು ಅನುಸರಿಸಿ ಅವುಗಳನ್ನು ವಿನಿಯೋಗ ಮಾಡುತ್ತಿರಬೇಕು. ಯಾವ ನಿಯಮವೂ ಇಲ್ಲದೆ ಅತಂತ್ರವಾಗಿರಲಾರದು. ಅಂಥ ನಿಯಮ ಯಾವುದೋ, ನ್ಯಾಯಾನ್ಯಾಯ ಪಕ್ಷಪಾತನಳೇನಾದರೂ ಇದ್ದಾವೋ, ಯಾರು ಹೇಳಬಲ್ಲರು? ಪ್ರಾಯಶಃ ನಮ್ಮ ದೃಷ್ಟಿಯಲ್ಲಿ ಅನ್ಯಾಯವಾಗಿ ಕಾಣುವುದೂ ದಿವ್ಯದೃಷ್ಟಿಯಲ್ಲಿ ನ್ಯಾಯವೇ ಇರಬಹುದು. ಗ್ರಹಗಳು ವಕ್ರಗತಿಯಲ್ಲಿ ಹಿಂದುಹಿಂದಕ್ಕೆ ಹೋಗುವುದಿಲ್ಲ. ವಕ್ರತೆ ಇರುವುದು ಅವುಗಳಲ್ಲಲ್ಲ. ನಮ್ಮ ಭೂಮಿಯಲ್ಲಿ; ಅದರ ನಿಲುವಿನಲ್ಲಿ; ಅದರ ಗತಿಯಲ್ಲಿ; ನಮ್ಮ ಪರಿಮಿತ ದೃಷ್ಟಿಯಲ್ಲಿ.</p>
			<p>ಹೌದು; ಅಥವಾ ಇರಬಹುದು ಎಂದು ಇಟ್ಟುಕೊಳ್ಳೋಣ. ಇದರಿಂದ ಸುಖವಿಲ್ಲದವರಿಗೆ, ಕಷ್ಟವಿರುವವರಿಗೆ, ಅದು ನಿವಾರಣೆಯಾಗದಿರುವವರಿಗೆ, ಏನು ಪರಿಹಾರಮಾರ್ಗವನ್ನು ಹೇಳಿಕೊಟ್ಟಂತಾಯಿತು? ಅದು ಬ್ರಹ್ಮನಿಗಾದರೂ ತಿಳಿದಿದೆಯೋ ತಿಳಿದಿಲ್ಲವೋ! ರಾತ್ರಿಯಾಗುವುದನ್ನೂ ಬೆಳಗಾಗುವುದನ್ನೂ ಯಾರಾದರೂ ತಪ್ಪಿಸುವುದಕ್ಕಾಗುತ್ತದೆಯೇ? ಅವುಗಳು ಅನಿವಾರ್ಯವಾಗಿರುವಾಗ ಅವುಗಳಿಗೆ ತಗ್ಗಿ ಕತ್ತಲೆಯನ್ನು ದೀಪದಿಂದಲೂ ಬಿಸಿಲನ್ನು ಕೊಡೆಯಿಂದಲೂ ತಗ್ಗಿಸಿಕೊಳ್ಳುವುದು ವಿವೇಕ. ಆದರೆ ಎಣ್ಣೆಯಿಲ್ಲದೆ ಕತ್ತಲಲ್ಲಿರಬೇಕಾದರೆ, ಕೊಡೆಯಿಲ್ಲದೇ ಬಿಸಿಲಲ್ಲಿ ನಡೆಯಬೇಕಾದರೆ ಅದನ್ನು ಅನುಭವಿಸಬೇಕು. ಕತ್ತಲೆ ಬಿಸಿಲುಗಳನ್ನು ಬೈದು ಗಂಟಲೊಣಗಿಸಿಕೊಳ್ಳುವುದು ವಿವೇಕವಲ್ಲ; ಅದು ಗಾಳಿ ಗುದ್ದಿ ಕೈ ನೋಯಿಸಿಕೊಳ್ಳುವ ಹಾಗೆ! ಆದರೆ ಏನು ಮಾಡುವುದು? ಇದು ಮನುಷ್ಯ ಸ್ವಭಾವವಲ್ಲವೇ? ಹೌದು ಆದರೆ ಅವನು ತನ್ನ ದೌರ್ಬಲ್ಯವನ್ನೂ, ಅಜ್ಞಾನವನ್ನೂ ತಿದ್ದಿಕೊಂಡು ಅದರಿಂದ ಆದಷ್ಟು ಸತ್ವವನ್ನೂ ಶಾಂತಿಯನ್ನೂ ಬೆಳಕನ್ನೂ ಪಡೆಯುವುದು ವಿವೇಕ; ಈ ವಿವೇಕ ಸಂಪಾದನೆಗಾಗಿಯೇ ಮಹಾಗ್ರಂಥಗಳು ಇರುವುದು. ಅದರಲ್ಲಿ ಮಹಾಕವಿಗಳು ತಮ್ಮ ವಿಶಾಲವಾದ ಅನುಭವವನ್ನು ಹೇಳಿ, ಜನಕ್ಕೆ ದಾರಿಕಾಣಲೆಂದು ದೊಡ್ಡದಾರಿದೀಪವನ್ನು ಹೊತ್ತಿಸಿಡುತ್ತಾರೆ.</p>
			<p>ಮಹಾಭಾರತದಲ್ಲಿ ಕಷ್ಟಪಡದವರಾರು? ದುಃಖವಿಲ್ಲದವರಾರು? ಶಂತನುವಿನಿಂದ ಮೊದಲುಮಾಡಿಕೊಂಡು ಶ್ರೀಕೃಷ್ಣನವರೆಗೆ ಎಲ್ಲರೂ ಕಷ್ಟ ಅನುಭವಿಸಿದವರೇ. ಪ್ರಪಂಚದಲ್ಲಿ ಕಷ್ಟವಿದೆ. ಅದು ಎಲ್ಲರಿಗೂ ಬರುತ್ತದೆ; ಎಲ್ಲರೂ ಅದನ್ನು ಅನುಭವಿಸಬೇಕಾದದ್ದೇ; “ದೇವತೆಗಳಿಗೂ ಕಷ್ಟ ತಪ್ಪಿದ್ದಲ್ಲ” ಎಂದು ಮಹಾಭಾರತದ ವ್ಯಕ್ಕಿಗಳೆಲ್ಲರೂ ನಿರ್ಧರಿಸಿಕೊಂಡಿದ್ದಂತೆ ಕಾಣುತ್ತದೆ. ಕೃಷ್ಣ ದ್ರೌಪದಿಯಂಥವರು ಕಷ್ಟವನ್ನು ಅನುಭವಿಸುವುದಕ್ಕೆ ಸಿದ್ಧರಾಗಿದ್ದರಲ್ಲದೆ ಅದನ್ನು ನಿವಾರಿಸಿಕೊಳ್ಳಲು ಪ್ರಯತ್ನವನ್ನೂ ಯೋಚಿಸುತ್ತಿದ್ದರು; ಅದನ್ನು ಕಳೆದುಳಿದು ಮುಂದೆ ಸುಖವನ್ನು ಅನುಭವಿಸಬಹುದು ಎಂದು ಆಶೆಯನ್ನೂ ಇಟ್ಟುಕೊಂಡಿದ್ದರು. ಆದರೂ ಮಹಾಭಾರತವು ಧರ್ಮಗ್ರಂಥ. ಪೂಜ್ಯ ವಸ್ತು. ಅದರಲ್ಲಿ ತಪ್ಪನ್ನು ಎಣಿಸತಕ್ಕದ್ದಲ್ಲ ಎಂಬ ಭಕ್ತಿಭಾವವನ್ನು ಸ್ವಲ್ಪ ಮರೆತು ಅದರ ಕಥೆಯನ್ನು ಕಥೆಯಾಗಿ ವಿಮರ್ಶೆ ಮಾಡಿದರೆ ಅದರಲ್ಲಿ ಮೊದಲಿನಿಂದಲೂ ದೈವಸಂಕಲ್ಪವೋ, ಮನುಷ್ಯನ ಕರ್ಮವೋ, ವಿಧಿಯ ವಕ್ರತೆಯೋ, ನಡತೆಯಲ್ಲಿ ಎಡವಟ್ಟೋ ಕಂಡುಬರುತ್ತದೆ. ಇವುಗಳಲ್ಲಿ ಯಾವುದು ಎಷ್ಟರಮಟ್ಟಿಗೆ ಮನುಷ್ಯನ ದುಃಖಕ್ಕೆ ಕಾರಣವೋ ಹೇಳುವುದಕ್ಕಾಗುವುದಿಲ್ಲ.</p>
			<p>ಶಂತನುವಿಂದಲೇ ಮಹಾಭಾರತದ ತೊಡಕು ಆರಂಭವಾಗುತ್ತದೆ. ಅವನೇನು ತಿಳಿಯದವನಲ್ಲ; ಮಹಾಭಾರತಕಾರರು ಅವನನ್ನು ಮಹಾತ್ಮನೆಂದಿದ್ದಾರೆ. ಗಂಗೆಯೂ ಅವನ ಸುಂದರಮುಖವನ್ನು ನೋಡಿಯೇ ಒಲಿದುಬಂದಿರಲಾರಳು. ಇಂಥವನು ಕ್ರಮವಾಗಿ ಮದುವೆ ಮಾಡಿಕೊಂಡು ಸಂಸಾರದಲ್ಲಿ ವಿಹಿತವಾಗಿರಬಾರದಾಗಿತ್ತೇ? ಬೀದಿಯಲ್ಲಿ ಹೋಗುವ ಯಾರನ್ನೋ - ಅವಳು ಎಷ್ಟೇ ಸುಂದರಳಾಗಿರಲಿ, ಪೂಜ್ಯಳಾಗಿರಲಿ, ಪವಿತ್ರಳಾಗಿರಲಿ- ಅವಳು ಹೇಳಿದ ನಿಬಂಧನೆಗೆಲ್ಲಾ ಒಪ್ಪಿ ಅವಳು ಮಾಡಿದ ಕ್ರೌರ್ಯವನ್ನೆಲ್ಲಾ ಸಹಿಸಿಕೊಂಡು ಅವಳೊಡನೆ ಇರಬೇಕೇ? (ಅವರದು ಗಾಂಧರ್ವ ವಿವಾಹವೆಂದು ಬೇಕಾದರೆ ಒಪ್ಪಿಕೊಳ್ಳೊಣ) ಅವಳಲ್ಲಿ ಒಬ್ಬರಲ್ಲ ಎಂಟು ಮಕ್ಕಳಾದರು. ಅದರಲಿ ಏಳು ಜನರನ್ನು ಅವಳು ಹುಟ್ಟುಹುಟ್ಟುತ್ತಿದ್ದ ಹಾಗೆಯೇ ಹೊಳೆಗೆ ಹಾಕಿದಳು. -ಮುಂದೆ ಬರುವ ಮತ್ಸ್ಯಗಂಧಿಗೂ ಕುಂತಿಗೂ ಮೇಲ್ಪಂಕ್ತಿ! ಭೀಷ್ಮನಂಥ ಒಬ್ಬ ಮಗ ಉಳಿದರೆ, ಆಗ ಅವನು ಕರುಣೆಯಿಂದಲೋ, ವಿವೇಕವನ್ನು ತಂದುಕೊಂಡೋ, ಆ ಮಗನನ್ನು ಉಳಿಸಿಕೊಂಡು ತನ್ನ ಪ್ರೇಯಸಿ ತನ್ನನ್ನು ತ್ಯಜಿಸಿ ಹೊರಟುಹೋದರೆ ಹೋಗಲಿ ಎಂದು ಕಳುಹಿಸಿಬಿಟ್ಟನು. ಆದರೆ ಅದನ್ನು ಅಲ್ಲಿಗೆ ಬಿಡಬಾರದಾಗಿತ್ತೇ? ಮತ್ತೆ ಯಾವುದೋ ಇನ್ನೊಂದು ಹುಡುಗಿಯ ಮೇಲೆ ಕಣ್ಣು- ತನ್ನ ಕುಲವಲ್ಲ, ಜನವಲ್ಲ, ಅಂಥ ಹುಡುಗಿಯ ಮೇಲೆ ಕಣ್ಣು! ಹುಡುಗಿಯೇನು, ಅವಳಿಗೀಗಾಗಲೇ ಒಂದು ಮಗುವಾಗಿತ್ತು. ಅವಳು ಬೆಸ್ತರವಳು. ಮತ್ಸ್ಯಗಂಧಿ. ಅವಳು ಬೇಕಾದರೆ ಈಗ ಅವಳಲ್ಲ ಅವಳಪ್ಪ ಹೇಳಿದ ಹಾಗೆ ಕೇಳಬೇಕು; ಶಂತನು ಅದಕ್ಕೆ ಒಪ್ಪಲಿಲ್ಲ. ಅಷ್ಟು ವಿವೇಕವಿತ್ತು. ಪ್ರಾಯಶಃ ಆಗ ಭೀಷ್ಮನು ಸ್ವಲ್ಪ ಮೊಂಡತನ ಮಾಡಿದ್ದರೆ ಅದು ಅಲ್ಲಿಗೇ ನಿಲ್ಲುತ್ತಿತ್ತು ಎಂದು ಕಾಣುತ್ತದೆ. ಆದರೆ ಅವನು ಹೇಳಿದಂತೆ ಕೇಳುವ, ತಂದೆಯ ಮೇಲೆ ಭಕ್ತಿಯುಳ್ಳ, ಮಗನಾಗಿದ್ದದ್ದೇ ಮೃತ್ಯುವಾಯಿತು. ಅವನೇ ಹೋಗಿ ತನ್ನ ರಾಜ್ಯವನ್ನೂ ಸಂಸಾರ ಸುಖವನ್ನೂ ತೆತ್ತು ಆ ಹುಡುಗಿಯನ್ನು ತಂದನು. ಅವಳನ್ನು ಚಿಕ್ಕಮ್ಮನನ್ನಾಗಿ ಮಾಡಿಕೊಂಡನು; ತಾಯಿಗಿಂತ ಹೆಚ್ಚಾಗಿ ಕಂಡುಕೊಂಡನು. ಆದರೆ ಸಂಸಾರ ವಿವೇಕವಾಗಲಿಲ್ಲ. ಅವಳಲ್ಲಿ ಇಬ್ಬರು ಮಕ್ಕಳನ್ನು ಪಡೆದು ಶಂತನುವು ದೇಹ ಬಿಟ್ಟನು. ಅವರೊಳಗೆ ಒಬ್ಬನು ಯಾರಮೇಲೋ ಜಗಳಮಾಡಿ ಸತ್ತನು. ಮತ್ತೊಬ್ಬನಿಗೆ ಭೀಷ್ಮನು ಶಾಸ್ತ್ರೋಕ್ತವಾಗಿ ಒಂದಲ್ಲ ಎರಡು ಹೆಣ್ಣನ್ನು ಮದುವೆ ಮಾಡಿಸಿದನು. ಆದರೆ ಅದರಿಂದ ನೂರಾರು ಜನ ರಾಜರ ಅಸಮಾಧಾನವಿರಲಿ, ಒಬ್ಬ ಹೆಂಗಸಿನ ಹೊಟ್ಟೆ ಉರಿಯಿತು; ಅವಳು ಆತ್ಮಹತ್ಯೆ ಮಾಡಿಕೊಂಡಳು; ಮಿಕ್ಕ ಇಬ್ಬರು ವಿಧವೆಯರಾದರು. ಅವಿವೇಕ ಮುಂದುವರೆಯಿತು. ಸತ್ಯವತಿ ಅದನ್ನು ಯೋಚಿಸಿದಳು; ಭೀಷ್ಮನು ಅದಕ್ಕೆ ಸಮ್ಮತಿಸಿದನು; ಎಲ್ಲಿಯೋ ಮುನಿವೃತ್ತಿಯಲ್ಲಿದ್ದ ಒಬ್ಬನನ್ನು ಕರೆತಂದು, ಜುಗುಪ್ಸೆಪಟ್ಟುಕೊಂಡ ಆ ವಿಧವೆಯರಲ್ಲಿ ಇಬ್ಬರು ಮಕ್ಕಳನ್ನು ಪಡೆದರು- ಪಾಪ! ಅವರು ಎಷ್ಟು ನೊಂದುಕೊಂಡರೋ! ಹುಟ್ಟಿದ ಮಕ್ಕಳಲ್ಲಿ ಒಬ್ಬ ಕುರುಡ,, ಒಬ್ಬ ರೋಗಿ. ವಿದುರನು ಅವರ ಮಗನೂ ಅಲ್ಲ. ಆದರೂ ಸತ್ತ ವಿಚಿತ್ರವೀರ್ಯನ ಮಗ! ಭೀಷ್ಮನು ಈ ಸಂಸಾರವನ್ನು ನಡೆಸಬೇಕಾಯಿತು. ಮದುವೆಮಾಡಿಕೊಳ್ಳದಿದ್ದರೂ ಅವನಿಗೆ ಸಂಸಾರದ ತಾಪತ್ರಯವೇನೂ ಕಡಮೆಯಾಗಲಿಲ್ಲ.</p>
			<p>ಮುಂದಾದರೂ ನೆಟ್ಟಗಾಯಿತೇ? ಧೃತರಾಷ್ಟ್ರ ಕುರುಡನೆಂದು ಪಾಂಡುವು ರಾಜನಾದನು. ಅವರಿಗೆ ಮಕ್ಕಳಾದಾಗ ಪಾಂಡವರು ತಮ್ಮ ತಂದೆ ಆಳಿದ ರಾಜ್ಯಕ್ಕೆ ತಾವು ಹಕ್ಕುದಾರರೆಂದರು. ಕೌರವರು ತಮ್ಮ ತಂದೆ ವಂಶಕ್ಕೆ ಹಿರಿಯನಾದ್ದರಿಂದ ಅವನಿಗೇ ರಾಜ್ಯ ಬರಬೇಕಾಗಿತ್ತು ಅವನ ಶರೀರದೋಷದಿಂದ ಬರಲಿಲ್ಲ. ಈಗ ಅವನ ಮಕ್ಕಳಾದ ತಾವೇ ಹಕ್ಕುದಾರರು ಎಂದು ವ್ಯಾಜ್ಯಕ್ಕೆ ಆರಂಭಿಸಿದರು. ಈ ವ್ಯಾಜ್ಯವನ್ನು ಯಾರು ಪರಿಹರಿಸಬೇಕು? ಧರ್ಮಶಾಸ್ತ್ರಗಳನ್ನು ಉದಾಹರಿಸಿ ನ್ಯಾಯವನ್ನು ಹೇಳಿದರೆ, ಹೊಟ್ಟೆಯ ಸಂಕಟ ಹೋಗುತ್ತದೆಯೇ? ಸಮಾಧಾನ ನೆಲಸುತ್ತದೆಯೇ? ಸರಿ, ಇನ್ನೊಂದು ಅವಿವೇಕ ಪರಂಪರೆ ಆರಂಭವಾಯಿತು. ಕೊನೆಗೆ ಸರ್ವನಾಶ! ಇದಕ್ಕೆಲ್ಲಾ ಏನು ಕಾರಣ? ಮಹಾಭಾರತವು “ಕರ್ಮ!” ಎಂದು ಉತ್ತರ ಹೇಳುವಂತೆ ತೋರುತ್ತದೆ.</p>
		</section>
		<section class="level2 unnumbered" id="id-000d.1.14">
			<h2 class="level2-title" epub:type="title">ಕರ್ಮ</h2>
			<p>ಕರ್ಮವೆಂದರೆ ಕೆಲಸ. ಸಂಕುಚಿತವಾದ ಅರ್ಥದಲ್ಲಿ ಇದಕ್ಕೆ ವೈದಿಕವಾದ ಯಜ್ಞ ಯಾಗಾದಿಗಳು, ಕೆರೆ ಕೊಳ ಮುಂತಾದ ಜನೋಪ ಕಾರಿಗಳಾದ ಪುಣ್ಯಕಾರ್ಯಗಳು, ಪುರಾಣ ಸ್ಮೃತಿ ಆಗಮಾದಿಗಳಲಿ ಉಕ್ತವಾದ ವ್ರತ ಪೂಜೆ ಮೊದಲಾದ ಅನುಷ್ಠಾನಗಳು ಎಂಬ ಅರ್ಥವಿದೆ. ರೂಢಿಯಲ್ಲಿ ಪಾಪ ತರುವ ಕೆಟ್ಟ ಕೆಲಸ ಎಂಬ ಅರ್ಥವೂ ಕೆಲವುವೇಳೆ ಇರುತ್ತದೆ. ಯಜ್ಞಯಾಗಾದಿಗಳು ಇಂದ್ರ ಅಗ್ನಿ ಮುಂತಾದ ದೇವತೆಗಳ ಪೂಜೆ; ಅದರಿಂದ ‘ಅಪೂರ್ವ’ ಅಥವಾ ಪುಣ್ಯವು ಲಭಿಸಿ ಮನುಷ್ಯರಿಗೆ ಸ್ವರ್ಗಪ್ರಾಪ್ತಿಯಾಗುವುದೆಂದೂ, ಆ ಪುಣ್ಯವು ವೆಚ್ಚವಾದ ಮೇಲೆ ಅವರು ಇಹಲೋಕಕ್ಕೆ ಬರುವರೆಂದೂ ಹಿಂದಿನವರು ನಂಬಿದ್ದರು. ಎಂದರೆ ಈ ಮತದ ಪ್ರಕಾರ ಸತ್ಕರ್ಮದ ಅಥವಾ ಪುಣ್ಯದ ಫಲ ಸ್ವರ್ಗಸುಖ. ಪಾಪದ ಫಲ ನರಕಯಾತನೆ. ಭಾರತದ ಜನಕ್ಕೆ ಈ ವಿಧವಾದ ಪುಣ್ಯಪಾಪಗಳಲ್ಲಿಯೂ ಅವುಗಳ ಸತ್ಫಲ ದುಷ್ಫಲಗಳಲ್ಲಿಯೂ ನಂಬಿಕೆಯಿತ್ತು. ಆಗಮ ಪುರಾಣಾನುಸಾರಿಗಳಾದ ಪೂಜೆ ವ್ರತ ಮುಂತಾದುವು ಈಚಿನವು. ಭಾರತದ ಕಾಲದಲ್ಲಿ ಅವು ಇರಲಿಲ್ಲ. ಪುಣ್ಯ ಪಾಪಗಳಿಗೆ ಪರದಲ್ಲಿ ದೊರಕುವ ಸುಖ ಕಷ್ಟಗಳಿರಲಿ ಇಹಲೋಕದಲ್ಲಿ ಪ್ರತ್ಯಕ್ಷವಾಗಿ ನಾವು ನೋಡುವುದೇನು? ಸಾಧಾರಣವಾಗಿ ಒಳ್ಳೆಯ ಕೆಲಸಕ್ಕೆ ಒಳ್ಳೆಯ ಫಲ, ಕೆಟ್ಟ ಕೆಲಸಕ್ಕೆ ಕೆಟ್ಟಫಲ. ಮಾವನ್ನು ಬಿತ್ತಿದರೆ ಮಾವು. ಬೇವನ್ನು ಬಿತ್ತಿದರೆ ಬೇವು. ಆದರೆ ಯಾವಾಗಲೂ ಧರ್ಮಾಧರ್ಮಗಳಿಂದ ಸುಖದುಃಖಗಳೇ ಫಲವಾಗಿ ಕಾಣುವುದಿಲ್ಲ. ಈ ಕಾರಣಗಳಿಂದಲೇ ಯುಧಿಷ್ಠಿರನ ಧರ್ಮಾಚರಣೆಯನ್ನು ದ್ರೌಪದಿ ಆಕ್ಷೇಪಿಸುವುದು. ಪುಣ್ಯಪಾಪ ಕರ್ಮಗಳು ಅತ್ಯುತ್ಕಟವಾದರೆ ಅವುಗಳ ಫಲವು ಬೇಗ ಇಲ್ಲಿಯೇ ಕಣ್ಣೆದುರಿಗೇ ಗೋಚರವಾಗುತ್ತದೆ ಎಂದು ಹೇಳುತ್ತಾರೆ. ಈ ಪುಣ್ಯದ ಸ್ವರೂಪವೇನು? ಯಜ್ಞ ಪೂಜೆಗಳೇ? ಪಾಪದ ಸ್ವರೂಪವೇನು? ಅವಕ್ಕೆ ಹಾನಿಗಳೇ? ಲೌಕಿಕವಾಗಿ, ವ್ಯಾವಹಾರಿಕವಾಗಿ “ಪರೋಪಕಾರಃ ಪುಣ್ಯಾಯ ಪಾಪಾಯ ಪರಪೀಡನಂ" ಎಂಬ ವಿವರಣೆಯನ್ನು ಇಟ್ಟುಕೊಳ್ಳಬಹುದು. ಯಜ್ಞಯಾಗಾದಿಗಳಲ್ಲಿ ನಂಬಿಕೆಯಿಲ್ಲದವರೂ, ಅದರ ಹಿಂಸಾಮಾರ್ಗಕ್ಕಾಗಿ ಅದನ್ನು ದೂಷಿಸುವವರೂ,, ಈ ವಿವರಣೆಗೆ ಆಕ್ಷೇಪಿಸುವುದಿಲ್ಲ. ಅದರ ಹಿಂದಿರುವ ತತ್ವ, ಅಹಿಂಸೆ ಪ್ರಾಣಿದಯೆ; ಇವು ಸಾಧ್ಯವಾಗಬೇಕಾದರೆ ತ್ಯಾಗ, ಸತ್ಯ, ಕ್ಷಮೆ, ಅನಸೂಯೆ ಮುಂತಾದ ಗುಣಗಳೂ ಒಡಗೂಡಿರಬೇಕು. ಇದೇ ದೈವೀಸಂಪತ್ತು (ಗೀತೆ ೧೬,, ೧-೩). ಈ ಗುಣಗಳನ್ನು ಪಡೆದಿದ್ದರೆ ಅವುಗಳಿಂದ ಧರ್ಮಪ್ರವೃತ್ತಿ ಪುಣ್ಯಕಾರ್ಯಗಳಾಗಿ ನಮಗೆ ಸುಖ ಲಭಿಸುತ್ತದೆಯೇ? ಈ ವಿಚಾರದಲ್ಲಿ ಭಿನ್ನಾಭಿಪ್ರಾಯವಿದೆ. ಯುಧಿಷ್ಠಿರನು ತನಗೆ ಧರ್ಮಾಚರಣೆ ಸ್ವಾಭಾವಿಕ. ಪ್ರಯೋಜನ ಬುದ್ಧಿಯಿಂದ ಧರ್ಮಾಚರಣೆ ಮಾಡಬಾರದು ಎನ್ನುತ್ತಾನೆ. ಅವನಂಥ ಸಾತ್ವಿಕನಿಗೆ ಧರ್ಮವು ಸ್ವಾಭಾವಿಕ ಎನ್ನೋಣ- ಸಕ್ಕರೆಗೆ ಸಿಹಿ ಸ್ವಾಭಾವಿಕವಾಗಿರುವ ಹಾಗೆ. ಆದರೆ ಪ್ರಯೋಜನ ದೃಷ್ಟಿ ತಪ್ಪೇ? ಹಾಲಿಗಾಗಿ ಹಸುವನ್ನು ಸಾಕುವುದು ತಪ್ಪೇ? ಅವನ ಅಭಿಪ್ರಾಯ ಒಂದು ವಿಧದಲ್ಲಿ ಸರಿ. ಏಕೆಂದರೆ, ನಮ್ಮ ಗುರಿಯು ಧರ್ಮಾಚರಣೆಯಲ್ಲದೆ ಅದರ ಫಲವೇ ಆದರೆ, ಕ್ರಮಕ್ರಮವಾಗಿ ಫಲವೇ ಪ್ರಧಾನವಾಗಿ, ಧರ್ಮಾಚರಣೆ ನಿಂತು, ಅಧರ್ಮಾಚರಣೆ ಆರಂಭವಾಗಬಹುದು. ಲೋಭ, ಕಳ್ಳವ್ಯಾಪಾರ, ಲಾಭಬಡಕತನಗಳು, ಇಂಥವು. ಈ ಸಂದರ್ಭದಲ್ಲಿ ಮತ್ತೊಂದು ಆಂಶವನ್ನು ಜ್ಞಾಪಕದಲ್ಲಿಟ್ಟುಕೊಂಡಿರಬೇಕು. ಅದೇನೆಂದರೆ ನಮಗೆ ಸಂತೋಷ ಉಂಟುಮಾಡುವುದೇ ಸದಾ ಒಳ್ಳೆಯದು ಎಂದು ಹೇಳಲಾಗುವುದಿಲ್ಲ. ಎಂದರೆ ಪ್ರಿಯವಾಗಿರುವುದು ಹಿತವೂ ಆಗಿರುತ್ತದೆ ಎಂಬ ನಿಯಮವಿಲ್ಲ; ಶ್ರೇಯಸ್ಸು ಪ್ರೇಯಸ್ಸೂ ಆಗಿರಬಹುದು-ಹಸುವಿನ ಹಾಲಿನ ಹಾಗೆ. ಆದರೆ ಅನೇಕ ವೇಳೆ ಅದೇ ಬೇರೆ, ಇದೇ ಬೇರೆ. ಅವು ಪರಸ್ಪರ ವಿರುದ್ಧವೇ ಆಗಿರಬಹುದು- ಸುಳ್ಳು ವಂಚನೆ ಕಳುವುಗಳು ಪ್ರಿಯವಾಗಿರಬಹುದು; ಅವು ಹಿತವಲ್ಲ; ಇಹಕ್ಕೂ ಹಿತವಲ್ಲ,, ಪರಕ್ಕೂ ಹಿತವಲ್ಲ. ಅವುಗಳಿಗೆ ಸದ್ಯಃಫಲ ಕಾಣದಿರುವುದರಿಂದ ಇವು ಪ್ರಿಯ ಹಿತ ಎರಡೂ ಎನ್ನುವಂತೆ ಕಾಣುತ್ತವೆ; ಅವಕ್ಕೆ ದುಷ್ಪಲವಿಲ್ಲ. ಅವನ್ನು ಅನುಸರಿಸುವವರು ಸುಖವಾಗಿರುತ್ತಾರೆ. ಎನ್ನಿಸುತ್ತದೆ. ಅವುಗಳ ಮೇಲೆ ಪ್ರವೃತ್ತಿಯುಂಟಾಗುವುದೇ ಈ ಕಾರಣದಿಂದ. ಆದರೆ ಅವುಗಳಿಂದ ಶಾಶ್ವತವಾದ ಹಿತವಿಲ್ಲ ಸುಖವಿಲ್ಲ. ತಾತ್ಕಾಲಿಕವಾಗಿ ಸುಖವಿರಬಹುದು ಅದಕ್ಕೆ ಬೇರೆ ಕಾರಣ. ಅಲ್ಲದೆ ಸತ್ಕರ್ಮ ಫಲ ಕೊಡುವುದಕ್ಕೆ -ತೆಂಗಿನ ಮರದಂತೆ-ಹೇಗೆ ಕಾಲವನ್ನು ಅಪೇಕ್ಷಿಸುತ್ತದೆಯೋ ದುಷ್ಕರ್ಮ ಫಲಕೊಡುವುದಕ್ಕೂ ಹಾಗೆಯೇ-ಸೌಮ್ಯ ವಿಷದಂತೆ- ಕಾಲವನ್ನು ಅಪೇಕ್ಷಿಸುತ್ತದೆ. ದುರ್ಯೋಧನನಿಗೆ ಆದದ್ದು ಹೀಗೆಯೇ, ಆದರೆ ಒಟ್ಟಿನ ಮೇಲೆ, ಕಟ್ಟುವುದು ಕಷ್ಟ, ನಿಧಾನ; ಕೆಡವುವುದು ಸುಲಭ, ಬೇಗ. ಆದ್ದರಿಂದ ಧರ್ಮಾಚರಣೆಗೆ ಸತ್ಫಲ ಬೇಗ ಕಾಣಲಾರದು. ಇದಕ್ಕಿಂತಲೂ ಗಹನವಾದ ವಿಚಾರ, ಪ್ರತ್ಯಕ್ಷವಾದ ಯಾವ ಪುಣ್ಯಪಾಪಕಾರ್ಯಗಳನ್ನೂ ಮಾಡದೆ ಭೋಗಭಾಗ್ಯಗಳನ್ನೂ ಕಷ್ಟಕಾರ್ಪಣ್ಯಗಳನ್ನೂ ಅನುಭವಿಸುತ್ತಿರುವವರ ವಿಷಯ. ಪುಣ್ಯಪಾಪಗಳಲ್ಲಿ ಸಂಶಯ ಹುಟ್ಟುವುದೇ ಈ ಕಾರಣದಿಂದ. ಇದಕ್ಕೆ ಉತ್ತರ ಜನ್ಮಾಂತರದಿಂದ ಕೂಡಿಕೊಂಡುಬಂದ ಪುಣ್ಯಪಾಪಗಳ ಫಲಾನುಭವ ಎಂಬುದು. ಮನುಷ್ಯನು ಸೂಕ್ಷ್ಮದೇಹ ಅಥವಾ ಲಿಂಗಶರೀರದಲ್ಲಿ ಪುಣ್ಯಪಾಪಗಳನ್ನು ದೇಹರೂಪವಾಗಿ ತುಂಬಿಕೊಂಡು ಮುಂದಿನ ಜನ್ಮಕ್ಕೆ ಹೋಗುತ್ತಾನೆ. ಆ ಬೀಜಗಳು ಅವುಗಳ ಸ್ವರೂಪವನ್ನನುಸರಿಸಿ ಅದರದರ ಕಾಲದಲ್ಲಿ ಮೊಳೆಯುತ್ತದೆ. ಆದ್ದರಿಂದ ಈ ಜನ್ಮದಲ್ಲಿ ಒಬ್ಬನು ಅನುಭವಿಸುವ ಕಷ್ಟಸುಖಗಳು ಯಾವಯಾವ ಜನ್ಮದಲ್ಲಿ ಅವನು ಮಾಡಿದ್ದ ಯಾವಯಾವ ಕರ್ಮಗಳ ಫಲವೋ! ಹಾಗಾದರೆ ಮಹಾಭಾರತ ಯುದ್ಧದಲ್ಲಿ ಹದಿನೆಂಟು ಅಕ್ಷೌಹಿಣಿ ಮಡಿಯಿತಲ್ಲ, ಅವರೆಲ್ಲರೂ ಒಂದೇ ವಿಧವಾದ ಕರ್ಮವನ್ನು, ಆ ಹದಿನೆಂಟು ದಿನಗಳಲ್ಲಿಯೇ ಫಲಕೊಡುವಂಥ ಕರ್ಮವನ್ನು ಮಾಡಿದ್ದರೇ? ಹೌದು ಎನ್ನಲೇಬೇಕು<sup><a epub:type="noteref" href="999-aside.xhtml#id-000d.1-81">*</a></sup> </p>
			<p>ಸದ್ಗುಣಗಳೂ, ಪುಣ್ಯಕಾರ್ಯಗಳೂ ಸುವಾಸನೆಯುಳ್ಳ ಹೂವುಗಂಧಗಳಂತೆ; ಅವುಗಳ ಪರಿಮಳವು ಸುತ್ತಲೂ ಆನಂದವನ್ನು ಬೀರುತ್ತದೆ. ದುರ್ಗುಣಗಳೂ ಪಾಪಕಾರ್ಯಗಳೂ ಹೊಲಸಿನಂತೆ ಸುತ್ತಲೂ ದುರ್ನಾತವನ್ನು ಬೀರುತ್ತವೆ. ಆದ್ದರಿಂದ ಸುಜನ ದುರ್ಜನರ ಪುಣ್ಯಪಾಪಗಳ ಪರಿಣಾಮವು ಅವರವರಲ್ಲಿಯೇ ಮುಗಿಯುವುದಿಲ್ಲ. ಅವರ ಸುತ್ತಿನಲ್ಲಿದ್ದವರಿಗೂ ವ್ಯಾಪಿಸುತ್ತದೆ. ಕಷ್ಟಸುಖಗಳೂ ಹಾಗೆಯೇ. ಹೀಗೆ ಪ್ರತಿಯೊಬ್ಬನ ಕಷ್ಟಸುಖಗಳಿಗೂ ತಾನೋ ತನ್ನ ತಾಯಿತಂದೆಗಳೋ ಮಾತ್ರವಲ್ಲದೆ ಸುತ್ತಿನ ಲೋಕವೂ ಕಾರಣವಾಗುತ್ತದೆ. ಧರ್ಮಿಷ್ಠನ ಗುಣದಿಂದ ಸುತ್ತಲೂ ಸುಭಿಕ್ಷ ನೆಲಸುವಂತೆ ಪಾಪಿಯ ದೋಷದಿಂದ ಅನರ್ಥವೂ ಸಂಭವಿಸಬಹುದು. ಸಾಮಾನ್ಯ ಜನಗಳು ಸೊಡಲಿನ ದೀಪಗಳ ಹಾಗೆ; ಕಣ್ಣುಕಾಣುವಷ್ಟು ಬೆಳಕಾಗಬೇಕಾದರೆ, ಅಂಥ ಹಲವು ದೀಪಗಳು ಬೇಕಾಗಬಹುದು. ಆದರೆ ತೇಜಶ್ಶಾಲಿಯೂ ಶೀಲಸಂಪನ್ನನೂ ಆದ ಮಹಾಪುರುಷನು ಚಂದ್ರಸೂರ್ಯರಂತೆ ಒಬ್ಬೊಬ್ಬನೇ ಕತ್ತಲೆಯನ್ನು ಕಳೆದು ಬೆಳಕನ್ನೂ ಉಲ್ಲಾಸವನ್ನೂ ಉಂಟುಮಾಡಿಯಾನು. ಚಂದ್ರನ ಬೆಳಕಿಲ್ಲದ ಕಾಲದಲ್ಲಿ ನಕ್ಷತ್ರಗಳ ಬೆಳಕೇ ಗತಿ; ಅವೂ ಕಾರ್ಮೋಡಗಳಲ್ಲಿ ಮುಚ್ಚಿಹೋದಾಗ, ನಮ್ಮ ಕೈಸೊಡರಿನಿಂದಲೇ ಬೆಳಕನ್ನು ಕಾಣಬೇಕು, ದಾರಿಯನ್ನು ಕಂಡುಕೊಳ್ಳಬೇಕು. ಆದ್ದರಿಂದ ಸಣ್ಣಸಣ್ಣ ಸೊಡರುಗಳು, ಎಂದರೆ ವ್ಯಕ್ತಿಯ ಸುಗುಣಗಳು, ಪುಣ್ಯಕಾರ್ಯಗಳು, ಅಲಕ್ಷ್ಯ ಮಾಡತಕ್ಕವಲ್ಲ. ಹನಿಗೂಡಿದರೆ ಹಳ್ಳ. ಈ ಮಾರ್ಗದಲ್ಲಿ ಧೈರ್ಯಕೊಡುವುವು ‘ನ ಹಿ ಕಲ್ಯಾಣಕೃತ್ ಕಶ್ಚಿತ್​ ದುರ್ಗತಿಂ ತಾತ ಗಚ್ಛತಿ’, ನ ಮೇ ದ್ವೇಷ್ಯೋಸ್ತಿ ನ ಪ್ರಿಯಃ’ ‘ಸುಹೃದಂ ಸರ್ವಭೂತಾನಾಂ ಜ್ಞಾತ್ವಾ ಮಾಂ ಶಾಂತಿಮೃಚ್ಛತಿ’ ಎಂಬ ಗೀತಾವಾಕ್ಯಗಳು.</p>
		</section>
		<section class="level2 unnumbered" id="id-000d.1.15">
			<h2 class="level2-title" epub:type="title">ಇಂದಿನ ಪ್ರಪಂಚ ಮತ್ತು ಅದಕ್ಕೆ ಮಹಾಭಾರತದ ಸಂದೇಶ</h2>
			<p>ಆಧುನಿಕ ಯುಗದ ಮುಖ್ಯಲಕ್ಷಣಗಳು ಮಾನವಸ್ವಾತಂತ್ರ್ಯ ಮತ್ತು ಧನಸಂಪತ್ತು. ಈಗ ಪ್ರತಿಯೊಬ್ಬನೂ ಆದಷ್ಟು ಮಟ್ಟಿಗೆ ತಾನು ಸ್ವತಂತ್ರನಾಗಿರಬೇಕೆಂದು ಅಪೇಕ್ಷಿಸುತ್ತಾನೆ. ಆದರೆ ಕಾರ್ಯರೂಪದಲ್ಲಿ ಅದು ಅನೇಕ ವೇಳೆ ತನಗೆ ಯಾವ ಕಟ್ಟೂ ಬೇಡ, ತಾನು ಯಾರ ಮಾತನ್ನೂ ಕೇಳುವುದಿಲ್ಲ, ತನ್ನ ಇಷ್ಟಬಂದಹಾಗೆ ನಡೆದುಕೊಳ್ಳುತ್ತೇನೆ. ಎಂಬಂತೆ ಸ್ವಚ್ಛಂದ್ಯವಾಗಿ ಪರಿಣಮಿಸುತ್ತಿದೆ. ಆದ್ದರಿಂದ ಎಲ್ಲ ವಿಧವಾದ ಕಟ್ಟುಗಳೂ ಸಡಿಲಿ, ತಂದೆ-ಮಗ, ಗಂಡ-ಹೆಂಡತಿ, ರಾಜ-ಪ್ರಜೆ, ಗುರು-ಶಿಷ್ಯ, -ದೇವರು-ಭಕ್ತ ಹಾಗಿರಲಿ- ಈ ಸಂಬಂಧಗಳಲ್ಲಿ ಹಿಂದೆ ಇದ್ದ ಭಕ್ತಿ ಗೌರವಗಳು ಹೋಗುತ್ತಿವೆ. ಹಿರಿದು ಕಿರಿದು ಮೇಲು ಕೀಳು ಎಂಬ ಭಾವನೆಯೇ ಅನ್ಯಾಯವೆಂಬುದು ಕೆಲವರ ಭಾವ. ಹಣವಿದ್ದರೆ ಯಾವ ಸೌಕರ್ಯ ಸೌಲಭ್ಯಗಳನ್ನು ಬೇಕಾದರೂ ಪಡೆಯಬಹುದಾಗಿರುವುದರಿಂದ, ಆದಷ್ಟು ಬೇಗ ಹೆಚ್ಚು ಹಣ ಸಂಪಾದಿಸುವುದು ಎಲ್ಲರ ಗುರಿಯಾಗಿರುತ್ತದೆ. ಅದನ್ನು ಅಧರ್ಮಕ್ಕೂ, ಅನ್ಯಾಯಕ್ಕೂ ಹೇಸದೆ ಸಂಪಾದನೆ ಮಾಡಬೇಕೆನ್ನುತ್ತಾರೆ. ಮಾಡಿಯೂ ಮಾಡುತ್ತಾರೆ. ಆದ್ದರಿಂದ ಸುಳ್ಳು ಮೋಸ ಕೃತ್ರಿಮ ಪೈಪೋಟಿಗಳು ಹೆಚ್ಚಿವೆ. “ಎಲ್ಲ ಪಾಪಗಳಿಗೂ ದುರಾಶೆಯೇ ಮೂಲ” (ಪುಟ ೩೪೫) ಸಾಲದ್ದಕ್ಕೆ ಯಂತ್ರ ಕೈಗಾರಿಕೆಗಳಿಂದ ದೊಡ್ಡ ದೊಡ್ಡ ನಗರಗಳಾಗಿ ಬಂಡವಾಳಗಾರ ಕಾರ್ಮಿಕ ಎಂಬ ವರ್ಗಗಳು ಏರ್ಪಟ್ಟು ಬಡವರಲ್ಲಿ ಬಡತನವೂ ಐಶ್ವರ್ಯವಂತರಲ್ಲಿ ಐಶ್ವರ್ಯವೂ, ಎಲ್ಲೆಲ್ಲಿಯೂ ನಿರುದ್ಯೋಗ ಹಸಿವು ಅತೃಪ್ತಿ ಅಸಮಾಧಾನಗಳೂ ಹೆಚ್ಚುತ್ತಿವೆ. ವ್ಯಕ್ತಿಗಳಂತೆಯೇ ದೇಶಗಳೂ, ಕೆಲವು ಅತಿಪುಷ್ಟವಾಗಿ, ಮಿಕ್ಕವು ಶೋಷಿಸಿಹೋಗಿವೆ.<sup><a epub:type="noteref" href="999-aside.xhtml#id-000d.1-82">*</a></sup> ಯಂತ್ರ ಕೈಗಾರಿಕೆಯ ಒಂದು ದೊಡ್ಡಲೋಪವೇ ಇದು. ಮತ್ತು ಯಂತ್ರಕ್ಕೆ ಅಪಾರವಾದ ಕಚ್ಚಾಪದಾರ್ಥಗಳನ್ನು ಒದಗಿಸಬೇಕು. ಅವುಗಳಿಂದ ರಾಶಿರಾಶಿಯಾಗಿ ತಯಾರಾದ ಪದಾರ್ಥಗಳನ್ನು ಮಾರಲು ಗಿರಾಕಿಗಳನ್ನು ಹುಡುಕಿಕೊಳ್ಳಬೇಕು; ಇದರಲ್ಲಿ ಒದಗುವ ಪೈಪೋಟಿಗಳನ್ನು ಎದುರಿಸಬೇಕು. ನಿವಾರಿಸಿಕೊಳ್ಳಬೇಕು. ಉತ್ಪನ್ನಗಳು ಅವಶ್ಯವಾಗಿರಲಿ ಬಿಡಲಿ, ಯಂತ್ರಕ್ಕೆ ಬಿಡುವು ಕೊಡದೆ ಕೆಲಸಮಾಡಿಸಬೇಕು. ಇದರಿಂದ ಈಗ ಅತ್ಯಗತ್ಯವಾದ ಅನ್ನಬಟ್ಟೆಗಳಿಗಿಂತ ಭೋಗ್ಯವಸ್ತುಗಳೂ ಅಪಾಯಕಾರಿಗಳಾದ ಯುದ್ಧಸಾಮಗ್ರಿಗಳೂ ಉತ್ಪನ್ನವಾಗುತ್ತಿವೆ. ಅಸಮಾಧಾನವಿದ್ದು ಯುದ್ಧಸಾಮಗ್ರಿ ಕೈಯಲ್ಲಿದ್ದರೆ ಯುದ್ಧವೆಷ್ಟು ದೂರ?<sup><a epub:type="noteref" href="999-aside.xhtml#id-000d.1-83">*</a></sup> ಯುದ್ಧವಾದರೆ ಕೆಲವರಿಗೆ ಸ್ವಾರ್ಥಸಾಧನೆಯಾಗಿ ಸಂಪತ್ತಿನ ಶೇಖರವಾಗುತ್ತದೆ; ಆದ್ದರಿಂದ ಅವರು ಒಳಗೇ ಅದನ್ನು ಮುಂದುವರಿಸುತ್ತಾರೆ. ಯುದ್ಧವಾದರೆ ಅಂಥ ಹತ್ತಾರು ಜನರನ್ನು ಹೊರತು ಮಿಕ್ಕವರಿಗೆಲ್ಲಾ ಸರ್ವನಾಶ. ಆದ್ದರಿಂದ ಶಾಂತಿಕಾಲದಲ್ಲಿಯೂ ಜನಸಾಮಾನ್ಯಕ್ಕೆ ಸುಖ ವಿಲ್ಲ. ಯುದ್ಧಕಾಲದಲ್ಲಿಯೂ ಇಲ್ಲ; ಯುದ್ಧಾನಂತರದಲ್ಲಿಯಂತೂ ಇಲ್ಲವೇ ಇಲ್ಲ. ಯುದ್ಧದಲ್ಲಿ ಗೆದ್ದವನು ಸೋತಂತೆ; ಸೋತವನು ಸತ್ತಂತೆ; ಅವನ ಅಶಾಂತಿ ಅಸಮಾಧಾನಗಳು ಅಣಗುವುದಿಲ್ಲ. ಅದ್ದರಿಂದ ಮತ್ತೆ ಮತ್ತೊಂದು ಯುದ್ಧಕ್ಕೆ ಪ್ರಯತ್ನ; ಇದಕ್ಕೆ ಯಂತ್ರ ಸಲಕರಣೆ, ವಿಜ್ಞಾನಸಂಶೋಧನೆ ಇವುಗಳ ಸಹಕಾರ. ಮನುಷ್ಯನ ಸೌಖ್ಯ ಸಂಸ್ಕೃತಿಗಳಿಗೆ ಸಾಧನವಾಗಬೇಕಾದವೇ ಅವನ ಸಂಕಟಸಂಹಾರಗಳಿಗೆ ಸಾಧನವಾಗುತ್ತಿದೆ. ಇದಕ್ಕೆಲ್ಲಾ ಮನುಷ್ಯನ ಸ್ವಾರ್ಥ, ಲೋಭ ಇವೇ ಕಾರಣ. ಹಿಂದೆ ಹಣವನ್ನು ಗಳಿಸಿ ಕೂಡಿಟ್ಟುಕೊಳ್ಳುವುದೇ ಕಷ್ಟವಾಗಿತ್ತು; ಕೂಡಿಟ್ಟಿದ್ದನ್ನು ಕಾಪಾಡಿಕೊಳ್ಳುವುದು ಇನ್ನೂ ಕಷ್ಟವಾಗಿತ್ತು. ಈಗ ಧನರಕ್ಷಣೆಗೆ ಬ್ಯಾಂಕುಗಳು ಬಂದಿವೆ. ಅವು ಎಷ್ಟು ಪುಷ್ಟವಾಗಿವೆ, ಪ್ರಬಲವಾಗಿವೆ ಎಂದರೆ ಕೆಲವು ಬ್ಯಾಂಕುಗಳು ದೇಶದೇಶಗಳನ್ನೇ ಕೊಂಡುಕೊಳ್ಳಬಲ್ಲವು; ಸಮಸ್ತ ರಾಜ್ಯಾಡಳಿತವನ್ನೇ ತಮ್ಮ ಹಿಡಿಯಲ್ಲಿ ಇಟ್ಟುಕೊಳ್ಳಬಲ್ಲವು. ಹಣವೇ ಅಂತಿಮ ಗುರಿಯಾದ ರಾಜ್ಯದಲ್ಲಿ ಆದರ್ಶಗಳೆಲ್ಲವೂ ಬರಿಯ ಬಾಯಿಮಾತಾಗಿ, ಕಾರ್ಯತಃ ಅವಿವೇಕವಾಗುತ್ತವೆ;<sup><a epub:type="noteref" href="999-aside.xhtml#id-000d.1-84">*</a></sup> ಈ ಮಧ್ಯೆ ಹಣದ ಉಬ್ಬರ ಹೆಚ್ಚಾಗಿ ತಿನ್ನುವ ಅನ್ನ ಹೊನ್ನಾಗುತ್ತದೆ; ಬಡವ ಹೊಟ್ಟೆಗಿಲ್ಲದೆ ಸಾಯುವ ಹೊತ್ತು ಬರುತ್ತದೆ; ಎಷ್ಟು ಸಂಪಾದಿಸಿದರೂ ಹೊಟ್ಟೆಗೇ ಸಾಲುವುದಿಲ್ಲ. ಸಾಲದ್ದಕ್ಕೆ ಕಣ್ಣೆದುರಿಗೇ ಹೋಟಲು, ಸಿನಿಮಾ, ಕುಡಿತ ಮುಂತಾದ ಭೋಗ್ಯವಸ್ತುಗಳ ಪ್ರಲೋಭನಗಳು. ಅವುಗಳಿಂದ ಬಡವನಿಗೆ ಬರಿಗೈ, ಬಲ್ಲಿದನಿಗೆ ಭಾಗ್ಯ. ಸರ್ಕಾರಗಳಿಗೂ ಅದರಿಂದ ಸಂಪಾದನೆಯಿರುವುದರಿಂದ ಅದನ್ನು ಅವುಗಳು ತಡೆಗಟ್ಟಲು ಮುಂದೆ ಬರುವುದಿಲ್ಲ. ಎಂಥ ಪ್ರಜಾಸರ್ಕಾರದಲ್ಲಿಯೂ ಭಾಗ್ಯವಂತರ ಪ್ರಾಬಲ್ಯವಿದ್ದೇ ಇರುತ್ತದೆ. ಈ ಮಧ್ಯೆ ಹಸಿದ ಮನುಷ್ಯ ಹಿಂಸ್ರನಾಗುತ್ತಾನೆ. ಹೆಬ್ಬುಲಿಯಾಗಲೀ ಹೆಬ್ಬಾವಾಗಲಿ ಹೊಟ್ಟೆಗೆ ಹಾಕಿಬಿಟ್ಟರೆ ತೆಪ್ಪಗೆ ಬಿದ್ದುಬಿಡುತ್ತದೆ. ಮನುಷ್ಯನೂ ಆಹಾರ ನಿದ್ರಾಭಯಾದಿಗಳಲ್ಲಿ ಪಶುವೇ; ಪಾಶವಾಂಶವಿರುವುದರಿಂದಲೇ ಅವನು ಮನುಷ್ಯ; ಇಲ್ಲದಿದ್ದರೆ ದೇವತೆಯಾಗಿ ಬಿಡಬೇಕಾಗಿತ್ತು. ತಾನು ಅರೆಹೊಟ್ಟೆಯಲ್ಲಿಯೋ ಬರಿಹೊಟ್ಟೆಯಲ್ಲಿಯೋ ದುಡಿತವನ್ನು ಹುಡುಕಿಕೊಂಡು ಬೇಸತ್ತಿರುವಾಗ, ಎದುರಿಗೆ ನಾಲ್ಕು ಮಾರುದ್ದದ ಒಂದು ಕಾರು ಬಂದು ಮೇಲೆ ಹರಿದರೆ ‘ನಾನು ನರಿಯಾಗಿಲ್ಲವಲ್ಲ, ನರನಾಗಿದ್ದೇನಲ್ಲ!’ ಎಂದು(ಪು.೩೪೯) ಸಮಾಧಾನಮಾಡಿಕೊಳ್ಳುವುದು ಕಷ್ಟ; (ಆ ಸಮಾಧಾನವನ್ನು ಹೇಳುವವನೂ ದೇವರಾಜನಾದ ಇಂದ್ರ!) ಯಾವಾಗ ಏನು ಸಿಕ್ಕಿದರೆ ಅದೇ ಆಯಿತು ಎಂದು ಅಜಗರ ವ್ರತವನ್ನು ಆಚರಿಸುವುದು ಕಷ್ಟ. ಅಂಥವನು ಸಾವಿರಕ್ಕೆ ಒಬ್ಬನೂ ಇರಲಾರ; ಹಾಗೂ ಹೀಗೂ ಸಮಾಧಾನಮಾಡಿಕೊಂಡರೆ ಅವನಂಥ ಇನ್ನು ಲಕ್ಷ ಜನಕ್ಕೆ ಅಸಮಾಧಾನವಾಗುತ್ತದೆ. ಅಸಹನೆಯಾಗುತ್ತದೆ. ಅಸೂಯಾ ದ್ವೇಷಗಳು ಹುಟ್ಟುತ್ತವೆ. ಆಗ ಅವರು ಮೇಲೆ ಬೀಳುತ್ತಾರೆ; ಜಗಳವಾಗುತ್ತದೆ; ಜಗಳವಾಡುವುದಕ್ಕೆ ಕೈಲಾಗದಿದ್ದರೆ ಅಳು. ಅಸಮಾಧಾನ ಅಶಾಂತಿ-ಸತ್ಯಾಗ್ರಹಗಳು, ಮುಷ್ಕರಗಳು. ಪ್ರತಿಪಕ್ಷದ ಕೈ ಬಲವಾದರೆ, ಏಟು ತಿನ್ನುತ್ತಾರೆ, ಪ್ರಾಣ ಒಪ್ಪಿಸುತ್ತಾರೆ. ಸಂಖ್ಯಾ ಬಲದಿಂದಲೋ ನೈತಿಕ ಬಲದಿಂದಲೋ ತಮ್ಮ ಕೈ ಬಲವಾದರೆ ಕ್ರಾಂತಿಯಾಗುತ್ತದೆ; ಹಿಂದೆ ಫ್ರಾನ್ಸ್​ ರಷ್ಯಾ ಮುಂತಾದ ದೇಶಗಳಲ್ಲಿ ಕ್ರಾಂತಿಗಳಾದದ್ದೇ ಹಾಗೆ. ಸಂಪತ್ತಿನ ಉತ್ಪತ್ತಿ ವಿತರಣೆಗಳಲ್ಲಿ ಕೃತಕತೆಯೂ ಏರುಪೇರುಗಳೂ ಇರುವತನಕ ಈ ವಿಷಮಸ್ಥಿತಿ ಹೋಗುವಂತೆ ಕಾಣುವುದಿಲ್ಲ; ಆದ್ದರಿಂದ ಪ್ರಪಂಚವು ಸಮತಾವಾದದ ಕಡೆಗೆ ಮನಸ್ಸು ಕೊಡುತ್ತಿದೆ; ಹೊಟ್ಟೆತುಂಬ ಅನ್ನಬಿದ್ದರೆ ಅದೇ ಸಮತಾವಾದಕ್ಕೆ ಮದ್ದು; ಅದಕ್ಕೆ ಬೇರೆ ಏನೂ ಪ್ರತಿಕ್ರಿಯೆ ಬೇಕಿಲ್ಲ-ಎಂದು ಹೇಳುವವರ ಮಾತಿನಲ್ಲಿ ಸತ್ಯವಿದೆ. ಇದಕ್ಕೆ ಆಧುನಿಕ ಮಾನವನ ದೃಷ್ಟಿಯೇ ಬದಲಾಗಬೇಕು. ‘ವ್ಯಾಪಾರ’ ಬುದ್ಧಿಹೋಗಿ ‘ಧರ್ಮ’ ಬುದ್ಧಿ ಹೆಚ್ಚಾಗಬೇಕು; ಬರಿಯ ‘ದಾನ’ ಸಾಲದು. ದಾನವನ್ನು ಪ್ರಧಾನವಾಗಿ ಬೋಧಿಸುವ ಕ್ರೈಸ್ತಮತವು ಯುದ್ಧವನ್ನು ನಿವಾರಿಸಿಲ್ಲ. ಕ್ರೈಸ್ತಮತೀಯರೇ ಎರಡೂ ಕಡೆ ಸೇರಿ ‘ನಾಗರೀಕತೆಯನ್ನು ಉಳಿಸಿ ಉದ್ಧಾರಮಾಡುವುದಕ್ಕೋಸ್ಕರ’ ಎರಡು ಮಹಾಯುದ್ಧಗಳನ್ನು ನಡೆಸಿದರು. ಇನ್ನೊಂದು ಮಹತ್ತರವಾದ ಯುದ್ಧಕ್ಕೆ ಸಿದ್ಧ ಮಾಡಿಕೊಳ್ಳುತ್ತಿದ್ದಾರೆ. ದಾನಭಿಕ್ಷದಿಂದ ಬಡತನ ಭಾಗ್ಯಗಳ ಏರುಪೇರುಗಳು ಹೋಗಿ ಈ ಸಮಸ್ಯೆ ಬಗೆಹರಿಯುವುದಿಲ್ಲ. ಈ ವಿಧವಾದ ಧಾರ್ಮಿಕ ಹೃದಯ ಪರಿವರ್ತನೆಯೇ, ಬುದ್ಧಿಭಾವಗಳೇ “ಅರ್ಥಕಾಮಗಳು ಧರ್ಮಕ್ಕೆ ವಿರೋಧವಾಗಿರಬಾರದು, ಅದಕ್ಕೆ ಅನುಸಾರವಾಗಿರಬೇಕು” ಎಂದು ಭಾರತ ಹೇಳುವುದಕ್ಕೆ ಅರ್ಥ.</p>
			<p>ಇಂದಿನ ಕೈಗಾರಿಕಾ ಪ್ರಪಂಚ ಹಿಂದಕ್ಕೆ ಹೋಗುವುದಿಲ್ಲ; ನಿಲ್ಲುವಂತೂ ತೋರುವುದಿಲ್ಲ. ಹಿಂದುಳಿದಿದ್ದ ದೇಶಗಳೂ, ಎಂದರೆ ವ್ಯವಸಾಯದಲ್ಲಿ ನಿರತವಾಗಿದ್ದವೂ ಈಗ ಯಂತ್ರ ಕೈಗಾರಿಕೆಯಲ್ಲಿ ತಾವೂ ಸಮರ್ಥವಾಗಬೇಕೆನ್ನುತ್ತಿವೆ. ಈ ಯಂತ್ರ ಕೈಗಾರಿಕೆಯ ಜೀವನದ ಹಿಂದೆ ಇರುವ ಲೋಭ, ಸಂಪಾದನೆ, ಸ್ವಾರ್ಥ, ಇವು ಕಡಮೆಯಾಗುವುದು ಹೇಗೆ? ನಾಣ್ಯ ಪರಿವರ್ತನೆಯ ಜಾಲದಿಂದ ಬಿಡಿಸಿಕೊಳ್ಳುವುದು ಹೇಗೆ? ಇದನ್ನು ಬಿಡಬೇಕೆಂದರೂ ಹಿಂದೆ ಅವು ಬೆಳೆಯುವುದಕ್ಕೆ ಎಷ್ಟು ಕಾಲವಾಯಿತೋ ಬಿಡುವುದಕ್ಕೂ ಅಷ್ಟಾದರೂ ಕಾಲಬೇಕು. ಇನ್ನೂ ಹೆಚ್ಚು ಬೇಕು; ಏಕೆಂದರೆ ರೋಗ ಬರುವುದು ಬೇಗ; ವಾಸಿಯಾಗುವುದು ತಡ. ಪಾಶ್ಚಾತ್ಯ ದೇಶಗಳವರು ಈ ಸತ್ಯವನ್ನು ಅರಿತು ಅದರ ನಿವಾರಣೆಗೆ ಪ್ರಯತ್ನ ಮಾಡುತ್ತಿದ್ದಾರೆ. ಆದರೆ ಅದು ಏನೂ ಸಾಲದು; ಆದ್ದರಿಂದ ಅವರಲ್ಲಿಯೂ ಕೆಲಸಗಾರರ ಅಗಾಧ ಮುಷ್ಕರಗಳು ನಿತ್ಯವೂ ಕೇಳಿಬರುತ್ತಿವೆ. ಅದಕ್ಕೆ ಪರಿಹಾರ ಮಾಡುತ್ತಿದ್ದೇವೆಂದು ತೇಪೆ ತಿದ್ದುತ್ತಿದ್ದಾರೆ. ಈ ಮಧ್ಯೆ ಪ್ರಾಚ್ಯದಲ್ಲಿ ರಾಜಕೀಯ ಸ್ಥಿತಿಗತಿಗಳು ಅಲ್ಲೋಲಕಲ್ಲೋಲವಾಗಿ ಕೈಗಾರಿಕೆಯ ರಾಜ್ಯಗಳಿಗೆ ಕೊಳ್ಳಲೂ ಮಾರಲೂ ಹಿಂದಿನಂತೆ ಧಾರಾಳವಾದ ಅವಕಾಶವೂ ಸ್ವಾತಂತ್ರ್ಯವೂ ಇಲ್ಲವಾಗಿದೆ.</p>
			<p>ಆದರೆ ಸುಖವನ್ನು ತ್ಯಾಗಮಾಡಿದ ಹೊರತೂ ಸುಖ ದೊರಕದು; ಇದು ವಿಚತ್ರವೆನಿಸಬಹುದು; ಆದರೂ ನಿಜ; ಮೊದಲ ಮಹಾಯುದ್ಧವಾದ ಮೇಲೆ ಪ್ರಪಂಚದ ಜನಾಂಗಗಳು ಇದನ್ನು ಕಂಡುಕೊಂಡಿದ್ದಾರೆ. ಶತ್ರುಗಳಾಗಿದ್ದವರೂ ಶಾಂತಿಕಾಲದಲ್ಲಿ ತಕ್ಕಮಟ್ಟಿನ ಸುಖದಲ್ಲಿಲ್ಲದಿದ್ದರೆ ನಾವು ಸುಖದಲ್ಲಿರುವುದಕ್ಕಾಗುವುದಿಲ್ಲ ಎಂಬುದನ್ನು ತಿಳಿದುಕೊಂಡಿದ್ದಾರೆ. ಮಿಕ್ಕ ದೇಶಗಳು ತೀರ ತುಂಬ ಹಿಂದೆ ಬಿದ್ದಿದ್ದರೆ ಅವರ ಮಧ್ಯದಲ್ಲಿ ತಮ್ಮ ಯೋಗಕ್ಷೇಮ ಸ್ಥಿರವಲ್ಲವೆಂದು ಅನುಭವಕ್ಕೆ ತಂದುಕೊಂಡಿದ್ದಾರೆ. ಅದಕ್ಕಾಗಿ ಅವರಿಗೆ ಸಹಾಯಮಾಡುವುದಲ್ಲದೆ ನ್ಯಾಯ ನಾಣ್ಯ ಹಕ್ಕು ಸರ್ಕಾರ ಮುಂತಾದವುಗಳಲ್ಲೆಲ್ಲಾ ಪ್ರಪಂಚಕ್ಕೇ ಅನ್ವಯಿಸುವಂತ ಒಂದೊಂದು ಸಂಸ್ಥೆ ಮಾಡಬೇಕೆಂದು ಪ್ರಯತ್ನಿಸುತ್ತಿದ್ದಾರೆ. ಆದರೆ ಈ ಸಂಸ್ಥೆ ಸಮಿತಿಗಳಲ್ಲಿ ಪ್ರಬಲ ಪಕ್ಷಗಳು ಬಿಗಿದ ಮುಷ್ಟಿಯನ್ನು ಬಿಡುತ್ತಿಲ್ಲ. ಇದರಲ್ಲಿ ನ್ಯಾಯವನ್ನು ಅನುಸರಿಸಿ ನಡೆಯಬೇಕು; ನಿಜ. ಆದರೆ ಯಾವುದು ನ್ಯಾಯ? ನ್ಯಾಯವನ್ನ ತೀರ್ಮಾನಿಸುವವರು ಯಾರು? ಬಹುಮತ ಒಂದು ಅಭಿಪ್ರಾಯದ ಪರವಾಗಿ ಬಂದರೂ ಅದನ್ನು ಅನುಕೂಲವಾದವರು ಒಪ್ಪುತ್ತಾರೆ. ಇಲ್ಲದವರು ವಿರೋಧಿಸುತ್ತಾರೆ. ಸರ್ವಸಮ್ಮತವೇ ಅಪರೂಪ. ಪ್ರತಿಯೊಂದು ಪಕ್ಷವೂ ತನ್ನವಾದವೇ ಸರಿ ಎನ್ನುತ್ತದೆ. ಸಮಸ್ಯೆ ಬರುವುದೇ ಇಲ್ಲಿ. ಇದನ್ನು ಬಗೆ ಹರಿಸುವುದೇ ಕಷ್ಟ. ಈ ಜಗ್ಗಾಟ ಹೇಗೆ ಪರಿಣಾಮಗೊಳ್ಳುತ್ತದೆಯೋ ನೋಡಬೇಕು.</p>
			<p>ಸೋತುಹೋಗಿ ಬಂದಷ್ಟು ಸುಖವನ್ನು ಅನುಭವಿಸೋಣವೆಂಬುದು ಒಂದು ಮತ. ಮುರಿದಾದರೂ ಮುರಿದೇನು ಬಗ್ಗುವುದಿಲ್ಲ ಎಂಬುದು ಇನ್ನೊಂದು ಮತ. ಲೋಕದಲ್ಲಿ ಇವೆರಡೂ ಉಂಟು. ಜೊಂಡು ಪ್ರವಾಹದಲ್ಲಿ ಬಗ್ಗಿ ಉಳಿದುಕೊಳ್ಳುತ್ತದೆ; ಮರವು ಬಿರುಗಾಳಿಯನ್ನು ಎದುರಿಸಿ ಬೀಳುತ್ತದೆ. ಕೊಂಬೆಗಳನ್ನು ಕೊಟ್ಟು ಮೋಟು ಉಳಿಯುವುದೂ ಉಂಟು. ಇವುಗಳಲ್ಲಿ ಜೊಂಡಿನ ಪ್ರವೃತ್ತಿಯನ್ನು ಮೆಚ್ಚುವವರು ಕೆಲವರು; ತಗ್ಗಿಹೋದರೆ ನಾವು ಭೂಗತರಾಗುತ್ತೇವೆ. ಅದು ಸರಿಯಲ್ಲ ಎನ್ನುವವರು ಕೆಲವರು. ಭಾರತ ಯುದ್ಧವಾದಾಗ ಈ ನೀತಿಯೆಲ್ಲ ಚರ್ಚೆಯಾಯಿತು. ಕೊನೆಗೆ ಏನೂ ಪ್ರಯೋಜನವಾಗದೆ, ಹೋರಾಟ ನಡೆದು ಭೂಭಾರ ಇಳಿಯಿತು!</p>
			<p>ಸಂಧಿಯಾಗುವುದು ಅಪೂರ್ವ; ಗೆದ್ದವನಿಗೆ ಎಂದರೆ ಬಲಿಷ್ಠನಿಗೆ ‘ನ್ಯಾಯ’ ವಿರಬಹುದು. ಅದನ್ನು ಅವನು ನ್ಯಾಯವೆನ್ನಬಹುದು. ಅಂಥ ಸಂಧಿಯಲ್ಲಿ ಯುದ್ಧಬೀಜವಿದ್ದೇ ಇರುತ್ತದೆ. ಯುದ್ಧವಾದರೆ ಸರ್ವನಾಶ; ಗೆದ್ದವನೂ ಸೋತಂತೆಯೇ; ಯುದ್ಧದ ಪರಿಣಾಮದಿಂದ ಚೇತರಿಸಿಕೊಳ್ಳಬೇಕಾದರೆ ಗೆದ್ದವನೂ ಸೋತವನಷ್ಟೇ ಕಷ್ಟಪಡಬೇಕಾದೀತು.</p>
			<p>ಜನವು ಭೋಗಕ್ಕಿಂತ ತ್ಯಾಗವನ್ನೂ ಸರಳಜೀವನವನ್ನೂ ಆದರ್ಶವಾಗಿಟ್ಟುಕೊಂಡರೆ, ಅರ್ಥ ಸಂಪಾದನೆಯ ಗುರಿ ಭೋಗವಲ್ಲ ತ್ಯಾಗ ಎಂಬ ಭಾವವನ್ನು ಬೆಳೆಸಿಕೊಂಡು ಬಂದರೆ, (ತ್ಯಾಗಾಯ ಸಂಭೃತಾರ್ಥಾನಾಂ) ಸ್ವಲ್ಪವಾದರೂ ಸ್ವಾರ್ಥ ತಗ್ಗಿ ಲೋಭ, ದುರಾಶೆ, ದ್ವೇಷಗಳು ಕಡಮೆಯಾಗಿ ಲೋಕದಲ್ಲಿ ಹೆಚ್ಚು ಶಾಂತಿ ಸಮಾಧಾನಗಳ ಸ್ಥಾಪನೆಗೆ ಸಹಾಯವಾದೀತು. ಕಾಳಿದಾಸನ ಪರಮೇಶ್ವರನು ಏಕೈಶ್ವರ್ಯದಲ್ಲಿದ್ದರೂ ತಾನುಮಾತ್ರ ಕೃತ್ತಿವಾಸ! ವೈರಾಗ್ಯದ ಮಾತೆತ್ತಿದರೆ ಜನರೆಲ್ಲರೂ ಕಾಡಿಗೆ ಹೊರಟುಹೋಗಿ ತಪಸ್ವಿಗಳಾಗಿ ನಿಂತುಬಿಡುತ್ತಾರೆಂದೂ, ವ್ಯವಸಾಯ ಕೈಗಾರಿಕೆ ಪ್ರಜೋತ್ಪತ್ತಿ ಎಲ್ಲಾಹೋಗಿ ದೇಶ ಬರಿದಾಗಿ ಬಿಡುತ್ತದೆಂದೂ ಯಾರೂ ಭಾವಿಸಬೇಕಾದದ್ದಿಲ್ಲ. ಅಂಥ ಒಂದು ಹಿರಿಯ ಆದರ್ಶವು ಗುರಿಯಲ್ಲಿದ್ದರೆ ಅದರಿಂದ ಶ್ರೇಯಸ್ಸು; ಕ್ಷೇಮ. ತಾಯಿತಂದೆಗಳು ಕರ್ತವ್ಯ ಬುದ್ಧಿಯಿಂದಲೋ, ಮಕ್ಕಳ ಮೇಲಿನ ಮೋಹದಿಂದಲೋ ಕರುಣೆಯಿಂದಲೋ ತಮ್ಮ ಹೊಟ್ಟೆ ಬಟ್ಟೆ ಕಟ್ಟಿ ಸಾಕದಿದ್ದರೆ ಅವು ಬೆಳೆಯುವುದು ಹೇಗೆ? ತಾವು ಒಬ್ಬೊಬ್ಬರೇ ಕುಳಿತು ಸುಖಭೋಜನ ಮಾಡಿ ಹೊರಗಿನ ಷೋಕಿಗೂ ಭೋಗಕ್ಕೂ ಸಂಪಾದನೆಯನ್ನು ವೆಚ್ಚಮಾಡಿದರೆ, ಸಾಲಮಾಡಿದರೆ ಸಂಸಾರ ಒಣಗದೇ ಇನ್ನೇನಾಗುತ್ತದೆ? ಒಂದಲ್ಲ ಒಂದು ಸಮಯ ಅಶಾಂತಿ, ಅಸಮಾಧಾನಗಳು ಹುಟ್ಟದೇ ಇನ್ನೇನಾಗುತ್ತದೆ? ಪ್ರಣತರಿಗೆ ಬಹುಫಲಕೊಟ್ಟು ತಾನು ಕೃತ್ತಿವಾಸನಾಗದಿದ್ದರೂ, ಇತರರಂತೆ ತಾನೂ ಇದ್ದುಬಿಟ್ಟ ರೆ, ಭಾಗ್ಯವೋ ಬಡತನವೋ ಇದ್ದದ್ದನ್ನ ತನ್ನವರೆಲ್ಲರೊಡನೆಯೂ ಹಂಚಿಕೊಂಡಿದ್ದರೆ, ಆದಷ್ಟು ಶಾಂತಿ ದೊರೆಯುತ್ತದೆ. ಅದಕ್ಕೆ ಬೇಕಾದದ್ದು ಸ್ವಾರ್ಥತ್ಯಾಗ, ಸಂತೃಪ್ತಿ. ಪರಮೇಶ್ವರನು ಅಭಿಮಾನಶೂನ್ಯ, ತ್ಯಾಗಿ, ತಪಸ್ವಿ. ಇಂಥ ಲೋಕಕಾರುಣ್ಯ ಅಭಿಮಾನರಾಹಿತ್ಯ ತ್ಯಾಗ ತಪಸ್ಸುಗಳನ್ನು ಜೀವನದಲ್ಲಿ ಆದರ್ಶವಾಗಿಟ್ಟುಕೊಂಡರೆ, ಆತ್ಮದರ್ಶನ, ಬ್ರಹ್ಮಾನುಭವಗಳಿರಲಿ, ಸಂಸಾರದಲ್ಲಂತೂ ಸೋದರಭಾವ ಶಾಂತಿಗಳಿಗೆ ಸಹಾಯವಾಗುತ್ತದೆ.</p>
			<p>ಇಂದು ಪ್ರಪಂಚವೇ ಒಂದು ಕುರುಕ್ಷೇತ್ರವಾಗಿದೆ. ಕೌರವ ಪಾಂಡವರಂತೆ ಎರಡು ಪಕ್ಷಗಳು ಕತ್ತಿ ಹಿಡಿದು-ಅಲ್ಲ, ಆಟಂಬಾಂಬು ಹಿಡಿದು- ಯುದ್ಧಕ್ಕೆ ಸಿದ್ಧವಾಗಿದೆ. ಸಂಧಿ ಮಾಡಿಸಿ ನೋಡೋಣ, ಲೋಕಹಿಂಸೆ ತಪ್ಪಿದರೆ ತಪ್ಪಲಿ, ಪ್ರತಿಪಕ್ಷದವರಲ್ಲಿ ಹೋಗಿ ನಿರ್ವಂಚನೆಯಾಗಿ ಪ್ರಯತ್ನಮಾಡುತ್ತೇನೆ ಎಂದು ಹೇಳುವ ಸತ್ವ ಸಾಹಸಗಳುಳ್ಳ ಕೃಷ್ಣನಂಥ ವ್ಯಕ್ತಿಯೂ ಇಂದು ಯಾರೂ ಕಾಣಿಸುವುದಿಲ್ಲ. ಯುದ್ಧಸಿದ್ಧತೆಯೇ ಶಾಂತಿಗೆ ಮಾರ್ಗ. ಶತ್ರುನಿಗ್ರಹವೇ ಆತ್ಮರಕ್ಷಣೆಯ ಉತ್ತಮರೂಪ ಎಂದು ನಂಬಿ, ಅನ್ನ ಬಟ್ಟೆ, ವಸತಿ ಮುಂತಾದ ಶಾಂತಜೀವನ ಸೌಕರ್ಯಗಳಿಗಿಂತಲೂ, ಸೇನೆ, ಮದ್ದು, ಗುಂಡು, ರಕ್ಷಣ ಸಾಧನೆ, ನಾಶಕಸಾಮಗ್ರಿ, ಇವುಗಳಿಗೆ ಜನ ಗಮನಕೊಡುತ್ತಿದ್ದಾರೆ; ಪರಸ್ಪರ ಅಪನಂಬಿಕೆ, ಹೆದರಿಕೆ ಇವುಗಳಿಂದ ಮನಸ್ಸು ಕೆಡುತ್ತಿದೆ. ಈ ಸಮಯದಲ್ಲಿ ಉಪಚಾರಕ್ಕೋ ಮರ್ಯಾದೆಗೋ, ಇಲ್ಲ ನಿಜವಾಗಿಯೋ ಕೆಲವರು ಪ್ರಪಂಚಕ್ಕೆ ಶಾಂತಿ ದೊರಕಬೇಕಾದರೆ ನೈತಿಕ ಧಾರ್ಮಿಕ ಮಾರ್ಗದಿಂದಲೇ ಎಂದು ಹೇಳುತ್ತಿದ್ದಾರೆ. ಐದನೆಯ ವೇದವಾದ ಎರಡು ಸಾವಿರ ವರ್ಷದಷ್ಟು ಪ್ರಾಚೀನವಾದ, ಭಾರತವು ಸದಾಕಾಲಕ್ಕೂ ತೋಳೆತ್ತಿ ಕೂಗಿಹೇಳುವ ಶಾಂತಿಮಾರ್ಗ ಇದೇ- ಆದರೆ ಅದನ್ನು ಯಾರು ಕೇಳುತ್ತಾರೋತಿಳಿಯದು- “ಧರ್ಮಾದರ್ಥಶ್ಚ ಕಾಮಶ್ಚ ಸ ಕಿಮರ್ಥಂ ನ ಸೇವ್ಯತೇ!” ದುರ್ಯೋಧನನು ವಿಧರ್ಮಿಯಾದನು; ನ್ಯಾಯಕ್ಕೆ ಒಪ್ಪಲಿಲ್ಲ, ಶಾಂತಿಗೆ ಒಪ್ಪಲಿಲ್ಲ, ಸಂಧಿಗೆ ಒಪ್ಪಲಿಲ್ಲ; ಯುದ್ಧ ಅನಿವಾರ್ಯವಾಯಿತು. ತಾನುಹಾಳಾಗಿ, ಸಾವಿರಾರು ಜನ ರಾಜರನ್ನೂ ಹದಿನೆಂಟು ಅಕ್ಷೌಹಿಣಿ ಸೇನೆಯನ್ನೂ ಬಲಿಕೊಟ್ಟನು. ಲೋಕದಲ್ಲಿ ಎಲ್ಲೆಲ್ಲೂ ಹೆಂಗಸರ ಮಕ್ಕಳ ದಿಕ್ಕಿಲ್ಲದವರ ಹಾಹಾಕಾರ, ಗೋಳು, ಇದೇ ತುಂಬಿಹೋಯಿತು. ಅವನಿಗೂ ಪಾಂಡವರಿಗೂ ವೀರಸ್ವರ್ಗ ಕಾದಿತ್ತೋ ಏನೋ; ಅವರನ್ನು ನಂಬಿದ್ದ ಪ್ರಜೆಗಳಿಗಂತೂ ವೀರ ನರಕವೇ.</p>
		</section>
		<section class="level2 unnumbered" id="id-000d.1.16">
			<h2 class="level2-title" epub:type="title">ವಚನ ಭಾರತದಲ್ಲಿ ಸಾಹಿತ್ಯ ದೃಷ್ಟಿ</h2>
			<p>ಈ ಗ್ರಂಥದ ರಚನೆಯಲ್ಲಿ ನನ್ನ ದೃಷ್ಟಿಯು ಮುಖ್ಯವಾಗಿ ಕಾವ್ಯದೃಷ್ಟಿ, ಸಾಹಿತಿಯ ದೃಷ್ಟಿ. ಕಥೆ ಚೆನ್ನಾಗಿರಬೇಕು, ಆದಷ್ಟೂ ರಸವತ್ತಾಗಿರಬೇಕು, ವರ್ಣನೆ ಅಲಂಕಾರ ಧರ್ಮ ನೀತಿ ಎಲ್ಲಾ ಉಚಿತ ಪ್ರಮಾಣದಲ್ಲಿ ಹದವಾಗಿ ಹೊಂದಿಕೊಂಡಿರಬೇಕು; ಮೂಲದಲ್ಲಿ ಸಾರವತ್ತಾದದ್ದೆಲ್ಲಾ ಪಾಕವಿಳಿಯಬೇಕು; ಆದರೂ ಹಿಡಿತದಲ್ಲಿರಬೇಕು; ಭಾಷೆ ಬಿಗಿಯಾಗಿ ಆದರೆ ತಿಳಿಯಾಗಿ, ಇರಬೇಕು- ಇದು ನನ್ನ ಗುರಿ. ಸಂಸ್ಕೃತ ಮೂಲದಲ್ಲಿ ಅಷ್ಟು ದೊಡ್ಡಗ್ರಂಥಕ್ಕೆ ವರ್ಣನೆ ಇರುವುದೇ ಬಹು ಸ್ವಲ್ಪ; ಇರುವಷ್ಟು ಹಿತವಾಗಿ, ಮಿತವಾಗಿ ಪ್ರಕೃತ ಸಂದರ್ಭಕ್ಕೆ ಉಚಿತವಾಗಿ ಇರುತ್ತದೆ; ವರ್ಣನೆಗಾಗಿ ವರ್ಣನೆಯಿಲ್ಲ; ಈಚಿನ ಕಾವ್ಯಗಳಲ್ಲಿರುವಂತೆ ಅತಿಯಾದ ಅಲಂಕಾರವಿಲ್ಲ; ಅವೂ ಇರುವಷ್ಟು ತಟ್ಟನೆ ಮನಸ್ಸಿಗೆ ಹಿಡಿಯುವಂಥವು. ಅಂಥವುಗಳನ್ನು ಯಾವುವನ್ನೂ ಬಿಟ್ಟಿಲ್ಲ; ಅತಿ ವಿಸ್ತಾರ ಕಾಣುವುದು, ಯುದ್ಧಗಳ ವರ್ಣನೆಯಲ್ಲಿ; ಧರ್ಮ, ನೀತಿ ಇವುಗಳ ವಿವರಣೆಯಲ್ಲಿ. ಗ್ರಂಥವು ಒಳಕೊಂಡಿರುವುದೇ ಯುದ್ಧದ ಕಥೆ. ಅದರ ಗುರಿ ಮುಖ್ಯವಾಗಿ ಧರ್ಮ, ನೀತಿ. ಆದ್ದರಿಂದ ಇದು ಸ್ವಾಭಾವಿಕವಾಗಿಯೇ ಇದೆ. ಆದರೆ ನಾನು ನನ್ನ ಈ ಗ್ರಂಥಕ್ಕೆ ಅವುಗಳಲ್ಲಿ ಎಷ್ಟು ಬೇಕೋ ಅಷ್ಟನ್ನು, ಸಾರವಾದದ್ದನ್ನು ಅನುಭವಕ್ಕೆ ಬರಬಹುದಾದದ್ದನ್ನು, ಇಹಪರ ಜೀವನಗಳಿಗೆ ಸಾಧಕವಾದಂಥವುಗಳನ್ನು ಮಾತ್ರ ಬಳಸಿಕೊಂಡಿದ್ದೇನೆ. ಕೆಲವನ್ನು ಪೂರ್ತಿ ಬಿಟ್ಟಿದ್ದೇನೆ; ಕೆಲವನ್ನು ಸಂಗ್ರಹಿಸಿದ್ದೇನೆ. ಯುದ್ಧಪಂಚಕವೆಲ್ಲಾ ೫೩ ಪುಟಗಳಲ್ಲಿ ಅಡಗಿದೆ. ಅದರಲ್ಲಿ ಬರುವ ಯುದ್ಧದ ವರ್ಣನೆಯ ಸ್ವರೂಪವನ್ನು ವಿರಾಟಪರ್ವದಲ್ಲಿ ನೋಡಬಹುದು. ಆ ಮಾದರಿಯ ವರ್ಣನೆಯೇ ಯುದ್ಧಪರ್ವಗಳಲ್ಲಿಯೂ ವಿವರವಾಗಿ ಬರುತ್ತದೆ. ಆದ್ದರಿಂದ ಅವುಗಳಲ್ಲಿ ಮುಖ್ಯ ಘಟನೆಗಳನ್ನು ಮಾತ್ರ ಆರಿಸಿಕೊಂಡಿದೆ. ಧರ್ಮ ನೀತಿ ಉಪದೇಶಗಳಲ್ಲಿ ಪುನರಾವೃತ್ತಿ ಬಹಳವಾಗಿ ಇದೆ; ವಿಸ್ತಾರವೂ ಇದ್ದು, ಅದರ ಜೊತೆಗೆ ಹಾಡಿದ್ದನ್ನೇ ಹಾಡಿದರೆ, ತುಂಬಾ ಬೇಸರವಾಗುತ್ತದೆ. ಪುನರುಕ್ತಿಗಳು ಮೂಲದಲ್ಲಿ ಯಾವುದಾದರೂ ಕಾರಣದಿಂದ ಇರಲಿ, ಇಲ್ಲಿ ಅನಾವಶ್ಯಕ; ಒಂದು ಸಾರಿ ಬಂದರೆ ಸಾಕು. ಮೂಲಗ್ರಂಥದ ಮತ್ತೊಂದು ದೊಡ್ಡ ಗುಣವೇನೆಂದರೆ ಈಚಿನ ಕಾವ್ಯಗಳಲ್ಲಿ ಕಂಡುಬರುವ ಅತಿಶೃಂಗಾರ ಆಭಾಸಶೃಂಗಾರಗಳ ಅಭಾವ. ದಾಕ್ಷಿಣಾತ್ಯ ಪಾಠಗಳಲ್ಲಿ ಸತ್ಯವತಿ ಊರ್ವಶಿ ಇಂಥವರ ವರ್ಣನೆ ಬಂದಾಗ ಗ್ರಾಮ್ಯ ಎನಿಸುವಂಥ ಕೆಲವು ಶ್ಲೋಕಗಳು ಕಂಡುಬರುತ್ತವೆ. ಅವೆಲ್ಲ ಈಚಿನ ಚಪಲಚಿತ್ತರು ಸೇರಿಸಿದ್ದೆಂಬುದಕ್ಕೆ ಆಧಾರವಿದೆ. ಅದನ್ನು ಸುಕ್ತಂ ಪಾಠದಲ್ಲಿ ತೆಗೆದುಹಾಕಿದೆ. ಊರ್ವಶಿಯ ಶಾಪ ಪೂರ್ತಿಯಾಗಿ ಇಂಥದೇ. ಉತ್ತರ, ದುಶ್ಶಾಸನ, ಕೀಚಕ ಇಂಥವರ ಮಾತುಗಳಲ್ಲಿಯೂ ತೀರ ಆಭಾಸ ನೀಚ ಎಂದು ಸಂದೇಹ ಬಂದೆಡೆ, ಪಾಠ ಸಂಶೋಧನೆ ಮಾಡಿದರೆ ಅವೆಲ್ಲಾ ಅಶುದ್ಧರುಚಿಯ ಈಚಿನ ಜನರು ಯಾರೋ ಸೇರಿಸಿದ್ದೆಂದು ಹೇಳುವುದಕ್ಕೆ ಆಧಾರ ದೊರೆಯುತ್ತದೆ. ಕುಮಾರವ್ಯಾಸ ಭಾರತದಲ್ಲಿ, ಜೈಮಿನಿ ಭಾರತದಲ್ಲಿ ನಮಗೆ ದೊರೆಯುವ ಮೂದಲಿಕೆಗಳು ಮಹಾಭಾರತದಲ್ಲಿ ಸ್ವಲ್ಪಸ್ವಲ್ಪ ಬರುತ್ತವೆ; ಆದರೆ ಮಾತಿನಲ್ಲಿಯೂ ಅರ್ಥದಲ್ಲಿಯೂ ಮಿತವಾಗಿರುತ್ತವೆ. ಅತಿಯೆಂದು ತೋರಿದರೆ ಅದು ಪ್ರಕ್ಷಿಪ್ತವೆಂಬುದು ಸಿದ್ಧ; ಇಲ್ಲಿ ಒಂದು ಉದಾಹರಣೆಯನ್ನು ಕೊಡುತ್ತೇನೆ; ಕರ್ಣಪರ್ವದಲ್ಲಿ ಭೀಮನು ದುಶ್ಶಾಸನನೊಡನೆ ಯುದ್ಧಮಾಡುತ್ತಿದ್ದಾಗ “ದುಶ್ಶಾಸನ! ಅದೃಷ್ಟವಶದಿಂದ ಇಂದು ನನ್ನ ಕಣ್ಣಿಗೆ ಬಿದ್ದೆ. ಬಾ! ಇವತ್ತು ನಿನ್ನ ಸಾಲವನ್ನೆಲ್ಲಾ ಬಡ್ಡಿಸಮೇತ ತೀರಿಸಿಬಿಡುತ್ತೇನೆ” ಎನ್ನುತ್ತಾನೆಯಷ್ಟೇ ದಾಕ್ಷಿಣಾತ್ಯ ಪಾಠದಲ್ಲಿ ಅವನ ಮಾತು ಇನ್ನೂ ಒಂದು ವಾಕ್ಯವಿದೆ. ಅವನು “ಕೃಷ್ಣೆಯ ಮೇಲೆ ನೀನು ಕೈಹಾಕಿದಾಗ ನಾನು ಸಭೆಯಲ್ಲಿ ಹೇಳಿದ್ದನ್ನು ಜ್ಞಾಪಿಸಿಕೋ” ಎನ್ನುತ್ತಾನೆ. ದುಶ್ಶಾಸನನು ಹೆದರದೆ “ಜ್ಞಾಪಿಸಿಕೊಂಡರೂ ಅದೊಂದೂ ಜ್ಞಾಪಕಕ್ಕೆ ಬರುವುದಿಲ್ಲ. ಜ್ಞಾಪಕವಿರುವುದನ್ನು ಹೇಳುತ್ತೇನೆ ಕೇಳು! ನಾನು ಮಾಡಿಸಿದ ಅರಗಿನಮನೆಯಲ್ಲಿ ನೀವು ಎಷ್ಟೋ ಕಾಲ ಹಗಲೂ ರಾತ್ರಿಯೂ ನಮಗೆ ಹೆದರಿಕೊಂಡಿದ್ದು, ಕೊನೆಗೆ ಎಲ್ಲ ಸುಖವನ್ನೂ ನೀಗಿ ಎಲ್ಲರ ತಿರಸ್ಕಾರಕ್ಕೂ ಪಾತ್ರರಾಗಿ, ಬೇಟೆಯಾಡಿಕೊಂಡು ಕಾಡುಮೇಡುಗಳಲ್ಲಿ ಅಲೆಯುತ್ತ ಪಾಂಚಾಲ ನಗರಕ್ಕೆ ಹೋದಿರಿ. ಅಲ್ಲಿ ಏನೋ ಕಣ್ಣುಕಟ್ಟುಮಾಯೆಯಿಂದ ಕೃಷ್ಣೆಯು ನಿಮ್ಮ ಅರ್ಜುನನನ್ನು ವರಿಸುವಂತೆ ಮಾಡಿದಿರಿ. ಆಮೇಲೆ ಪಾಪಿಷ್ಠರಾದ ನೀವು, ತಾಯಿಯು ಹಾಕಿಕೊಟ್ಟಿದ್ದ ಮೇಲ್ಪಂಕ್ತಿಯನ್ನು ಅನುಸರಿಸಿ ನಾಚಿಕೆ ಹೇಸಿಕೆಯಿಲ್ಲದೆ ಅನಾರ್ಯರಂತೆ ಒಬ್ಬಳಿಗೆ ಐದು ಜನವೂ ಕಾಲುಹಾಕಿಕೊಂಡಿರಿ. ಇದೆಲ್ಲಾ ಜ್ಞಾಪಕವಿದೆ. ಹಾಗೆಯೇ ಸಭೆಯಲ್ಲಿ ಶಕುನಿಯು ನಿಮ್ಮನ್ನೂ ಕೃಷ್ಣೆಯನ್ನೂ ಗುಲಾಮರಾಗಿ ಮಾಡಿಕೊಟ್ಟಿದ್ದೂ ಜ್ಞಾಪಕವಿದೆ!” ಎಂದು ಪ್ರತಿಯಾಗಿ ಮೂದಲಿಸುತ್ತಾನೆ. ಈ ವಾಕ್ಯಗಳನ್ನೂ ಬರೆದನಂತರ ಮೊದಲು ಇದು ದುಶ್ಶಾಸನನಂಥಹವನಿಗೆ ತಕ್ಕದ್ದೇ ಎನ್ನಿಸಿದರೂ, ಆಮೇಲೆ ಭಾರತದ ಗಾಂಭೀರ್ಯಕ್ಕೆ ಇದು ತುಂಬ ಕಡಮೆಯೆಂದು ಸಂದೇಹ ಹುಟ್ಟಲು ಮಿಕ್ಕ ಪಾಠಗಳನ್ನು ಹುಡುಕಿ ನೋಡಿದೆ. ಔತ್ತರೇಯ ಪಾಠದಲ್ಲಿ ಈ ಭಾಗ ದೊರಕಲಿಲ್ಲ. ಮನಸ್ಸು ಎಷ್ಟೋ ನಿರ್ಮಲವಾಯಿತು. ಈ ವಾಕ್ಯಗಳನ್ನು ಹೊಡೆದುಹಾಕಿ ಮುಂದಕ್ಕೆ ಹೋದೆ.</p>
			<p>ಹೀಗೆಂದು ಭಾರತಕಾರನು ಶುಷ್ಕಸಂನ್ಯಾಸಿ, ಸಂಸಾರವರಿಯದ ಬೈರಾಗಿ, ಧರ್ಮಗೊಡ್ಡು, ಕವಿಸಮಯದ ಶುಷ್ಕಪ್ರಪಂಚದಲ್ಲಿ ಸಂಚರಿಸುವವನು, ಧರ್ಮದರ್ಶನಗಳ ಉಪನ್ಯಾಸಕ ಎನ್ನಿಸುವುದಿಲ್ಲ. ಬಕಾಸುರನ ಬಾಯಿಗೆ ತುತ್ತಾಗಬೇಕಾಗಿದ್ದ ಬ್ರಾಹ್ಮಣನ ವೃತ್ತಾಂತವನ್ನೂ ಕುಂತಿಯು ಅವನಿಗೆ ಧೈರ್ಯಹೇಳಿ ಸಹಾಯ ಮಾಡಿದ ಸಂದರ್ಭವನ್ನು ನೋಡಿದರೆ ಅದು ತಿಳಿಯುವುದು ಅದಷ್ಟೇ ಒಂದು ಅಚ್ಚುಕಟ್ಟಾದ ಸಾಂಸಾರಿಕ ಸಣ್ಣಕಥೆ - ಅಳುವಿನಲ್ಲಿ ಮೊದಲಾಗಿ ಸಂತೋಷದಲ್ಲಿ ಮುಗಿದ ಸುಂದರ ಕಥೆ. ಅದರಲ್ಲಿ ಬರುವ ಗಂಡ ಹೆಂಡತಿ ಮಗಳು ಇವರ ವಾದ ವಿವಾದಗಳೇ ಒಂದು ತೂಕ. ಅರಿಯದ ಮಗುವಿನ ಎರಡು ಮೂರು ಪಂಕ್ತಿಯಷ್ಟು ಮುದ್ದುಮಾತೇ ಒಂದು ತೂಕ. ಭಾರತದಲ್ಲಿ ಬರುವ ರಾಜನೀತಿ ಎಷ್ಟು ಮುಖ್ಯವೋ ಅಷ್ಟೇ, ಪ್ರಾಯಶಃ ಅದಕ್ಕಿಂತ ಹೆಚ್ಚು ಮುಖ್ಯ ಅದರ ಸಾಂಸಾರಿಕ ನೀತಿ. ಈ ದೃಷ್ಟಿಯಿಂದಲೇ ನಳೋಪಾಖ್ಯಾನ, ಸಾವಿತ್ರಿಯ ಉಪಾಖ್ಯಾನ ಮೊದಲಾದವುಗಳು ಲೋಕೋತ್ತರವೆನ್ನಿಸಿಕೊಂಡಿವೆ; ಲೋಕಪ್ರಿಯವಾಗಿವೆ.</p>
			<p>ಪುರಾತನಾರ್ಯರ ಸಂಸ್ಕೃತಿ ಮಹಾಭಾರತದಲ್ಲಿ ವ್ಯಕ್ತವಾಗುವಂತೆ ಮತ್ತಾವ ಗ್ರಂಥದಿಂದಲೂ ಆಗುವುದಿಲ್ಲ. ಆದ್ದರಿಂದ ಮಾನವ ಸಂಸ್ಕೃತಿಯ ಸ್ವರೂಪವನ್ನೂ ಚರಿತ್ರೆಯನ್ನೂ ಅರಿಯಬೇಕೆನ್ನುವವರಿಗೆ ಅದು ಅಮೂಲ್ಯ ಮಾತೃಕೆಯಾಗಿದೆ.</p>
			<p>ಸಂಸ್ಕೃತ ಭಾರತವನ್ನು ಆಮೂಲಾಗ್ರವಾಗಿ ಓದಿದ ವಿದ್ವಾಂಸರಿಗೆ, ಅವರವರ ಆಭಿಮಾನ ಅಭಿರುಚಿಗಳಿಗನುಗುಣವಾಗಿ, ವಚನ ಭಾರತದಲ್ಲಿ ಇನ್ನೂ ಕೆಲವು ಭಾಗಗಳನ್ನು ಸೇರಿಸಬೇಕಾಗಿತ್ತೆನ್ನಬಹುದು. ಇದು ಸಹಜ; ನನಗೂ ಅನೇಕವೇಳೆ ಹಾಗೆ ಎನ್ನಿಸಿತು. ಆದರೆ ಈ ಗ್ರಂಥದ ಪ್ರಮಾಣಮಿತಿಯನ್ನು ಮನಸ್ಸಿಗೆ ತಂದುಕೊಂಡು ಅಂಥದನ್ನು ಬಿಡಬೇಕಾಯಿತು. ಓದುಗರ ಅಭಿಪ್ರಾಯವನ್ನು ತಿಳಿದುಕೊಂಡು, ಮುಂದಿನ ಮುದ್ರಣದಲ್ಲಿ ಆವಶ್ಯಕತೆ ತೋರಿದರೆ, ಗ್ರಂಥವನ್ನು ಸ್ವಲ್ಪ ಹಿಗ್ಗಿಸುತ್ತೇನೆ. ಈ ಮಧ್ಯೆ, ಬೇಕೆನ್ನುವವರಿಗೆ ಮೂಲವೋ ಅದರ ಭಾಷಾಂತರವೋ ಇದ್ದೇ ಇದೆ.</p>
			<p>ಮೇಲೆ ಕೆಲವು ಸಂದರ್ಭಗಳಲ್ಲಿ ನಾನು ಸಂಪ್ರದಾಯವನ್ನು ಬಿಟ್ಟುಹೋಗಿರುವಂತೆ ತೋರಬಹುದು; ನಾನು ಸಂಪ್ರದಾಯ ವಿರೋಧಿಯಲ್ಲ; ಆದರೆ ಧರ್ಮ ನೀತಿ ನಡತೆ ಮುಂತಾದ ವಿಚಾರಗಳನ್ನು ಧಾರಾಳವಾದ ಸ್ವತಂತ್ರವಾದ ವಾತಾವರಣದಲ್ಲಿ ನಡೆಸಬೇಕು ಎಂದು ನಂಬಿರುವವನು ನಾನು. ಅದನ್ನು ಬೋಧಿಸುವುದೇ ನನ್ನ ಉದ್ದೇಶ. ಹಿಂದೆ ನಡೆದದ್ದನ್ನು ಸರಿಯಾಗಿ ತಿಳಿದುಕೊಂಡು ಅದರ ಬೆಳಕಿನಲ್ಲಿ ಇಂದಿನ ನಮ್ಮ ಜೀವನವನ್ನು ತಿದ್ದಿ ರೂಪಿಸಿಕೊಳ್ಳುವುದೇ ಚರಿತ್ರೆಯನ್ನು ವ್ಯಾಸಂಗ ಮಾಡಿದುದಕ್ಕೆ ಫಲ. ಆದ್ದರಿಂದ ನನಗೆ ತೋರಿದ್ದನ್ನು, ನನ್ನ ವ್ಯಾಸಂಗದಲ್ಲಿ ಫಲಿತವಾದದ್ದನ್ನು ಹೇಳಿದ್ದೇನೆ. ಅದೇ ಸರಿಯೆಂದಾಗಲೀ ಸಿದ್ಧಾಂತವೆಂದಾಗಲೀ ತಿಳಿದುಕೊಂಡಿಲ್ಲ. ಈ ಅಭಿಪ್ರಾಯಗಳನ್ನು ತಿದ್ದಿಕೊಳ್ಳಲು ಅಥವಾ ಪುಷ್ಟಿಗೊಳಿಸಲು ಯಾರಾದರೂ ಸಹಾಯಮಾಡಿದರೆ ಅಂಥ ಸಹಾಯವನ್ನು ಕೃತಜ್ಞತೆಯಿಂದ ಸ್ವೀಕರಿಸಿ ಮುಂದಿನ ಮುದ್ರಣದ ಸುಯೋಗ ದೊರೆತರೆ, ಉಪಯೋಗಿಸಿಕೊಳ್ಳುತ್ತೇನೆ.</p>
			<p>ನಾನು ಈ ಗ್ರಂಥವನ್ನು ಬರೆಯುತ್ತಿದ್ದಾಗ, ಅಂದಂದು ಬರೆದದ್ದನ್ನು ಅಂದಂದೇ ನನ್ನ ಮಗಳು ಸೌ.ಶಾಂತಾ ಮತ್ತು ನನ್ನ ಮೊಮ್ಮಗಳು ಸೌ.ಲೀಲಾ ಇಬ್ಬರೂ ತುಂಬ ಕುತೂಹಲದಿಂದಲೂ ವಿಶ್ವಾಸದಿಂದಲೂ ಓದುತ್ತಿದ್ದರು. ಕಲ್ಯಾಣ ಘಟ್ಟಗಳು ಬಂದಾಗಲೂ, ಪರ್ವಗಳು ಮುಗಿದಾಗಲೂ, ಮಂಗಳಪೂಜೆ ಮಾಡುತ್ತಿದ್ದರು; ಹಾಡುಹಸೆಗಳನ್ನು ಹೇಳಿ ಹಬ್ಬಮಾಡುತ್ತಿದ್ದರು. ಮುಗಿದಮೇಲೆ ಎಲ್ಲವನ್ನೂ ಒಟ್ಟಿಗೆ ಒಂದು ಸಾರಿ ಓದಿದರು. ಸಂತೋಷಪಟ್ಟರು. ಎಲ್ಲರಿಗಿಂತ ಮುಂಚೆ ಹೀಗೆ ಹಸ್ತಪ್ರತಿಯಲ್ಲಿಯೇ ತಾವು ಓದುವಂತಾಯಿತಲ್ಲ ಎಂದು ಹೆಮ್ಮೆಪಟ್ಟುಕೊಂಡರು. ಅವರು ಓದುತ್ತಿದ್ದಾಗ ಅವರನ್ನು ನಾನು “ಎಲ್ಲಿಯಾದರೂ ಬೇಸರವಾಯಿತೇ? ಎಲ್ಲಿಯಾದರೂ ಅರ್ಥವಾಗಲಿಲ್ಲವೇ?” ಎಂದು ಕೇಳುತ್ತಿದ್ದೆ. ಅದಕ್ಕೆ ಇಲ್ಲವೆಂದು ಉತ್ತರ ಬರುತ್ತಿತ್ತು. ನಿತ್ಯವೂ ಅದೇ ಪ್ರಶ್ನೆ, ನಿತ್ಯವೂ ಅದೇ ಉತ್ತರ. ಅದು, ನಾನು ತಂದೆ ತಾತ ಎಂಬ ಪಕ್ಷಪಾತದಿಂದ ಹೇಳಿದ ಉತ್ತರವಲ್ಲವೆಂದು ಭಾವಿಸಿದ್ದೇನೆ. ಅವರಲ್ಲಿ ಒಬ್ಬಳು ಹೈಸ್ಕೂಲಿನ ವಿದ್ಯಾರ್ಥಿನಿ. ಇನ್ನೊಬ್ಬಳು ಕಾಲೇಜಿನ ವಿದ್ಯಾರ್ಥಿನಿ. ಆ ಮಟ್ಟದ ವಿದ್ಯಾಬುದ್ಧಿಗಳ ಜನರು ತಿಳಿಯುವಂತೆ ಸರಳವಾಗಿ ಸಂತೋಷಪಟ್ಟುಕೊಳ್ಳುವಂತೆ ರಸವತ್ತಾಗಿ ಬರೆಯಬೇಕೆಂಬುದೇ ನನ್ನ ಮುಖ್ಯ ಉದ್ದೇಶ. ಆ ಉದ್ದೇಶ ನೆರವೇರಿದೆಯೆಂದು ಕನ್ನಡ ಜನ ಹೇಳಿದರೆ ಈ ಬರವಣಿಗೆ ಸಾರ್ಥಕವಾಯಿತೆಂದು ಭಾವಿಸುತ್ತೇನೆ.</p>
		</section>
		<section class="level2 unnumbered" id="id-000d.1.17">
			<h2 class="level2-title" epub:type="title">ಕೃತಜ್ಞತೆ</h2>
			<p>ಈ ಗ್ರಂಥವನ್ನು ಸಿದ್ಧಪಡಿಸುವುದಕ್ಕೆ ಅನೇಕ ಸಂಸ್ಕೃತ ಕನ್ನಡ ಇಂಗ್ಲಿಷ್​ ಪುಸ್ತಕಗಳು ಬೇಕಾದುವು. ಅವೆಲ್ಲವನ್ನೂ ಕಾಲಕಾಲಕ್ಕೆ ಒದಗಿಸಿಕೊಟ್ಟು ನನ್ನ ಮಿತ್ರರನೇಕರು ತುಂಬ ಉಪಕಾರಮಾಡಿದರು. ಅವರಿಗೆ ನನ್ನ ವಂದನೆಗಳನ್ನು ಸಲ್ಲಿಸುತ್ತೇನೆ. ಈ ಪುಸ್ತಕದ ಕವಚದ ಮೇಲೂ ಮೊದಲಲ್ಲೂ ಕಂಡುಬರುವ ಬೇಲೂರು ಚನ್ನಕೇಶವ ದೇವಸ್ಥಾನದ ಚಿತ್ರಗಳನ್ನು ಮೈಸೂರು ಪ್ರಾಕ್ತನ ಸಂಶೋಧನ ಇಲಾಖೆಯ ಮುಖ್ಯಾಧಿಕಾರಿಗಳು ದಯಮಾಡಿ ಒದಗಿಸಿ ಅವುಗಳನ್ನು ಪ್ರಕಟಿಸಲು ಅನುಮತಿ ಕೊಟ್ಟಿದ್ದಾರೆ. ಅವರಿಗೆ ನನ್ನ ವಂದನೆಯನ್ನು ಸಲ್ಲಿಸುತ್ತೇನೆ. ಬಹು ಜಾಗ್ರತೆಯಾಗಿಯೂ ಅಂದವಾಗಿಯೂ ಅಚ್ಚುಮಾಡಿಕೊಟ್ಟ ಮೈಸೂರು ವೆಸ್ಲಿ ಪ್ರೆಸ್ಸಿನ ಅಧಿಕಾರಿಗಳಿಗೆ ಕೃತಜ್ಞನಾಗಿದ್ದೇನೆ. ಕೊನೆಯದಾಗಿ ಈ ವಯಸ್ಸಿನಲ್ಲಿ ನನ್ನಿಂದ ಈ ಕೆಲಸ ಮಾಡಿಸಿದ ಭಗವಂತನಿಗೆ ನನ್ನ ಭಕ್ತಿಪೂರ್ವಕವಾದ ಪ್ರಣಾಮವನ್ನು ಅರ್ಪಿಸುತ್ತೇನೆ. ಭಗವತ್ಸಹಾಯವಿದ್ದದ್ದರಿಂದಲೇ ಇದು ಇಷ್ಟು ಸುಸೂತ್ರವಾಗಿ ನಡೆಯಿತೆಂದು ನಾನು ನಂಬಿಕೊಂಡಿದ್ದೇನೆ. ಭಗವಂತನಿಗೆ ಇದರಿಂದ ಪ್ರೀತಿಯಾಗಲಿ!</p>
			<p>ಕನ್ನಡ ಜನ ಇದನ್ನು ಓದಿ ತಮ್ಮ ಸಂಸ್ಕಾರವನ್ನೂ ಸಂತೋಷವನ್ನೂ ಹೆಚ್ಚಿಸಿಕೊಳ್ಳಲಿ. ಶ್ರೇಯಸ್ಸು ಪಡೆಯಲಿ! ಇದು ಸಂಸ್ಕೃತದಲ್ಲಿರುವ ಮಹಾಗ್ರಂಥಕ್ಕೆ ಪ್ರವೇಶಕವಾಗಲಿ; ಹಿರಿಯ ಗ್ರಂಥಗಳ ವ್ಯಾಸಂಗ ಸುಗಮವಾಗಲಿ!</p>
			<p class="text-left">ಮೈಸೂರು<br />೧೫-೧೨-೧೯೪೯</p>
			<p class="text-right"><strong>ಎ.ಆರ್​.ಕೃಷ್ಣಶಾಸ್ತ್ರೀ</strong></p>
		</section>
	</section>
</body>
</html>
