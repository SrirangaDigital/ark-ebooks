<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಶ್ರೀ ವಚನ ಭಾರತ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-018">
		<h1 class="level1-title" epub:type="title">ಸ್ವರ್ಗಾರೋಹಣಪರ್ವ</h1>
		<p class="verse">ನಮಿಸಿ ನಾರಾಯಣನ ನರನ ಪುರುಷೋತ್ತಮನ ।<br />ವ್ಯಾಸವಾಗ್ದೇವಿಯರ ಬಳಿಕ ಪೇಳ್ವುದು ಜಯವ ॥</p>
		<p><span class="bigletter">ಯು</span>ಧಿಷ್ಠಿರನು ಮುಂದೆ ಹೋಗುತ್ತ ಸ್ವರ್ಗದಲ್ಲಿ ಮೊದಲು ದುರ್ಯೋಧನನನ್ನು ಕಂಡನು. ಅವನು ದೇವತೆಗಳ ಮಧ್ಯೆ ವೀರಲಕ್ಷ್ಮಿಯಿಂದ ಶೋಭಿಸುತ್ತ ಸೂರ್ಯನಂತೆ ಪ್ರಕಾಶಿಸುತ್ತ ದಿವ್ಯವಾದ ಆಸನದಲ್ಲಿ ಕುಳಿತಿದ್ದನು. ಅದನ್ನು ನೋಡಿ ಧರ್ಮರಾಜನಿಗೆ ಸಹಿಸದೆ ಹೋಯಿತು. ಆ ಕಡೆಗೆ ನೋಡದೆ ತನ್ನ ಮುಖವನ್ನು ತಟ್ಟನೆ ತಿರುಗಿಸಿಕೊಂಡು “ದುರ್ಯೋಧನನಿರುವ ಲೋಕ ನನಗೆ ಬೇಡ! ಮುಂದಿನ ದೃಷ್ಟಿಯಿಲ್ಲದೆ ಲೋಭಕ್ಕೆ ಒಳಗಾಗಿದ್ದ ಅವನ ದೆಸೆಯಿಂದ ನಾವು ನೆಂಟರಿಷ್ಟರನ್ನೂ ಸ್ನೇಹಿತರನ್ನೂ ಕೊಂದಾಯಿತು! ಅದಕ್ಕೆ ಹಿಂದೆ ಕಾಡಿನಲ್ಲಿ ಪಡಬಾರದ ಪಾಡು ಪಟ್ಟಾಯಿತು; ಕೈಹಿಡಿದ ಹೆಂಡತಿಯನ್ನು ಸಭಾಮಧ್ಯದಲ್ಲಿ ಗುರುಹಿರಿಯರ ಎದುರಿಗೆ ಎಳೆದಾಡಿದ್ದನ್ನು ನೋಡಿದ್ದಾಯಿತು; ದೇವತೆಗಳೇ, ನನಗೆ ಸುಯೋಧನನನ್ನು ನೋಡಲಿಷ್ಟವಿಲ್ಲ. ನನ್ನ ತಮ್ಮಂದಿರೆಲ್ಲಿದ್ದಾರೋ ಅಲ್ಲಿಗೆ ಹೋಗಬೇಕು” ಎಂದನು. ನಾರದನು ಆ ಮಾತನ್ನು ಕೇಳಿ ನಗುತ್ತ “ಇದು ಹಾಗಲ್ಲ. ಸ್ವರ್ಗಲೋಕದಲ್ಲಿ ವಿರೋಧವೆಲ್ಲ ಹೋಗಿ ಬಿಡುತ್ತದೆ; ದುರ್ಯೋಧನನ ವಿಚಾರವಾಗಿ ನೀನು ಹೀಗೆ ಮಾತನಾಡಬಾರದು; ಅವನಿಗೆ ದೇವತೆಗಳಿಗೆ ಸರಿಸಮನಾದ ಗೌರವವುಂಟು. ಏಕೆಂದರೆ ಅವನು ಕ್ಷತ್ರಿಯ ಧರ್ಮದಿಂದ ನಿರ್ಭಯನಾಗಿ ಯುದ್ಧಮಾಡಿ ಸತ್ತು ವೀರಸ್ವರ್ಗವನ್ನು ಪಡೆದುಕೊಂಡಿದ್ದಾನೆ. ಯುದ್ಧಮಾಡಿ ಸತ್ತವರೆಲ್ಲರೂ ಇಲ್ಲಿ ದೇವತೆಗಳಿಗೆ ಸಮಾನರು. ಜೂಜಿನಲ್ಲಿಯಾಗಲಿ ಯುದ್ಧದಲ್ಲಿಯಾಗಲಿ ಬೇರೆ ಕಡೆಯಲ್ಲಾಗಲೀ ನಿಮ್ಮ ದಾಯಾದಿಗಳು ನಿಮಗೆ ಕೊಟ್ಟ ಹಿಂಸೆಯನ್ನು ಜ್ಞಾಪಿಸಿಕೊಳ್ಳಬೇಡ. ಬಾ! ದುರ್ಯೋಧನನೊಡನೆ ವಿಹಿತವಾಗಿ ನಡೆದುಕೋ! ಸ್ವರ್ಗದಲ್ಲಿ ವೈರವಿಲ್ಲ!” ಎಂದನು. ಯುಧಿಷ್ಠಿರನು ಆ ಮಾತನ್ನು ಬಿಟ್ಟು, ನನ್ನ ತಮ್ಮಂದಿರೆಲ್ಲಿ? ಅಧರ್ಮಿಯೂ ಪಾಪಿಯೂ ದ್ರೋಹಿಯೂ ಆದ ದುರ್ಯೋಧನನಿಗೆ ಈ ಸ್ಥಿರವಾದ ವೀರಸ್ವರ್ಗ ಲಭಿಸಿರುವುದಾದರೆ, ವೀರರೂ ಮಹಾತ್ಮರೂ ಮಹಾವ್ರತರೂ ಸತ್ಯಪ್ರತಿಜ್ಞರೂ ಸತ್ಯವಾದಿಗಳೂ ಆದ ನನ್ನ ತಮ್ಮಂದಿರು ಯಾವ ಲೋಕವನ್ನು ಪಡೆದಿದ್ದಾರೆ? ಅದನ್ನು ನೋಡಬೇಕು. ಕರ್ಣ, ದೃಷ್ಟದ್ಯುಮ್ನ, ಸಾತ್ಯಕಿ, ವಿರಾಟ, ದ್ರುಪದ, ಧೃಷ್ಟಕೇತು, ಶಿಖಂಡಿ, ಅಭಿಮನ್ಯು ಇವರೆಲ್ಲಾ ಕ್ಷತ್ರಿಯಧರ್ಮದಿಂದ ಯುದ್ಧಮಾಡಿ ಶಸ್ತ್ರಹತರಾದವರಷ್ಟೆ! ಅವರೆಲ್ಲಾ ಎಲ್ಲಿ? ಅವರಿಗೆ ಈ ಪುಣ್ಯಲೋಕ ದೊರೆಯದೆ ಇದ್ದರೆ, ನಾನು ಅವರಿಲ್ಲದೆ ಇಲ್ಲಿ ಇರಲಾರೆ! ನಾನು ಅವರೊಡನೆಯೇ ಇರತಕ್ಕವನು. ಕರ್ಣನೆಲ್ಲಿ? ನನ್ನ ತಮ್ಮಂದಿರೆಲ್ಲಿ? ಸಹಧರ್ಮಿಣಿಯಾಗಿದ್ದ ದ್ರೌಪದಿಯೆಲ್ಲಿ? ಅವರಿಲ್ಲದೆ ನಾನು ಇಲ್ಲಿ ಇರಲಾರೆ. ಅವರಿರುವ ಸ್ಥಳವೇ ನನಗೆ ಸ್ವರ್ಗ; ಇದು ಸ್ವರ್ಗವಲ್ಲ!” ಎಂದನು. ಆಗ ದೇವತೆಗಳು “ಆ ಸ್ಥಳದಲ್ಲಿ ನಿನಗೆ ಅಷ್ಟು ಶ್ರದ್ಧೆಯಿದ್ದರೆ, ಬೇಗ ಅಲ್ಲಿಗೇ ಹೋಗುವೆಯಂತೆ; ನಿನಗೆ ಯಾವುದು ಪ್ರಿಯವೋ ಅದನ್ನು ನಡೆಸಬೇಕೆಂದು ದೇವರಾಜನು ಆಜ್ಞೆಮಾಡಿದ್ದಾನೆ” ಎಂದು, ಒಬ್ಬ ದೇವದೂತನನ್ನು ಕರೆದು “ಈ ಯುಧಿಷ್ಠಿರನನ್ನು ಕರೆದುಕೊಂಡುಹೋಗಿ ಇವನಿಗೆ ಇವನ ಬಳಗವನ್ನು ತೋರಿಸು!" ಎಂದು ಹೇಳಿದರು.</p>
		<p>ದೇವದೂತನು ಅವನನ್ನು ಕರೆದುಕೊಂಡು ಹೊರಟನು. ಆ ದಾರಿ ಪಾಪಿಗಳು ಹೋಗುತ್ತಿದ್ದ ದಾರಿ; ಅಲ್ಲಿ ನಡೆಯುವುದೇ ಕಷ್ಟವಾಗಿತ್ತು. ಕತ್ತಲೆ ಕವಿದು ಘೋರವಾಗಿತ್ತು; ಕಾಲಿಟ್ಟರೆ ಕೂದಲೂ ಪಾಚಿಯೂ ಮೆತ್ತಿಕೊಳ್ಳುತ್ತಿತ್ತು. ರಕ್ತಮಾಂಸಗಳಿಂದ ಕೊಚ್ಚೆಕೊಚ್ಚೆಯಾಗಿ ದುರ್ನಾತ ಬಡಿಯುತ್ತಿತ್ತು. ಜೊಞ್ಞನೆ ಸೊಳ್ಳೆಗಳೂ ನೊಣಗಳೂ ಮುತ್ತಿಕೊಳ್ಳುತ್ತಿದ್ದವು. ಅಲ್ಲಲ್ಲಿಯೆ ಮೂಳೆಗಳು; ಹುಳ ಹುಪ್ಪಟೆಗಳು; ಉಕ್ಕಿನ ಕೊಕ್ಕುಳ್ಳ ಹದ್ದು ಕಾಗೆಗಳು; ಸೂಜಿಮುಖವುಳ್ಳ ಪ್ರೇತಗಳು: ಇವೆಲ್ಲವೂ ಸುತ್ತಮುತ್ತ ಉರಿಯುತ್ತಿದ್ದ ಬೆಂಕಿಯ ಬೆಳಕಿನಲ್ಲಿ ಕೆಂಚಗೆ ಕಾಣುತ್ತಿದ್ದವು; ಇವುಗಳ ಮಧ್ಯೆ ಕೈ ಕತ್ತರಿಸಿಹೋದವರು, ತೋಳು ಕತ್ತರಿಸಿಹೋದವರು, ಹೊಟ್ಟೆ ಕುಯ್ದಿರುವವರು, ಕಾಲು ಕಡಿದಿರುವವರು; ಅವುಗಳನ್ನು ನೋಡಿದರೆ ಮೈ ಜುಮ್ಮೆನ್ನುತ್ತಿತ್ತು. ಇದನ್ನೆಲ್ಲಾ ನೋಡುತ್ತ ಯುಧಿಷ್ಠಿರನು ಹಲವು ಬಗೆಯಲ್ಲಿ ಚಿಂತಿಸುತ್ತ ದಾರಿಯಲ್ಲಿ ಕುದಿನೀರಿನ ಹೊಳೆಯನ್ನೂ ಕತ್ತಿಯೆಲೆಯ ಕಾಡನ್ನೂ ಕಂಡನು. ಕೆಂಪಗೆ ಕಾದ ಮರಳನ್ನೂ ಬಂಡೆಗಳನ್ನೂ ಕಬ್ಬಿಣದ ಹಲಗೆಗಳನ್ನೂ ಕಂಡನು; ಕೊತಕೊತನೆ ಎಣ್ಣೆ ಕುದಿಯುತ್ತಿದ್ದ ಕೊಪ್ಪರಿಗೆಗಳನ್ನೂ ಮುಳ್ಳಿಡಿದು ಪೊದರಾದ ಬೂರುಗದ ಮರಗಳನ್ನೂ ಕಂಡನು. ಇವುಗಳಲ್ಲೆಲ್ಲಾ ಪಾಪಕರ್ಮಿಗಳು ಬಗೆಬಗೆಯಾಗಿ ಯಾತನೆಯನ್ನು ಅನುಭವಿಸುತ್ತಿದ್ದರು. ಅಲ್ಲಿಯ ಹಡುಕುನಾತವನ್ನು ಸಹಿಸಲಾರದೆ ಧರ್ಮರಾಜನು “ಈ ದಾರಿಯಲ್ಲಿ ನಾವು ಇನ್ನೂ ಎಷ್ಟು ದೂರ ಹೋಗಬೇಕು? ನನ್ನ ತಮ್ಮಂದಿರೆಲ್ಲಿದ್ದಾರೆ? ಈ ಸ್ಥಳವಾವುದು?” ಎಂದು ದೇವದೂತನನ್ನು ಕೇಳಿದನು. ಕೂಡಲೆ ಅವನು ಹಿಂತಿರುಗಿ “ಇಲ್ಲಿಯವರೆಗೇ ನೀನು ಬರಬೇಕಾಗಿದ್ದುದು; ಇನ್ನು ಹಿಂತಿರುಗಬೇಕು; ದೇವತೆಗಳು ನನಗೆ ಹೇಳಿರುವುದು ಹಾಗೆಯೇ. ನಿನಗೆ ಆಯಾಸವಾಗಿದ್ದರೆ ಹೋಗೋಣ” ಎಂದನು. ಅಲ್ಲಿಯ ದುರ್ನಾತದಿಂದ ಅವನಿಗೆ ಮೂರ್ಛೆ ಬರುವಂತಾಗಿತ್ತು. ಆದ್ದರಿಂದ ಹಿಂತಿರುಗಿದನು; ಅವನು ಹಿಂದಕ್ಕೆ ಹೊರಟಕೂಡಲೆ ಸುತ್ತಮುತ್ತ “ಧರ್ಮಪುತ್ರ! ಪುಣ್ಯಾತ್ಮ! ರಾಜರ್ಷಿ! ಇನ್ನೊಂದು ಘಳಿಗೆ ಇಲ್ಲಿಯೇ ಇದ್ದು ನಮ್ಮ ಮೇಲೆ ಅನುಗ್ರಹ ತೋರು! ನೀನು ಬಂದಮೇಲೆ ನಿನ್ನ ಮೇಲಿನ ಪುಣ್ಯವಾಯು ಸುಳಿದು ನಮಗೆ ಎಷ್ಟೋ ಸುಖವಾಯಿತು. ನೀನಿದ್ದರೆ ನಮಗೆ ಯಾತನೆ ಕಾಣುವುದಿಲ್ಲ; ಆದ್ದರಿಂದ ಇನ್ನೊಂದು ಘಳಿಗೆ ಇರು!” ಎಂದು ಅಂಗಲಾಚಿ ಬೇಡಿಕೊಳ್ಳುವ ಧ್ವನಿಗಳು ಕೇಳಿಸಿದುವು, ಆ ದೀನಧ್ವನಿಗಳನ್ನು ಕೇಳಿ ಯುಧಿಷ್ಠಿರನು “ಅಯ್ಯೋ ಕಷ್ಟವೇ!” ಎನ್ನುತ್ತ ನಿಂತುಬಿಟ್ಟನು. ಆ ಧ್ವನಿಗಳು ಅವನು ಹಿಂದೆ ಎಷ್ಟೋ ಸಾರಿ ಕೇಳಿದುವಾದರೂ ಈಗ ಬಳಲಿಕೆಯಿಂದಲೂ ದುಃಖದಿಂದಲೂ ಕೂಡಿದ್ದಿದ್ದರಿಂದ ಅವನಿಗೆ ಗುರುತುಹಿಡಿಯಲಾಗಲಿಲ್ಲ. ಆದ್ದರಿಂದ ಅವನು “ಯಾರು ನೀವು? ಇಲ್ಲೇಕೆ ಇದ್ದೀರಿ?” ಎಂದು ಕೇಳಿದನು. ಆಗ ಸುತ್ತಮುತ್ತ ಎಲ್ಲಾ ಕಡೆಗಳಿಂದಲೂ “ನಾನು ಕರ್ಣ!” “ನಾನು ಭೀಮಸೇನ!” “ನಾನು ಅರ್ಜುನ!” “ನಾನು ನಕುಲ!” “ನಾನು ಸಹದೇವ!” “ನಾನು ಧೃಷ್ಟದ್ಯುಮ್ನ!” “ನಾನು ದ್ರೌಪದಿ!” “ನಾವು ದ್ರೌಪದಿಯ ಮಕ್ಕಳು!” ಎಂದು ಅರಚಿದರು. ಅವರ ಧ್ವನಿಗಳು ಆ ಸ್ಥಳಕ್ಕೆ ಅನುರೂಪವಾಗಿದ್ದವು. ಅದನ್ನು ಕೇಳಿ ಧರ್ಮರಾಜನು, “ಇದೇನು ದೈವಚೇಷ್ಟೆ! ಇಷ್ಟು ಭಯಂಕರವಾದ ಪ್ರದೇಶದಲ್ಲಿ ಕೆಡಹುವಂಥ ಘೋರಪಾತಕವನ್ನು ಕರ್ಣ ದ್ರೌಪದಿ ಮೊದಲಾದ ಪುಣ್ಯಶಾಲಿಗಳೂ ಏನು ಮಾಡಿರಬಹುದು? ದುರ್ಯೊಧನನು ಅವನ ಪಾಪಿಷ್ಠಪರಿವಾರದೊಡನೆ ದೇವೇಂದ್ರನಂತೆ ಪರಮ ವೈಭವದಲ್ಲಿ ಮೆರೆಯುತ್ತಿರುವುದೇನು? ಇಂಥ ಧರ್ಮಶೀಲರೂ ಶೂರರೂ ಸತ್ಯವ್ರತರೂ ಕ್ಷತ್ರಧರ್ಮಪರಾಯಣರೂ ನರಕದಲ್ಲಿ ನರಳುತ್ತಿರುವುದೇನು? ನಾನೇನು ನಿದ್ರೆಹೋಗುತ್ತಿದ್ದೇನೆಯೋ, ಎಚ್ಚತ್ತಿದ್ದೇನೆಯೋ? ನನಗೆ ಜ್ಞಾನವಿರುವ ಹಾಗೂ ಇದೆ, ಇಲ್ಲದ ಹಾಗೂ ಇದೆ. ಇದೇನು ಈ ಮನೋವಿಕಾರ? ನನಗೇನಾದರೂ ಬುದ್ಧಿಭ್ರಮೆಯೋ?” ಎಂದು ಬಗೆಬಗೆಯಾಗಿ ಯೋಚಿಸುವುದಕ್ಕೆ ಮೊದಲುಮಾಡಿದನು; ಕೊನೆಗೆ ತುಂಬಾ ಸಿಟ್ಟು ಬಂದು, ದೇವತೆಗಳನ್ನೂ ಧರ್ಮವನ್ನೂ ಬೈದನು. ಆಮೇಲೆ ತುಂಬ ಸಂಕಟದಿಂದ ದೇವದೂತನನ್ನು ಕುರಿತು, “ಅಯ್ಯಾ! ನಿನ್ನನ್ನು ಯಾರು ಕಳುಹಿಸಿದರೋ ಅವರ ಹತ್ತಿರಕ್ಕೆ ಹೋಗು; ನಾನು ಬರುವುದಿಲ್ಲ. ಇಲ್ಲೇ ಇರುತ್ತೇನೆ ಎಂದು ಅವರಿಗೆ ತಿಳಿಸಿಬಿಡು. ನಾನು ಇಲ್ಲಿದ್ದರೆ ನರಳುತ್ತಿರುವ ನನ್ನ ತಮ್ಮಂದಿರಿಗೆ ಸುಖವಾಗುತ್ತದೆ!” ಎಂದು ಹೇಳಿದನು. ಅವನು ಇಂದ್ರನ ಹತ್ತಿರಕ್ಕೆ ಹೋಗಿ ಇದೆಲ್ಲವನ್ನೂ ಅವನಿಗೆ ತಿಳಿಸಿದನು.</p>
		<p>ಒಂದು ಘಳಿಗೆ ಬಿಟ್ಟುಕೊಂಡು ಇಂದ್ರ ಮುಂತಾದ ದೇವತೆಗಳೂ ಧರ್ಮಪುರುಷನೂ ಯುಧಿಷ್ಠಿರನಿದ್ದೆಡೆಗೆ ಬಂದರು. ಆ ದಿವ್ಯದೇಹಿಗಳೂ ಪುಣ್ಯಕರ್ಮಿಗಳೂ ಬರುತ್ತಿದ್ದ ಹಾಗೆಯೇ ಅಲ್ಲಿನ ಕತ್ತಲೆ ಹರಿಯಿತು. ಬೆಳಕಿನಲ್ಲಿ ನೋಡಲು ಅಲ್ಲಿ ಯಾತನೆ ಅನುಭವಿಸುತ್ತಿದ್ದ ಪಾಪಿಗಳು ಯಾರೂ ಇರಲಿಲ್ಲ; ವೈತರಣಿ ಮುಳ್ಳುಮರ ಕಲ್ಲು ಕೊಪ್ಪರಿಗೆ ಒಂದೂ ಇರಲಿಲ್ಲ. ನಿರ್ಮಲವಾದ ತಂಗಾಳಿ ಸುಖವಾಗುವಂತೆ ಸುಳಿದುಬಂತು. ಇಂದ್ರನು ಯುಧಿಷ್ಠಿರನನ್ನು ಸಂತಯಿಸುತ್ತ, “ದೇವತೆಗಳು ನಿನ್ನ ಮೇಲೆ ಪ್ರಸನ್ನರಾಗಿದ್ದಾರೆ; ಬಾ ಇದಿಷ್ಟೇ ಸಾಕು; ಅವರ ಮೇಲೆ ಕೋಪಮಾಡಬೇಡ; ನಿನಗೂ ನಿನ್ನ ತಮ್ಮಂದಿರಿಗೂ ಬಂಧು ಬಳಗಕ್ಕೂ ಅಕ್ಷಯವಾದ ಸದ್ಗತಿ ದೊರಕಿದೆ. ರಾಜರೆಲ್ಲಾ ನರಕವನ್ನು ನೋಡಲೇಬೇಕಪ್ಪ! ಪ್ರತಿ ಮನುಷ್ಯನಿಗೂ ಪುಣ್ಯದ ರಾಶಿಯೊಂದು, ಪಾಪದ ರಾಶಿಯೊಂದು ಹೀಗೆ ಎರಡು ರಾಶಿಗಳಿದ್ದೇ ಇರುತ್ತವೆ. ಮೊದಲು ಪುಣ್ಯದ ಫಲವನ್ನು ಅನುಭವಿಸಿಬಿಟ್ಟರೆ ಆಮೇಲೆ ನರಕಕ್ಕೆ ಹೋಗಬೇಕು; ಮೊದಲೇ ನರಕವನ್ನು ಅನುಭವಿಸಿಬಿಟ್ಟರೆ, ಆಮೇಲೆ ಸ್ವರ್ಗಕ್ಕೆ ಹೋಗಬಹುದು. ಆದ್ದರಿಂದ ನಿನ್ನ ಒಳ್ಳೆಯದಕ್ಕಾಗಿಯೇ ನಾನು ಈ ಏರ್ಪಾಡು ಮಾಡಿದೆ; ನೀನು ಒಂದು ನೆಪವಿಟ್ಟುಕೊಂಡು ದ್ರೋಣನಿಗೆ ಸುಳ್ಳು ಹೇಳಿದೆ; ಅದಕ್ಕೆ ತಕ್ಕಂತೆ ನಿನಗೆ ಮತ್ತೊಬ್ಬರ ನೆಪದಿಂದ ನರಕದರ್ಶನವಾಯಿತು. ನಿನ್ನಂತೆಯೇ ಭೀಮ ಮೊದಲಾದವರು ಒಂದೊಂದು ಕಾರಣದಿಂದ ನರಕಕ್ಕೆ ಹೋಗಿದ್ದರು. ಈಗ ಅವರೆಲ್ಲರೂ ಮುಕ್ತರಾಗಿದ್ದಾರೆ; ಅವರನ್ನೂ ನಿನ್ನ ಕಡೆ ಯುದ್ಧಮಾಡಿ ಹತರಾಗಿ ವೀರಸ್ವರ್ಗ ಪಡೆದವರನ್ನೂ ನೋಡುವೆಯಂತೆ, ಬಾ! ನಿನ್ನ ಮನಸ್ಸು ನೆಮ್ಮದಿ ಹೊಂದಲಿ. ಕಷ್ಟವನ್ನು ಅನುಭವಿಸಿ ಮುಗಿಯಿತು; ಇನ್ನು ನನ್ನೊಡನೆ ಸುಖವಾಗಿರು; ದೇವಗಂಧರ್ವರೂ ಅಪ್ಸರೆಯರೂ ನಿನಗೆ ಉಪಚಾರ ಮಾಡುತ್ತಾರೆ. ರಾಜಸೂಯ ಯಾಗ ಅಶ್ವಮೇಧ ಯಜ್ಞ ತಪಸ್ಸು ಇವುಗಳ ಫಲವನ್ನು ಪಡೆ; ರಾಜರಲ್ಲಿ ನಿನ್ನ ಲೋಕ ಬಹು ಮೇಲಿನದು; ನೀನು ಹರಿಶ್ಚಂದ್ರ, ಮಾಂಧಾತ, ಭಗೀರಥ, ಭರತ ಇವರೊಡನೆ ಇರುವೆ. ಇದೋ ತ್ರಿಲೋಕ ಪಾವನೆಯಾದ ಆಕಾಶಗಂಗೆ! ಅದರಲ್ಲಿ ಸ್ನಾನಮಾಡಿದರೆ ನಿನ್ನ ಮನುಷ್ಯ ಭಾವನೆಗಳೆಲ್ಲವೂ ಹೋಗಿಬಿಡುತ್ತವೆ. ಶೋಕ ಆಯಾಸಗಳೆಲ್ಲಾ ಪರಿಹಾರವಾಗಿ ವೈರವು ಕಳೆದು ಹೋಗಿಬಿಡುತ್ತದೆ!” ಎಂದನು. ಧರ್ಮನು, “ಮಗು ನಿನ್ನ ಧರ್ಮಶ್ರದ್ಧೆ ಸತ್ಯ ಕ್ಷಮೆ ದಮ ಈ ಗುಣಗಳನ್ನು ನೋಡಿ ನನಗೆ ತುಂಬ ಸಂತೋಷವಾಗಿದೆ. ಇದು ನಾನು ನಿನಗೆ ಕೊಟ್ಟ ಮೂರನೆಯ ಪರೀಕ್ಷೆ; ಮೊದಲನೆಯದು ದ್ವೈತವನದಲ್ಲಿ ಕೇಳಿದ ಪ್ರಶ್ನೆ; ಎರಡನೆಯದು ನಾಯಿಯಾಗಿ ಬಂದು ಒಡ್ಡಿದ ಸಮಸ್ಯೆ; ಮೂರನೆಯದು ಇದು. ಇವು ಮೂರರಲ್ಲೂ ಗೆದ್ದು ಬಂದಿದ್ದೀಯೆ; ನೀನು ಪರಿಶುದ್ಧನಾದವನು; ಮಹಾತ್ಮ! ನಿನ್ನ ತಮ್ಮಂದಿರಿಗೆಲ್ಲಾದರೂ ನರಕ ಬಂದೀತೆ? ಇದೆಲ್ಲಾ ಇಂದ್ರನು ತೋರಿಸಿದ ಮಾಯೆ! ರಾಜರಾದವರೆಲ್ಲರೂ ನರಕವನ್ನು ನೋಡಲೇಬೇಕು; ಆದ್ದರಿಂದ ನೀನೂ ಈ ಯಾತನೆಯನ್ನು ಒಂದು ಘಳಿಗೆ ಅನುಭವಿಸಬೇಕಾಯಿತು!” ಎಂದನು.</p>
		<p>ಧರ್ಮರಾಜನು ಗಂಗೆಯಲ್ಲಿ ಸ್ನಾನಮಾಡಿದ ಕೂಡಲೆ, ಅವನ ಮನುಷ್ಯದೇಹ ಹೋಗಿ ದಿವ್ಯದೇಹ ಬಂತು; ವೈರ ತೊಲಗಿತು; ಸಂತಾಪವೆಲ್ಲಾ ಹೋಯಿತು; ಆಮೇಲೆ ದೇವತೆಗಳು ಅವನನ್ನು ಕರೆದುಕೊಂಡು ಹೋಗಿ ಅವನಿಗೆ ದಿವ್ಯ ದೇಹಧಾರಿಗಳಾಗಿದ್ದ ಕೃಷ್ಣ, ಅರ್ಜುನ, ಕರ್ಣ, ಭೀಮಸೇನ, ನಕುಲ ಸಹದೇವರು, ಪಾಂಚಾಲಿ, ದ್ರೋಣ, ಭೀಷ್ಮ, ಪಾಂಡು, ಕುಂತಿ, ಅಭಿಮನ್ಯು ಮೊದಲಾದವರೆಲ್ಲರನ್ನೂ ತೋರಿಸಿದರು.</p>
		<p>ಹೀಗೆ ಕೌರವ ಪಾಂಡವರು ತಮ್ಮ ತಮ್ಮ ಪಾಲಿಗೆ ಬಂದ ಸ್ವರ್ಗ ಸುಖವನ್ನು ಅನುಭವಿಸಿದ ನಂತರ ತಾವು ಯಾರ ಯಾರ ಅಂಶಗಳಿಂದ ಹುಟ್ಟಿಬಂದಿದ್ದರೋ ಎಲ್ಲೆಲ್ಲಿಂದ ಬಂದಿದ್ದರೋ ಅಲ್ಲಲ್ಲಿ ಐಕ್ಯ ಹೊಂದಿದರು. ಭೀಷ್ಮನು ವಸುಗಳಲ್ಲಿ ಸೇರಿಹೋದನು; ದ್ರೋಣನು ಬೃಹಸ್ಪತಿಯಲ್ಲಿಯೂ ಕೃತವರ್ಮನು ಮರುತ್ತುಗಳಲ್ಲಿಯೂ ಪ್ರದ್ಯುಮ್ನನು ಸನತ್ಕುಮಾರನಲ್ಲಿಯೂ ಐಕ್ಯವಾದರು. ಧೃತರಾಷ್ಟ್ರ ಗಾಂಧಾರಿಯರು ಕುಬೇರನ ಲೋಕಕ್ಕೆ ಹೋದರು; ಪಾಂಡು ಕುಂತಿ ಮಾದ್ರಿಯರು ಇಂದ್ರಲೋಕಕ್ಕೆ ಹೋದರು; ವಿರಾಟ, ದ್ರುಪದ, ಧೃಷ್ಟಕೇತು, ಅಕ್ರೂರ, ಸಾಂಬ, ಭೂರಿಶ್ರವ, ಉತ್ತರ ಮುಂತಾದವರು ವಿಶ್ವೇದೇವತೆಗಳಲ್ಲಿ ಐಕ್ಯ ಹೊಂದಿದರು. ಕರ್ಣನು ಸೂರ್ಯನಲ್ಲಿಯೂ, ಶಕುನಿಯು ದ್ವಾಪರನಲ್ಲಿಯೂ ಧೃಷ್ಟದ್ಯುಮ್ನನು ಅಗ್ನಿಯಲ್ಲಿಯೂ ಯುಧಿಷ್ಠಿರನು ಧರ್ಮನಲ್ಲಿಯೂ ಸೇರಿಹೋದರು. ಬಲರಾಮನು ಪಾತಾಳಕ್ಕೆ ಹೋದನು. ವಾಸುದೇವನು ನಾರಾಯಣನಲ್ಲಿ ಐಕ್ಯ ಹೊಂದಿದನು.</p>
		<p>ಇಲ್ಲಿಗೆ ಕೌರವ - ಪಾಂಡವರ ಕಥೆ ಮುಗಿಯಿತು. ಯಜ್ಞಮಧ್ಯದಲ್ಲಿ ಜನಮೇಜಯನು ವೈಶಂಪಾಯನನಿಂದ ಇದನ್ನು ಕೇಳಿ ತುಂಬ ವಿಸ್ಮಿತನಾದನು. ಯಜ್ಞ ಮುಗಿಯಿತು. ಹಾವುಗಳಿಗೆ ಬಿಡುಗಡೆಯಾಯಿತು. ಆಸ್ತೀಕನಿಗೆ ಸಂತೋಷವಾಯಿತು. ಜನಮೇಜಯನಿಗೂ ಸಂತೋಷವಾಗಿ ಅವನು ತಕ್ಷಶಿಲೆಯನ್ನು ಬಿಟ್ಟು ಹಸ್ತಿನಾಪುರಿಗೆ ಬಂದು ಅಲ್ಲಿ ಸುಖವಾಗಿ ಆಳಿಕೊಂಡಿದ್ದನು.</p>
		<p class="text-center"><strong>ಸ್ವರ್ಗಾರೋಹಣಪರ್ವ ಮುಗಿಯಿತು</strong></p>
		<p class="text-center"><strong>ಶ್ರೀರಸ್ತು</strong></p>
		<p class="vertical-delimiter" />
	</section>
</body>
</html>
