<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
 <title>ಶ್ರೀ ವಚನ ಭಾರತ</title>
<link type="text/css" rel="stylesheet" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-008">
<h1 class="level1-title" epub:type="title">ಕರ್ಣಪರ್ವ</h1>
<p class="verse">ನಮಿಸಿ ನಾರಾಯಣನ ನರನ ಪುರುಷೋತ್ತಮನ ।<br />ವ್ಯಾಸವಾಗ್ದೇವಿಯರ ಬಳಿಕ ಪೇಳ್ವುದು ಜಯವ ॥</p>
<p>ದ್ರೋಣನು ಸ್ವರ್ಗಸ್ಥನಾಗಿ ಹದಿನೈದನೆಯ ದಿನದ ಭಾರತಯುದ್ಧ ನಿಂತಮೇಲೆ ದುರ್ಯೋಧನನು ತನ್ನ ಶಿಬಿರಕ್ಕೆ ಹೋಗಿ ಅಲ್ಲಿ ತನ್ನ ಮಂತ್ರಿಗಳೊಡನೆ ಮುಂದಿನ ಕಾರ್ಯಕ್ರಮವನ್ನು ಆಲೋಚಿಸಿದನು. ಅಶ್ವತ್ಥಾಮನು ಕರ್ಣನನ್ನು ಸೇನಾಪತಿಯಾಗಿ ಮಾಡಿ ಯುದ್ಧವನ್ನು ಮುಂದುವರಿಸಬೇಕೆಂದು ಸೂಚಿಸಿದನು. ದುರ್ಯೋಧನನು ಅದಕ್ಕೆ ಒಪ್ಪಿ ಕರ್ಣನನ್ನು ಕುರಿತು, “ಕರ್ಣ! ನಿನ್ನ ಶೌರ್ಯವನ್ನೂ ನೀನು ನನ್ನಲ್ಲಿಟ್ಟಿರುವ ಪರಮಸ್ನೇಹವನ್ನೂ ನಾನು ಬಲ್ಲೆ. ಅತಿರಥರೂ ಸೇನಾಪತಿಗಳೂ ಆಗಿದ್ದ ಭೀಷ್ಮ ದ್ರೋಣರು ಹತರಾದರು. ಈಗ ನೀನು ಸೇನಾಪತಿಯಾಗಬೇಕು. ನೀನು ಅವರಿಗಿಂತ ಘಟ್ಟಿಗ; ಅವರು ಮುದುಕರು; ಅಲ್ಲದೇ ಅವರಿಗೆ ಅರ್ಜುನನಲ್ಲಿ ಪಕ್ಷಪಾತವಿತ್ತು; ನಿನ್ನ ಮಾತಿನ ಮೇಲೆ ನಾನು ಅವರಿಗೆ ಗೌರವಕೊಟ್ಟಿದ್ದೆ. ನನಗೆ ವಿಜಯವನ್ನು ಸಂಪಾದಿಸಿಕೊಡಬೇಕಾದರೆ ನೀನೇಯೇ; ಇದಕ್ಕೆ ಸಂಶಯವಿಲ್ಲ. ನೀನು ರಣರಂಗಕ್ಕೆ ಇಳಿದರೆ ಪಾಂಡವರೂ ಪಾಂಚಾಲರೂ ಹೆದರುತ್ತಾರೆ” ಎಂದನು. ಕರ್ಣನು ಸಂತೋಷದಿಂದ ಸಮ್ಮತಿಸಿ ಸೇನಾಧಿಪತ್ಯವನ್ನು ವಹಿಸಿಕೊಂಡು ಮರುದಿನ ಬೆಳಿಗ್ಗೆ ಕೌರವ ಸೇನೆಯನ್ನು ಮಕರವ್ಯೂಹವಾಗಿ ರಚಿಸಿ, ತಾನು ಅದರ ಬಾಯಲ್ಲಿ ನಿಂತನು. ಕಣ್ಣುಗಳಲ್ಲಿ ಶಕುನಿಯೂ ಉಲೂಕನೂ ನಿಂತರು. ದುರ್ಯೋಧನನು ಸಕಲ ಸೇನಾಸಮೇತನಾಗಿ ಸೇನೆಯ ಮಧ್ಯದಲ್ಲಿ ನಿಂತನು. ಅರ್ಜುನನು ತಮ್ಮ ಸೇನೆಯನ್ನು ಅರ್ಧಚಂದ್ರ ವ್ಯೂಹವಾಗಿ ರಚಿಸಿ ಅದರ ಎರಡು ತುದಿಗಳಲ್ಲಿ ಭೀಮನನ್ನೂ ದೃಷ್ಟದ್ಯುಮ್ನನನ್ನೂ ನಿಲ್ಲಿಸಿ ವ್ಯೂಹದ ಮಧ್ಯದಲ್ಲಿ ತಾನೂ ಧರ್ಮರಾಜನೂ ನಿಂತರು. ಶಂಖಗಳೂ ಭೇರಿಗಳೂ ವಾದ್ಯಗಳೂ ಧ್ವನಿ ಮಾಡಲು ಯುದ್ಧ ಪ್ರಾರಂಭವಾಯಿತು. ಭೀಮನು ಕ್ಷೇಮಧೂರ್ತಿಯನ್ನೂ ಸಾತ್ಯಕಿಯು ವಿಂದಾನುವಿಂದರನ್ನೂ ಕೊಂದರು. ಭೀಮನೂ ಅಶ್ವತ್ಥಾಮನೂ ದ್ವಂದ್ವಯುದ್ಧದಲ್ಲಿ ಒಬ್ಬರನ್ನೊಬ್ಬರು ಪ್ರಬಲವಾದ ಬಾಣಗಳಿಂದ ಮೂರ್ಛೆಗೊಳಿಸಲು ಅವರ ಸಾರಥಿಗಳು ಅವರನ್ನು ರಣರಂಗದಿಂದ ಕರೆದುಕೊಂಡು ಹೋದರು. ಕರ್ಣನೂ ನಕುಲನೂ ಯುದ್ಧಮಾಡಿದರು. ಕರ್ಣನು ನಕುಲನನ್ನು ಕೊಲ್ಲದೆ ಓಡಿಸಿದನು. ಶಲ್ಯನು ಶ್ರುತಕೀರ್ತಿಯನ್ನೂ ಸಹದೇವನು ದುಶ್ಶಾಸನನನ್ನೂ ಅರ್ಜುನನು ಸಂಶಪ್ತಕರನ್ನೂ ಯುಧಿಷ್ಠಿರನು ದುರ್ಯೋಧನನನ್ನೂ ಸೋಲಿಸಿದರು. ಕರ್ಣಾರ್ಜುನರ ಪ್ರತಾಪದಿಂದ ಎರಡು ಕಡೆಯೂ ತುಂಬ ನಷ್ಟವಾಯಿತು. ಕೊನೆಗೆ ಸಂಜೆಯಾಗಲು, ಕೌರವರು ರಾತ್ರಿ ಯುದ್ಧಕ್ಕೆ ಹೆದರಿ ತಮ್ಮ ಶಿಬಿರಕ್ಕೆ ಬಂದರು. ಪಾಂಡವರು ತಮಗೆ ಅಂದು ಜಯ ಲಭಿಸಿತೆಂದುಕೊಂಡರು. ಹೀಗೆ ಹದಿನಾರನೆಯ ದಿನದ ಯುದ್ಧ ಮುಗಿಯಿತು.</p>
<p>ಶಿಬಿರದಲ್ಲಿ ಸೇರಿದಾಗ ಕರ್ಣನು ದುರ್ಯೋಧನನನ್ನು ಕಂಡು, ತುಂಬ ಅಸಮಾಧಾನದಿಂದ ಕೈಕೈಹಿಸುಕಿಕೊಳ್ಳುತ್ತ, “ಅರ್ಜುನನಲ್ಲಿ ದಾರ್ಢ್ಯ ದಕ್ಷತೆ ಧೈರ್ಯ ಇವು ಇರುವುದರ ಜೊತೆಗೆ ಕೃಷ್ಣನು ಸಕಾಲದಲ್ಲಿ ಅವನಿಗೆ ಎಚ್ಚರಿಕೆ ಕೊಡುತ್ತಾನೆ. ಬಾಣಗಳು ತಟ್ಟನೆ ಬಂದು ಬೀಳುತ್ತವೆ; ಹೀಗಾಗಿ ಇಂದು ನಮಗೆ ಮೋಸವಾಯಿತು; ನಾಳೆ ಅವನ ಯೋಚನೆ ಒಂದೂ ನಡೆಯದಂತೆ ಮಾಡುತ್ತೇನೆ!” ಎಂದು ಸಮಾಧಾನ ಹೇಳಿದನು. ಮರುದಿನ ಬೆಳಕು ಹರಿಯುತ್ತಿದ್ದ ಹಾಗೆಯೇ ಬಂದು “ದುರ್ಯೋಧನ! ಇಂದು ಅರ್ಜುನನನ್ನು ಎದುರಿಸಿ ಕೊಲ್ಲುತ್ತೇನೆ; ಇಲ್ಲದಿದ್ದರೆ ಅವನಾದರೂ ನನ್ನನ್ನು ಕೊಲ್ಲುತ್ತಾನೆ. ನಿನ್ನೆ ಅನೇಕ ಕಡೆಗಳಲ್ಲಿ ಕೆಲಸವಿದ್ದದ್ದರಿಂದ ಅರ್ಜುನನನ್ನು ಎದುರಿಸಲಾಗಲಿಲ್ಲ. ಮತ್ತೊಂದು ಸಂಗತಿಯನ್ನು ನೀನು ತಿಳಿದುಕೊಳ್ಳಬೇಕು. ಬಾಣಪ್ರಯೋಗದಲ್ಲಿ ಲಾಘವ, ಸೌಷ್ಠವ, ತ್ರಾಣ, ಶೌರ್ಯ, ವಿಜ್ಞಾನ, ವಿಕ್ರಮ ಇವು ಯಾವುದರಲ್ಲೂ ಅರ್ಜುನನು ನನಗೆ ಸಮನಲ್ಲ. ಅವನ ಗಾಂಡೀವ ನನ್ನ ಬಿಲ್ಲಿಗೆ ಸಮನಲ್ಲ; ಇದು ಇಂದ್ರನಿಗೆ ವಿಶ್ವಕರ್ಮನು ಮಾಡಿಕೊಟ್ಟಿದ್ದು; ಅವನು ಅಸುರರನ್ನು ಸಂಹಾರಮಾಡಿ ಪರಶುರಾಮನಿಗೆ ಕೊಡಲು, ಪರಶುರಾಮನು ಅದರಿಂದ ಇಪ್ಪತ್ತೊಂದು ಸಾರಿ ಭೂಮಿಯನ್ನು ಗೆದ್ದನು. ಅವನಿಂದ ಅದು ನನಗೆ ಬಂದಿದೆ. ಹಾಗೆಯೇ ನಾನು ಏತರಲ್ಲಿ ಅರ್ಜುನನಿಗಿಂತ ಕಡಮೆ ಎಂಬುದನ್ನೂ ನಿನಗೆ ತಿಳಿಸಬೇಕು. ಅವನಿಗೆ ಅಗ್ನಿ ಕೊಟ್ಟ ರಥವಿದೆ; ಅದಕ್ಕೆ ಅವಧ್ಯವಾದ ಕುದುರೆಗಳಿವೆ; ಅದನ್ನು ನಡೆಸುವುದಕ್ಕೆ ಕೃಷ್ಣನಿದ್ದಾನೆ; ಮತ್ತು ಅವನಿಗೆ ಅಕ್ಷಯ ತೂಣೀರಗಳಿವೆ. ಇವು ನನಗೆ ಇಲ್ಲ. ಆದ್ದರಿಂದ ಕೃಷ್ಣನಂತೆಯೇ ಅಶ್ವಹೃದಯವನ್ನು ಬಲ್ಲ ಶಲ್ಯನು ನನ್ನ ಸಾರಥಿಯಾಗಿ, ಉತ್ತಮವಾದ ಕುದುರೆಗಳನ್ನು ಕಟ್ಟಿದ ರಥಗಳು ಇದ್ದು, ಯಥೇಚ್ಛವಾದ ಬಾಣಗಳು ಬಂಡಿಯಲ್ಲಿ ತುಂಬಿ ಬಂದರೆ, ನಾನು ಎಲ್ಲ ಗುಣಗಳಲ್ಲಿಯೂ ಅರ್ಜುನನಿಗಿಂತ ಮೇಲಾಗಿ, ಅವನನ್ನು ಜಯಿಸುವುದು ಖಂಡಿತವಾಗುತ್ತದೆ!” ಎಂದನು. ಅದರಂತೆ ದುರ್ಯೋಧನನು ಶಲ್ಯನ ಹತ್ತಿರಕ್ಕೆ ಹೋಗಿ ಅವನಿಗೆ ನಮಸ್ಕರಿಸಿ, ನಯವಿನಯಗಳಿಂದ “ಮದ್ರೇಶ್ವರ! ಪಾಂಡವರ ನಾಶಕ್ಕಾಗಿಯೂ ನನ್ನ ಹಿತಕ್ಕಾಗಿಯೂ ನಾನು ನಿನ್ನಲ್ಲಿ ಒಂದು ಪ್ರಾರ್ಥನೆಯನ್ನು ಮಾಡುವುದಕ್ಕೆ ಬಂದಿದ್ದೇನೆ. ಹಿಂದೆ ತ್ರಿಪುರದಹನಕಾಲದಲ್ಲಿ ಬ್ರಹ್ಮನು ರುದ್ರನಿಗೆ ಸಾರಥ್ಯ ಮಾಡಿದಂತೆ ನೀನು ಈಗ ಕರ್ಣನಿಗೆ ಸಾರಥ್ಯಮಾಡಿ ನಮ್ಮೆಲ್ಲರನ್ನೂ ರಕ್ಷಿಸಬೇಕು. ನೀನು ಸಾರಥಿಯಾದರೆ ಕರ್ಣನು ನಮ್ಮ ಶತ್ರುಗಳೆಲ್ಲರನ್ನೂ ಜಯಿಸುತ್ತಾನೆ. ಅರ್ಜುನನಿಗೆ ವಾಸುದೇವನು ಸಾರಥಿಯಾಗಿದ್ದಾನೆ. ಆದರೆ ವಾಸುದೇವನಿಗೆ ಸರಿಸಮನಾದ ಸಾರಥಿ ಕರ್ಣನಿಗಿಲ್ಲ. ನಮ್ಮ ಕಡೆ ಉಳಿದಿರುವ ಮಹಾರಥರು ನೀವಿಬ್ಬರೇ. ಇಂದು ಕರ್ಣನು ಅರ್ಜುನನೊಡನೆ ಯುದ್ಧ ಮಾಡುತ್ತಾನೆ. ಅವನಿಗೆ ನೀನು ಸಾರಥಿಯಾದರೆ ಅರ್ಜುನನನ್ನು ಗೆಲ್ಲಬಲ್ಲೆನೆಂಬ ಧೈರ್ಯವಿದೆ. ಅರುಣಸೂರ್ಯರಂತೆ ರಣರಂಗವನ್ನು ಪ್ರವೇಶಿಸುವ ನಿಮ್ಮನ್ನು ನೋಡಿದರೆ ಕೌಂತೇಯ ಪಾಂಚಾಲ ಸೃಂಜಯರು ಕತ್ತಲೆಯಂತೆ ಕಾಲ್ತೆಗೆಯುತ್ತಾರೆ” ಎಂದನು. ಈ ಮಾತನ್ನು ಕೇಳಿ ಶಲ್ಯನಿಗೆ ಕೋಪ ಬಂತು. ಅವನು ಹುಬ್ಬುಗಳನ್ನು ಗಂಟಿಕ್ಕಿ ಕಣ್ಣುಗಳನ್ನು ಕೆಂಪಗೆ ಮಾಡಿಕೊಂಡು, “ಮಹಾರಾಜ! ನನಗೆ ಇಂಥ ಕೆಲಸ ಹೇಳುವುದು ನಿನಗೆ ತರವಲ್ಲ. ಕೀಳಾದವನಿಗೆ ಮೇಲಾದವನು ಸಾರಥಿಯಾಗುವುದೇ? ನಾನು ಪಟ್ಟಾಭಿಷಿಕ್ತನಾದ ದೊರೆ; ರಾಜರ್ಷಿ ಕುಲದಲ್ಲಿ ಹುಟ್ಟಿದ ಕ್ಷತ್ರಿಯ; ಇಂಥವನು ಆ ಸೂತಪುತ್ರನಿಗೆ ಸಾರಥಿಯಾಗಲೇ? ಅವನು ನನಗಿಂತ ಹೆಚ್ಚಿನ ವೀರನೆಂಬಂತೆ ಮಾತನಾಡುತ್ತೀಯೆ; ಆದರೆ ನಾನು ಅವನನ್ನು ನನಗೆ ಸಮನೆಂದು ಭಾವಿಸುವುದಿಲ್ಲ. ಬೇಕಾದರೆ ನನಗಿಂತ ಪರಾಕ್ರಮಶಾಲಿಯಾದವನ ಮೇಲೆ ಯುದ್ಧ ಮಾಡಹೇಳು, ಮಾಡುತ್ತೇನೆ. ಅಥವಾ ನಾನೊಬ್ಬನೇ ಶತ್ರುಗಳೆಲ್ಲರನ್ನೂ ಎದುರಿಸುತ್ತೇನೆ. ನನ್ನ ವೀರ್ಯವನ್ನಾದರೂ ನೋಡು. ಇಂಥವನನ್ನು ಆ ಸೂತನಿಗೆ ಸಾರಥಿಯಾಗು ಎಂದು ಹೇಳುತ್ತೀಯಲ್ಲ! ಇಷ್ಟು ಅವಮಾನವಾದಮೇಲೆ ನನಗೆ ಯುದ್ಧ ಮಾಡಲಿಷ್ಟವಿಲ್ಲ; ನಮ್ಮ ಊರಿಗೆ ನಾನು ಹೋಗುತ್ತೇನೆ; ಅನುಮತಿ ಕೊಡು!” ಎಂದು ಅಲ್ಲಿಂದ ಹೊರಟುಬಿಟ್ಟನು. ಆದರೆ ಅವನನ್ನು ದುರ್ಯೋಧನನು ತಡೆದು ನಿಲ್ಲಿಸಿ ಮೃದುಮಧುರವಾದ ಮಾತುಗಳಿಂದಲೂ ಪ್ರೀತಿ ಗೌರವಗಳಿಂದಲೂ ಸಮಾಧಾನಮಾಡಿ “ಶಲ್ಯರಾಜ! ನೀನು ಹೇಳುವುದೆಲ್ಲವೂ ನಿಜ! ನನ್ನ ಅಭಿಪ್ರಾಯವನ್ನು ಸ್ಪಷ್ಟಪಡಿಸುತ್ತೇನೆ ಕೇಳು; ಕರ್ಣನಾಗಲಿ ಇತರ ರಾಜರಾಗಲಿ ನಿನಗಿಂತ ಮೇಲಲ್ಲ; ಕರ್ಣನು ಅರ್ಜುನನಿಗಿಂತ ಮೇಲು; ನೀನು ವಾಸುದೇವನಿಗಿಂತ ಮೇಲು; ಕರ್ಣನು ಅಸ್ತ್ರವೊಂದರಲ್ಲಿ ಅರ್ಜುನನಿಗಿಂತ ಮೇಲಾದರೆ ನೀನು ಅಶ್ವಹೃದಯ ಬಲ ಎರಡರಲ್ಲೂ ಕೃಷ್ಣನಿಗಿಂತ ಮೇಲು” ಎಂದನು. ಈ ಮಾತನ್ನು ಕೇಳಿ ಶಲ್ಯನಿಗೆ ಸಂತೋಷವಾಯಿತು. “ಸೈನ್ಯದ ಎದುರಿಗೆ ನಾನು ವಾಸುದೇವನಿಗಿಂತ ಮೇಲು ಎಂಬ ಮಾತನ್ನು ಕೇಳಿ ನಾನು ಪ್ರಸನ್ನನಾಗಿದ್ದೇನೆ. ನಿನ್ನ ಇಷ್ಟದಂತೆ ರಾಧೇಯನಿಗೆ ಅರ್ಜುನನೊಡನೆ ನಡೆಯುವ ಯುದ್ಧದಲ್ಲಿ ಸಾರಥಿಯಾಗುತ್ತೇನೆ. ಆದರೆ ಅದು ಒಂದು ಒಪ್ಪಂದದ ಮೇಲೆ; ಅದೇನೆಂದರೆ ಅವನೆದುರಿಗೆ ನಾನು ಏನು ಬೇಕಾದರೂ ಮಾತನಾಡುತ್ತೇನೆ; ಅದಕ್ಕೆ ಯಾರದೂ ಅಡ್ಡಿ ಇರಕೂಡದು” ಎಂದನು. ದುರ್ಯೋಧನನು ಅದಕ್ಕೆ ಒಪ್ಪಿಕೊಂಡನು. ಕರ್ಣನ ರಥವು ಸಿದ್ಧವಾಯಿತು; ಶಲ್ಯನು ಹತ್ತಿ ಮುಂದೆ ಕುಳಿತುಕೊಳ್ಳಲು ಕರ್ಣನೂ ಕುಳಿತುಕೊಂಡನು. ಅವನನ್ನು ನೋಡಿ ದುರ್ಯೋಧನನು “ಮಹಾರಥರಾದ ಭೀಷ್ಮ ದ್ರೋಣರು ಭೀಮಸೇನ ಅರ್ಜುನಾದಿಗಳನ್ನು ಕೊಂದುಬಿಡುತ್ತಾರೆಂದುಕೊಂಡಿದ್ದೆ. ಅವರಿಂದ ಸಾಗದ ವೀರಕಾರ್ಯವನ್ನು ನೀನು ಸಾಧಿಸು; ಧರ್ಮರಾಜನನ್ನು ಸೆರೆಹಿಡಿ; ಇಲ್ಲದಿದ್ದರೆ ಭೀಮಾರ್ಜುನಾದಿಗಳನ್ನು ಕೊಲ್ಲು! ಪಾಂಡವಸೇನೆಯನ್ನು ಧ್ವಂಸಮಾಡಿಬಿಡು. ಜಯಶೀಲನಾಗಿ ಬಾ; ನಿನಗೆ ಮಂಗಳವಾಗಲಿ!” ಎಂದನು. ವಾದ್ಯಧ್ವನಿಗಳಾಗಲು ರಥವು ಪಾಂಡವರ ಮೇಲೆ ಹೊರಟಿತು. ಅವನು ಹೊರಡುತ್ತಿದ್ದ ಹಾಗೇ ಭೂಮಿ ಅದುರಿತು; ಉಲ್ಕೆಗಳು ಬಿದ್ದವು; ದಿಗಂತಗಳಲ್ಲಿ ಉರಿ ಕಂಡಿತು; ಬಿರುಗಾಳಿ ಬೀಸಿತು; ಮೃಗಪಕ್ಷಿಗಳು ಅಪ್ರದಕ್ಷಿಣವಾಗಿ ಬಂದವು; ಕುದುರೆಗಳು ಮುಗ್ಗುರಿಸಿದವು; ಧ್ವಜಗಳು ನಡುಗಿದುವು. ಆದರೆ ಈ ಉತ್ಪಾತಗಳನ್ನೂ ಅಪಶಕುನಗಳನ್ನೂ ಲಕ್ಷಿಸದೆ ಕೌರವರ ಕಡೆಯ ರಾಜರು ಜಯಘೋಷಮಾಡಿ ಕರ್ಣನನ್ನು ಕಳುಹಿಸಿಕೊಟ್ಟರು.</p>
<p>ಪಾಂಡವ ವ್ಯೂಹವು ಹತ್ತಿರವಾದಮೇಲೆ ಶಲ್ಯನು ಕರ್ಣನನ್ನು ಕುರಿತು, “ಅಗೋ ನೋಡು ಕರ್ಣ! ಅರ್ಜುನನ ರಥದ ಚಕ್ರಧ್ವನಿ ಕೇಳುತ್ತಿದೆಯೆ? ಕಪಿಧ್ವಜ ಕಾಣುತ್ತಿದೆಯೇ? ಅವನು ಮತ್ತೆ ಸಂಶಪ್ತಕರನ್ನು ಎದುರಿಸಲು ಹೋಗುತ್ತಿದ್ದಾನೆ; ಪರಾಕ್ರಮದಿಂದ ಅವರ ಮೇಲೆ ಯುದ್ಧಮಾಡುತ್ತಾನೆ!” ಎಂದನು. ಕರ್ಣನು ಅಸಹನೆಯಿಂದ “ಹೌದು; ಕೋಪಗೊಂಡ ಸಂಶಪ್ತಕರೂ ಅವನನ್ನು ಸುತ್ತ ಮುತ್ತಿಕೊಂಡರು; ಅವನು ಮೇಘಗಳು ಮುಚ್ಚಿಕೊಂಡ ಸೂರ್ಯನಂತೆ ಅದೃಶ್ಯನಾದನು!” ಎಂದನು. ಶಲ್ಯನು, “ಯಾರಾದರೂ ವರುಣನನ್ನು ನೀರಿನಿಂದ ಹೊಡೆದು ಬೀಳಿಸಿಯಾರೆ? ಅಗ್ನಿಯನ್ನು ಸೌದೆಯಿಂದ ಆರಿಸಿಯಾರೇ? ವಾಯುವನ್ನು ಕಟ್ಟಿಯಾರೇ? ಸಾಗರವನ್ನು ಕುಡಿದಾರೇ? ಅರ್ಜುನನನ್ನು ದೇವಾಸುರರೂ ಯುದ್ಧದಲ್ಲಿ ಗೆಲ್ಲಲಾರರು. ಈ ಮಾತನ್ನಾಡಿ ನೀನು ಸಂತೋಷಪಡಬಹುದಾದರೆ ಪಟ್ಟುಕೋ!” ಎಂದನು. ಎರಡು ಸೇನೆಗಳೂ ಕೂಡಿದವು; ಯುದ್ಧವಾರಂಭವಾಯಿತು.</p>
<p>ಕರ್ಣನು ಶತ್ರುಸೇನೆಯನ್ನು ಭೇದಿಸಿ ಅವರಿಗೆ ಮುಂದಾಳಾಗಿದ್ದ ಯುಧಿಷ್ಟಿರನನ್ನು ಸೋಲಿಸಿದನು. ಆಗ ಭೀಮಸೇನನು ಮುಂದುವರಿದು ಬರಲು ಕರ್ಣನಿಗೂ ಅವನಿಗೂ ಯುದ್ಧವಾಗಿ ಭೀಮಸೇನನು ಕರ್ಣನನ್ನು ಹೊಡೆದು ಮೂರ್ಛೆಗೊಳಿಸಿದನು. ಅವನನ್ನು ಕೊಂದೂ ಬಿಡುತ್ತಿದ್ದನು. ಆದರೆ ಶಲ್ಯನು ಅರ್ಜುನನ ಪ್ರತಿಜ್ಞೆಯನ್ನು ಜ್ಞಾಪಿಸಿಕೊಟ್ಟದ್ದರಿಂದ ಅವನ ಜೀವವನ್ನು ಅರ್ಜುನನಿಗೆ ಮೀಸಲಾಗಿ ಬಿಟ್ಟುಬಿಟ್ಟನು. ಶಲ್ಯನು ಕರ್ಣನ ರಥವನ್ನು ಯುದ್ಧರಂಗದಿಂದ ದೂರವಾಗಿ ತೆಗೆದುಕೊಂಡು ಹೋದನು. ಭೀಮನ ಮೇಲೆ ಕೌರವಸೇನೆ ನುಗ್ಗಿಬರಲು ಅವನು ದುರ್ಯೋಧನನ ಹಲವು ಜನ ತಮ್ಮಂದಿರನ್ನು ಕೊಂದನು. ಅತ್ತ ಅಶ್ವತ್ಥಾಮನು, ಸಂಶಪ್ತಕರೊಡನೆ ಹೋರಾಡುತ್ತಿದ್ದ ಅರ್ಜುನನನ್ನು ಕರೆದು ಯುದ್ಧಮಾಡಿ ಅವನಿಂದ ಪರಾಜಿತನಾದನು. ಅಷ್ಟುಹೊತ್ತಿಗೆ ಕರ್ಣನು ಎಚ್ಚೆತ್ತು ಪಾಂಡವಸೇನೆಯನ್ನೆಲ್ಲಾ ಹೊಡೆದು ಚದುರಿಸಿದನು. ಭೀಮನು ಅವನೊಡನೆ ಯುದ್ಧ ಮಾಡುತ್ತಿರಲು, ಅರ್ಜುನನು ಅಲ್ಲಿಗೆ ಬಂದು ಯುಧಿಷ್ಠಿರನು ಗಾಯವಡೆದು ಶಿಬಿರಕ್ಕೆ ಹೋಗಿದ್ದಾನೆಂದು ಕೇಳಿದನು. ಆದ್ದರಿಂದ ಅವನ ಮನಸ್ಸು ತಡೆಯದೆ ಕಳವಳಗೊಂಡು, ಅವನು ಧರ್ಮರಾಜನ ಸ್ಥಿತಿಯನ್ನು ನೋಡಿಕೊಂಡು ಬರುವ ಸಲುವಾಗಿ ಶಿಬಿರಕ್ಕೆ ಬಂದನು. ಧರ್ಮರಾಜನಿಗೆ ಪ್ರಾಣಾಪಾಯವೇನೂ ಇರಲಿಲ್ಲ. ಆದರೂ ತುಂಬ ಏಟು ಬಿದ್ದು ಹಾಸಿಗೆಯ ಮೇಲೆ ಮಲಗಿದ್ದನು. ಅವನು ಕೃಷ್ಣಾರ್ಜುನರಿಬ್ಬರೂ ಬಂದದ್ದನ್ನು ನೋಡಿ, ಅವರು ಕರ್ಣನನ್ನು ಕೊಂದುಬಂದರೆಂದೇ ಭಾವಿಸಿ ಅದಕ್ಕಾಗಿ ಅವರನ್ನು ಅಭಿನಂದಿಸುವುದಕ್ಕೆ ಮೊದಲು ಮಾಡಿದನು. ಅರ್ಜುನನು ತಾನು ಅದುವರೆಗೆ ಸಂಶಪ್ತಕರೊಡನೆಯೂ ಅಶ್ವತ್ಥಾಮನೊಡನೆಯೂ ಯುದ್ಧಮಾಡುತ್ತಿದ್ದನೆಂದೂ, ಧರ್ಮರಾಜನು ಗಾಯವಡೆದು ಶಿಬಿರಕ್ಕೆ ಹೋದದ್ದನ್ನು ಕೇಳಿ ಮನಸ್ಸು ನಿಲ್ಲದೆ ಅವನನ್ನು ನೋಡಿಕೊಂಡು ಹೋಗುವುದಕ್ಕೆ ಬಂದಿದ್ದನೆಂದೂ, ಕರ್ಣನು ಕಣ್ಣಿಗೆ ಬಿದ್ದಕೂಡಲೇ ಅವನೊಡನೆ ಯುದ್ಧವಾಡಿ ಅವನನ್ನು ಕೊಲ್ಲುವೆನೆಂದೂ ಹೇಳಿದನು. ಅದರಿಂದ ಧರ್ಮರಾಜನಿಗೆ ತುಂಬ ಆಶಾಭಂಗವಾಯಿತು. ಅರ್ಜುನನು ಕರ್ಣನನ್ನು ಗೆಲ್ಲಲಾರದೆ ಅವನಿಗೆ ಹೆದರಿ ಬಂದಂತೆ ಅರ್ಥವಾಗುವ ಹಾಗೆ ಅಸಮಾಧಾನದಿಂದಲೂ ಕೋಪದಿಂದಲೂ ಮಾತನಾಡಿದನು; ಗಾಂಡೀವವನ್ನು ಕೃಷ್ಣನ ಕೈಗೆ ಕೊಟ್ಟುಬಿಡೆಂದು ಮೂದಲಿಸಿದನು. ನಿಕ್ಷ್ಕಾರಣವಾಗಿ ಅಣ್ಣನು ತನ್ನನ್ನು ತಿರಸ್ಕರಿಸಿದ್ದರಿಂದ ಅರ್ಜುನನಿಗೂ ತುಂಬ ಅಸಮಾಧಾನವಾಯಿತು. ಕೋಪದಿಂದ ಕತ್ತಿಯಮೇಲೆ ಕೈ ಹೋಯಿತು. ಆದರೆ ಕೃಷ್ಣನು ತಿಳಿಯಹೇಳಿದ್ದರಿಂದ ಇಬ್ಬರೂ ಪಶ್ಚಾತ್ತಾಪ ಪಟ್ಟುಕೊಂಡು ಶಾಂತರಾದರು. ಅರ್ಜುನನು ಅಣ್ಣನ ಕಾಲಿಗೆ ನಮಸ್ಕಾರಮಾಡಿದನು. ಧರ್ಮರಾಜನೂ ತಮ್ಮನನ್ನು ಆಲಿಂಗಿಸಿಕೊಂಡು ಆಶೀರ್ವದಿಸಿದನು. ಅರ್ಜುನನು “ಅಣ್ಣ! ಈಗಲೇ ಹೋಗಿ ಆ ರಾಧೇಯನನ್ನು ಎದುರಿಸಿ ಅವನನ್ನು ಕೊನೆಗಾಣಿಸಿ ಬರುತ್ತೇನೆ. ನಿನ್ನ ಪಾದದಾಣೆಗೂ ಇಂದು ಕರ್ಣನನ್ನು ಕೊಲ್ಲದೆ ನಾನು ರಣರಂಗದಿಂದ ಹಿಂತಿರುಗಿ ಬರುವುದಿಲ್ಲ” ಎಂದನು. ಕೃಷ್ಣನೂ ಅವನೂ ರಣರಂಗದ ಕಡೆಗೆ ತಿರುಗಿದರು. ದಾರಿಯಲ್ಲಿ ಅರ್ಜುನನಿಗೆ ಮೈಯೆಲ್ಲಾ ಬೆವರಿತು. ಅಂದಿನ ಯುದ್ಧದ ಪರಿಣಾಮ ಹೇಗಾದೀತೋ ಎಂಬ ಚಿಂತೆಯುಂಟಾಯಿತು. ಅವನ ಕಳವಳವನ್ನು ನೋಡಿ ಕೃಷ್ಣನು “ಗಾಂಡೀವಿ! ಇದೇಕೆ ಹೀಗೆ ನಿರುತ್ಸಾಹದಿಂದಿದ್ದೀಯೆ? ನೀನು ಈ ಬಿಲ್ಲು ಹಿಡಿದು ಯಾರ್ಯಾರನ್ನು ಗೆದ್ದಿದ್ದೀಯೋ ಅವರನ್ನು ಮನುಷ್ಯಮಾತ್ರರಾದ ಇತರರು ಗೆಲ್ಲಲು ಸಾಧ್ಯವೇ? ದ್ರೋಣ ಭೀಷ್ಮಾದಿಗಳನ್ನು ಎದುರಿಸಿ ಮಿಕ್ಕವರು ಯಾರಾದರೂ ಬದುಕಿ ಬಂದಾರೇ? ಆದರೂ ನಾನು ನಿನಗೆ ಪಥ್ಯವಾದ ಒಂದು ಮಾತನ್ನು ಹೇಳಲೇಬೇಕು. ಅದೇನೆಂದರೆ, ನೀನು ಕರ್ಣನನ್ನು ಅಲಕ್ಷ್ಯಮಾಡಬಾರದು. ಅವನು ನಿನಗೆ ಸಮನಾದವನು. ಅಥವಾ ಒಂದು ಕೈ ಮೇಲೇ ಆದವನು ಎಂದು ನಾನು ಭಾವಿಸಿದ್ದೇನೆ. ಅವನಿರುವುದರಿಂದಲೇ ದುರ್ಯೋಧನನಿಗೆ ತಾನೊಬ್ಬ ವೀರನೆನಿಸಿರುವುದು. ಅವನಿಗೆ ಕೌರವರಲ್ಲಿ ಎಷ್ಟು ಅಭಿಮಾನವಿದೆಯೋ, ಪಾಂಡವರಲ್ಲಿ ಅಷ್ಟು ದ್ವೇಷವಿದೆ. ಆದ್ದರಿಂದ ಅವನೊಡನೆ ಯುದ್ಧಮಾಡುವಾಗ ತುಂಬ ಕಷ್ಟಪಟ್ಟು ಯುದ್ಧಮಾಡಬೇಕು. ಆದರೆ ನೀನು ಹೊರತು, ದೇವಾಧಿದೇವತೆಗಳೂ ಅವನನ್ನು ಕೊಲ್ಲಲಾರರು ಎಂದು ನಾನು ತಿಳಿದುಕೊಂಡಿದ್ದೇನೆ. ಅವನನ್ನು ಇಂದು ಸಂಹರಿಸಿ, ಯುಧಿಷ್ಠಿರನನ್ನು ಸಂತೋಷಪಡಿಸು!” ಎಂದು ಉತ್ತೇಜನಗೊಳಿಸಿದನು.</p>
<p>ಅರ್ಜುನನು ರಣರಂಗಕ್ಕೆ ಹಿಂತಿರುಗಿಬಂದಾಗ, ಭೀಮಸೇನ ಸಾತ್ಯಕಿ ಮುಂತಾದವರು ಕರ್ಣನನ್ನು ಎದುರಿಸಿ ಯುದ್ದಮಾಡುತ್ತಿದ್ದರು. ಎರಡು ಕಡೆಯೂ ಅನೇಕ ವೀರರು ಬಹು ಸೇನೆಯೂ ನಷ್ಟವಾಗಿತ್ತು; ರಣಭೂಮಿಯು ಸತ್ತವರಿಂದಲೂ ಸಾಯುತ್ತಿದ್ದವರಿಂದಲೂ, ಕಡಿದು ಬಿದ್ದ ಆನೆಕುದುರೆ ರಥಗಳಿಂದಲೂ ತುಂಬಿ ವೈತರಣಿಯಂತೆ ನೋಡುವುದಕ್ಕೆ ಭಯಂಕರವಾಗಿತ್ತು. ಹಳ್ಳತಿಟ್ಟುಗಳಾಗಿ ಓಡಾಡುವುದಕ್ಕೇ ಕಷ್ಟವಾಗಿತ್ತು. ಆ ಸ್ಥಿತಿಯಲ್ಲಿ ಕೌರವರ ಕಡೆಯ ಶ್ರೇಷ್ಠ ವೀರರು ಭೀಮಸೇನನನ್ನು ಮುತ್ತಿಕೊಂಡು ಅಪಾಯಕ್ಕೆ ಸಿಕ್ಕಿಸಿರಲು, ಅರ್ಜುನನು ಬಂದು ಕೌರವ ಸೇನೆಯನ್ನೆಲ್ಲಾ ಚದುರಿಸಿ ಅವನಿಗೆ ಅಣ್ಣನ ಯೋಗಕ್ಷೇಮವನ್ನು ತಿಳಿಸಿದನು. ಅವರು ಒಬ್ಬರಿಗೊಬ್ಬರು ಬೆಂಬಲವಾದರು. ಕೌರವಸೇನೆ ಅರ್ಜುನನ ಏಟಿನಿಂದ ಹಿಮ್ಮೆಟ್ಟುತ್ತಿರಲು ಕರ್ಣ ಮುಂದೆ ಬಂದು ಪಾಂಚಾಲರ ಮೇಲೆ ಬಿದ್ದು ಶತಾನೀಕ ಸುತಸೋಮ ದೃಷ್ಟದ್ಯುಮ್ನಾದಿಗಳನ್ನು ಎದುರಿಸಿದನು. ಸಾತ್ಯಕಿಯು ಕರ್ಣನ ಮಗನಾದ ಸುಷೇಣನನ್ನು ಕೊಲ್ಲಲು ಕರ್ಣನು ದೃಷ್ಟದ್ಯುಮ್ನನ ಮಗನನ್ನು ಕೊಂದನು. ಆಗ ಕೃಷ್ಣನು, “ಹೀಗಾದರೆ ನಮ್ಮ ಕಡೆ ಯಾರೂ ಉಳಿಯುವುದಿಲ್ಲ. ಬೇಗ ಕರ್ಣನನ್ನು ಕೊಲ್ಲಬೇಕು” ಎಂದು ಅವನ ಕಡೆಗೆ ರಥವನ್ನು ತಿರುಗಿಸಿದನು. ಭೀಮಸೇನನೂ ಅವನ ಹಿಂದೆಯೇ ಬೆಂಗಾವಲಾಗಿ ಬಂದನು. ಎರಡು ಕಡೆಗೂ ಘೋರಯುದ್ದ ನಡೆಯಿತು. ಆನೆ ಕುದುರೆ ರಥ ಕಾಲಾಳುಗಳೆಲ್ಲವೂ ಬಗೆಬಗೆಯ ಶಸ್ತ್ರಗಳು ನಟ್ಟು ಓಡುತ್ತಲೂ ಒಂದಕ್ಕೊಂದಕ್ಕೆ ಡಿಕ್ಕಿ ಹೊಡೆದು ಬೀಳುತ್ತಲೂ ಇದ್ದುವು. ಆ ಸ್ಥಿತಿಯಲ್ಲಿ ದುಶ್ಶಾಸನನು ಬಾಣಗಳನ್ನು ಹೊಡೆಯುತ್ತ ಭೀಮನಿಗೆ ಎದುರಾಗಿ ಬಂದನು. ಭೀಮನು ಅವನ ಕಡೆಗೆ ಓಡಿ ಸಿಂಹದಂತೆ ಅವನ ಮೇಲೆ ಬಿದ್ದನು. ಪರಸ್ಪರ ರೋಷಗೊಂಡ ಅವರಿಗೆ ಇಂದ್ರ ಶಂಬರರಿಗೆ ಆದಂತೆ ಯುದ್ಧ ಮೊದಲಾಯಿತು. ಭೀಮನು “ದುಶ್ಶಾಸನ! ಅದೃಷ್ಟವಶದಿಂದ ಇಂದು ನನ್ನ ಕಣ್ಣಿಗೆ ಬಿದ್ದೆ. ಇವೊತ್ತು ನಿನ್ನ ಸಾಲವನ್ನೆಲ್ಲಾ ಬಡ್ಡಿಸಹಿತ ತೀರಿಸಿಬಿಡುತ್ತೇನೆ” ಎಂದು ಅವನ ಬಿಲ್ಲನ್ನೂ ಸಾರಥಿಯನ್ನೂ ಕತ್ತರಿಸಿಹಾಕಿದನು. ದುಶ್ಶಾಸನನೂ ಪ್ರತಿಯಾಗಿ ಭೀಮಸೇನನ ಬಿಲ್ಲನ್ನು ಕತ್ತರಿಸಿ ಸಾರಥಿಯನ್ನು ಹೊಡೆದು ಕುದುರೆಗಳನ್ನು ಕೊಂದು ರಥದ ಮೂಕಿಯನ್ನು ಮುರಿದುಹಾಕಿದನು. ಆಗ ಭೀಮಸೇನನು ರಥದಿಂದ ಇಳಿದು ದುಶ್ಶಾಸನನ ರಥದ ಕುದುರೆಗಳನ್ನು ತನ್ನ ಗದೆಯಿಂದ ಅಪ್ಪಳಿಸಿ ಕೊಂದು ರಥವನ್ನು ಎಳೆದಾಡಿದನು. ದುಶ್ಶಾಸನನು ರಥದಿಂದ ಇಳಿದು ಭೀಮಸೇನನ ಎದೆಯನ್ನು ತೋಮರದಿಂದ ಹೊಡೆದನು. ಭೀಮಸೇನನು ಹದಿಮೂರು ವರ್ಷಗಳಿಂದ ತಾನು ಪಟ್ಟ ದುಃಖವನ್ನು ನೆನೆದು ದುಶ್ಶಾಸನನನ್ನು ಗದೆಯಿಂದ ಹೊಡೆದು ಕೆಳಗೆ ಬೀಳಿಸಿದನು. ಅನಂತರ ಕೃಷ್ಣೆಯು ಅವನಿಂದ ಪಟ್ಟ ಭಂಗಗಳನ್ನೆಲ್ಲಾ ನೆನೆದು ತುಪ್ಪಬಿದ್ದ ಬೆಂಕಿಯಂತೆ ಉರಿಯುತ್ತಾ ಕರ್ಣ ದುರ್ಯೋಧನ ಕೃಪ ಅಶ್ವತ್ಥಾಮ ಕೃತವರ್ಮರನ್ನು ನೋಡಿ, “ಈ ಪಾಪಿ ದುಶ್ಶಾಸನನನ್ನು ಕೊಲ್ಲುತ್ತೇನೆ; ಯೋಧರೆಲ್ಲರೂ ಬಂದು ಬಿಡಿಸಿಕೊಳ್ಳಿ” ಎಂದು ಗರ್ಜಿಸಿದನು. ಅವನ ಗಂಟಲನ್ನು ಮೆಟ್ಟಿನಿಂತು “ಈಗ ಹಸು! ಹಸು! ಎನ್ನು!!” ಎಂದು ಹಂಗಿಸುತ್ತ ಎದೆಯನ್ನು ಬಗಿದು, ಬಿಸಿರಕ್ತವನ್ನು ಚಪ್ಪರಿಸುತ್ತ ಚಪ್ಪರಿಸುತ್ತ ಸುರಿದುಕೊಂಡನು. “ಹಾಲು ಮೊಸರು ಕಬ್ಬಿನಹಾಲು ಜೇನುತುಪ್ಪ ತಾಯಿಯ ಸ್ತನ್ಯ ಇವೆಲ್ಲಕ್ಕಿಂತಲೂ ಈ ರಕ್ತ ರುಚಿಯಾಗಿದೆ!” ಎಂದು ಹಿಗ್ಗಿದನು. ಮೃತ್ಯು ಅಡ್ಡಿಯಾಗಿ ಬಂದದ್ದರಿಂದ ದುಶ್ಶಾಸನನನ್ನು ಇನ್ನೇನೂ ಮಾಡುವುದಕ್ಕಾಗಲಿಲ್ಲ. ಅಲ್ಲಿ ಭಯಂಕರವಾಗಿ ಸುತ್ತಾಡುತ್ತಿದ್ದ ಅವನನ್ನು ನೋಡಿಯೇ ಅನೇಕರು ಹೆದರಿ ಬಿದ್ದರು. ಹಾಗೆ ಬೀಳದವರ ಕೈಯಿಂದ ಆಯುಧಗಳು ಜಾರಿ ಬಿದ್ದವು. ಅವನು ರಕ್ತ ಕುಡಿದದ್ದನ್ನು ನೋಡಿದವರು “ಇವನು ಮನುಷ್ಯನಲ್ಲ" ಎಂದು ಹೆದರಿ ಓಡಿಹೋದರು. ಘೋರವಾಗಿ ನಡೆಯುತ್ತಿದ್ದ ಯುದ್ಧ ಒಂದು ಕ್ಷಣದಲ್ಲಿ ತಣ್ಣಗಾಯಿತು.</p>
<p>ಸ್ವಲ್ಪಕಾಲವಾದ ಬಳಿಕ ದುಶ್ಶಾಸನನ ತಮ್ಮಂದಿರಾದ ಅಲಂಬು ಜಲಸಂಧ ಮುಂತಾದವರು ಭೀಮನನ್ನು ಎದುರಿಸಿ ಅವನ ಮೇಲೆ ಬಾಣಪ್ರಯೋಗ ಮಾಡಿದರು. ಆದರೆ ಅವನು ಆ ಒಂಭತ್ತು ಜನರನ್ನೂ ಒಂಬತ್ತು ಬಾಣಗಳಿಂದ ಕೊಂದನು. ಅದನ್ನು ನೋಡಿ ಕರ್ಣನಿಗೂ ಭಯವಾಯಿತು. ಆಗ ವೃಷಸೇನನು ಮುಂದೆ ಬಂದು ಭೀಮನನ್ನು ಎದುರಿಸಿ ಕೃಷ್ಣನನ್ನು ನೋಯಿಸಿದನು. ನಕುಲನು ಮಧ್ಯೆ ಬಂದು ವೃಷಸೇನನನ್ನು ಎದುರಿಸಿ ಅವನ ಕುದುರೆಗಳನ್ನು ಕೊಂದನು. ಅರ್ಜುನನು ಹತ್ತು ಬಾಣಗಳಿಂದ ವೃಷಸೇನನ ಬಿಲ್ಲನ್ನೂ ತೋಳುಗಳನ್ನೂ ತಲೆಯನ್ನೂ ಕತ್ತರಿಸಿಹಾಕಿದನು. ಕರ್ಣನು ಹೀಗೆ ತನಗೆ ಒದಗಿದ ಪುತ್ರಶೋಕವನ್ನು ತಡೆದುಕೊಂಡು ರಥವನ್ನೇರಿ ಅರ್ಜುನನನ್ನು ಕೂಗಿ ಯುದ್ಧಕ್ಕೆ ಕರೆದನು. ಎರಡು ರಥಗಳೂ ಎದುರುಬದುರಾಗಿ ನಿಂತವು. ಅವುಗಳಲ್ಲಿದ್ದ ರಥಿಕರೂ ಅವರ ಸಾರಥಿಗಳೂ ತಮ್ಮ ತಮ್ಮ ಶಂಖಗಳನ್ನು ಧ್ವನಿಮಾಡಿದರು. ಯುದ್ಧಕ್ಕೆ ಮೊದಲಾಯಿತು. ಎತ್ತರವಾದ ಕೋಡುಗಲ್ಲುಗಳಿಂದಲೂ, ಗಿಡಮರ ಬಳ್ಳಿಗಳಿಂದಲೂ, ಗಿರಿನಿರ್ಝರಿಗಳಿಂದಲೂ ಕೂಡಿದ ಎರಡು ಬೆಟ್ಟಗಳು ಒಂದರ ಮೇಲೆ ಒಂದು ಬಿದ್ದಂತೆ ಅವರು ನಾನಾ ಶಸ್ತ್ರಾಸ್ತ್ರಗಳಿಂದ ಕೂಡಿ ಒಬ್ಬರನ್ನೊಬ್ಬರು ಎದುರಿಸಿದರು. ಎರಡು ಪಕ್ಷದವರೂ ತಮ್ಮ ತಮ್ಮ ಕಡೆಯ ವೀರರನ್ನು ಉತ್ತೇಜನಗೊಳಿಸುತ್ತಿದ್ದರು. ಇಬ್ಬರೂ ಶಸ್ತ್ರಾಸ್ತ್ರ ನಿಪುಣರಾದ್ದರಿಂದ ಬಹಳ ಹೊತ್ತು ಸರಿಸಮನಾಗಿ ಯುದ್ಧ ನಡೆಯಿತು. ಆಗ ಭೀಮನು ತಾಳ್ಮೆಗೆಟ್ಟು ಕೈಕೈ ಹಿಸುಕಿಕೊಳ್ಳುತ್ತ “ಇದೇಕೆ ಅರ್ಜುನ, ಹೀಗೆ ಯುದ್ಧ ಮಾಡುತ್ತಿದ್ದೀಯೆ? ಇನ್ನಷ್ಟು ಧೃಢವಾಗಿ ನಿಂತು, ಖಾಂಡವವನದಹನದಲ್ಲಿ ಹೋರಾಡಿದ ಹಾಗೆ, ಬಲಬಿಟ್ಟು ಹೊಡೆದು ಕರ್ಣನನ್ನು ಕೊಲ್ಲು! ಇಲ್ಲದಿದ್ದರೆ ನಾನಾದರೂ ಅವನನ್ನು ಗದೆಯಿಂದ ಚಚ್ಚಿಹಾಕುತ್ತೇನೆ. ಅವನಿಗೆ ತೀರುಗಾಲ ಬಂದಿದೆ. ಈಗ ನಮ್ಮ ಕೈಗೆ ಸಿಕ್ಕಿ ಜೀವ ಸಹಿತ ಹೋಗದಿರಲಿ” ಎಂದನು. ಕೃಷ್ಣನೂ, “ಅರ್ಜುನ! ನಿನ್ನ ಅಸ್ತ್ರಗಳನ್ನೆಲ್ಲಾ ಪ್ರತ್ಯಸ್ತ್ರಗಳಿಂದ ಕರ್ಣನು ತಣ್ಣಗಾಗಿಸುತ್ತಿರುವುದು ಕಾಣುವುದಿಲ್ಲವೋ? ಈಶ್ವರನೊಡನೆ ಹೋರಾಡಿ ಅವನನ್ನು ಸಂತೋಷಗೊಳಿಸಿದಾಗ ಹೇಗೆ ಯುದ್ಧಮಾಡಿದೆಯೋ ಹಾಗೆ ಶೌರ್ಯದಿಂದ ಯುದ್ಧಮಾಡಿ ಕರ್ಣನನ್ನು ಕೊಲ್ಲು!” ಎಂದನು. ಹೀಗೆ ಇಬ್ಬರೂ ಅವನನ್ನು ಚುಚ್ಚಲು ಅರ್ಜುನನು ಬ್ರಹ್ಮಾಸ್ತ್ರವನ್ನು ಅಭಿಮಂತ್ರಿಸಿ ಬಿಟ್ಟನು. ಸೂರ್ಯಕಿರಣಗಳಂತೆ ತೇಜಶ್ಶಾಲಿಗಳಾದ ಅಸಂಖ್ಯ ಬಾಣಗಳಿಂದ ಕರ್ಣನ ರಥವು ಮುಚ್ಚಿಹೋಯಿತು. ಕೌರವವೀರರೆಲ್ಲರೂ ಹಿಂತೆಗೆದರು. ದುರ್ಯೋಧನನು ಅವರನ್ನು ಪ್ರೋತ್ಸಾಹಿಸುವುದಕ್ಕಾಗಿ ಆಡಿದ ಮಾತೆಲ್ಲ ವ್ಯರ್ಥವಾಯಿತು. ಆದರೆ ಕರ್ಣನು ಸ್ವಲ್ಪವೂ ಅಲುಗದೆ ದಿವ್ಯಾಸ್ತ್ರವನ್ನು ಅಭಿಮಂತ್ರಿಸಿ ಅರ್ಜುನನ ಬ್ರಹ್ಮಾಸ್ತ್ರವನ್ನು ತಡೆದು ಅರ್ಜುನನನ್ನು ತೀಕ್ಷ್ಣವಾದ ಬಾಣಗಳಿಂದ ಹೊಡೆದನು. ಅರ್ಜುನನೂ ಪ್ರತಿಯಾಗಿ ಹೊಡೆದನು. ಅವರ ಬಾಣಗಳಿಂದ ರಣರಂಗವೆಲ್ಲಾ ತುಂಬಿಹೋಯಿತು. ಆಗ ಕರ್ಣನು ಅರ್ಜುನನಿಗೋಸ್ಕರವೇ ಬಹುದಿನದಿಂದ ಕಾದಿಟ್ಟಿದ್ದ ಸರ್ಪಾಸ್ತ್ರವನ್ನು ತೆಗೆದು ಬಿಲ್ಲಿನಲ್ಲಿ ಹೂಡಿದನು. ಅದರ ತೇಜಸ್ಸಿನಿಂದ ಎಲ್ಲೆಲ್ಲೂ ಬೆಳಕಾಯಿತು. ಆ ಬಾಣವನ್ನು ಹೂಡಿ ಎಳೆದಾಗ ಅದು ಸ್ವಲ್ಪ ಬಗ್ಗಿಕೊಂಡಿತ್ತು. ರೋಷಾವೇಶದಲ್ಲಿ ಅವನಿಗೆ ಅದರ ಬಗ್ಗೆ ಗಮನ ಹೋಗಲಿಲ್ಲ. ಅದನ್ನು ಕಂಡು ಶಲ್ಯನು “ಕರ್ಣ, ಇದನ್ನು ನೀನು ಕುತ್ತಿಗೆಗೆ ಸರಿಯಾಗಿ ಗುರಿಯಿಟ್ಟಿಲ್ಲ. ಚೆನ್ನಾಗಿ ನೋಡಿ ಗುರುಯಿಡು!” ಎಂದನು. ಕರ್ಣನಿಗೆ ಇದು ಸಹಿಸಲಿಲ್ಲ. ಕೋಪದಿಂದ ಕಣ್ಣನ್ನು ಕೆಂಪಗೆ ಮಾಡಿಕೊಂಡು “ಕರ್ಣನು ಎರಡು ಸಾರಿ ಗುರಿಯಿಟ್ಟು ಬಾಣಸಂಧಾನ ಮಾಡುವುದಿಲ್ಲ; ನಮ್ಮಂಥವರು ಹುಸಿಕಾಳಗವನ್ನು ಮಾಡರು ಮದ್ರರಾಜ!” ಎಂದು ಹೂಡಿದ ಬಾಣವನ್ನು ಹಾಗೆಯೇ ಬಿಟ್ಟನು. “ಲೋ ಅರ್ಜುನ, ನೀನು ಸತ್ತೆ! ಎಂದು ಗಟ್ಟಿಯಾಗಿ ಕೂಗಿದನು. ಆ ಬಾಣವು ಉರಿಯುತ್ತಿರುವ ಬೆಂಕಿಯಂತೆ ಅಂತರಿಕ್ಷದಲ್ಲಿ ಬರುತ್ತಿದ್ದುದನ್ನು ನೋಡಿ ಕೃಷ್ಣನು ರಥವನ್ನು ತಟ್ಟನೆ ತನ್ನ ಹೆಜ್ಜೆಯಿಂದ ಒತ್ತಿ ಅದನ್ನ ಐದು ಅಂಗುಲ ಕೆಳಕ್ಕೆ ಇಳಿಸಿದನು. ಸರ್ಪಾಸ್ತ್ರವು ಅರ್ಜುನನ ಕಿರೀಟಕ್ಕೆ ತಗುಲಿ ಅದನ್ನು ಹಾರಿಸಿಕೊಂಡು ಹೋಯಿತು. ಕಿರೀಟವು ಕೆಳಗೆ ಬಿತ್ತು. ಅದರೆ ಬಾಣವು ಮೇಲೆ ಹೋಗುತ್ತಿತ್ತು. ಕೃಷ್ಣನು “ಅರ್ಜುನ! ಅರ್ಜುನ! ಅಗೋ ನಿನ್ನನ್ನು ಕೊಲ್ಲುವುದಕ್ಕೆಂದು ಬಿಟ್ಟ ಆ ಮಹಾಸರ್ಪವನ್ನು ನೋಡು” ಎಂದು ಅದನ್ನು ತೋರಿಸಿದನು. ಅರ್ಜುನನು “ತಾನಾಗಿ ಗರುಡನ ಬಾಯಿಗೆ ಬೀಳುವುದಕ್ಕೆ ಹಾವು ಎಲ್ಲಿಂದ ಬಂತು?” ಎಂದು ಕೇಳಿದನು. ಕೃಷ್ಣನು ಅದು ಖಾಂಡವವನದಹನದಲ್ಲಿ ಕಳೆದು ಉಳಿದದ್ದೆಂದೂ ಅದರ ತಾಯಿ ಸತ್ತು ಅದು ಬದುಕಿಕೊಂಡು ವೈರಸಾಧಿಸುತ್ತಿತ್ತೆಂದೂ ಹೇಳಿದನು. ಅರ್ಜುನನು ಕೂಡಲೆ ಅದನ್ನು ಆರು ಬಾಣಗಳಿಂದ ಕತ್ತರಿಸಿ ಕೆಡವಿದನು. ಕರ್ಣನ ವಧ ಕಾಲವು ಸಮೀಪಿಸಿದ್ದರಿಂದ ಹೀಗೆ ಸರ್ಪಾಸ್ತ್ರವು ವ್ಯರ್ಥವಾದದ್ದಲ್ಲದೆ, ಪರಶುರಾಮನು ಹೇಳಿಕೊಟ್ಟ ಮಹಾಸ್ತ್ರವೂ ಮರೆತುಹೋಯಿತು; ಅವನ ರಥದ ಎಡಚಕ್ರವು ನೆಲದಲ್ಲಿ ಹೂತುಕೊಂಡು ರಥವು ಹೊರಳಿತು, ಕುದುರೆಗಳು ಮುಗ್ಗರಿಸಿದವು. ಸಾರಥಿ ಮುಮ್ಮಡಿಯಾದನು. ಹೀಗೆ ಒಂದರ ಮೇಲೆ ಒಂದರಂತೆ ಬಂದ ವಿಪತ್ತನ್ನು ನೋಡಿ ಕರ್ಣನು ವ್ಯಥೆಗೊಂಡು ಕೈಕೈ ಕೊಡವಿಕೊಳ್ಳುತ್ತ “ಧರ್ಮದಲ್ಲಿದ್ದವನನ್ನು ಯಾವಾಗಲೂ ಆ ಧರ್ಮವೇ ಕಾಪಾಡುತ್ತದೆ ಎಂದು ಧರ್ಮಬಲ್ಲವರು ಹೇಳುತ್ತಿದ್ದರು. ನಾನು ನಿತ್ಯವೂ ನನ್ನ ಕೈಲಾದಮಟ್ಟಿಗೆ, ನನಗೆ ತಿಳಿದಮಟ್ಟಿಗೆ, ಧರ್ಮದಲ್ಲಿಯೇ ಇದ್ದೆ; ಆದರೆ ಧರ್ಮವು ತನ್ನ ಭಕ್ತರನ್ನು ಕಾಪಾಡುವುದಕ್ಕೆ ಬದಲಾಗಿ ಕೊಲ್ಲುತ್ತಿರುವುದೆಂದು ನನಗೆ ತೋರುತ್ತದೆ!” ಎಂದು ಅರ್ಜುನನ ಏಟಿನಿಂದ ಮರ್ಮಸ್ಥಾನಗಳಲ್ಲೆಲ್ಲಾ ಗಾಯವಡೆದು ಆಯಾಸಪಟ್ಟು ಧರ್ಮವನ್ನು ನಿಂದಿಸಿದನು. ಮತ್ತು ಅರ್ಜುನನನ್ನು ನೋಡಿ “ಅಯ್ಯಾ ಪಾರ್ಥ! ಒಂದು ಘಳಿಗೆ ತಾಳು; ಈ ಚಕ್ರವನ್ನು ಎತ್ತುತ್ತೇನೆ; ಅಷ್ಟರೊಳಗೆ ಕುತ್ಸಿತಜನರ ಮಾರ್ಗವನ್ನು ಹಿಡಿದು ಹೊಡೆಯಬೇಡ; ನೀನು ಯುದ್ದಧರ್ಮ ಬಲ್ಲವನು; ಶೂರ; ಕ್ಷತ್ರಿಯ; ದೊಡ್ಡವಂಶದಲ್ಲಿ ಹುಟ್ಟಿದವನು. ರಥದಲ್ಲಿ ಕುಳಿತಿರುವ ನೀನು ನೆಲದ ಮೇಲೆ ನಿರಾಯುಧನಾಗಿ ಕುಳಿತಿರುವ ನನ್ನನ್ನು ಹೊಡೆಯಬಾರದು. ಕೃಷ್ಣನಿಗಾಗಲಿ ನಿನಗಾಗಲಿ ನಾನು ಹೆದರುತ್ತಿಲ್ಲ; ಸ್ವಲ್ಪ ತಾಳು ಎಂದು ಕೇಳಿಕೊಳ್ಳುತ್ತಿದ್ದೇನೆ!” ಎಂದನು.</p>
<p>ಆಗ ಕೃಷ್ಣನು “ಕರ್ಣ! ಅದೃಷ್ಟವಶದಿಂದ ಈಗ ಧರ್ಮವನ್ನು ಜ್ಞಾಪಿಸಿಕೊಳ್ಳುತ್ತಿದ್ದೀಯೆ! ಸಾಧಾರಣವಾಗಿ ಕೀಳುಜನರು ಕಷ್ಟದಲ್ಲಿ ಮುಳುಗಿಹೋದಾಗ ಅದಕ್ಕೆ ದೈವವನ್ನು ದೂಷಿಸುತ್ತಾರೆ; ತಮ್ಮ ದುಷ್ಕೃತ್ಯವನ್ನು ದೂಷಿಸಿಕೊಳ್ಳುವುದಿಲ್ಲ. ನೀನೂ ಸುಯೋಧನ ದುಶ್ಶಾಸನ ಶಕುನಿಗಳೂ ಒಂಟಿಬಟ್ಟೆಯಲ್ಲಿದ್ದ ಕೃಷ್ಣೆಯನ್ನು ಸಭೆಗೆ ತಂದಾಗ ಧರ್ಮ ಏಕೆ ಬೇಡವಾಯಿತು? ಪಗಡೆಯಾಟವನ್ನರಿಯದ ಯುಧಿಷ್ಠಿರ ರಾಜನನ್ನು ಸಭೆಗೆ ಕರೆತಂದು ಗೆದ್ದಿರಲ್ಲಾ, ಆಗ ನಿನ್ನ ಧರ್ಮ ಎಲ್ಲಿ ಹೋಗಿತ್ತು? ವನವಾಸ ಕಳೆದು ಹದಿಮೂರು ವರ್ಷ ಕಳೆದರೂ ರಾಜ್ಯವನ್ನು ಕೊಡಲಿಲ್ಲವಲ್ಲಾ, ಆಗ ನಿನ್ನ ಧರ್ಮ ಎಲ್ಲಿ ಹೋಗಿತ್ತು? ನಿನ್ನ ಸಮ್ಮತಿಯ ಮೇರೆಗೆ ದುರ್ಯೋಧನನು ಭೀಮಸೇನನನ್ನು ವಿಷಸರ್ಪಗಳಿಂದಲೂ ವಿಷಾನ್ನದಿಂದಲೂ ಕೊಲ್ಲಲೆಳಸಿದನಲ್ಲಾ, ಆಗ ನಿನ್ನ ಧರ್ಮ ಎಲ್ಲಿ ಹೋಗಿತ್ತು? ವಾರಣಾವತದ ಅರಗಿನ ಮನೆಯಲ್ಲಿ ನಿದ್ರೆ ಮಾಡುತ್ತಿದ್ದಾಗ ಪಾಂಡವರನ್ನು ಕೊಲ್ಲಬೇಕೆಂದಿದ್ದಿರಲ್ಲಾ, ಆಗ ನಿನ್ನ ಧರ್ಮ ಎಲ್ಲಿ ಹೋಗಿತ್ತು? ಕೃಷ್ಣೆಯು ಬಹಿಷ್ಠೆಯಾಗಿ ದುಶ್ಶಾಸನನ ಕೈಯಲ್ಲಿದ್ದಾಗ ತುಂಬಿದ ಸಭೆಯ ಮುಂದೆ ನಕ್ಕೆಯೆಲ್ಲಾ, ಆಗ ನಿನ್ನ ಧರ್ಮ ಎಲ್ಲಿಹೋಗಿತ್ತು? ಅವಳನ್ನು ನೋಡಿ, ‘ಪಾಂಡವರು ನಾಶವಾಗಿ ನರಕಕ್ಕೆ ಹೋದರು, ಇನ್ನೊಬ್ಬ ಗಂಡನನ್ನು ವರಿಸಿಕೊ!’ ಎಂದು ಧಿಕ್ಕಾರದ ಮಾತನಾಡಿದೆಯೆಲ್ಲಾ ಆಗ ನಿನ್ನ ಧರ್ಮ ಎಲ್ಲಿ ಹೋಗಿತ್ತು? ಬಹುಜನ ಮಹಾರಥರು ಮುತ್ತಿಕೊಂಡು ಹುಡುಗನಾದ ಆಭಿಮನ್ಯುವನ್ನು ಯುದ್ಧದಲ್ಲಿ ಕೊಂದಿರಲ್ಲಾ, ಆಗ ನಿನ್ನ ಧರ್ಮ ಎಲ್ಲಿ ಹೋಗಿತ್ತು?” ಎಂದು ಕೇಳಿದನು. ಕರ್ಣನು ನಾಚಿ ತಲೆತಗ್ಗಿಸಿಕೊಂಡು ಯಾವ ಮಾತೂ ಆಡದೆ ಸ್ವಲ್ಪ ಸುಮ್ಮನಿದ್ದು ಅನಂತರ ರೋಷದಿಂದ ಬಿಲ್ಲೆತ್ತಿ ಅರ್ಜುನನೊಡನೆ ಯುದ್ಧವಾರಂಭಿಸಿದನು. ಅವನು ಬಿಟ್ಟ ಒಂದು ಮಹಾಘೋರವಾದ ಬಾಣವು ಅರ್ಜುನನ ಭುಜವನ್ನು ಭೇದಿಸಿತು. ಆಗ ಗಾಂಡೀವವು ಕೈಯಿಂದ ಬಿದ್ದು ಅವನು ಮೂರ್ಛೆಹೋದನು. ಈ ಸಂದರ್ಭವನ್ನು ಉಪಯೋಗಿಸಿಕೊಂಡು ಕರ್ಣನು ರಥದಿಂದ ಕೆಳಕ್ಕೆ ಧುಮುಕಿ ರಥವನ್ನು ಎರಡು ತೋಳುಗಳಿಂದಲೂ ಎತ್ತಿದನು. ಅವನು ಅಷ್ಟು ಬಲಶಾಲಿಯಾಗಿದ್ದರೂ, ವಿಧಿಗೆ ಅನುಸಾರವಾಗಿ ಅದು ಏಳಲಿಲ್ಲ. ಅಷ್ಟುಹೊತ್ತಿಗೆ ಅರ್ಜುನನು ಮೂರ್ಛೆತಿಳಿದು ಪ್ರಾಂಜಲಿಕವೆಂಬ ಬಾಣವನ್ನು ಕೈಗೆ ತೆಗೆದುಕೊಳ್ಳಲು, ಕೃಷ್ಣನು “ಅರ್ಜುನ! ಕರ್ಣನು ರಥವನ್ನು ಹತ್ತುವುದರೊಳಗಾಗಿ ಅವನ ತಲೆಯನ್ನು ತೆಗೆದುಬಿಡು!” ಎಂದನು. ಅರ್ಜುನನು ಆ ಬಾಣದಿಂದ ಕರ್ಣನ ಧ್ವಜವನ್ನು ಕತ್ತರಿಸಿ, ಅಂಜಲಿಕವೆಂಬ ಇನ್ನೊಂದು ಬಾಣವನ್ನು ತೆಗೆದುಕೊಂಡು, ಮಹಾಸ್ತ್ರದಿಂದ ಅಭಿಮಂತ್ರಿಸಿ “ನಾನೇನಾದರೂ ತಪಸ್ಸನ್ನು ಆಚರಿಸಿದ್ದರೆ ಗುರುಹಿರಿಯರನ್ನು ಸಂತೋಷಪಡಿಸಿದ್ದರೆ ಆ ಸತ್ಯದಿಂದ ಈ ಬಾಣವು ಕರ್ಣನನ್ನು ಕೊಲ್ಲಲಿ!” ಎಂದು ಹೇಳಿ ಅದನ್ನು ಬಿಟ್ಟನು. ಆಕಾಶದಿಂದ ಸೂರ್ಯ ಮಂಡಲ ಬಿದ್ದಹಾಗೆ ಕರ್ಣನ ತಲೆ ಕತ್ತರಿಸಿಬಿತ್ತು. ಅದನ್ನು ನೋಡಿ ಪಾಂಡವರ ಕಡೆ ಶಂಖಧ್ವನಿಗಳೂ ಸಿಂಹನಾದಗಳೂ ಆದುವು. ಕೌರವರ ದರ್ಪ ಅಡಗಿತು. ಸೂರ್ಯನು ಮಂಕಾದಂತೆ ಕಂಡನು. ಶಲ್ಯನು ಧ್ವಜ ಮುರಿದು ಬರಿಯದಾಗಿದ್ದ ರಥವನ್ನು ಹಿಂದಕ್ಕೆ ತೆಗೆದುಕೊಂಡು ಹೋದನು. ಕೌರವಸೇನೆ ಅರ್ಜುನನ ಧ್ವಜವನ್ನು ನೋಡುತ್ತ ನೋಡುತ್ತ ಪಲಾಯನಮಾಡಿತು. ರಕ್ತಮಯವಾದ ಕರ್ಣನ ಮೈಯ್ಯನ್ನು ತಡವಿ ಕೆಂಪಾದ ತನ್ನ ದೇಹವನ್ನು ತೊಳೆದುಕೊಳ್ಳುವುದಕ್ಕೋ ಎಂಬಂತೆ ಸೂರ್ಯನು ಪಶ್ಚಿಮ ಸಮುದ್ರಕ್ಕೆ ಇಳಿದನು. ನಿರುತ್ಸಾಹರಾಗಿದ್ದ ತನ್ನ ಕಡೆಯ ವೀರರನ್ನು ದುರ್ಯೋಧನನು ಶಿಬಿರಕ್ಕೆ ಕರೆತಂದು ಸೇರಿಸಿದನು. ಶಲ್ಯನು ಕರ್ಣನ ವೀರಕಾರ್ಯವನ್ನು ಹೊಗಳಿ “ದೈವವು ಪಾಂಡವರಿಗೆ ಸಹಾಯಮಾಡುತ್ತಿದೆ; ನಮಗೆ ವಿರುದ್ದವಾಗಿದೆ; ಏನು ಮಾಡೋಣ?” ಎಂದು ದುರ್ಯೋಧನನನ್ನು ಸಮಾಧಾನ ಮಾಡಿದನು. ಅರ್ಜುನನು ತಮ್ಮ ಶಿಬಿರಕ್ಕೆ ಬಂದು ಧರ್ಮರಾಜನಿಗೆ ನಮಸ್ಕಾರ ಮಾಡಿದನು. ಅವನು ಅರ್ಜುನನನ್ನು ಎಬ್ಬಿಸಿ ಆಲಿಂಗನ ಮಾಡಿಕೊಂಡು ಆಶೀರ್ವದಿಸಲು ಮಿಕ್ಕ ಅವನ ಅಣ್ಣ ತಮ್ಮಂದಿರೆಲ್ಲರೂ ಸಂತೋಷದಿಂದ ಅವನನ್ನು ಆಲಿಂಗಿಸಿದರು. ಕೃಷ್ಣನು ಯುಧಿಷ್ಠಿರನನ್ನು ಅಭಿನಂದಿಸಿ ಪ್ರೀತಿಯಿಂದ “ಮಹಾರಾಜ! ಇಂದು ಕರ್ಣನು ಹತನಾದ್ದರಿಂದ ಕೌರವರೂ ಅವರ ಕಡೆಯ ರಾಜರೆಲ್ಲರೂ ಹತರಾದ ಹಾಗೆಯೇ ಆಯಿತು. ಮೂರು ಲೋಕಗಳು ನಿಂತು ಯುದ್ದಮಾಡಿದರೂ ಜಯಿಸಲಾಗದ ಕರ್ಣನು ನಿನ್ನ ಕೋಪದಿಂದ ಹತನಾದನು.!” ಎಂದನು. ಧರ್ಮರಾಜನು ಪ್ರತ್ಯುತ್ತರವಾಗಿ “ಗೋವಿಂದ! ನಿನ್ನ ಪ್ರಸಾದದಿಂದ ಮಹಾಯಶಸ್ವಿಯಾದ ಕರ್ಣನು ಹತನಾದನು. ನಮಗೆ ಜಯವಾಯಿತು. ಇನ್ನು ನಿರ್ಭಯವಾಗಿಯೂ ನಿಶ್ಚಿಂತೆಯಾಗಿಯೂ ನಿದ್ರೆಮಾಡುತ್ತೇನೆ!” ಎಂದನು. ಕೃಷ್ಣನು “ಯುಧಿಷ್ಠಿರ! ನಿನ್ನ ಈ ಸಂತೋಷಲಾಭಕ್ಕೆ ನಾನು ನಿಮಿತ್ತಮಾತ್ರ; ಭೀಮಾರ್ಜುನ ಮೊದಲಾದ ವೀರ ಸೋದರರೂ ದೃಷ್ಟದ್ಯುಮ್ನ ಮುಂತಾದ ದೇವೇಂದ್ರಸಮಾನರಾದ ಸಂಬಂಧಿಗಳೂ ಇರುವ ನಿನಗೆ ಇಂಥ ಸಂತೋಷ ನಿತ್ಯವಾದದ್ದು! ನೀನು ಯಾವಾಗಲೂ ನನ್ನ ವಿಶ್ವಾಸಕ್ಕೆ ಪಾತ್ರನೇಯೆ!” ಎಂದನು.</p>
<p>ಕರ್ಣಪರ್ವ ಮುಗಿಯಿತು.</p>
</section>
</body>
</html>
