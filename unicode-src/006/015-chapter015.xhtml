<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಶ್ರೀ ವಚನ ಭಾರತ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-015">
		<h1 class="level1-title" epub:type="title">ಆಶ್ರಮವಾಸಿಕ ಪರ್ವ</h1>
<p class="verse">ನಮಿಸಿ ನಾರಾಯಣನ ನರನ ಪುರುಷೋತ್ತಮನ। ವ್ಯಾಸ ವಾಗ್ದೇವಿಯರ ಬಳಿಕ ಪೇಳ್ವುದು ಜಯವ॥</p>
<p>ಹೀಗೆ ಪಾಂಡವರು ರಾಜ್ಯವನ್ನು ಪಡೆದುಕೊಂಡು ಶತ್ರುಗಳನ್ನೆಲ್ಲಾ ಗೆದ್ದು ಧೃತರಾಷ್ಟ್ರನ ಮುಂದಾಳುತನದಲ್ಲಿ ರಾಜ್ಯಭಾರಮಾಡುತ್ತಿದ್ದರು. ವಿದುರ ಸಂಜಯ ಯುಯುತ್ಸು ಇವರು ಧೃತರಾಷ್ಟ್ರನ ಯೋಗಕ್ಷೇಮವನ್ನು ನೋಡಿಕೊಳ್ಳುತ್ತಿದ್ದರು. ಯಾವ ಕೆಲಸಮಾಡಬೇಕಾದರೂ ಪಾಂಡವರು ಧೃತರಾಷ್ಟ್ರನನ್ನೂ, ದ್ರೌಪದಿ ಸುಭದ್ರೆ ಮುಂತಾದ ಅವರ ಹೆಂಡಿರು ಗಾಂಧಾರಿಯನ್ನೂ, ಕೇಳುತ್ತ ಅವರನ್ನು ಅನುಸರಿಸಿಕೊಂಡಿದ್ದರು. ಬಟ್ಟೆಬರೆ, ಹಾಸಿಗೆ ಹೊದಿಕೆ, ಒಡವೆವಸ್ತು ಯಾವುದರಲ್ಲಿಯೂ ತಮಗೂ ಅವರಿಗೂ ಭೇದ ಮಾಡಿಕೊಳ್ಳುತ್ತಿರಲಿಲ್ಲ. ಪುತ್ರಶೋಕದಿಂದ ಬೆಂದ ಅವರ ಮನಸ್ಸು ಆದಷ್ಟು ನೆಮ್ಮದಿಯಿಂದಿರಲಿ ಎಂದು ಅವರೆಲ್ಲರೂ ವೃದ್ಧದಂಪತಿಗಳನ್ನು ಸೇವಿಸುತ್ತಿದ್ದರು. ಅವರೂ ಸಮಾಧಾನಗೊಂಡು ಶಾಂತಿ ಪ್ರೀತಿಗಳಿಂದ ವರ್ತಿಸುತ್ತಿದ್ದರು. ಧೃತರಾಷ್ಟ್ರನು ತನ್ನ ಅವಿವೇಕಿಯಾದ ಮಗನನ್ನು ನೆನೆಸಿಕೊಂಡು ಸಂಕಟಪಡುವನು. ಆದರೂ ನಿತ್ಯವೂ ಬೆಳಿಗ್ಗೆ ತನ್ನ ಜಪತಪಗಳಾದ ಮೇಲೆ ಪಾಂಡವರು ಜಯಶಾಲಿಗಳಾಗಿರಲಿ, ದೀರ್ಘಾಯುಗಳಾಗಿರಲಿ ಎಂದು ಅವರಿಗೆ ಶುಭವನ್ನು ಕೋರುವನು. ಯಾರಾದರೂ ಅಕಸ್ಮಾತ್ತಾಗಿ ಪ್ರಮಾದದಿಂದ ಧೃತರಾಷ್ಟ್ರನ ಮನಸ್ಸನ್ನು ನೋಯಿಸಿದರೆ ಅವನ ವಿಷಯದಲ್ಲಿ ಧರ್ಮರಾಜನಿಗೆ ತುಂಬ ಅಸಮಾಧಾನವಾಗುವುದು. ಆದ್ದರಿಂದ ಯುಧಿಷ್ಠಿರನು ಏನು ತಿಳಿದುಕೊಂಡಾನೋ ಎಂದು ಅವನಿಗೆ ಹೆದರಿ ಯಾರೂ ಏನೂ ಧೃತರಾಷ್ಟ್ರನಿಗೆ ಅಪ್ರಿಯವಾಗುವ ಅವನ ಮಕ್ಕಳ ಕಾರ್ಯಗಳನ್ನು ಪ್ರಸ್ತಾಪಿಸುತ್ತಿರಲಿಲ್ಲ. ಭೀಮನಿಗೂ ಇದೇ ವಿಧವಾದ ಹೆದರಿಕೆಯಿದ್ದರೂ ಧೃತರಾಷ್ಟ್ರನನ್ನು ಕಂಡರೆ ಅವನಿಗೆ ಹಿತವಿರಲಿಲ್ಲ. ಮನಸ್ಸಿನಲ್ಲಿಯೇ ರೋಷವು ಹೊಗೆಯಾಡುತ್ತಿತ್ತು. ಆದ್ದರಿಂದ ಒಂದೊಂದು ಸಾರಿ ಧೃತರಾಷ್ಟ್ರನ ಕಿವಿಗೆ ಬೀಳುವಹಾಗಿದ್ದರೂ ತನ್ನ ತೋಳನ್ನು ತಟ್ಟಿಕೊಳ್ಳುವನು; “ಈ ಕುರುಡುರಾಜನ ಮಕ್ಕಳು ಶಸ್ತ್ರಾಸ್ತ್ರ ನಿಪುಣರಾಗಿದ್ದರೂ ಎಲ್ಲರನ್ನೂ ನನ್ನ ಈ ತೋಳುಗಳಿಂದಲೇ ಪರಲೋಕಕ್ಕೆ ಅಟ್ಟಿದೆ!” ಎನ್ನುವನು. ಇಂಥ ಮಾತು ಕಿವಿಗೆ ಬಿದ್ದಾಗ ಧೃತರಾಷ್ಟ್ರನಿಗೆ ಶಲ್ಯದಿಂದ ಇರಿದಂತಾಗಿ ಒಳಗೇ ನೊಂದುಕೊಳ್ಳುವನು.</p>
<p>ಹೀಗೆ ಹದಿನೈದು ವರ್ಷಗಳು ಕಳೆದವು. ಭೀಮನ ಮಾತನ್ನು ಕೇಳಿ ಧೃತರಾಷ್ಟ್ರನಿಗೆ ಬೇಸರ ಉಂಟಾಯಿತು. ಆಗ ಅವನು ತನ್ನ ಆಪ್ತಸ್ನೇಹಿತರನ್ನು ಕರೆಸಿಕೊಂಡು ಕಣ್ಣೀರು ಹಾಕುತ್ತ “ನನ್ನ ತಪ್ಪಿನಿಂದ ಈ ಕೌರವ ವಂಶವೆಲ್ಲಾ ಹೇಗೆ ಹತವಾಯಿತೆಂದು ನಿಮಗೆಲ್ಲಾ ತಿಳಿದೇ ಇದೆ. ಹಿಂದಿನದನ್ನೆಲ್ಲಾ ನೆನೆದುಕೊಂಡರೆ ಸಂಕಟವಾಗುತ್ತದೆ. ಈಗ ಹದಿನೈದು ವರ್ಷಗಳಿಂದ ಅದನ್ನು ಅನುಭವಿಸುತ್ತಿದ್ದೇನೆ. ಮನಸ್ಸಿಗೆ ಒಂದೂ ಬೇಕಾಗದೆ ಮಧ್ಯಾಹ್ನವೋ ಸಂಜೆಯೋ ಒಂದು ತುತ್ತು ತಿನ್ನುತ್ತೇನೆ; ನೆಲದಮೇಲೆ ದರ್ಭೆ ಕೃಷ್ಣಾಜಿನಗಳನ್ನು ಹಾಸಿಕೊಂಡು ಮಲಗುತ್ತೇನೆ; ಯಾರಾದರೂ ಕೇಳಿದರೆ ನಾನು ನಿಯಮದಲ್ಲಿದ್ದೇನೆ ಎಂದು ಹೇಳುತ್ತೇನೆ; ಗಾಂಧಾರಿಯೂ ಹೀಗೆಯೇ ಜೀವಿಸಿಕೊಂಡಿದ್ದಾಳೆ” ಎಂದು ಅನಂತರ ಧರ್ಮರಾಜನನ್ನು ಕುರಿತು “ಪುತ್ರಾ! ನಿನ್ನ ಪೋಷಣೆಯಲ್ಲಿ ನಾನು ಸುಖವಾಗಿದ್ದೆ; ಬೇಕಾದ ದಾನಧರ್ಮಗಳನ್ನು ಮಾಡಿದೆ. ಗಾಂಧಾರಿಯು ಹೆತ್ತಹೊಟ್ಟೆಯ ಸಂಕಟವನ್ನು ನುಂಗಿಕೊಂಡು ನನ್ನ ಯೋಗಕ್ಷೇಮ ನೋಡಿಕೊಳ್ಳುತ್ತಿದ್ದಾಳೆ. ದ್ರೌಪದಿಗೆ ದ್ರೋಹಮಾಡಿ ನಿನ್ನ ಐಶ್ವರ್ಯವನ್ನು ಕಸಿದುಕೊಂಡಿದ್ದ ಆ ಘಾತುಕರು ತಮ್ಮ ಕೃತ್ಯಗಳಿಂದ ಯುದ್ಧದಲ್ಲಿ ದೇಹ ತೆತ್ತರು. ಅವರಿಗಾಗಿ ನಾನು ಮಾಡಬೇಕಾದದ್ದೇನೂ ಇಲ್ಲ. ಶಸ್ತ್ರಹತರಾದ ಕ್ಷತ್ರಿಯರಿಗೆ ಲಭಿಸುವ ಲೋಕ ಅವರಿಗೂ ಲಭಿಸಿದೆ. ಈಗ ನಾನೂ ಗಾಂಧಾರಿಯೂ ನಮ್ಮ ಶ್ರೇಯಸ್ಸನ್ನು ನೋಡಿಕೊಳ್ಳಬೇಕಾಗಿದೆ. ಆದ್ದರಿಂದ ನೀನು ಸಮ್ಮತಿಸಿದರೆ ನಾವು ಕೃಷ್ಣಾಜಿನ ಜಟಾವಲ್ಕಲಧಾರಿಗಳಾಗಿ ತಪೋವನಕ್ಕೆ ಹೋಗೋಣವೆಂದು ಮಾಡಿದ್ದೇವೆ. ನೀನು ಕ್ಷತ್ರಿಯ; ಧರ್ಮದಲ್ಲಿ ಪ್ರೀತಿಯುಳ್ಳವನು; ರಾಜ; ಗುರು; ಆದ್ದರಿಂದ ನಿನ್ನನ್ನು ಕೇಳುತ್ತಿದ್ದೇನೆ. ನಾವು ಅರಣ್ಯವಾಸಿಗಳಾಗಿದ್ದು ನಿನ್ನನ್ನು ಆಶೀರ್ವದಿಸಿಕೊಂಡು ಇರುತ್ತೇವೆ. ಕಡೆಗಾಲದಲ್ಲಿ ಮಕ್ಕಳಿಗೆ ಎಲ್ಲವನ್ನೂ ವಹಿಸಿ ಕಾಡಿಗೆ ಹೋಗುವುದು ನಮ್ಮ ಕುಲಕ್ಕೆ ಬಂದ ಸಂಪ್ರದಾಯ. ನಾನು ತಪಸ್ಸು ಮಾಡುತ್ತಿದ್ದರೆ ರಾಜನಾದ ನಿನಗೂ ಅದರಲ್ಲಿ ಒಂದು ಪಾಲು ಬರುತ್ತದೆ. ಪ್ರಜೆಗಳು ಮಾಡುವ ಎಲ್ಲಾ ಒಳ್ಳೆಯ ಮತ್ತು ಕೆಟ್ಟಕೆಲಸಗಳಿಗೂ ರಾಜರು ಫಲಭಾಗಿಗಳಾಗಿರುತ್ತಾರೆ” ಎಂದನು.</p>
<p>ಯುಧಿಷ್ಠಿರನಿಗೆ ಈ ಮಾತನ್ನು ಕೇಳಿ ಸಂತೋಷವೇನಾಗಲಿಲ್ಲ. “ಮಹಾರಾಜ! ನೀನು ಹೀಗೆ ವ್ಯಥೆಪಟ್ಟರೆ ನನಗೆ ರಾಜ್ಯವು ಹಿತವಾಗುವುದಿಲ್ಲ. ನೀನು ಹೀಗೆ ಶೋಕದಿಂದಲೂ ಉಪವಾಸದಿಂದಲೂ ನವೆಯುತ್ತ ನೆಲದಮೇಲೆ ಮಲಗುತ್ತೀಯೆಂದು ನಮಗೆ ಯಾರಿಗೂ ತಿಳಿಯದೇ ಹೋಯಿತಲ್ಲ! ಛಿ! ನಾನು ಎಂಥ ಮೂಢ! ನಿನ್ನ ಮಾತನ್ನು ಕೇಳಿ ನನಗೆ ಸಂಕಟವಾಗಿದೆ. ರಾಜ್ಯ ಬೇಡ, ದೇಶ ಬೇಡ, ಸುಖಸೌಖ್ಯಗಳೊಂದೂ ಬೇಡ ಎನ್ನಿಸಿದೆ. ನೀನೇ ನಮಗೆ ತಂದೆ ತಾಯಿ ಗುರು ಎಲ್ಲಾ; ನೀನಿಲ್ಲದೆ ನಾವೇನು ಮಾಡೋಣ! ನಿನ್ನ ಹೊಟ್ಟೆಯಲ್ಲಿ ಹುಟ್ಟಿದ ಮಗನಾದ ಯುಯುತ್ಸುವಿದ್ದಾನೆ. ಬೇಕಾದರೆ ಅವನೇ ರಾಜನಾಗಲಿ; ಇಲ್ಲದಿದ್ದರೆ ನೀನು ಒಪ್ಪುವ ಮತ್ತಾರಾದರೂ ಆಗಲಿ. ನಾನೇ ಕಾಡಿಗೆ ಹೋಗುತ್ತೇನೆ. ನೀನೇ ರಾಜ್ಯವಾಳಿಕೊಂಡಿರು. ಮೊದಲೇ ಅಪಖ್ಯಾತಿಯಲ್ಲಿ ಬೆಂದಿರುವ ನನ್ನನ್ನು ಮತ್ತೂ ಬೇಯಿಸಬೇಡ. ರಾಜ ನಾನಲ್ಲ; ನೀನೇ; ನಿನಗೆ ನಾನು ಅಧೀನ; ಧರ್ಮಜ್ಞನೂ ಗುರುವೂ ಆದ ನಿನಗೆ ನಾನು ಅನುಜ್ಞೆ ಕೊಡುವುದೇ? ದುರ್ಯೋಧನನ ದುಃಖವನ್ನು ಮನಸ್ಸಿಗೆ ಹತ್ತಿಸಿಕೊಳ್ಳಬೇಡ. ನಾವೆಲ್ಲರೂ ನಿನ್ನ ಮಕ್ಕಳೇಯೆ. ನನಗೆ ಗಾಂಧಾರಿ ಬೇರೆಯಲ್ಲ, ಕುಂತಿ ಬೇರೆಯಲ್ಲ. ನನ್ನನ್ನು ಬಿಟ್ಟು ನೀನು ಹೋಗುವುದಾದರೆ ನಿನ್ನ ಹಿಂದೆ ನಾನೂ ಬಂದೆನೆಂದೇ ತಿಳಿದುಕೋ!” ಎಂದನು. ಧೃತರಾಷ್ಟ್ರನು, “ಅಪ್ಪಾ! ನನಗೆ ತಪಸ್ಸಿನ ಮೇಲೆ ಮನಸ್ಸಾಗಿದೆ; ಈ ವಯಸ್ಸಿನಲ್ಲಿ ಅರಣ್ಯವಾಸ ನಮ್ಮ ಕುಲಕ್ಕೆ ಬಂದದ್ದು. ನಾನೂ ಬೇಕಾದಷ್ಟು ಕಾಲ ನಿಮ್ಮೊಡನೆ ಇದ್ದೆ; ನೀವೂ ನನಗೆ ಶುಶ್ರೂಷೆ ಮಾಡಿದ್ದೀರಿ. ಈಗ ನನಗೆ ಮುಪ್ಪು ಬಂದಿದೆ. ನನ್ನನ್ನು ಬಿಟ್ಟುಕೊಡಿ!” ಎಂದನು. ತನ್ನ ಸುತ್ತಲೂ ಇದ್ದ ವಿದುರ ಸಂಜಯ ಕೃಪ ಮುಂತಾದವರನ್ನು ಕುರಿತು “ನೀವೆಲ್ಲಾ ಧರ್ಮರಾಜನಿಗೆ ಒಪ್ಪಿಗೆ ಕೊಡುವಂತೆ ಹೇಳಿ. ನನ್ನ ಮನಸ್ಸಿಗೆ ಮಂಕು ಕವಿಯುತ್ತಿದೆ; ವಯಸ್ಸಿನಿಂದಲೂ ಇಷ್ಟುಹೊತ್ತು ಮಾತನಾಡಿದ್ದರಿಂದಲೂ ಬಾಯಿ ಒಣಗಿಬರುತ್ತಿದೆ!” ಎಂದು ಹೇಳಿ ಪ್ರಜ್ಞೆತಪ್ಪಿ ಬೀಳುವುದರಲ್ಲಿದ್ದನು. ಗಾಂಧಾರಿಯು ಹಿಡಿದುಕೊಂಡು ಅವಲಂಬನವಾದಳು. ಅದನ್ನು ನೋಡಿ ಯುಧಿಷ್ಠಿರನು “ನೂರು ಸಾವಿರ ಆನೆಯ ಬಲವಿದ್ದ ಮಹಾರಾಜನು ಉಸಿರುಡುಗಿ ಹೆಂಗಸನ್ನು ನೆಮ್ಮುವಂತಾಯಿತೇ! ಅನ್ನ ನೀರು ಬಿಟ್ಟು ಇವರು ಕೊರಗಿ ಹೀಗಾದಮೇಲೆ ನನ್ನ ಧರ್ಮ ಬುದ್ದಿಗೂ ವಿದ್ಯೆಗೂ ವಿವೇಕಕ್ಕೂ ಧಿಕ್ಕಾರವಿರಲಿ!” ಎಂದು ಒದ್ದೆ ಕೈಯಿಂದ ಅವನ ಎದೆ ಮುಖ ಬಾಯಿಗಳನ್ನು ಮೃದುವಾಗಿ ತಡವಿದನು. ಧೃತರಾಷ್ಟ್ರನು ಎಚ್ಚೆತ್ತು “ನಿನ್ನ ಸ್ಪರ್ಶದಿಂದ ಜೀವ ಕೂಡಿಕೊಂಡಿತು. ಮಗು! ನೀನು ಮುಟ್ಟಿದರೆ ನನ್ನ ಜೀವಕ್ಕೆ ತುಂಬಾ ಹಿತವಾಗುತ್ತದೆ; ನಾನು ಈಗ ಎಂಟು ಹೊತ್ತಿನಿಂದ ಊಟಮಾಡಿಲ್ಲ; ಆದ್ದರಿಂದ ತಿರುಗಾಡಲಾರೆ; ನಿನ್ನ ಅನುಮತಿಯನ್ನು ಕೇಳುವುದಕ್ಕೆಂದು ಎರಡು ಮಾತನಾಡಿದ್ದರಿಂದಲೇ ಆಯಾಸವಾಗಿ ಬವಳಿ ಬಂದಿತು!” ಎಂದನು. ಆಗ ಯುಧಿಷ್ಠಿರನು ನೀರುಗೈಯಿಂದ ಧೃತರಾಷ್ಟ್ರನ ಮೈಯೆಲ್ಲವನ್ನೂ ತಡವಿದನು; ಅವನು ಸಂತಯಿಸಿಕೊಂಡು ಧರ್ಮರಾಜನನ್ನು ಆಲಿಂಗಿಸಿ ಪೀತಿಯಿಂದ ಅವನ ನೆತ್ತಿಯನ್ನು ಮೂಸಿನೋಡಿದನು. ವಿದುರ ಮುಂತಾದವರಿಗೆ ದುಃಖ ಉಕ್ಕಿಬಂದು ಧೃತರಾಷ್ಟ್ರನಿಗಾಗಲಿ ಧರ್ಮರಾಜನಿಗಾಗಲಿ ಹೇಳುವುದಕ್ಕೆ ಏನೂ ಮಾತೇ ಹೊರಡದೆ ಹೋಯಿತು. ಗಾಂಧಾರಿಯು “ಬೇಡ ಮಹಾರಾಜ! ಬೇಡ!” ಎಂದು ಸಮಾಧಾನಮಾಡುತ್ತಿದ್ದಳು. ಮಿಕ್ಕ ಹೆಂಗಸರು ಕಣ್ಣೀರು ಸುರಿಸುತ್ತ ಒರೆಸಿಕೊಳ್ಳುತ್ತ ಇದ್ದರು. ಧೃತರಾಷ್ಟ್ರನು ಯುಧಿಷ್ಠಿರನನ್ನು ಕುರಿತು, “ನನಗೆ ಅನುಮತಿ ಕೊಡು. ಮತ್ತೆ ಮತ್ತೆ ಮಾತನಾಡಿದರೆ ನನಗೆ ಇನ್ನೂ ಆಯಾಸವಾಗುತ್ತದೆ!” ಎಂದನು. ಅನ್ನವಿಲ್ಲದೆ ಮೈಯೆಲ್ಲಾ ಮೂಳೆಬಿಟ್ಟುಕೊಂಡು ಬಿಳಿಚಿಕೊಂಡಿದ್ದ ತಂದೆಯನ್ನು ಧರ್ಮಪುತ್ರನು ತಬ್ಬಿಕೊಂಡು ಕಣ್ಣೀರು ಸುರಿಸುತ್ತ “ನಿನಗೆ ಹಿತವಾಗದಿದ್ದಮೇಲೆ ನನಗೆ ರಾಜ್ಯವೂ ಬೇಡ, ಜೀವವೂ ಬೇಡ! ನನ್ನ ಮೇಲೆ ನಿನಗೆ ಪ್ರೀತಿಯಾಗಲಿ ಅನುಗ್ರಹ ಬುದ್ದಿಯಾಗಲಿ ಇದ್ದರೆ, ಮೊದಲು ಊಟಮಾಡು! ಆಮೇಲೆ ಮುಂದೇನು ಮಾಡಬೇಕೆಂದು ಯೋಚಿಸೋಣ!” ಎಂದನು. ಧೃತರಾಷ್ಟ್ರನು, “ನೀನು ಒಪ್ಪಿಗೆ ಕೊಟ್ಟರೆ ಊಟ ಮಾಡೋಣವೆಂದಿದ್ದೇನೆ!" ಎಂದನು. ಧರ್ಮರಾಜನು ಒಪ್ಪಿಗೆ ಕೊಡಬೇಕಾಯಿತು.</p>
<p>ಮರುದಿನ ಧೃತರಾಷ್ಟ್ರನು ಪ್ರಜಾಪ್ರಮುಖರನ್ನು ಬರಮಾಡಿಕೊಂಡು ಅವರಿಗೆ ತನ್ನ ಉದ್ದೇಶವನ್ನು ತಿಳಿಸಿದನು. “ನಾನೂ ಗಾಂಧಾರಿಯೂ ಕಾಡಿಗೆ ಹೋಗಬೇಕೆಂದಿದ್ದೇವೆ. ನೀವೆಲ್ಲರೂ ನನಗೆ ಅನುಮತಿ ಕೊಡಬೇಕು. ನನ್ನ ಪೂರ್ವಿಕರಾದ ಶಂತನು ವಿಚಿತ್ರವೀರ್ಯ ಭೀಷ್ಮರೂ ನನ್ನ ತಮ್ಮನಾದ ಪಾಂಡುವೂ ರಾಜ್ಯವಾಳಿದಮೇಲೆ ನಾನು ರಾಜ್ಯವನ್ನು ಕೈಕೊಂಡೆ. ನನ್ನ ಸೇವೆ ಚೆನ್ನಾಗಿತ್ತೋ ಇರಲಿಲ್ಲವೋ, ಅದನ್ನು ನೀವು ಮನಸ್ಸಿಗೆ ಹತ್ತಿಸಿಕೊಳ್ಳಬಾರದು. ನನ್ನ ಮಗನ ದುರ್ಬುದ್ದಿಯಿಂದ ಯುದ್ಧ ಹತ್ತಿಕೊಂಡಿತು. ಅದರಲ್ಲಿ ನಾನು ನಡೆದದ್ದು ತಪ್ಪೋ ಸರಿಯೋ ಅದನ್ನು ನೀವು ಮನಸ್ಸಿಗೆ ಹತ್ತಿಸಿಕೊಳ್ಳಬಾರದು. ಮುದುಕ, ಮಕ್ಕಳನ್ನು ಕಳೆದುಕೊಂಡವನು, ದುಃಖದಲ್ಲಿದ್ದಾನೆ, ಹಿಂದೆ ಆಳಿದ ರಾಜನ ಮಗ, ಎಂಬುದನ್ನು ಮನಸ್ಸಿಗೆ ತಂದುಕೊಂಡು ನನಗೆ ಅನುಜ್ಞೆ ಕೊಡಿ. ನನ್ನಂತೆಯೇ ಮುಪ್ಪಡಿಸಿ, ಮಕ್ಕಳನ್ನು ಕಳೆದುಕೊಂಡು ಶೋಕಿಸುತ್ತಿರುವ ಈ ಗಾಂಧಾರಿಯೂ ಅದೇ ಮಾತನ್ನು ಹೇಳುತ್ತಾಳೆ, ನಮಗೆ ಅನುಜ್ಞೆ ಕೊಡಿ! ನಿಮಗೆ ಶುಭವಾಗಲಿ, ಕಷ್ಟವಾಗಲಿ, ಸುಖವಾಗಲಿ, ನಿಮ್ಮ ರಾಜನಾದ ಈ ಯುಧಿಷ್ಠಿರನನ್ನು ನೋಡಿಕೊಳ್ಳಿ. ಅವನ ನಾಲ್ಕುಜನ ತಮ್ಮಂದಿರೂ ನಾಲ್ಕು ಲೋಕಪಾಲಕರ ಹಾಗೆ ಅವನಿಗೆ ಮಂತ್ರಿತ್ವ ಮಾಡುತ್ತಾರೆ. ಆದ್ದರಿಂದ ಅವನು ಎಂದಿಗೂ ದಾರಿಬಿಟ್ಟು ಹೋಗುವುದಿಲ್ಲ. ಅವನನ್ನು ನಿಮ್ಮ ಕೈಗೆ ಕೊಟ್ಟಿದ್ದೇನೆ. ನನ್ನ ಮಕ್ಕಳಾಗಲಿ ನಾನಾಗಲಿ ಹಿಂದೆ ಮಾಡಿದ ಅಪರಾಧಕ್ಕಾಗಿ ಕೋಪವಿಟ್ಟುಕೊಳ್ಳಬೇಡಿ; ನೀವು ನನ್ನಲ್ಲಿ ತೋರಿಸಿದ ರಾಜಭಕ್ತಿಗಾಗಿ ಇಗೋ ನಿಮಗೆಲ್ಲಾ ಕೈಮುಗಿಯುತ್ತೇನೆ!” ಎಂದನು. ಆ ಮಾತನ್ನು ಕೇಳುತ್ತ ಪೌರಜನರು ಕಣ್ಣೀರು ಸುರಿಸುತ್ತ ಯಾವ ಮಾತೂ ಹೊರಡದೆ ಇದ್ದರು. ಆಗ ಅವರೆಲ್ಲರ ಪರವಾಗಿ ಒಬ್ಬ ಬ್ರಾಹ್ಮಣನು ಮುಂದೆಬಂದು, “ಮಹಾರಾಜ! ನೀನು ಹೇಳಿದ್ದೆಲ್ಲಾ ಸರಿ! ಈ ವಂಶದ ರಾಜರು ಯಾರೂ ಪ್ರಜೆಗಳಿಗೆ ಅಪ್ರಿಯವಾದ ರೀತಿಯಲ್ಲಿ ನಡೆದುಕೊಳ್ಳಲಿಲ್ಲ. ದುರ್ಯೋಧನ ತಾನೇ ನಮಗೆ ಏನು ಮಾಡಿದ? ನಾವು ಅವನಲ್ಲಿಯೂ ತಂದೆಯಂತೆ ಭರವಸೆಯಿಟ್ಟುಕೊಂಡಿದ್ದೆವು. ಈಗ ಬುದ್ಧಿಶಾಲಿಯಾದ ಕುಂತೀಪುತ್ರನ ಆಳಿಕೆಯಲ್ಲಿ ನಾವು ಸಾವಿರಾರು ವರ್ಷ ಸುಖವಾಗಿರುತ್ತೇವೆಂದು ಬಲ್ಲೆವು. ಈ ಜ್ಞಾತಿಕಲಹ ನೀನು ಉಂಟುಮಾಡಿದ್ದೂ ಅಲ್ಲ, ದುರ್ಯೋಧನನು ಉಂಟುಮಾಡಿದ್ದೂ ಅಲ್ಲ, ಮಡಿದುಹೋದ ಕರ್ಣ ಶಕುನಿಗಳು ಉಂಟುಮಾಡಿದ್ದೂ ಅಲ್ಲ; ಅದಕ್ಕೆಲ್ಲಾ ದೈವವೇ ಕಾರಣ. ಮಹಾರಾಜ! ಹದಿನೆಂಟು ಅಕ್ಷೌಹಿಣೀ ಸೇನೆ ಹದಿನೆಂಟು ದಿನದಲ್ಲಿ ಹತವಾಗಿಹೋಯಿತಲ್ಲ, ದೈವಸಂಕಲ್ಪವಿಲ್ಲದಿದ್ದರೆ ಈ ಸರ್ವನಾಶ ಸಾಧ್ಯವೇ? ಆದ್ದರಿಂದ ಆ ವಿಚಾರವಾಗಿ ನಿನಗೆ ಚಿಂತೆ ಬೇಡ; ಧರ್ಮರಾಜನೂ ನಮ್ಮನ್ನು ಮಕ್ಕಳಂತೆ ಪರಿಪಾಲಿಸುತ್ತಾನೆ. ನೀನು ನಿಶ್ಚಿಂತನಾಗಿ ಧರ್ಮಕಾರ್ಯದಲ್ಲಿ ಪ್ರವೃತ್ತನಾಗಬಹುದು! ನಿನಗೆ ನಮಸ್ಕಾರ!” ಎಂದನು.</p>
<p>ಧೃತರಾಷ್ಟ್ರನಿಗೆ ಸಮಾಧಾನವಾಯಿತು; ಬಂದಿದ್ದ ಪ್ರಜೆಗಳೆಲ್ಲರನ್ನೂ ಕಳುಹಿಸಿಕೊಟ್ಟು ಗಾಂಧಾರಿಯೊಡನೆ ಮನೆಗೆ ಬಂದನು. ಅಂದು ಅವನಿಗೆ ಸುಖವಾಗಿ ನಿದ್ರೆ ಬಂದಿತು.</p>
<p>ಇದಾದ ಕೆಲವು ದಿವಸಕ್ಕೆ ಕಾರ್ತಿಕಮಾಸದಲ್ಲಿ ಧೃತರಾಷ್ಟ್ರನು ಹತ್ತುದಿವಸ ಶ್ರಾದ್ಧಯಜ್ಞವನ್ನು ನಡೆಸಿ ಬೇಕಾದ ಹಾಗೆ ದಾನಧರ್ಮಗಳನ್ನು ಮಾಡಿದನು. ಅವನು ತನ್ನ ಮಕ್ಕಳಿಗೂ ಮೊಮ್ಮಕ್ಕಳಿಗೂ ಪಿತೃಗಳಿಗೂ ತನಗೂ ಗಾಂಧಾರಿಗೂ ಊರ್ಧ್ವದೇಹಕರ್ಮಗಳನ್ನು ನಡೆಸಿ ಋಣಮುಕ್ತನಾದನು.</p>
<p>ಮರುದಿನ ಬೆಳಿಗ್ಗೆ ಧೃತರಾಷ್ಟ್ರ ಗಾಂಧಾರಿಯರು ನಾರುಮಡಿಯನ್ನು ಉಟ್ಟು ಕೃಷ್ಣಾಜಿನವನ್ನು ಹೊದೆದು ಅಗ್ನಿಹೋತ್ರವನ್ನು ಮುಂದಿಟ್ಟುಕೊಂಡು ವನವಾಸಕ್ಕೆ ಹೊರಟರು. ಎಲ್ಲರಿಗಿಂತಲೂ ಮುಂದೆ ಕುಂತಿ ಹೋಗುತ್ತಿದ್ದಳು; ಅವಳ ಹೆಗಲಮೇಲೆ ಕೈಯಿಟ್ಟು ಅವಳ ಹಿಂದೆ ಕಣ್ಣು ಕಟ್ಟಿಕೊಂಡಿದ್ದ ಗಾಂಧಾರಿ; ಅವಳ ಹೆಗಲಮೇಲೆ ಕೈಯಿಟ್ಟುಕೊಂಡು ಅವಳ ಹಿಂದೆ ಧೃತರಾಷ್ಟ್ರ. ಅವರ ಜೊತೆಯಲ್ಲಿ ಪಾಂಡವರೂ ದ್ರೌಪದಿ ಸುಭದ್ರೆ ಮುಂತಾದ ಹೆಂಗಸರೂ ವಿದುರ ಸಂಜಯರೂ ಹೊರಟರು. ಹಿಂದೆ ಪಾಂಡವರು ಕಾಡಿಗೆ ಹೊರಟಾಗ ಹೇಗೋ ಹಾಗೆ ಈಗಲೂ ಊರಿನ ಜನರೆಲ್ಲರೂ ದಾರಿಯುದ್ದಕ್ಕೂ ಗುಂಪುಗುಂಪಾಗಿ ಸೇರಿ ಶೋಕಾರ್ತರಾಗಿದ್ದರು. ಅವರ ಮಧ್ಯೆ ಧೃತರಾಷ್ಟ್ರನು ಕೈಮುಗಿಯುತ್ತ ಕಷ್ಟದಿಂದ ದಾರಿಮಾಡಿಕೊಂಡು ಹೋಗುತ್ತಿದ್ದನು. ಊರ ಹೆಬ್ಬಾಗಿಲು ಬಂದಮೇಲೆ ಪುರಜನವೆಲ್ಲವೂ ಹಿಂತಿರುಗಿತು. ವಿದುರ ಸಂಜಯರು ತಾವೂ ಧೃತರಾಷ್ಟ್ರನೊಡನೆ ತಪೋವನಕ್ಕೆ ಹೋಗಲು ಸಿದ್ಧರಾಗಿ ಬಂದಿದ್ದರು. ಆಗ ಯುಧಿಷ್ಠಿರನು ಕುಂತಿಗೆ ತನ್ನ ಸೊಸೆಯರನ್ನು ಕರೆದುಕೊಂಡು ಊರಿಗೆ ಹಿಂತಿರುಗಿ ಹೋಗುವಂತೆ ಹೇಳಿದನು. ಆದರೆ ಅವಳು ಗಾಂಧಾರಿಯ ಕೈಯನ್ನು ಹಿಡಿದುಕೊಂಡು ಮುಂದೆ ಹೋಗುತ್ತ ಧರ್ಮರಾಜನನ್ನು ಕುರಿತು “ನಾನೂ ಕಾಡಿಗೆ ಹೋಗಿ ಇವರನ್ನು ಅತ್ತೆಮಾವಂದಿರಂತೆ ಶುಶ್ರೂಷೆಮಾಡಿಕೊಂಡಿರುತ್ತ ನನ್ನ ಪಾಪಗಳನ್ನು ತೊಳೆದುಕೊಳ್ಳುತ್ತೇನೆ. ಕರ್ಣನ ವಿಚಾರವನ್ನು ನಾನು ಮೊದಲೇ ತಿಳಿಸದೇ ಇದ್ದುದೇ ಮಹಾಪ್ರಮಾದವಾಯಿತು. ಅವನನ್ನು ಮರೆಯಬೇಡ. ಅವನಿಗಾಗಿ ನೀನೂ ನಿನ್ನ ತಮ್ಮಂದಿರೂ ಒಳ್ಳೆಯ ದಾನಗಳನ್ನು ಕೊಡಿ. ಸಹದೇವನ ಮನಸ್ಸನ್ನು ನೋಯಿಸಬೇಡ; ಅವನಿಗೆ ನನ್ನಲ್ಲಿ ತುಂಬಾ ಪ್ರೀತಿ. ಯಾವಾಗಲೂ ದ್ರೌಪದಿಗೆ ಪ್ರಿಯವಾಗುವಂತೆ ನಡೆದುಕೊಳ್ಳಿ!” ಎಂದಳು. ಈ ಮಾತನ್ನು ಕೇಳಿ ಯುಧಿಷ್ಠಿರನಿಗೆ ತುಂಬಾ ದುಃಖವಾಯಿತು. “ಇದೇನಮ್ಮಾ ನೀನು ಆಡುವ ಮಾತು? ಎಲ್ಲಾದರೂ ಉಂಟೇ? ಇದಕ್ಕೆ ನಾನು ಒಪ್ಪುವವನಲ್ಲ. ನಮ್ಮ ಮೇಲೆ ಕೃಪೆಯಿಡು; ನಮ್ಮನ್ನು ಬಿಟ್ಟು ಹೋಗಬೇಡ; ನಿನ್ನ ಮತ್ತು ಕೃಷ್ಣನ ಮಾತಿನ ಮೇಲೆಯೇ ನಾನು ರಾಜಹತ್ಯಮಾಡಿ ರಾಜ್ಯವನ್ನು ಕಟ್ಟಿಕೊಂಡದ್ದು; ಕ್ಷತ್ರಿಯಧರ್ಮದಿಂದ ನಾನು ರಾಜ್ಯವನ್ನು ಆಳುತ್ತಿರುವಾಗ ನೀನು ಕಾಡಿಗೆ ಹೊರಟುಹೋಗುವುದೇ? ನಾವೂ ಸೊಸೆಯರೂ ಯಾರೂ ಇಲ್ಲದೆ ಕಾಡುಮೇಡುಗಳಲ್ಲಿ ಹೇಗೆ ವಾಸಮಾಡುತ್ತೀಯಮ್ಮ?” ಎಂದು ಕಣ್ಣಿನಲ್ಲಿ ನೀರು ತಂದುಕೊಂಡನು. ಆದರೆ ಕುಂತಿಯು ಆ ಮಾತನ್ನು ಕಿವಿಯಮೇಲೆ ಹಾಕಿಕೊಳ್ಳದೆ ಮುಂದೆ ಮುಂದೆ ಹೋಗುತ್ತಿದ್ದಳು. ಆಗ ಭೀಮನು “ಮಕ್ಕಳು ರಾಜ್ಯವನ್ನು ಗೆದ್ದು ಧರ್ಮದಿಂದ ಆಳುತ್ತಿರುವಾಗ ನೀನು ಅದನ್ನು ನೋಡಿ ಸಂತೋಷಪಡಬೇಡವೇ? ಸುಖಪಡಬೇಡವೇ? ಹಾಗಿದ್ದರೆ ನಮ್ಮ ಕೈಯ್ಯಲ್ಲಿ ಏಕೆ ಯುದ್ಧಮಾಡಿಸಿದೆ? ನೀನು ಏಕೆ ಕಾಡಿಗೆ ಹೋಗಬೇಕು? ಕಾಡು ಬೇಕಾಗಿದ್ದರೆ ನಾವು ಹುಡುಗರಾಗಿದ್ದಾಗ ನಮ್ಮನ್ನು ಕಾಡಿನಿಂದ ಏಕೆ ಕರೆತಂದೆ? ಹೋಗಬೇಡಮ್ಮಾ! ನಮ್ಮ ಮೇಲೆ ದಯೆಯಿಟ್ಟು ಅಷ್ಟುಮಾಡು!” ಎಂದನು. ಮಕ್ಕಳು ಎಷ್ಟೆಷ್ಟು ಹೇಳಿದರೂ ಅವಳು ಕೇಳಲಿಲ್ಲ. ಕಾಡಿಗೆ ಹೋಗುವುದೇ ಸರಿ ಎಂದು ನಿರ್ಧಾರಮಾಡಿಕೊಂಡುಬಿಟ್ಟಿದ್ದಿದ್ದರಿಂದ ಸುಮ್ಮನೆ ಮುಂದೆ ಮುಂದೆ ಹೋಗುತ್ತಲೇ ಇದ್ದಳು; ಕೊನೆಗೆ ಅವಳೂ ಕಣ್ಣೀರು ಹಾಕುತ್ತ “ನೀವು ಹೇಳುವುದು ಸರಿಯಪ್ಪ! ಆದರೆ ಹಿಂದೆ ಜೂಜಿನಲ್ಲಿ ನೀವು ರಾಜ್ಯವನ್ನು ಕಳೆದುಕೊಂಡು, ದಾಯಾದಿಗಳಿಂದ ಅವಮಾನಿತರಾಗಿ, ಎಲ್ಲ ಸುಖವನ್ನೂ ನೀಗಿಕೊಂಡಿದ್ದಾಗ ನಾನು ನಿಮ್ಮನ್ನು ಕೈಹಿಡಿದು ಎತ್ತಿದೆ. ಪಾಂಡುವಿನ ಸಂತತಿ ನಷ್ಟವಾಗಬಾರದು, ನಿಮ್ಮ ಯಶಸ್ಸು ನಾಶವಾಗಬಾರದು ಎಂದು ನಿಮ್ಮನ್ನು ಕೈಹಿಡಿದು ಎತ್ತಿದೆ. ದೇವೇಂದ್ರನ ಪರಾಕ್ರಮವುಳ್ಳ ನೀವು ಮತ್ತೊಬ್ಬರ ಮುಖ ನೋಡಿಕೊಂಡಿರಬಾರದು. ಹೊಸಹೊಸ ಕಷ್ಟಗಳಿಗೆ ಈಡಾಗಬಾರದು ಎಂದು ನಿಮ್ಮನ್ನು ಕೈಹಿಡಿದು ಎತ್ತಿದೆ. ನನ್ನ ಮಕ್ಕಳ ಕಾಲಕ್ಕೆ ಈ ರಾಜವಂಶವು ಕೊನೆಗಾಣದಿರಲಿ ಎಂದು ನಿಮ್ಮನ್ನು ಕೈ ಹಿಡಿದು ಎತ್ತಿದೆ. ನಾನು ನನ್ನ ಪತಿ ರಾಜನಾಗಿದ್ದಾಗ ಬೇಕಾದಷ್ಟು ರಾಜಸೌಖ್ಯವನ್ನನುಭವಿಸಿದೆ; ದೊಡ್ಡ ದೊಡ್ಡ ದಾನಗಳನ್ನು ಮಾಡಿದೆ. ಸೋಮಪಾನ ಮಾಡಿದೆ. ನನಗೋಸ್ಕರ ನಾನು ಕೃಷ್ಣನನ್ನು ಪ್ರೇರಿಸಲಿಲ್ಲ. ನನಗೆ ಮಕ್ಕಳು ಗೆದ್ದ ರಾಜ್ಯದಲ್ಲಿಯೂ ಫಲ ಬೇಡ. ಈಗ ತಪಸ್ಸು ಮಾಡಿ ಪತಿಲೋಕಕ್ಕೆ ಹೋಗಬೇಕೆಂಬ ಆಸೆಯಾಗಿದೆ. ವನವಾಸಿಗಳಾದ ಹಿರಿಯರ ಸೇವೆ ಮಾಡಿಕೊಂಡು ದೇಹವನ್ನು ಸವೆಸುತ್ತೇನೆ. ನೀನು ಭೀಮಸೇನ ಮೊದಲಾದವರನ್ನು ಕರೆದುಕೊಂಡು ಹಿಂದಕ್ಕೆ ಹೋಗು. ನಿನ್ನ ಬುದ್ಧಿ ಧರ್ಮದಲ್ಲಿ ನೆಲಸಲಿ; ಮನಸ್ಸು ಹಿರಿದಾಗಲಿ!” ಎಂದಳು. ಈ ಮಾತನ್ನು ಕೇಳಿ ಪಾಂಡವರಿಗೆ ತುಂಬಾ ನಾಚಿಕೆಯಾಗಿ ದ್ರೌಪದಿಯೊಡನೆ ಹಿಂತಿರುಗಬೇಕಾಯಿತು. ಕುಂತಿ ಹಿಂತಿರುಗಿ ಮಕ್ಕಳ ಜೊತೆಯಲ್ಲಿ ಹೋಗಲೆಂದು ಧೃತರಾಷ್ಟ್ರನು ವಿದುರನಿಂದಲೂ ಗಾಂಧಾರಿಯಿಂದಲೂ ಅವಳಿಗೆ ಹೇಳಿಸಿ ನೋಡಿದನು; ಅವಳು ರಾಜ್ಯದಲ್ಲಿದ್ದುಕೊಂಡೇ ತಪಸ್ಸನ್ನಾಚರಿಸಬಹುದು, ಅವಳು ಅದುವರೆಗೆ ತಮಗೆ ಮಾಡಿದ್ದ ಸೇವೆಯೇ ಸಾಕು, ಎಂದು ಹೇಳಿದನು. ಏತರಿಂದಲೂ ಏನೂ ಪ್ರಯೋಜನವಾಗಲಿಲ್ಲ. ಕುಂತಿಯು ತನ್ನ ನಿರ್ಧಾರವನ್ನು ಬದಲಾಯಿಸಲಿಲ್ಲ. ಪಾಂಡವರು ತಬ್ಬಲಿ ಮಕ್ಕಳಂತೆ ಹಂಬಲಿಸುತ್ತ ಊರಿನ ಕಡೆಗೆ ಹೊರಟರು. ಧೃತರಾಷ್ಟ್ರ ಮೊದಲಾದವರು ಮುಂದುವರಿದು ತುಂಬ ದೂರ ನಡೆದು ಭಾಗೀರಥೀ ತೀರದಲ್ಲಿದ್ದ ಒಂದು ತಪೋವನವನ್ನು ಸೇರಿದರು. ನಗರವಾಸಿಗಳಾದ ಜನರೊಡನೆ ಮಾತುಕಥೆಯಾಡಿಕೊಂಡು ಅಭ್ಯಾಸವಾಗಿದ್ದ ಅವರಿಗೆ ಮೊದಲನೆಯ ದಿನದ ಆಶ್ರಮವಾಸವು ತುಂಬ ಕಷ್ಟವೆನ್ನಿಸಿತು. ಮರುದಿನ ಗಂಗೆಯಲ್ಲಿ ಸ್ನಾನಮಾಡಿ ಅವರು ಮತ್ತೆ ಹೊರಟು ಶತಯೂಪನ ಆಶ್ರಮಕ್ಕೆ ಬಂದು ಅಲ್ಲಿ ದೀಕ್ಷೆಪಡೆದು ತಪಸ್ಸಿಗೆ ನಿಂತರು. ಶತಯೂಪನೆಂಬವನು ಒಬ್ಬ ಕೇಕಯ ರಾಜ. ಅವನು ತನ್ನ ಮಗನಿಗೆ ರಾಜ್ಯವನ್ನು ಕೊಟ್ಟು ಅಲ್ಲಿ ತಪಸ್ಸುಮಾಡಲು ಬಂದಿದ್ದನು. ವಿದುರ ಸಂಜಯರೂ ನಾರುಬಟ್ಟೆಗಳನ್ನುಟ್ಟು ಉಗ್ರತಪಸ್ಸನ್ನು ಕೈಕೊಂಡರು.</p>
<p>ಅತ್ತ ಪಾಂಡವರು ಊರಿಗೆ ಹಿಂತಿರುಗಿ ಬಂದಮೇಲೆ ಅವರಿಗೆ ಸ್ವಲ್ಪವೂ ಮನಸ್ಸಿನಲ್ಲಿ ನೆಮ್ಮದಿಯಿರಲಿಲ್ಲ; ರಾಜ್ಯದ ಮೇಲೂ ಮನಸ್ಸು ಹೋಗದು; ಸದಾ ತಾಯಿಯ ಯೋಚನೆ; ಕಣ್ಣುಕಾಣದಿದ್ದ ಧೃತರಾಷ್ಟ್ರ ಗಾಂಧಾರಿಯರ ಯೋಚನೆ; ಅದಿಲ್ಲದಿದ್ದರೆ ಜ್ಞಾತಿವಧೆ, ಅಭಿಮನ್ಯುವಿನ ಮರಣ, ಕರ್ಣನ ಸಾವು ಉಪಪಾಂಡವರ ಕೊಲೆ ಇವುಗಳ ಯೋಚನೆ. ಇವುಗಳ ಮಧ್ಯೆ ಉತ್ತರೆಯ ಮಗುವಾದ ಪರೀಕ್ಷಿತ್ತನ್ನು ನೋಡಿಕೊಂಡು ಅವರೆಲ್ಲರೂ ಹಾಗೂ ಹೀಗೂ ಜೀವವನ್ನು ಹಿಡಿದುಕೊಂಡಿದ್ದರು. ಸ್ವಲ್ಪ ದಿವಸದಲ್ಲಿ ಕುಂತಿಯ ಯೋಚನೆ ಬಲವಾಯಿತು. ಆ ಚಿಂತೆಯಲ್ಲಿ ರಾಜ್ಯಾಡಳಿತವೂ ಬೇಡವಾಯಿತು; ಬಂದವರೊಡನೆ ಮಾತುಕಥೆ ಬೇಡವಾಯಿತು. ಸಾಗರದಂತೆ ಗಂಭೀರವಾಗಿದ್ದ ಅವರು ಚಿಂತೆಯಿಂದ ಕೊರಗುತ್ತ ಉಸಿರಿಲ್ಲದಂತಾದರು. “ಮೊದಲೇ ಬಡವಾಗಿರುವ ಕುಂತಿ ಮತ್ತೊಬ್ಬರ ಸೇವೆಯನ್ನೇನು ಮಾಡಿಯಾಳು? ಕಣ್ಣುಕಾಣದ ಮುಪ್ಪಿನ ಮುದುಕರು ಹೊಟ್ಟೆಯ ಸಂಕಟವನ್ನು ನುಂಗಿಕೊಂಡು ಮೃಗಭರಿತವಾದ ಜನರಹಿತವಾದ, ಆ ಕಾಡಿನಲ್ಲಿ ಹೇಗೆ ವಾಸಮಾಡಿಕೊಂಡಿರಬಲ್ಲರು?” ಎಂಬುದೇ ಯಾವಾಗಲೂ ಅವರ ಮಾತಾಗಿತ್ತು. ಹೀಗಾಗಿ ಎಲ್ಲರಿಗೂ ತಾಯನ್ನು ನೋಡಬೇಕೆಂಬ ಗೀಳು ಹಿಡಿಯಿತು. ಮೊದಲು ಸಹದೇವನು ಈ ಮಾತನ್ನು ಎತ್ತಿದನು. “ಅಣ್ಣಾ, ನಿನ್ನ ಮನಸ್ಸು ಗೊತ್ತಾದಮೇಲೆ ಈಗ ನಾನೂ ಧೈರ್ಯಮಾಡಿ ಹೇಳುತ್ತೇನೆ. ನನಗೆ ಅಮ್ಮನನ್ನು ನೋಡಬೇಕೆಂದು ಮನಸ್ಸು ತುಂಬ ಬಾಧಿಸುತ್ತಿದೆ. ಉಪ್ಪರಿಗೆಯ ಮನೆಯಲ್ಲಿದ್ದವಳು, ಈ ಮುಪ್ಪಿನ ವಯಸ್ಸಿನಲ್ಲಿ, ಜಟೆಬಿಟ್ಟು ತಾಪಸಿಯಾಗಿ ಹುಲ್ಲು ಗುಡಿಸಲಿನಲ್ಲಿ ಹೇಗಿದ್ದಾಳೋ ಏನೋ! ಅವಳನ್ನು ಎಂದಿಗೆ ನೋಡಿಯೇನೋ ಎನ್ನಿಸಿದೆ. ಮನುಷ್ಯನ ಸ್ಥಿತಿಗತಿಗಳು ಒಂದೇಸಮನಾಗಿರುತ್ತದೆಂದು ಹೇಳುವುದಕ್ಕಾಗುವುದಿಲ್ಲ!" ಎಂದನು. ಆಮೇಲೆ ದ್ರೌಪದಿಯೂ ಹಾಗೆಯೇ ಇದ್ದ ತನ್ನ ಇಷ್ಟವನ್ನು ವ್ಯಕ್ತಪಡಿಸಿದಳು. ಆದ್ದರಿಂದ ಮರುದಿನವೇ ಎಲ್ಲರೂ ಅವರನ್ನು ನೋಡಿಕೊಂಡು ಬರಲು ಕಾಡಿಗೆ ಹೊರಡಬೇಕೆಂದು ನಿರ್ಧರವಾಯಿತು. ಯುಧಿಷ್ಠಿರನು ಊರಿನಲ್ಲೆಲ್ಲಾ ಈ ಸಂಗತಿಯನ್ನು ತಿಳಿಯಪಡಿಸಿ ತಮ್ಮ ಜೊತೆಯಲ್ಲಿ ಬರಲಿಷ್ಟವಿರುವವರೆಲ್ಲರೂ ಬರಬಹುದೆಂದು ಸಾರಿಸಿದನು. ಊಟತಿಂಡಿಗಳಿಗೆ ಬೇಕಾದ ಸಕಲ ಸಲಕರಣೆಗಳೊಡನೆಯೂ, ಆಳುಕಾಳು ಪರಿಚಾರಕರೊಡನೆಯೂ, ನಾನಾ ವಾಹನಗಳಲ್ಲಿ ಎಲ್ಲರೂ ಪ್ರಯಾಣ ಹೊರಟರು. ಅವರೊಡನೆ ಊರ ಹೊರಗೆ ಐದು ದಿನ ತಂಗಿದ್ದು ಅಲ್ಲಿಂದ ಮುಂದೆ ತಪೋವನಕ್ಕೆ ತೆರಳಬೇಕಾಯಿತು.</p>
<p>ಆಶ್ರಮವು ಇನ್ನೂ ಸ್ವಲ್ಪ ದೂರವಿರುವಾಗಲೇ ಎಲ್ಲರೂ ತಮ್ಮ ವಾಹನಗಳಿಂದ ಇಳಿದು ನಮ್ರರಾಗಿ ನಡೆದುಕೊಂಡು ಹೊರಟರು. ಅಲ್ಲಿ ಜನಸಂಚಾರವಿಲ್ಲ; ಎಲ್ಲವೂ ಶಾಂತವಾಗಿದೆ. ಜಿಂಕೆಗಳು ಹಿಂಡುಹಿಂಡಾಗಿ ಓಡಿಯಾಡುತ್ತಿವೆ; ಹಸುರಾಗಿ ಬಾಳೆಗಳು ಬೆಳೆದಿವೆ. ಅವುಗಳನ್ನು ನೋಡುತ್ತ ಮುಂದೆ ಬರಲು ಕೆಲವು ತಾಪಸರು ಕುತೂಹಲದಿಂದ ಅವರನ್ನು ನೋಡುತ್ತ ನಿಂತರು. “ಧೃತರಾಷ್ಟ್ರನ ಆಶ್ರಮ ಯಾವುದು? ಅವನೆಲ್ಲಿ?” ಎಂದು ಕೇಳಲು, ಅವರು “ಅವನೂ ಅವನ ಹೆಂಡತಿಯೂ ಯಮುನೆಯಲ್ಲಿ ಸ್ನಾನಮಾಡಿಕೊಂಡು ಹೂವನ್ನೂ ಉದಕುಂಭವನ್ನೂ ತರುವುದಕ್ಕೆ ಹೋಗಿದ್ದಾರೆ!” ಎಂದು ಉತ್ತರಕೊಟ್ಟರು. ಕೂಡಲೆ ಎಲ್ಲರೂ ಹೊಳೆಯ ಕಡೆಗೆ ತಿರುಗಿಹೋಗುತ್ತ ಸ್ವಲ್ಪದರಲ್ಲಿಯೇ ಎದುರಿಗೆ ನಡೆದು ಬರುತ್ತಿದ್ದ ಅವರನ್ನು ಕಂಡರು. ಸಹದೇವನು ಓಡಿಹೋಗಿ ಗಟ್ಟಿಯಾಗಿ ಅಳುತ್ತ ಕುಂತಿಯ ಪಾದಗಳನ್ನು ಹಿಡಿದುಕೊಂಡುಬಿಟ್ಟನು. ಪ್ರೀತಿಪಾತ್ರನಾದ ತನ್ನ ಮಗನನ್ನು ನೋಡಿ ಅವಳಿಗೂ ಕಣ್ಣಿನಲ್ಲಿ ನೀರು ಬಂತು. ಅವನನ್ನು ಎರಡು ತೋಳನ್ನೂ ಹಿಡಿದೆತ್ತಿ “ಸಹದೇವ ಬಂದಿದ್ದಾನೆ!” ಎಂದು ಗಾಂಧಾರಿಗೆ ತಿಳಿಸಿದಳು. ಆಮೇಲೆ ಧರ್ಮರಾಜ, ಭೀಮ, ಅರ್ಜುನ ನಕುಲರೂ ಬಂದರು. ಕಂಡಕೂಡಲೆ ಅಡ್ಡಬಿದ್ದು ನಮಸ್ಕರಿಸಿದರು. ಅವಳು ಮುಂದೆ, ಅವಳ ಹಿಂದೆ ಗಾಂಧಾರಿ, ಅವಳ ಹಿಂದೆ ಧೃತರಾಷ್ಟ್ರ; ಕುಂತಿಯು ಅವರಿಬ್ಬರನ್ನೂ ಎಳೆದುಕೊಂಡು ಬರುತ್ತಿದ್ದಳು. ಧೃತರಾಷ್ಟ್ರನು ಧ್ವನಿಯಿಂದ ಎಲ್ಲರನ್ನೂ ಗುರುತುಹಿಡಿದು ಮಾತನಾಡಿಸಿದನು. ಅವನೂ ಗಾಂಧಾರಿ ಕುಂತಿಯರೂ ಹಿಡಿದಿದ್ದ ಕಲಶಗಳನ್ನು ಪಾಂಡವರು ಅವರ ಕೈಯ್ಯಿಂದ ತಾವು ತೆಗೆದು ಹಿಡಿದುಕೊಂಡರು. ಪೌರಜನರೂ ಅವರಿಗೆ ನಮಸ್ಕರಿಸಿ ಅವರ ಯೋಗಕ್ಷೇಮವನ್ನು ವಿಚಾರಿಸಿದರು. ಧೃತರಾಷ್ಟ್ರನಿಗೆ ಮತ್ತೆ ಹಸ್ತಿನಾಪುರದಲ್ಲಿಯೇ ಇದ್ದಂತೆ ತೋರಿತು. ಮನಸ್ಸು ಸ್ವಲ್ಪ ಸಮಾಧಾನಗೊಳ್ಳಲು ಎಲ್ಲರೂ ಆಶ್ರಮಕ್ಕೆ ಹೊರಟರು. ಅಲ್ಲಿ ಸಂಜಯನು ಬಂದಿದ್ದವರೆಲ್ಲರನ್ನೂ ತಾಪಸರಿಗೆ ಹೆಸರು ಹೇಳಿ ಹೇಳಿ ಪರಿಚಯಮಾಡಿಕೊಟ್ಟನು. ಧೃತರಾಷ್ಟ್ರನು ಧರ್ಮರಾಜನನ್ನು ಹತ್ತಿರ ಕೂರಿಸಿಕೊಂಡು “ಹೇಗಿದ್ದೀಯೆ ಯುಧಿಷ್ಠಿರ? ಕ್ಷೇಮವಾಗಿದ್ದೀಯಾ? ನಿನ್ನ ತಮ್ಮಂದಿರೂ ಪೌರಜಾನಪದರೂ ಕ್ಷೇಮವೇ? ಯಾರಿಗೂ ಏನೂ ಆತಂಕವಿಲ್ಲವೇ? ಎಂದಿನಂತೆ ದೇವತೆಗಳನ್ನೂ ಪಿತೃಗಳನ್ನೂ ಬ್ರಾಹ್ಮಣರನ್ನೂ ಪೂಜಿಸಿಕೊಂಡು ಬರುತ್ತಿದ್ದೀಯಾ? ನಿನ್ನ ಕೋಶ ತುಂಬಿದೆಯೇ?” ಎಂದು ಮುಂತಾಗಿ ವಿಚಾರಿಸಿದನು. ಪ್ರತಿಯಾಗಿ ಯುಧಿಷ್ಟಿರನೂ ತಪೋಜೀವನದ ವಿಚಾರವಾಗಿ ಪ್ರಶ್ನೆಮಾಡಿ ಅನಂತರ “ವಿದುರನೆಲ್ಲಿ? ಕಾಣುವುದಿಲ್ಲವಲ್ಲ!” ಎಂದು ಕೇಳಿದನು. ಧೃತರಾಷ್ಟ್ರನು “ಮಗು! ವಿದುರನು ಕುಶಲದಿಂದಿದ್ದಾನೆ. ಅವನು ಅನ್ನನೀರನ್ನು ಬಿಟ್ಟು ಕೇವಲ ವಾತಾಹಾರನಾಗಿ ಉಗ್ರತಪಸ್ಸನ್ನು ಹಿಡಿದಿದ್ದಾನೆ. ದೇಹ ತುಂಬ ಸಮೆದುಹೋಗಿ ಮೈಯಿನ ನರಗಳೆಲ್ಲಾ ಹೊರಕ್ಕೆ ಹೊರಟುಕೊಂಡಿವೆ. ಯಾವಾಗಲಾದರೂ ಒಂದೊಂದು ಸಲ ಇಲ್ಲಿರುವ ತಾಪಸರ ಕಣ್ಣಿಗೆ ಬೀಳುತ್ತಾನೆ!“ ಎಂದನು. ಅವರು ಹಾಗೆ ಮಾತನಾಡುತ್ತಿರುವಾಗಲೇ ಹತ್ತಿರವಿದ್ದವರು “ಅಗೋ ವಿದುರ! ಆಶ್ರಮದಲ್ಲಿ ಜನವಿದ್ದದ್ದನ್ನು ನೋಡಿ ಬೇಗಬೇಗ ಹಿಂದಕ್ಕೆ ಹೋಗುತ್ತಿದ್ದಾನೆ!” ಎಂದರು. ಯುಧಿಷ್ಠಿರನು ಆ ಮಾತನ್ನು ಕೇಳಿದ ಕೂಡಲೆ ಅವನ ಬೆನ್ನಟ್ಟಿ ಹೋದನು. ಆದರೆ ವಿದುರನು ಮುಂದೆ ಮುಂದೆ ಹೋಗುತ್ತ ದಟ್ಟವಾದ ಅರಣ್ಯವನ್ನು ಪ್ರವೇಶಿಸುತ್ತಿದ್ದನು. ಆಗೊಂದು ಸಲ ಈಗೊಂದು ಸಲ ಕಣ್ಣಿಗೆ ಬೀಳುತ್ತಿದ್ದನು. ಅವನು ಈಗ ಜಟಾಧಾರಿಯಾಗಿದ್ದಾನೆ; ದೇಹ ತುಂಬಾ ಕೃಷವಾಗಿದೆ. ಬಾಯಲ್ಲಿ ಚಿಣ್ಣಿಯನ್ನು ಇಟ್ಟುಕೊಂಡಿದ್ದಾನೆ. ಮೈಮೇಲೆ ಬಟ್ಟೆಯಿಲ್ಲ. ಧೂಳುಮುಚ್ಚಿ ಶರೀರವೆಲ್ಲ ಕೊಳಕಾಗಿದೆ. ಅವನನ್ನು ನೋಡಿ ಯುಧಿಷ್ಠಿರನು “ವಿದುರಾ! ವಿದುರಾ!! ನಾನು ನಿನಗೆ ಪ್ರಿಯನಾದ ಯುಧಿಷ್ಠಿರ!” ಎಂದು ಕೂಗುತ್ತ ಬಹಳ ಕಷ್ಟದಿಂದ ಅವನ ಹಿಂದೆಹಿಂದೆಯೇ ಹೋದನು. ಕೊನೆಗೆ ನಿರ್ಜನವೂ ರಹಸ್ಯವೂ ಆದ ಒಂದು ಸ್ಥಳ ಸಿಕ್ಕಲು ಅಲ್ಲಿ ವಿದುರನು ಒಂದು ಮರವನ್ನು ನೆಮ್ಮಿ ನಿಂತನು. ಅವನ ಮೈ ಬಹಳ ಕೃಶವಾಗಿ ಆಕಾರ ಮಾತ್ರ ಉಳಿದಿತ್ತು; ಯುಧಿಷ್ಠಿರನು “ನಾನು ಯುಧಿಷ್ಠಿರ!” ಎಂದು ತನ್ನ ಹೆಸರು ಹೇಳಿ ಮುಂದೆ ನಿಲ್ಲಲು, ವಿದುರನು ಸನ್ನೆಯಿಂದ ಉತ್ತರಕೊಟ್ಟು ಅವನನ್ನು ನೆಟ್ಟಕಣ್ಣಿನಿಂದ ದೃಷ್ಟಿಸಿ ನೋಡಿದನು. ನಾಲ್ಕು ಕಣ್ಣುಗಳೂ ಸೇರಿದವು. ವಿದುರನು ಯೋಗಬಲದಿಂದ ಯುಧಿಷ್ಠಿರನ ದೇಹವನ್ನು ಹೊಕ್ಕನು. ಅವನ ಅಂಗಾಂಗಗಳೂ ಪ್ರಾಣಗಳೂ ಇಂದ್ರಿಯಗಳೂ ಯುಧಿಷ್ಠಿರನ ಅಂಗಾಂಗಗಳಲ್ಲಿಯೂ ಪ್ರಾಣಗಳಲ್ಲಿಯೂ ಇಂದ್ರಿಯಗಳಲ್ಲಿಯೂ ಸೇರಿಹೋದವು. ವಿದುರನು ಬಿರುಗಣ್ಣಿನಿಂದ ಮರವನ್ನು ಒರಗಿನಿಂತವನು ಅಲ್ಲಾಡಲೇ ಇಲ್ಲ. ಇದನ್ನು ನೋಡಿ ಅವನು ನಿಶ್ಚೇತನನಾಗಿದ್ದನೆಂದು ಹೊಳೆಯಿತು; ಯುಧಿಷ್ಠಿರನಿಗೆ ತನ್ನ ಮೈಯಲ್ಲಿ ಹೊಸ ಬಲವೂ ತೇಜಸ್ಸೂ ಸಂಚಾರವಾಗುತ್ತಿದ್ದದ್ದು ಅನುಭವವಾಯಿತು. ಅಲ್ಲಿಯೇ ಅವನ ದೇಹ ಸಂಸ್ಕಾರ ಮಾಡಬೇಕೆಂದು ಯೋಚಿಸುತ್ತಿರಲು, “ಅಯ್ಯಾ ರಾಜ! ಈ ವಿದುರನ ದೇಹ ಸುಡತಕ್ಕದ್ದಲ್ಲ; ಅವನು ಯತಿಧರ್ಮದಲ್ಲಿದ್ದವನು; ಅವನಿಗಾಗಿ ಯಾರೂ ಅಳಲೂಬಾರದು!” ಎಂದು ಆಕಾಶವಾಣಿಯಾಯಿತು. ಆಮೇಲೆ ಧರ್ಮರಾಜನು ಆಶ್ರಮಕ್ಕೆ ಹಿಂತಿರುಗಿ ಬಂದು ಅದನ್ನು ಧೃತರಾಷ್ಟ್ರನಿಗೆ ತಿಳಿಸಿದನು. ಆ ವೃತ್ತಾಂತವನ್ನು ಕೇಳಿದ ಭೀಮಾದಿಗಳೆಲ್ಲಾ ವಿಸ್ಮಯಗೊಂಡರು. ಅಂದು ಅವರೆಲ್ಲರಿಗೂ ಹಣ್ಣು ಹಂಪಲು ಗೆಡ್ಡೆ ಗೆಣಸುಗಳೇ ಆಹಾರವಾಗಿದ್ದವು.</p>
<p>ಮರುದಿನ ಯುಧಿಷ್ಠಿರನು ಆಶ್ರಮವಾಸಿಗಳಿಗೆಂದು ತಂದಿದ್ದ ಕಲಶ, ಕಾಂಚನ, ಕಮಂಡಲು, ಲೋಹಪಾತ್ರೆ, ಮರದ ಮರಗಿ, ಸೌಟು ಮುಂತಾದವುಗಳನ್ನೆಲ್ಲಾ ಅವರಿಗೆ ಕೊಟ್ಟು ಕುಳಿತಿರಲು ವ್ಯಾಸನು ಅಲ್ಲಿಗೆ ಬಂದನು. ಅವನು ಎಲ್ಲರ ಯೋಗಕ್ಷೇಮಗಳನ್ನೂ ವಿಚಾರಿಸಿ “ನನ್ನಿಂದೇನಾದರೂ ಆಗಬೇಕಿದ್ದರೆ ಹೇಳಿ!” ಎಂದು ಕೇಳಿದನು. ಧೃತರಾಷ್ಟ್ರನು ಒಂದು ಕ್ಷಣ ಚಿಂತಿಸುತ್ತ ಸುಮ್ಮನಿದ್ದು , “ನಿಮ್ಮಂಥ ಸಾಧುಸಂತರ ಸಮಾಗಮದಿಂದ ನಾನು ಧನ್ಯನಾದೆ; ನನ್ನ ಜೀವಿತ ಸಫಲವಾಯಿತು. ನನಗೆ ಪರಲೋಕದ ಭಯವಿಲ್ಲ. ಆದರೆ ನನ್ನ ಮಗನ ದುರ್ನಡತೆ ಜ್ಞಾಪಕಕ್ಕೆ ಬಂದಾಗಲೆಲ್ಲ ಮನಸ್ಸಿಗೆ ತುಂಬಾ ವ್ಯಥೆಯಾಗುತ್ತದೆ. ಅವನ ಗತಿಯೇನು? ನನ್ನ ಮಕ್ಕಳು ಮೊಮ್ಮಕ್ಕಳ ಗತಿ ಏನು? ಭೀಷ್ಮ ದ್ರೋಣರು ಎಲ್ಲಿಗೆ ಹೋದರು? ಇದನ್ನೆಲ್ಲಾ ಯೋಚಿಸಿಕೊಂಡು ಹಗಲೂ ಇರುಳೂ ಬೇಯುತ್ತಿದ್ದೇನೆ. ನನಗೆ ಶಾಂತಿಯೆಂಬುದೇ ಇಲ್ಲ!” ಎಂದನು. ಆ ಮಾತನ್ನು ಕೇಳಿ ಗಾಂಧಾರಿಯ ದುಃಖ ಮರುಕಳಿಸಿ ತನ್ನ, ದ್ರೌಪದೀ ಸುಭದ್ರೆಯರ ಇತರ ಕೌರವ ಸ್ತ್ರೀಯರ ಸಂಕಟವನ್ನೆಲ್ಲಾ ನೆನೆದು “ಮುನಿಪುಂಗವ! ರಾಜನು ತನ್ನ ಮಕ್ಕಳನ್ನು ಕಳೆದುಕೊಂಡು ಹದಿನಾರು ವರ್ಷವಾಯಿತು. ಆದರೂ ಇನ್ನೂ ದುಃಖ ಶಮನವಾಗಿಲ್ಲ. ಯಾವಾಗಲೂ ಅವರನ್ನು ನೆನೆದುಕೊಂಡು ಉಸ್​ ಉಸ್​ ಎಂದು ನಿಟ್ಟುಸಿರು ಬಿಡುತ್ತಿರುವುದೇ ಕೆಲಸವಾಗಿದೆ. ದ್ರೌಪದೀ ಸುಭದ್ರೆಯರೂ ನನ್ನಂತೆಯೇ ಪುತ್ರ ಶೋಕ ಸಂತಪ್ತೆಯರಾಗಿದ್ದಾರೆ. ನನ್ನ ನೂರುಮಂದಿ ಸೊಸೆಯರೂ ಗಂಡಂದಿರನ್ನು ಕಳೆದುಕೊಂಡು ಕೊರಗುತ್ತಿದ್ದಾರೆ, ಸತ್ತವರ ಗತಿಯೆಲ್ಲಾ ಏನಾಯಿತು? ನಿನ್ನ ಅನುಗ್ರಹದಿಂದ ನಾವು ಶಾಂತಿಸಮಾಧಾನವನ್ನು ಪಡೆದು ಕಾಲಹಾಕಬೇಕಾಗಿದೆ!” ಎಂದಳು. ಕುಂತಿಗೆ ತನ್ನ ಮಗ ಕರ್ಣನ ಜ್ಞಾಪಕ ಬಂತು. ಅವರೆಲ್ಲರಿಗೂ ಮನಸ್ಸಿಗೆ ಸಮಾಧಾನವಾಗುವಂತೆ ವ್ಯಾಸನು ಅಂದಿನ ರಾತ್ರಿ ಗಂಗಾನದಿಯಲ್ಲಿ ಒಂದು ದೃಶ್ಯವನ್ನು ತೋರಿಸಿದನು. ಅವನು ಹೊಳೆಯಲ್ಲಿ ಇಳಿದು ಪಾಂಡವ ಕೌರವರ ಕಡೆ ಯುದ್ಧಮಾಡಿ ಸತ್ತವರನ್ನೆಲ್ಲಾ ಕರೆಯಲು ನೀರಿನ ಮಧ್ಯದಿಂದ ಒಂದು ತುಮುಲ ಶಬ್ದವಾಗಿ ಭೀಷ್ಟ ದ್ರೋಣರೂ ಅವರ ಹಿಂದೆ ಸಾವಿರಾರು ರಾಜರೂ ಯೋಧರೂ ಕಂಡುಬಂದರು. ಒಬ್ಬೊಬ್ಬರಾಗಿ ದಿವ್ಯದೇಹ ಧರಿಸಿ ನೀರಿನಿಂದ ಹೊರಗೆ ತಮ್ಮತಮ್ಮ ವೇಷಭೂಷ ಧ್ವಜವಾಹನಗಳೊಡನೆ ಎದ್ದೆದ್ದು ಬಂದರು. ಆದರೆ ಅವರಲ್ಲಿ ಯಾರಿಗೂ ವೈರವಿಲ್ಲ ಅಹಂಕಾರವಿಲ್ಲ ಕ್ರೋಧವಿಲ್ಲ, ಮತ್ಸರವಿಲ್ಲ; ದಿವ್ಯಮಾಲೆಗಳನ್ನು ಧರಿಸಿದ್ದಾರೆ; ಅಪ್ಸರೆಯರೂ ಗಂಧರ್ವರೂ ಜೊತೆಯಲ್ಲಿದ್ದು ಗಾನಮಾಡುತ್ತಿದ್ದಾರೆ. ಅವರು ಧೃತರಾಷ್ಟ್ರ ಗಾಂಧಾರಿಯರ ಕಣ್ಣಿಗೂ ಕಂಡುಬಂದರು. ಅದರಿಂದ ಅವರಿಗೆ ಎಷ್ಟೋ ನೆಮ್ಮದಿಯುಂಟಾಯಿತು. ಆಮೇಲೆ ಸ್ವಲ್ಪಕಾಲ ಆಶ್ರಮದಲ್ಲಿ ಎಲ್ಲರೂ ಒಟ್ಟಿಗೆ ಇದ್ದು ಊರಿಗೆ ಹಿಂತಿರುಗಿದರು. ಯುಧಿಷ್ಠಿರನಿಗೂ ಸಹದೇವನಿಗೂ ಕುಂತಿಯನ್ನು ಬಿಟ್ಟು ಹೋಗಲು ಮನಸ್ಸೇಬಾರದು. ಆದರೆ ಕುಂತಿಯೇ ಅವರಿಗೆ ಬುದ್ದಿಹೇಳಿ ಅವರು ಹತ್ತಿರ ಇದ್ದಷ್ಟೂ ಪುತ್ರಸ್ನೇಹದಿಂದ ತನ್ನ ತಪಸ್ಸಿಗೆ ವಿಘ್ನವೇ ಎಂದು ಹೇಳಿ ಅವರನ್ನು ಹಿಂತಿರುಗಿ ಹೋಗಿ ರಾಜ್ಯವಾಳಿಕೊಂಡಿರುವಂತೆ ಒಪ್ಪಿಸಿದಳು.</p>
<p>ಇದಾದ ಎರಡು ವರ್ಷಕ್ಕೆ ಒಂದು ದಿನ ನಾರದನು ಯುಧಿಷ್ಠಿರನ ಬಳಿಗೆ ಬಂದು ಧೃತರಾಷ್ಟ್ರಾದಿಗಳ ಅಂತ್ಯ ವೃತ್ತಾಂತವನ್ನು ತಿಳಿಸಿದನು. : “ಪಾಂಡವರು ಅವರನ್ನು ನೋಡಿಕೊಂಡು ಹಿಂತಿರುಗಿದಮೇಲೆ ಧೃತರಾಷ್ಟ್ರ ಗಾಂಧಾರಿ ಕುಂತಿ ಸಂಜಯರು ಗಂಗಾದ್ವಾರಕ್ಕೆ ಹೋಗಿ ಅಲ್ಲಿ ಉಗ್ರವಾದ ತಪಸ್ಸನ್ನು ಕೈಕೊಂಡರು. ಹಾಗೆ ಆರು ತಿಂಗಳ ಕಾಲ ಕಳೆಯಿತು. ಆಮೇಲೆ ಒಂದು ದಿನ ಕಾಡಿನಲ್ಲಿ ಸಂಚಾರ ಮಾಡುತ್ತಿದ್ದಾಗ ಅವರು ನಾಲ್ವರೂ ಕಾಡುಕಿಚ್ಚಿಗೆ ಸಿಕ್ಕಿದರು. ಸಂಜಯನು ತಪ್ಪಿಸಿಕೊಂಡನು; ಮಿಕ್ಕ ಮೂವರೂ ಕಾಡುಕಿಚ್ಚಿಗೆ ಸಿಕ್ಕಿ ಸುಟ್ಟುಹೋದರು. ಈ ವೃತ್ತಾಂತವನ್ನು ಕೇಳಿ ಎಲ್ಲರೂ ತುಂಬ ಸಂಕಟಪಟ್ಟರು. ಯುಧಿಷ್ಠಿರನು “ನಾವೆಲ್ಲಾ ಬದುಕಿರುವಾಗ ಉಗ್ರ ತಪಸ್ಸಿನಲ್ಲಿದ್ದ ಆ ಮಹಾತ್ಮನು ಹೀಗೆ ಅನಾಥನಂತೆ ಮೃತಿ ಹೊಂದಿದನೇ? ವಿಚಿತ್ರವೀರ್ಯನ ಮಗನಾಗಿ, ನೂರು ಮಕ್ಕಳ ತಂದೆಯಾಗಿ ಹತ್ತುಸಾವಿರ ಆನೆಯ ಬಲವುಳ್ಳವನಾಗಿ ಮಹಾರಾಜನಾಗಿ ಬಾಳಿ ಕೊನೆಗೆ ಕಾಡುಕಿಚ್ಚಿನಲ್ಲಿ ಬೆಂದುಹೋದನೆಂದರೆ ಮನುಷ್ಯರ ಗತಿ ಯಾವ ಕಾಲಕ್ಕೇನೋ ಎನ್ನಿಸಿದೆ. ಹಿಂದೆ ದಿವ್ಯ ಸುಂದರಿಯರಾದ ಸ್ತ್ರೀಯರು ಬೀಸಣಿಗೆ ಹಿಡಿದು ಗಾಳಿ ಹಾಕುತ್ತಿದ್ದರೆ ಈಗ ಗೃಧ್ರಗಳು ಹಾರಾಡಿ ದಾವಾಗ್ನಿಯನ್ನು ಬೀಸುತ್ತಿವೆ. ವಂಧಿ ಮಾಗಧರು ಸ್ತುತಿಸಿ ನಿದ್ರೆಗೊಳಿಸುತ್ತಲೂ ಎಚ್ಚರಿಸುತ್ತಲೂ ಇದ್ದ ರಾಜನನ್ನು ಈಗ ಕಾಗೆಹದ್ದುಗಳು ಎಳೆದಾಡುತ್ತಿವೆ. ನನಗೆ ಗಾಂಧಾರಿಯ ವಿಚಾರದಲ್ಲಿ ಅಷ್ಟು ದುಃಖವಿಲ್ಲ; ಏಕೆಂದರೆ ಅವಳ ಕಣ್ಣೆದುರಿಗೇ ಅವಳ ನೂರು ಮಕ್ಕಳು ಸತ್ತಿದ್ದರು. ಇರುವತನಕ ಗಂಡನ ಸೇವೆಯನ್ನು ಮಾಡಿ ಪತಿಲೋಕವನ್ನು ಸೇರಿದಳು. ಆದರೆ ಕುಂತಿಯನ್ನು ನೆನೆಸಿಕೊಂಡರೆ ತುಂಬಾ ದುಃಖವಾಗುತ್ತದೆ. ಮಕ್ಕಳೆಲ್ಲರೂ ಬದುಕಿದ್ದು ಸಮೃದ್ಧವಾದ ಐಶ್ವರ್ಯವನ್ನು ಅನುಭವಿಸುತ್ತಿರುವಾಗ ಕಾಡಿಗೆ ಹೋದಳು. ನಮ್ಮ ಈ ರಾಜ್ಯವೂ ಬಲಪರಾಕ್ರಮಗಳೂ ಕ್ಷತ್ರಿಯ ಧರ್ಮವೂ ಏತಕ್ಕೆ? ಛಿ! ಯುಧಿಷ್ಠಿರನ ಮತ್ತು ಭೀಮಾರ್ಜುನರ ತಾಯಿ ದಿಕ್ಕಿಲ್ಲದವಳಂತೆ ಕಾಡುಕಿಚ್ಚಿನಲ್ಲಿ ಸಿಕ್ಕಿ ಸತ್ತುಹೋದಳೆಂಬ ಯೋಚನೆ ಬಂದಕೂಡಲೆ ನನಗೆ ಏನೂ ತೋರದೆ ಬುದ್ಧಿಗೆ ಮಂಕು ಕವಿದಂತಾಗುತ್ತದೆ. ಅರ್ಜುನನು ಖಾಂಡವವನದಲ್ಲಿ ಅಗ್ನಿಯನ್ನು ತೃಪ್ತಿಪಡಿಸಿದ್ದು ವ್ಯರ್ಥ! ಇಷ್ಟು ಉಪಕಾರಜ್ಞಾನವಿಲ್ಲದ ಅವನು ಕೃತಘ್ನ! ಬೆಂಕಿ ಸುತ್ತುಹಾಕಿಕೊಂಡಾಗ ಅಮ್ಮನು ಕೃಶಳಾಗಿ ಭಯದಿಂದ ನಡುಗುತ್ತ ‘ಅಯ್ಯೋ! ಮಗು ಧರ್ಮರಾಜ! ಭೀಮ! ನನ್ನನ್ನು ಉಳಿಸಿ!” ಎಂದು ಕೂಗಿಕೊಳ್ಳುತ್ತ ಸತ್ತಿರಬೇಕು!" ಎಂದು ಗೋಳಾಡಿದನು.</p>
<p>ಮೃತರಿಗೆ ಶಾಸ್ತ್ರೋಕ್ತವಾಗಿ ಜಲತರ್ಪಣಗಳೂ ಉತ್ತರಕ್ರಿಯೆಗಳೂ ನಡೆದುವು. ದಾನಧರ್ಮಗಳಾದುವು. ಜ್ಞಾತಿ ಬಾಂಧವರನ್ನು ಕಳೆದುಕೊಂಡು ಯುಧಿಷ್ಠಿರನು ರಾಜ್ಯಭಾರದಲ್ಲಿ ಹರ್ಷವಿಲ್ಲದೆ, ದೇಶವನ್ನು ಆಳಿಕೊಂಡಿದ್ದನು.</p>
<p>ಆಶ್ರಮವಾಸಿಕ ಪರ್ವ ಮುಗಿಯಿತು</p>
	</section>
</body>
</html>
