<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಶ್ರೀ ವಚನ ಭಾರತ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 unnumbered" epub:type="chapter" role="doc-chapter" id="id-010">
		<h1 class="level1-title" epub:type="title">ಸೌಪ್ತಿಕಪರ್ವ</h1>
		<p class="verse">ನಮಿಸಿ ನಾರಾಯಣನ ನರನ ಪುರುಷೋತ್ತಮನ।<br />ವ್ಯಾಸವಾಗ್ದೇವಿಯರ ಬಳಿಕ ಪೇಳ್ವುದು ಜಯವ॥</p>
<p> ಆಶ್ವತ್ಥಾಮ ಕೃಪ ಕೃತವರ್ಮರು ದುರ್ಯೋಧನನನ್ನು ಬಿಟ್ಟು ಹೊರಟು ಸೂರ್ಯಾಸ್ತ ಸಮಯಕ್ಕೆ ಹತ್ತಿರದಲ್ಲಿದ್ದ ಒಂದು ಕಾಡನ್ನು ಸೇರಿದರು. ಅಲ್ಲಿ ಕುದುರೆಗಳಿಗೆ ನೀರು ಕುಡಿಸಿ ತಾವೂ ವಿಶ್ರಮಿಸಿಕೊಂಡು ಒಂದು ಆಲದಮರದ ಕೆಳಗೆ ತಂಗಿದರು. ಸ್ವಲ್ಪಹೊತ್ತಿನಲ್ಲಿ ಸೂರ್ಯನು ಮುಳುಗಿ ಜಗತ್ತಿಗೆಲ್ಲಾ ದಾದಿಯಂತಿರುವ ರಾತ್ರಿಯು ಬಂತು. ಗ್ರಹನಕ್ಷತ್ರಗಳಿಂದ ಅಲಂಕೃತವಾದ ಅಂತರಿಕ್ಷವು ಹೂವಿನಸೀರೆಯಂತೆ ನೋಡಲು ರಮ್ಯವಾಗಿತ್ತು. ಆಗ ರಾತ್ರಿಂಚರರು ಕಿರಿಚುತ್ತ ಅಲೆಯುವುದಕ್ಕೆ ಹೊರಟರು. ದಿವಾಚರರು ನಿದ್ರಾ ವಶರಾದರು. ಆ ಘೋರರಾತ್ರಿಯ ಕತ್ತಲಲ್ಲಿ ಅಶ್ವತ್ಥಾಮ ಕೃಪ ಕೃತವರ್ಮರು ಪಾಂಡವ ಕೌರವರ ನಾಶವನ್ನು ಯೋಚಿಸುತ್ತ ಆಯುಧಗಳ ಗಾಯದಿಂದ ನೊಂದು ಆಯಾಸಪಟ್ಟು ನೆಲದ ಮೇಲೆ ಉರುಡಿಕೊಂಡರು. ಕೃಪ ಕೃತವರ್ಮರಿಗೆ ನಿದ್ರೆ ಬಂತು. ಆದರೆ ಆಶ್ವತ್ಥಾಮನಿಗೆ ನಿದ್ರೆ ಬಾರದು. ಕೋಪ ದುಃಖಗಳಿಂದ ಕುದಿಯುತ್ತ, ಮುಸುಗುಟ್ಟುತ್ತ, ಕ್ರೂರಮೃಗಗಳ ಆವಾಸವಾಗಿ ಭಯಂಕರವಾಗಿದ್ದ ಆ ಕಾಡನ್ನು ನೋಡುತ್ತಿದ್ದನು. ಆಲದಮರದ ಮೇಲೆ ಸಾವಿರಾರುಕಾಗೆಗಳು ನಿರ್ಭಯವಾಗಿ ನಿದ್ರೆ ಹೋಗಿದ್ದವು. ಹೀಗಿರಲು ತಟ್ಟನೆ ಅಲ್ಲಿಗೆ ಒಂದು ದೊಡ್ಡ ಗೂಬೆಯು ವೇಗವಾಗಿ ಹಾರಿಬಂದು , ಆಲದಮರದೊಳಗೆ ನುಗ್ಗಿ ನಿದ್ರೆಮಾಡುತ್ತಿದ್ದ ಕಾಗೆಗಳನ್ನು ಕುಕ್ಕಲಾರಂಭಿಸಿತು. ಕೆಲವು ಕಾಗೆಗಳ ರೆಕ್ಕೆ ಹರಿಯಿತು; ಕೆಲವಕ್ಕೆ ಕತ್ತು ಮುರಿಯಿತು; ಕೆಲವಕ್ಕೆ ಕಾಲು ಕತ್ತರಿಸಿತು. ಒಂದು ಕ್ಷಣದಲ್ಲಿ ಆ ಆಲದಮರದ ಕೆಳಗೆಲ್ಲಾ ಕಾಗೆಗಳೂ ಅವುಗಳ ಅಂಗಾಂಗಗಳೂ ಬಿದ್ದವು. ಅಷ್ಟು ಅವಾಂತರ ಮಾಡಿದಮೇಲೆ ಗೂಬೆಗೆ ತೃಪ್ತಿಯಾಯಿತು. ಅದನ್ನು ನೋಡಿ ಅಶ್ವತ್ಥಾಮನು “ಈ ಹಕ್ಕಿಯು ಯುದ್ಧದಲ್ಲಿ ನನಗೆ ಉಪದೇಶಕೊಟ್ಟಿದೆ. ಶೂರರೂ ಬಲಿಷ್ಠರೂ ಉತ್ಸಾಹಿಗಳೂ ಆದ ಪಾಂಡವರನ್ನು ಯುದ್ಧದಲ್ಲಿ ಕೊಲ್ಲುವುದು ನನಗೆ ಸಾಧ್ಯವಲ್ಲ. ಆದರೆ ಅವರನ್ನು ಕೊಲ್ಲುತ್ತೇನೆಂದು ದೊರೆಯಮುಂದೆ ಪ್ರತಿಜ್ಞೆಮಾಡಿ ಬಂದೆ. ನ್ಯಾಯದಿಂದ ಯುದ್ಧಮಾಡಿ ಅದನ್ನು ನೆರವೇರಿಸಿಕೊಳ್ಳುವುದು ಸಾಧ್ಯವಲ್ಲ; ಮೋಸದಿಂದಲೇ ಆಗಬೇಕು: ಪಾಂಡವರೂ ಇಂಥ ಹೀನಕಾರ್ಯವನ್ನು ಆಗಾಗ್ಗೆ ಮಾಡಿಯೇ ಇದ್ದಾರೆ” ಎಂದು ನಿಶ್ಚಯಿಸಿದನು. ಅನಂತರ ಕೃಪನನ್ನೂ ಕೃತವರ್ಮರನ್ನೂ ಎಬ್ಬಿಸಿ ಅವರನ್ನು ಮುಂದೇನು ಮಾಡೋಣವೆಂದು ಕೇಳಿದನು.</p>
<p> ಕೃಪನು ಯಾವ ಕೆಲಸಕ್ಕಾದರೂ ದೈವ ಸಹಾಯ ಬೇಕು; ದೈವಸಹಾಯವಿದ್ದು, ಮನುಷ್ಯನು ದಕ್ಷತೆ ದಾಕ್ಷಿಣ್ಯಗಳಿಂದ ಕೆಲಸಮಾಡಿದರೆ ಕಾರ್ಯ ಸಿದ್ಧಿಸುತ್ತದೆ. ಅಲ್ಲದೆ ಗುರುಹಿರಿಯರಲ್ಲಿ ಆಲೋಚನೆ ಮಾಡಿ ಅವರು ಹೇಳಿದಂತೆ ನಡೆಯಬೇಕು. ಕಾಮಕ್ರೋಧಗಳಿಂದಲೂ ಭಯಲೋಭಗಳಿಂದಲೂ ಪ್ರೇರಿತನಾಗಿ ಕೆಲಸ ಮಾಡಿದರೆ ಜನವನ್ನೂ ಮಾನವನ್ನೂ ಐಶ್ವರ್ಯವನ್ನೂ ಶೀಘ್ರದಲ್ಲಿ ಕಳೆದುಕೊಳ್ಳುವನು. ದುರ್ಯೋಧನನೇ ಇದಕ್ಕೆ ಉದಾಹಣೆ; ಇಂದಿಗೂ, ಇಂಥ ವ್ಯಸನದಲ್ಲಿದ್ದರೂ, ನನ್ನ ಬುದ್ಧಿಗೆ ತೋರಿದ್ದನ್ನು ಹೇಳಿದರೆ ಅವನಿಗೆ ಅದು ಒಪ್ಪಿಗೆಯಾಗುವುದಿಲ್ಲ. ತನಗೆ ಏನೂ ತೋಚದಿರುವಾಗ ಆಪ್ತರನ್ನು ಕೇಳಬೇಕು; ಅವರು ಹೇಳಿದಂತೆ ನಡೆಯಬೇಕು. ಆದ್ದರಿಂದ ನಾವು ಗಾಂಧಾರಿ ಧೃತರಾಷ್ಟ್ರ ವಿದುರರನ್ನು ಹೋಗಿ ಕೇಳೋಣ. ಅವರು ಏನು ಹೇಳುತ್ತಾರೋ ಅದನ್ನು ಮಾಡೋಣ. ಏನು ಕೆಲಸವನ್ನೂ ಮಾಡದೇ ಕುಳಿತರೆ ಯಾವ ಪ್ರಯೋಜನವೂ ಲಭಿಸುವುದಿಲ್ಲ. ನಾವು ಮಾಡುಬ ಪ್ರಯತ್ನವನ್ನು ಮಾಡಿ ದೈವವು ವಿರುದ್ಧವಾಗಿ ಬಂದರೆ ಅದಕ್ಕೆ ಚಿಂತೆ ಮಾಡಬೇಕಾಗಿರುವುದಿಲ್ಲ" ಎಂದನು. </p>
<p> ಧರ್ಮಾರ್ಥಸಹಿತವಾಗಿಯೂ ಶುಭಕರವಾಗಿಯೂ ಇದ್ದ ಈ ಮಾತು ಅಶ್ವತ್ಥಾಮನಿಗೆ ರುಚಿಸಲಿಲ್ಲ, ದುಃಖಶೋಕಗಳಲ್ಲಿ ಕುದಿದು ಮನಸ್ಸು ಕ್ರೂರವಾಗಿದ್ದ ಅವನು “ಪ್ರತಿಯೊಬ್ಬನೂ ತನ್ನ ತನ್ನ ಬುದ್ದಿಯನ್ನು ಮೆಚ್ಚಿಕೊಳ್ಳುತ್ತಾನೆ. ಪರರ ಬುದ್ದಿಯನ್ನು ಅಲ್ಲಗಳೆಯುತ್ತಾನೆ. ಕಾರಣಾಂತರದಿಂದ ಇಬ್ಬರ ಬುದ್ದಿಯೂ ಒಂದಾದರೆ ಅವರು ಸಂತೋಷಪಟ್ಟುಕೊಂಡು ಒಬ್ಬರನ್ನೊಬ್ಬರು ಗೌರವಿಸುತ್ತಾರೆ. ಅದೇ ಮನುಷ್ಯನಿಗೆ ಕಾಲಾನುಸಾರವಾಗಿ ಬುದ್ದಿ ಬದಲಾಗುವುದೂ ಉಂಟು; ಪ್ರತಿಯೊಬ್ಬನೂ ತನ್ನ ಪ್ರಜ್ಞೆಯನ್ನನುಸರಿಸಿ ಯೋಚನೆಮಾಡಿ, ಯಾವ ಮಾರ್ಗ ಸರಿಯೆಂದು ತೋರುತ್ತದೋ ಅದನ್ನು ಹಿಡಿದರೆ ಅದರಿಂದ ಕೆಲಸ ನಡೆಯುತ್ತದೆ; ಹಿತವಾಗುತ್ತದೆ. ಆದ್ದರಿಂದ ನನಗೆ ಈ ವ್ಯಸನಕಾಲದಲ್ಲಿ ಏನು ತೋರಿದೆಯೋ ಅದನ್ನು ಹೇಳುತ್ತೇನೆ ಕೇಳಿ. ಈಗ ಪಾಂಚಾಲರು ಸಂತೋಷದಲ್ಲಿ ಕವಚಗಳನ್ನು ಬಿಚ್ಚಿ ಹಾಕಿ ನಿಶ್ಚಿಂತೆಯಿಂದ ಮಲಗಿ ನಿದ್ರೆಮಾಡುತ್ತಿರುತ್ತಾರೆ. ನಾವೂ ಸೋತು ಆಯಾಸಪಟ್ಟಿದ್ದೇವೆಂದು ತಿಳಿದುಕೊಂಡಿರುತ್ತಾರೆ. ಹೀಗೆ ನಿಶ್ಚಿಂತೆಯಾಗಿ ಶಿಬಿರದಲ್ಲಿ ನಿದ್ರೆ ಮಾಡುತ್ತ ಮಲಗಿರುವ ಅವರ ಮೇಲೆ ಬಿದ್ದು ಅವರನ್ನು ಕೊಲ್ಲಬೇಕೆಂದಿದ್ದೇನೆ. ಪಾಂಚಾಲರನ್ನು ಕೊಂದರೆ ನನಗೆ ಶಾಂತಿ ದೊರೆಯುತ್ತದೆ; ತಂದೆಯ ಋಣ ತೀರುತ್ತದೆ. ದುರ್ಯೋಧನ ಕರ್ಣ ಭೀಷ್ಮ ಸೈಂಧವರ ಮರಣಕ್ಕೆ ಪ್ರತಿಕ್ರಿಯೆಯಾಗುತ್ತದೆ!” ಎಂದನು. ಕೃಪನು ದೈವಸಂಕಲ್ಪದಿಂದ ನಿನಗೆ ಈ ಪ್ರತೀಕಾರಬುದ್ದಿ ಬಂದಿದೆ. ಅದನ್ನು ಯಾರೂ ತಪ್ಪಿಸುವುದಕ್ಕಾಗುವುದಿಲ್ಲ. ಆದರೆ ಅದು ಈಗ ಬೇಡ; ಈ ರಾತ್ರಿ ವಿಶ್ರಮಿಸಿಕೊಳ್ಳೋಣ; ನಾಳೆ ಬೆಳಗ್ಗೆ ನಾವೂ ಬರುತ್ತೇವೆ; ಆಗ ಅವರನ್ನ ಕೊಲ್ಲುವೆಯಂತೆ! ನಿನಗೆ ಆ ಶಕ್ತಿಯುಂಟು. ನೀನು ತುಂಬ ಹೊತ್ತು ಎಚ್ಚರವಾಗಿ ಕುಳಿತುಬಿಟ್ಟಿದ್ದೀಯೆ. ನಿದ್ರೆ ಹೋಗಪ್ಪ. ಸ್ವಲ್ಪ ವಿಶ್ರಾಂತಿಪಡೆದು ಮನಸ್ಸು ಸ್ವಸ್ಥವಾದಮೇಲೆ ಶತ್ರುಗಳನ್ನು ಕೊಲ್ಲುವೆಯಂತೆ. ಬೆಳಗ್ಗೆ ನಾವೂ ಬರುತ್ತೇವೆ. ಎಲ್ಲರೂ ಸೇರಿ ಪಾಂಡವ ಪಾಂಚಾಲರನ್ನು ಕೊಲ್ಲೋಣ, ಇಲ್ಲದಿದ್ದರೆ ಸ್ವರ್ಗಸ್ಥರಾಗೋಣ: ಎಂದನು. ಅಶ್ವತ್ಥಾಮನು ಕಾರ್ಯಾತುರವಿರುವವರಿಗೆ ನಿದ್ರೆ ಹೇಗೆ ಬರುತ್ತದೆ? ಪಿತೃವಧೆಯನ್ನು ನೆನೆನೆನೆದು ಹಗಲೂ ಇರುಳೂ ನನ್ನ ಹೃದಯ ಬೇಯುತ್ತಿದೆ. ಅದರಲ್ಲಿಯೂ ಆ ಪಾಪಿಗಳು ನನ್ನ ತಂದೆಯನ್ನು ವಧಿಸಿದ ರೀತಿಯು ಕಣ್ಣಿಗೆ ಕಟ್ಟಿ ಮರ್ಮಸ್ಥಾನಗಳನ್ನೆಲ್ಲಾ ಇರಿಯುತ್ತಿದೆ. ಧೃಷ್ಟಧ್ಯುಮ್ನನನ್ನು ಕೊಲ್ಲದೆ ನನಗೆ ಬದುಕಿರುವುದು ಇಷ್ಟವಿಲ್ಲ. ಅಲ್ಲದೆ ತೊಡೆಮುರಿದು ಬಿದ್ದ ದುರ್ಯೋಧನನ ಆ ಗೋಳಾಟವನ್ನು ಕೇಳಿದರೆ ಎಂಥ ಕಠಿಣಮನಸ್ಸಿನವನಿಗೂ ಕಣ್ಣೀರು ಬರುತ್ತದೆ. ಹೀಗೆ ಶತ್ರುವಧೆಯೊಂದರಲ್ಲೇ ಏಕಾತ್ರವಾಗಿ ಮನಸ್ಸು ನೆಟ್ಟುಹೋಗಿರುವುದರಿಂದ ನನಗೆ ನಿದ್ರೆಯೇನು ಬರುತ್ತದೆ, ವಿಶ್ರಾಂತಿಯೇನುಂಟಾಗುತ್ತದೆ? ಇಂದಿನ ರಾತ್ರಿ ಶತ್ರುಗಳನ್ನು ಕೊಂದಮೇಲೆ ನನಗೆ ನಿದ್ರೆ ವಿಶ್ರಾಂತಿ; ಇದು ನಾನು ಮಾಡಿಕೊಂಡಿರುವ ನಿರ್ಧಾರ!" ಎಂದನು. </p>
<p> ಕೃಪನಿಗೆ ಇದು ಸಮ್ಮತವಾಗಲಿಲ್ಲ; ಅಶ್ವತ್ಥಾಮನ ಯೋಚನೆ ಉಚಿತವಲ್ಲ, ಧರ್ಮವಲ್ಲ ಎಂದು ವಾದಿಸಿದನು; ಅಶ್ವತ್ಥಾಮನು ಪಾಂಡವರು ಮಾಡಿದ್ದ ಅಧರ್ಮ ಅನ್ಯಾಯಗಳನ್ನೆಲ್ಲಾ ಎತ್ತಿ ಆಡಿ ತನಗೆ ಪಾಪ ಬಂದರೂ ಚಿಂತೆಯಿಲ್ಲ, ಧೃಷ್ಟದ್ಯುಮ್ನನನ್ನು ನಿಶ್ಯಸ್ತ್ರನಾಗಿದ್ದಾಗ ಪಶುವನ್ನು ಕೊಂದಂತೆ ಕೊಂದೇ ಬರಬೇಕೆಂದು ತನ್ನ ರಥವನ್ನು ಹೂಡಿಕೊಂಡು ಹೊರಟನು. ಅದನ್ನು ನೋಡಿ ಕೃಪ ಕೃತವರ್ಮರು “ನಾವು ನಿನ್ನ ಸುಖದುಃಖಗಳಲ್ಲಿ ಭಾಗಿಗಳು! ನಾವೂ ಬರುತ್ತೇವೆ” ಎಂದು ಅವನನ್ನು ಹಿಂಬಾಲಿಸಿದರು. ಮೂವರೂ ಶಿಬಿರದ ಹತ್ತಿರಕ್ಕೆ ಹೋಗಲು, ಅಶ್ವತ್ಥಾಮನು ಕೃಪ ಕೃತವರ್ಮರನ್ನು ಬಾಗಿಲಲ್ಲಿ ನಿಲ್ಲಿಸಿ “ನಾನು ಒಳಗೆ ಹೋಗಿ ಅಂತಕನ ಕೆಲಸ ಮಾಡುತ್ತೇನೆ; ಯಾವನಾದರೂ ತಪ್ಪಿಸಿಕೊಂಡು ಹೊರಗೆ ಬಂದರೆ ಅವನನ್ನು ನೀವು ಕೊನೆಗಾಣಿಸಿ” ಎಂದು ಹೇಳಿ, ಬಾಗಿಲಿನಿಂದ ಒಳಕ್ಕೆ ಹೋಗದೆ ಕಳ್ಳದಾರಿಯಿಂದ ನಿರ್ಭಯವಾಗಿ ಪ್ರವೇಶಮಾಡಿ ಮೊದಲು ಧೃಷ್ಟದ್ಯುಮ್ನನ ಬಿಡಾರಕ್ಕೆ ಹೋದನು. ನಿಶ್ಚಿಂತೆಯಾಗಿ ನಿದ್ರೆ ಮಾಡುತ್ತಿದ್ದ ಅವನನ್ನು ಒದೆದು ಎಬ್ಬಿಸಿದನು. ಎದ್ದು ನಿಲ್ಲಲು ಅವನ ಜುಟ್ಟನ್ನು ಹಿಡಿದು ನೆಲದಮೇಲೆ ಕುಕ್ಕಿಹಾಕಿ, ಮೆಟ್ಟರೆ ಮಿಸುಕಿ ಕತ್ತು ಎದೆ ಕಾಲು ಎಲ್ಲೆಂದರೆ ಅಲ್ಲಿ ಹೊಡೆದನು. ಧೃಷ್ಟದ್ಯುಮ್ನನು ಉಸಿರು ಮೆತ್ತಗಾಗಿ “ಆಚಾರ್ಯಪುತ್ರ! ಶಸ್ತ್ರದಿಂದ ಹೊಡೆದು ಬೇಗ ಪ್ರಾಣ ತೆಗೆ; ಸದ್ಗತಿಯಾದರೂ ಬರಲಿ ಎಂದು ಬೇಡಿಕೊಳ್ಳಲು, ಅಶ್ವತ್ಥಾಮನು ”ಆಚಾರ್ಯನನ್ನು ಕೊಂದವನಿಗೆ ಸದ್ಗತಿ ಹೇಗೆ ಬರುತ್ತದೆ? ಎಂದು ಮರ್ಮಸ್ಥಾನಗಳನ್ನೆಲ್ಲಾ ಒದೆದು ಕೊಂದನು. ಅನಂತರ ಯುಧಾಮನ್ಯು ಮುಂತಾದ ವೀರರನ್ನೆಲ್ಲಾ ಹುಡುಕಿ ಹುಡುಕಿ ಕತ್ತರಿಸಿಹಾಕಿದನು. ನಿದ್ರೆಗಣ್ಣಿನಿಂದಲೂ ಭಯದಿಂದಲೂ ಯಾರೂ ಏನೂ ಮಾಡಲಾಗಲಿಲ್ಲ, ಅವಕಾಶಪಡೆದು ಆಯುಧ ತೆಗೆದುಕೊಂಡು ಬಂದರೂ ಉಳಿಯಲಿಲ್ಲ. ತಾನೂ ತನ್ನ ಕತ್ತಿಯೂ ರಕ್ತದಲ್ಲಿ ನೆನೆದು, ಅಶ್ವತ್ಥಾಮನು ಅಮಾನುಷನಂತೆ ತೋರುತ್ತಿದ್ದನು. ಕೆಲವರು ಅವನನ್ನು ರಾಕ್ಷಸನೆಂದು ಭಾವಿಸಿದರು. ಕೆಲವರು ದಿಕ್ಕುತೋರದೆ ಓಡುತ್ತಿದ್ದರು. ವಿಕಾರವಾಗಿ ಕೂಗಿಕೊಳ್ಳುತ್ತಿದ್ದರು; ಆ ಕೂಗನ್ನು ಕೇಳಿ ಅವಾಂತರವನ್ನು ನೋಡಿ ಆನೆ ಕುದುರೆಗಳು ಕಟ್ಟುಕಿತ್ತುಕೊಂಡು ನುಗ್ಗಿಬರಲು ಅವುಗಳ ಕಾಲ ಕೆಳಗೆ ಸಿಕ್ಕಿ ಸಾಯುವವರು ಸತ್ತರು. ಹೊರಕ್ಕೆ ಓಡಿಬಂದವರು ಬಾಗಿಲಲ್ಲಿದ್ದ ಕೃಪ ಕೃತವರ್ಮರ ಕೈಗೆ ಸಿಕ್ಕಿ ಸತ್ತರು. ಸಾಲದುದಕ್ಕೆ ಅವರು ಮೂರು ನಾಲ್ಕು ಕಡೆ ಶಿಬಿರಕ್ಕೆ ಬೆಂಕಿ ಇಟ್ಟರು; ಅದರಲ್ಲಿ ಸಿಕ್ಕಿ ಸಾಯುವವರು ಸತ್ತರು; ಆ ಗಲಭೆಯಲ್ಲಿ ಅಶ್ವತ್ಥಾಮನು ಧೃಷ್ಟದ್ಯುಮ್ನ ಮೊದಲಾದವರನ್ನು ಕೊಂದು ತನ್ನ ತಂದೆಯ ಋಣ ತೀರಿತೆಂದು ಸಮಾಧಾನಪಟ್ಟು ಕೃಪಕೃತವರ್ಮರನ್ನು ಸೇರಿದನು. “ಪಾಂಚಾಲರು, ದ್ರೌಪದೇಯರು ಸೋಮಕರು ಮತ್ಸ್ಯರು ಎಲ್ಲರನ್ನೂ ಕೊಂದಾಯಿತು. ಇಂದು ನಾವು ಕೃತಕೃತ್ಯರಾದೆವು. ದುರ್ಯೋಧನನು ಇನ್ನೂ ಜೀವದಿಂದಿದ್ದರೆ ಅವನಿಗೆ ಈ ಪ್ರಿಯ ವೃತ್ತಾಂತವನ್ನು ತಿಳಿಸೋಣ!” ಎಂದು ಮೂವರೂ ಅವನು ಬಿದ್ದಿದ್ದೆಡೆಗೆ ಹೋದರು.</p>
<p> ದುರ್ಯೋಧನನಿಗೆ ಇನ್ನೂ ಕುಟುಕುಜೀವ ಅಂಟಿಕೊಂಡಿತ್ತು; ಉಸಿರಾಡುವುದೇ ಕಷ್ಟವಾಗಿ ಸಂಕಟಪಡುತ್ತಿದ್ದನು. ಬಾಯಿಂದ ರಕ್ತ ಸುರಿದು ನೆಲದಮೇಲೆ ಹರಿಯುತ್ತಿತ್ತು. ಸುತ್ತಲೂ ತೋಳ ನರಿ ಮುಂತಾದ ಕ್ರೂರಮೃಗಗಳು ಅವನನ್ನು ಕಿತ್ತುತಿನ್ನಲು ಹೊಂಚುತ್ತಿದ್ದವು. ಅವುಗಳನ್ನು ಅವನೇ ತುಂಬ ಕಷ್ಟದಿಂದ ಓಡಿಸುತ್ತಿದ್ದನು. ಕೃಪನಿಗೂ ಅಶ್ವತ್ಥಾಮನಿಗೂ ಅವನನ್ನು ಕಂಡು ಬಹಳ ವ್ಯಥೆಯಾಯಿತು. ಅಶ್ವತ್ಥಾಮನು “ಮಹಾರಾಜ! ನೀನು ಬಲರಾಮನ ಶಿಷ್ಯ! ನಿನ್ನೊಡನೆ ಗದಾಯುದ್ಧ ಮಾಡುವಾಗ, ಆ ಪಾಪಿ ಅಡಿಗೆಯ ಪರಿಚಾರಿಕ, ಹೇಗೆ ಹೊಡೆಯುವುದಕ್ಕೆ ಅವಕಾಶ ಪಡೆದುಕೊಂಡ? ಕಾಲವೆನ್ನುವುದು ಪ್ರಬಲವಾದದ್ದು. ನಿನ್ನನ್ನು ಅಧರ್ಮದಿಂದ ಬೀಳಿಸಿ ಕಾಲಿನಿಂದ ಒದೆದಾಗ ಅದನ್ನು ನೋಡುತ್ತ ಸುಮ್ಮನಿದ್ದ ಆ ಧರ್ಮರಾಯನೆಂಥವನು! ಪಾಂಡವರು ತಾನೇ ದುರ್ಯೋಧನನನ್ನು ಹೀಗೆ ಕೊಂದೆವು ಎಂದು ನಾಚಿಕೆಯಿಲ್ಲದೆ ಹೇಗೆ ಹೇಳಿಕೊಳ್ಳುತ್ತಾರೆ? ನೀನು ಕ್ಷತ್ರಿಯನು ಪಡೆಯುವ ಉತ್ತಮ ಗತಿಯನ್ನು ಪಡೆಯುತ್ತೀಯೆ. ನಿನಗಾಗಿ ನನಗೆ ಅಷ್ಟು ವ್ಯಥೆಯಿಲ್ಲ. ಇದ್ದಬದ್ದ ಮಕ್ಕಳನ್ನೆಲ್ಲಾ ಕಳೆದುಕೊಂಡು ಭಿಕಾರಿಗಳಾದ ನಿನ್ನ ಅನಾಥ ತಂದೆತಾಯಿಗಳನ್ನು ನೆನೆಸಿಕೊಂಡರೆ ಸಂಕಟವಾಗುತ್ತದೆ. ಮುಂದೆ ಅವರ ಗತಿಯೇನು? ನಮ್ಮ ಇಷ್ಟಾರ್ಥಗಳನ್ನೆಲ್ಲಾ ಸಲ್ಲಿಸುತ್ತಿದ್ದ ನಿನ್ನಂಥ ಧಣಿಯನ್ನು ಕಳೆದುಕೊಂಡು ನಾವು ಮೂರು ಜನ ಜೀವಸಹಿತ ಬದುಕಿದ್ದೇವಲ್ಲ, ನಮ್ಮಂಥ ನರಾಧಮರಿಗೆ ಧಿಕ್ಕಾರವಿರಲಿ! ಮಹಾರಾಜ! ನೀನು ಹೋಗಿ ಆಚಾರ್ಯನನ್ನು ಪೂಜಿಸಿ ನಾನು ಧೃಷ್ಟದ್ಯುಮ್ನನನ್ನು ಕೊಂದೆನೆಂದು ತಿಳಿಸು. ವೀರಸ್ವರ್ಗ ಪಡೆದಿರುವ ಸೈಂಧವ ಭೂರಿಶ್ರವ ಸೋಮದತ್ತ ಮುಂತಾದ ಮಹಾರಥರಿಗೆಲ್ಲಾ ನಾನು ಕೇಳಿದೆನೆಂದು ಹೇಳಿ ಯೋಗಕ್ಷೇಮ ವನ್ನು ವಿಚಾರಿಸು. ನಿನ್ನ ಕಿವಿಗೆ ಸುಖವಾಗುವ ವೃತ್ತಾಂತವನ್ನು ಕೇಳು; ಪಾಂಡವರ ಕಡೆ ಅವರು ಐದು ಜನ, ಕೃಷ್ಣ ಸಾತ್ಯಕಿ ಒಟ್ಟು ಈ ಏಳೇ ಜನ ಉಳಿದುಕೊಂಡಿರುವವರು. ದ್ರೌಪದಿಯ ಮಕ್ಕಳೂ ದೃಷ್ಟದ್ಯುಮ್ನನ ಮಕ್ಕಳೂ ಕಳೆದುಳಿದ ಪಾಂಚಾಲರೂ ಮತ್ಸ್ಯರೂ ಎಲ್ಲರೂ ನಿರ್ನಾಮವಾದರು. ರಾತ್ರಿ ಅವರ ಶಿಬಿರಕ್ಕೆ ಹೋಗಿ ಮುಯ್ಯಿ ತೀರಿಸಿಕೊಂಡೆವು; ಧೃಷ್ಟದ್ಯುಮ್ನನನ್ನು ಪಶುವನ್ನು ಕೊಂದಂತೆ ಕೊಂದು ಹಾಕಿದೆ!” ಎಂದನು. ಆ ಮಾತನ್ನು ಕೇಳಿ ದುರ್ಯೋಧನನ ಮನಸ್ಸಿಗೆ ಸಂತೋಷವಾಯಿತು. ಸ್ವಲ್ಪ ಚೇತನಗೊಂಡು, “ಭೀಷ್ಮನಾಗಲಿ, ಕರ್ಣನಾಗಲಿ ನಿನ್ನ ತಂದೆಯಾಗಲಿ ನೀನೂ ಕೃಪ ಕೃತವರ್ಮರೂ ಇಂದು ನನಗಾಗಿ ಮಾಡಿದ್ದನ್ನು ಮಾಡಲಿಲ್ಲ. ಆ ನೀಚ ಸೇನಾಪತಿಯೂ ಶಿಖಂಡಿಯೂ ಹತರಾದರಲ್ಲ, ಅದನ್ನು ಕೇಳಿ ನನಗೆ ಇಂದ್ರಪದವಿ ಬಂದಂತಾಗಿದೆ! ನಿಮಗೆ ಮಂಗಳವಾಗಲಿ! ಮತ್ತೆ ಸ್ವರ್ಗದಲ್ಲಿ ಸೇರೋಣ!” ಎಂದು ಹೇಳಿ ಪ್ರಾಣಬಿಟ್ಟನು. ಅಶ್ವತ್ಥಾಮ ಮೊದಲಾದವರು ಶೋಕಾರ್ತರಾಗಿ ಅಲ್ಲಿಂದ ಹೊರಟರು. ಕೃಪನು ಹಸ್ತಿನಗರಕ್ಕೂ ಕೃತವರ್ಮನು ತನ್ನ ಊರಿಗೂ ಹೋದರು. ಅಶ್ವತ್ಥಾಮನು ಗಂಗಾತೀರದಲ್ಲಿದ್ದ ವ್ಯಾಸನ ಆಶ್ರಮಕ್ಕೆ ಹೋದನು. </p>
<p> ಬೆಳಗಾಗಲು, ಹೇಗೋ ತಲೆತಪ್ಪಿಸಿಕೊಂಡಿದ್ದ ದೃಷ್ಟದ್ಯುಮ್ನನ ಸಾರಥಿಯು ಅಂದಿನ ರಾತ್ರಿ ಅಶ್ವತ್ಥಾಮ ಕೃಪ ಕೃತವರ್ಮರು ನಡೆಸಿದ ಕಗ್ಗೊಲೆಯನ್ನು ಪಾಂಡವರಿಗೆ ತಿಳಿಸಿದನು. ಆ ಮಾತನ್ನು ಕೇಳಿ ಯುಧಿಷ್ಠಿರನು ಮೂರ್ಛೆಹೋದನು. ಸಾತ್ಯಕಿಯಿಂದಲೂ ತಮ್ಮಂದಿರಿಂದಲೂ ಉಪಚಾರ ಪಡೆದು ಎಚ್ಚರಗೊಂಡು “ನಾವು ಎಲ್ಲರನ್ನೂ ಗೆದ್ದೂ ಈಗ ಸೋತಂತಾಯಿತು. ಜಯವು ಅಪಜಯವಾಯಿತು. ಕರ್ಣನನ್ನೆದುರಿಸಿ ನಿಂತವರು, ಈಗ ತಮ್ಮ ಅಜಾಗರೂಕತೆಯಿಂದ ಪ್ರಾಣ ಕೊಟ್ಟಂತಾಯಿತು. ಸಮುದ್ರವನ್ನು ದಾಟಿಬಂದ ವರ್ತಕರು ಒಂದು ಸೀಳುನದಿಯಲ್ಲಿ ಸಿಕ್ಕಿ ಮುಳುಗಿದಂತಾಯಿತು. ಅವರಿಗೇನೋ ಸ್ವರ್ಗ ಲಭಿಸುತ್ತದೆ. ಆದರೆ ತಂದೆ ಅಣ್ಣ ಮಕ್ಕಳು ಎಲ್ಲರ ಸಾವನ್ನೂ ಒಟ್ಟಿಗೆ ಕೇಳುವ ದ್ರೌಪದಿಯ ಗತಿಯೇನು?” ಎಂದು ವ್ಯಥೆ ಪಟ್ಟುಕೊಂಡು, ನಕುಲನಿಗೆ ದ್ರೌಪದಿಯನ್ನು ಕರೆತರಹೇಳಿ, ತಾನು ಕೊಲೆ ನಡೆದ ಸ್ಥಳಕ್ಕೆ ಹೋದನು. ದ್ರೌಪದಿ ಬಂದು ಧರ್ಮರಾಜನ ಹತ್ತಿರ ಶೋಕಾರ್ತಳಾಗಿ ಬಿದ್ದುಬಿಟ್ಟಳು. ಭೀಮನು ಹಿಡಿದುಕೊಂಡನು. ಅನಂತರ ಚೇತರಿಸಿಕೊಂಡು ಅವಳು ಧರ್ಮರಾಜನನ್ನು ಕುರಿತು “ಮಹಾರಾಜ! ಕ್ಷತ್ರಿಯಧರ್ಮಕ್ಕೆ ಮಕ್ಕಳನ್ನು ಬಲಿಕೊಟ್ಟರೂ, ನೀನು ರಾಜ್ಯ ಪಡೆದೆ; ಆ ಸಂತೋಷದಲ್ಲಿ ನೀನು ದುಃಖವನ್ನು ಮರೆಯುತ್ತೀಯೆ. ಆದರೆ ಮಲಗಿ ನಿದ್ರೆಮಾಡುತ್ತಿದ್ದ ಮಕ್ಕಳನ್ನು ಅಶ್ವತ್ಥಾಮನು ಹಿಡಿದು ಕೊಂದನೆಂದು ಕೇಳಿ ನನ್ನ ಹೊಟ್ಟೆ ಉರಿದು ಹೋಗುತ್ತಿದೆ. ಆ ದುರಾತ್ಮನನ್ನೂ ಅವನ ಪರಿವಾರವನ್ನೂ ಕೊಲ್ಲದಿದ್ದರೆ ನಾನು ಪ್ರಾಯೋಪ್ರವೇಶಮಾಡಿ ಸಾಯುತ್ತೇನೆ!” ಎಂದು ಧರ್ಮರಾಜನ ಹತ್ತಿರ ಕುಳಿತುಬಿಟ್ಟಳು. ಹಾಗೆ ಕುಳಿತ ದ್ರೌಪದಿಯನ್ನು ನೋಡಿ ಯುಧಿಷ್ಠಿರನು “ಕೃಷ್ಣೆ! ನೀನು ಧರ್ಮಜ್ಞಳು; ನಿನ್ನ ಅಣ್ಣನೂ ಮಕ್ಕಳೂ ಕ್ಷತ್ರಿಯಧರ್ಮವನ್ನು ಅನುಸರಿಸಿ ಮೃತಿ ಪಡೆದರು; ಅದಕ್ಕಾಗಿ ನೀನು ವ್ಯಥೆಪಡಬಾರದು. ಅಶ್ವತ್ಥಾಮನು ಈಗ ಯಾವ ಕಾಡಿಗೋ ಮೇಡಿಗೋ ದೂರ ಹೋಗಿಬಿಟ್ಟಿದ್ದಾನೆ; ಅವನನ್ನು ಹೊಡೆದು ಬೀಳಿಸಿದ್ದು ನಿನಗೆ ತಿಳಿಯುವ ಬಗೆ ಹೇಗೆ? ಎಂದನು. ದ್ರೌಪದಿಯು ”ಅಶ್ವತ್ಥಾಮನ ತಲೆಯಲ್ಲಿ ಅವನೊಡನೆ ಹುಟ್ಟಿಬಂದ ಒಂದು ರತ್ನವಿದೆ ಎಂದು ಕೇಳಿದ್ದೇನೆ; ಆ ಮಣಿಯನ್ನು ತಂದುಕೊಟ್ಟರೆ ಅದರಿಂದ ಅವನು ಸತ್ತನೆಂದು ತಿಳಿಯುತ್ತೇನೆ“ ಎಂದಳು. ಮತ್ತು ಭೀಮನನ್ನು ಕುರಿತು ”ಭೀಮಸೇನ! ಪರಾಕ್ರಮದಲ್ಲಿ ನಿನಗೆ ಮತ್ತಾವ ಗಂಡಸೂ ಸರಿಬರಲಾರನು. ಹಿಂದೆ ವಾರಣಾವತದಲ್ಲಿಯೂ, ಆಮೇಲೆ ಹಿಡಿಂಬ ಬಂದಾಗಲೂ, ವಿರಾಟನಗರದಲ್ಲಿ ಕೀಚಕನು ಪೀಡಿಸಿದಾಗಲೂ, ನೀನೇ ನಮ್ಮನ್ನು ಕಷ್ಟದಿಂದ ಉದ್ದಾರಮಾಡಿದವನು. ಈಗಲೂ ನೀನೇ ಹೋಗಿ ಅಶ್ವತ್ಥಾಮನನ್ನು ಕೊಲ್ಲಬೇಕು!“ ಎಂದು ಗೋಳಿಟ್ಟಳು. ಅವಳ ಗೋಳಾಟವನ್ನು ನೋಡಲಾರದೆ ಭೀಮಸೇನನು ನಕುಲನನ್ನು ಸಾರಥಿಯಾಗಿ ಮಾಡಿಕೊಂಡು ಬಿಲ್ಲುಬಾಣಗಳೊಡನೆ ಕುಳಿತು ತನ್ನ ರಥದಲ್ಲಿ ಹೊರಟನು. ಅವನು ಹೋದಮೇಲೆ ಕೃಷ್ಣನು ಧರ್ಮರಾಜನನ್ನು ಕುರಿತು ”ಇದೇನು ಯುಧಿಷ್ಠಿರ, ಅಶ್ವತ್ಥಾಮನ ವಧೆಗಾಗಿ ಭೀಮಸೇನನೊಬ್ಬನನ್ನೇ ಕಳುಹಿಸಿಬಿಟ್ಟೆ? ಅವನು ದೊಡ್ಡ ಅಪಾಯಕ್ಕೆ ಸಿಕ್ಕುತ್ತಾನೆ; ಅಶ್ವತ್ಥಾಮನ ಹತ್ತಿರ ಅವನ ತಂದೆ ಕೊಟ್ಟ ಬ್ರಹ್ಮಶಿರವೆಂಬ ಅಸ್ತ್ರವಿದೆ. ಅದನ್ನು ದ್ರೋಣನು ಅರ್ಜುನನಿಗೆ ಕೊಟ್ಟಾಗ, ಅಶ್ವತ್ಥಾಮನು ಅದು ತನಗೂ ಬೇಕೆಂದು ತಂದೆಯನ್ನು ಕೇಳಿದನು. ಆಗ ದ್ರೋಣನು ಅಸಮಾಧಾನ ಪಟ್ಟುಕೊಂಡು ‘ಅಸ್ತ್ರವನ್ನೇನೋ ಕೊಡುತ್ತೇನೆ; ಆದರೆ ಎಂಥ ದೊಡ್ಡ ಆಪತ್ತು ಸಂಭವಿಸಿದರೂ ಅದನ್ನು ಯುದ್ದದಲ್ಲಿ ಪ್ರಯೋಗಿಸಬಾರದು; ಆದರೆ ನಿನ್ನ ಬುದ್ಧಿ ಒಳ್ಳೆಯ ಮಾರ್ಗದಲ್ಲಿ ಹೋಗುವುದೆಂದು ನೆಚ್ಚುವುದಕ್ಕಿಲ್ಲ!“ ಎಂದು ಕೊಟ್ಟನು. ಅವನ ಹತ್ತಿರ ಈಗ ಆ ಅಸ್ತ್ರವಿದೆ; ಅವನು ಕೋಪಿಷ್ಠ, ಕ್ರೂರ, ದುರಾತ್ಮ, ಚಪಲ; ಅದನ್ನು ಪ್ರಯೋಗಿಸಿಬಿಟ್ಟಾನು. ಭೀಮನನ್ನು ಅದರಿಂದ ರಕ್ಷಿಸಿಕೊಳ್ಳಬೇಕು!” ಎಂದನು. ಮತ್ತು ತನ್ನ ರಥವನ್ನು ಸಿದ್ಧಗೊಳಿಸಿ ಅದರಲ್ಲಿ ಯುಧಿಷ್ಠಿರನನ್ನೂ ಅರ್ಜುನನನ್ನೂ ಕುಳ್ಳಿರಿಸಿಕೊಂಡು, ವೇಗದಿಂದ ಹೊರಟು ಭೀಮಸೇನನನ್ನು ಹಿಂಬಾಲಿಸಿಕೊಂಡು ಹೋಗಿ ಹಿಡಿದನು. ಆದರೆ ಅವನನ್ನು ಅವನ ಸಂಕಲ್ಪದಿಂದ ಹಿಂದಿರುಗಿಸಲಾಗಲಿಲ್ಲ. ಆದ್ದರಿಂದ ಅವನೊಡನೆ ಅಶ್ವತ್ಥಾಮನಿದ್ದ ಸ್ಥಳಕ್ಕೆ ಹೋಗಬೇಕಾಯಿತು. ಧನುರ್ಧಾರಿಗಳಾದ ಭೀಮನನ್ನೂ ಕೃಷ್ಣ ಅರ್ಜುನ ಯುಧಿಷ್ಠಿರನನ್ನೂ ನೋಡಿ, ಅಶ್ವತ್ಥಾಮನು ಒಂದು ಹುಲ್ಲುಕಡ್ಡಿಯನ್ನು ತೆಗೆದುಕೊಂಡು ಅದರಲ್ಲಿ ತನ್ನ ದಿವ್ಯಾಸ್ತ್ರವನ್ನು ಅಭಿಮಂತ್ರಿಸಿ “ಇದು ಪಾಂಡವರನ್ನು ನಾಶಪಡಿಸಲಿ” ಎಂದು ಬಿಟ್ಟನು. ಅದು ಬೆಂಕಿಯನ್ನು ಉಗುಳುತ್ತ ಮೂರು ಲೋಕವನ್ನೂ ಸುಟ್ಟುಬಿಡುವಂತೆ ಹೊರಟಿತು. ಇದನ್ನು ಮೊದಲಿನಿಂದಲೇ ನಿರೀಕ್ಷಿಸಿದ್ದ ಕೃಷ್ಣನು ಅರ್ಜುನನನ್ನು ತನ್ನ ಹತ್ತಿರವಿದ್ದ ದಿವ್ಯಾಸ್ತ್ರವನ್ನು ಬಿಡುವಂತೆ ಪ್ರೇರಿಸಿದನು. ಅರ್ಜುನನು “ಆಚಾರ್ಯಪುತ್ರನಿಗೂ ನನಗೂ ನನ್ನ ಸೋದರರೆಲ್ಲರಿಗೂ ಶುಭವಾಗಲಿ! ಒಂದು ಅಸ್ತ್ರದಿಂದ ಇನ್ನೊಂದು ಅಸ್ತ್ರ ಶಾಂತವಾಗಲಿ!” ಎಂದು ಹೇಳಿ ಮಂಗಳವನ್ನು ಕೋರಿ ಆ ಅಸ್ತ್ರವನ್ನು ಬಿಟ್ಟನು. ಅದೂ ಉರಿಯುತ್ತ ಹೊರಟಿತು. ಅವುಗಳ ಜ್ವಾಲೆಯಲ್ಲಿ ಲೋಕವೇ ಬೆಂದುಹೋಗುವಂತೆ ತಳವಳಗುಟ್ಟಲು ವ್ಯಾಸ ನಾರದರು ಬಂದು ಲೋಕ ಹಿತಾರ್ಥವಾಗಿ ಅವುಗಳ ಮಧ್ಯೆ ನಿಂತು “ಅಯ್ಯಾ ವೀರರೇ, ಇದೇನು ನೀವು ಮಾಡಿರುವ ಸಾಹಸ? ಹಿಂದೆ ಅಸ್ತ್ರಗಳನ್ನು ಬಲ್ಲ ಮಹಾರಥರಾರೂ ಇದನ್ನು ಮನುಷ್ಯರ ಮೇಲೆ ಪ್ರಯೋಗಿಸಿರಲಿಲ್ಲ; ಅವನ್ನು ಹಿಂದಕ್ಕೆ ತೆಗೆದುಕೊಳ್ಳಿ!” ಎಂದರು. ಅರ್ಜುನನು ತೆಗೆದುಕೊಂಡನು. ಅಶ್ವತ್ಥಾಮನು ಹಿಂದಕ್ಕೆ ತೆಗೆದುಕೊಳ್ಳದೆ “ದುಃಖದಿಂದಲೂ ಪ್ರಾಣಭಯದಿಂದಲೂ ನಾನು ಇದನ್ನು ಭೀಮನ ಮೇಲೆ ಬಿಟ್ಟೆ; ಭೀಮನು ಅಧರ್ಮದಿಂದ ದುರ್ಯೋಧನನನ್ನು ಕೊಂದಿದ್ದಾನೆ. ಆದ್ದರಿಂದ ಅದನ್ನು ಹಿಂದಕ್ಕೆ ತೆಗೆದುಕೊಳ್ಳಲು ನನಗೆ ಇಷ್ಟವಿಲ್ಲ; ಅದು ಪಾಂಡವರ ಸಂತತಿಯನ್ನು ಕೊಂದೇ ಕೊಲ್ಲುತ್ತದೆ!” ಎಂದನು. ವ್ಯಾಸನು ಹಾಗೆ ಮಾಡಬೇಡ; ಅರ್ಜುನನು ನಿನ್ನ ಅಸ್ತ್ರ ಶಾಂತವಾಗಲಿ ಎಂದು ತನ್ನ ಅಸ್ತ್ರವನ್ನು ಬಿಟ್ಟಿದ್ದನು; ಅದನ್ನು ಹಿಂದಕ್ಕೆ ತೆಗೆದುಕೊಂಡನು; ನೀನೂ ತೆಗೆದುಕೋ; ನಿನ್ನ ಮಣಿಯನ್ನು ಕೊಡು; ಅದಕ್ಕೆ ಪ್ರತಿಯಾಗಿ ಅವರೂ ನಿನ್ನ ಪ್ರಾಣವನ್ನು ಉಳಿಸುತ್ತಾರೆ!“ ಎಂದನು. ಅಶ್ವತ್ಥಾಮನು ಮಣಿಯನ್ನು ಬೇಕಾದರೆ ಕೊಡುತ್ತೇನೆ; ಅಸ್ತ್ರವನ್ನು ಹಿಂದಕ್ಕೆ ತೆಗೆದುಕೊಳ್ಳುವುದು ಸಾಧ್ಯವಲ್ಲ. ಅದು ಪಾಂಡವರ ಮಕ್ಕಳ ಗರ್ಭಗಳನ್ನು ಹೊಕ್ಕು ಅವನ್ನು ಕೊಲ್ಲುತ್ತದೆ!: ಎಂದನು. ಕೃಷ್ಣನು ಉತ್ತರೆಯ ಗರ್ಭದಲ್ಲಿರುವ ಮಗುವನ್ನಾದರೂ ಉಳಿಸು” ಎಂದು ಕೇಳಿದನು. ಅದಕ್ಕೂ ಅಶ್ವತ್ಥಾಮನು ಒಪ್ಪಲಿಲ್ಲ; ಕೃಷ್ಣನು ಚಿಂತೆಯಿಲ್ಲ; ಆ ಗರ್ಭವು ಸತ್ತು ಬದುಕುತ್ತದೆ. ಮತ್ತು ದೀರ್ಘಾಯುಸ್ಸನ್ನು ಪಡೆಯುತ್ತದೆ! ನೀನು ಈ ಶಿಶುಹತ್ಯೆ ಮಾಡಿದ ಪಾಪಕ್ಕಾಗಿ ಮೂರು ಸಾವಿರ ವರ್ಷಕಾಲ, ನಿರ್ಜನವಾದ ಕಾಡುಮೇಡುಗಳಲ್ಲಿ ಯಾರೊಡನೆಯೂ ಮಾತುಕಥೆಯಿಲ್ಲದೆ ಅಲೆಯುತ್ತಿರು. ಪರೀಕ್ಷಿತ್ತು ಕೃಪಾಚಾರ್ಯನಿಂದ ಧನುರ್ವಿದ್ಯೆಯನ್ನೂ ಅಸ್ತ್ರಗಳನ್ನೂ ಕಲಿತು ಕುರುದೇಶಕ್ಕೆ ರಾಜನಾಗಿ ಅರವತ್ತುವರ್ಷ ರಾಜ್ಯಭಾರ ಮಾಡುತ್ತಾನೆ!“ ಎಂದನು. ಆಶ್ವತ್ಥಾಮನು ತನ್ನ ತಲೆಯಲ್ಲಿದ್ದ ಮಣಿಯನ್ನು ತೆಗೆದುಕೊಟ್ಟು ದುಮ್ಮಾನದಿಂದ ಹೊರಟುಹೋದನು. ಕೃಷ್ಣನೂ ಪಾಂಡವರೂ ಶೀಘ್ರವಾಗಿ ಅದನ್ನು ದ್ರೌಪದಿಗೆ ತಂದುಕೊಟ್ಟರು. ಭೀಮನು ”ಇಗೋ ನೀನು ಕೇಳಿದ ಮಣಿ! ನಿನ್ನ ಮಕ್ಕಳನ್ನು ಕೊಂದವನನ್ನು ಜಯಿಸಿ ತಂದಿದ್ದೇವೆ. ಇನ್ನು ನಿನ್ನ ದುಃಖವನ್ನು ಬಿಟ್ಟು ಏಳು! ದುರ್ಯೋಧನನನ್ನು ಕೊಂದಾಯಿತು; ದುಶ್ಯಾಸನನ ರಕ್ತ ಕುಡಿದಾಯಿತು; ಹಗೆ ಹರಿಯಿತು. ಅಶ್ವತ್ಥಾಮನ ಬ್ರಾಹ್ಮಣ್ಯವೂ ಗೌರವವೂ ಮಣಿಯೂ ಹೋಗಿ ಅವನ ದೇಹ ಮಾತ್ರ ಉಳಿದಿದೆ!“ ಎಂದು ಸಮಾಧಾನ ಮಾಡಿದನು. ದ್ರೌಪದಿಯು ”ಮುಯ್ಯಿ ತೀರಿತು; ಆದರೆ ಗುರುಪುತ್ರನಾದ ಅಶ್ವತ್ಥಾಮನು ಎಷ್ಟಾದರೂ ಗುರುಸಮಾನ; ಆದ್ದರಿಂದ ಈ ಮಣಿಯನ್ನು ಮಹಾರಾಜನೇ ತೆಗೆದುಕೊಳ್ಳಲಿ" ಎಂದಳು. ದ್ರೌಪದಿಯ ಮಾತನ್ನು ನಡೆಸುವ ಇಚ್ಚೆಯಿಂದಲೂ ಗುರುಕೊಟ್ಟ ವಸ್ತುವೆಂಬ ಗೌರವದಿಂದಲೂ ಧರ್ಮರಾಜನು ಆ ಮಣಿಯನ್ನು ತನ್ನ ತಲೆಯಲ್ಲಿ ಧರಿಸಿಕೊಂಡನು.</p>
<p>ಸೌಪ್ತಿಕ ಪರ್ವ ಮುಗಿಯಿತು</p>
	</section>
</body>
</html>
