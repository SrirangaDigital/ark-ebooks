<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಶ್ರೀ ವಚನ ಭಾರತ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 unnumbered" epub:type="chapter" role="doc-chapter" id="id-001">
		<p class="verse">ನಾರಾಯಣಂ ನಮಸ್ಕೃತ್ಯ ನರಂ ಚೈವ ನರೋತ್ತಮಂ। <br />ದೇವೀ ಸರಸ್ವತೀಂ ವ್ಯಾಸಂ ತತೋ ಜಯ ಮುದೀರಯೇತ್​॥</p>
		<h1 class="level1-title" epub:type="title">ಆದಿಪರ್ವ</h1>
<p class="verse">ನಮಿಸಿ ನಾರಾಯಣನ ನರನ ಪುರುಷೋತ್ತಮನ। <br />ವ್ಯಾಸ ವಾಗ್ದೇವಿಯರ ಬಳಿಕ ಪೇಳ್ವುದು ಜಯವ॥</p>
<p>ಶ್ರೀ ವ್ಯಾಸಮಹರ್ಷಿಗಳು ತಮ್ಮಶಿಷ್ಯನಾದ ವೈಶಂಪಾಯನನಿಗೆ ಹೇಳಿದ ಮಹಾಭಾರತ ಕಥೆಯನ್ನು, ವೈಶಂಪಾಯನನು ಜನಮೇಜಯರಾಯನಿಗೆ ಅವನು ಮಾಡಿದ ಸರ್ಪಯಾಗ ಕಾಲದಲ್ಲಿ ಹೇಳಿದರು. ಅದನ್ನು ಕೇಳಿದ್ದ ಉಗ್ರಶ್ರವನೆಂನ್ಬ ಸೂತ ಪುರಾಣಿಕನು ನೈಮಿಷಾರಣ್ಯದಲ್ಲಿ ಶೌನಕನೆಂಬ ಕುಲಪತಿಯು ನಡೆಸುತ್ತಿದ್ದ ದ್ವಾದಶ ವಾರ್ಷಿಕ ಯಜ್ಞಕ್ಕೆ ಹೋಗಿದ್ದಾಗ, ಅಲ್ಲಿ ಸೇರಿದ್ದ ಋಷಿಗಳ ಅಪೇಕ್ಷೆಯಂತೆ ಆ ಕಥೆಯನ್ನು ಅವರಿಗೆ ಹೇಳಿದನು. </p>
<p> ಭರತವಂಶದಲ್ಲಿ ಶಂತನುವೆಂಬ ಪ್ರಸಿದ್ಧನಾದ ರಾಜನಿದ್ದನು. ಅವನಿಗೆ ಬೇಟೆಯಾಡುವುದರಲ್ಲಿ ತುಂಬ ಆಸೆ. ಆದ್ದರಿಂದ ಜಿಂಕೆ, ಕಾಡುಕೋಣ, ಮುಂತಾದ ಮೃಗಗಳನ್ನು ಬೇಟೆಯಾಡುತ್ತಾ ಕಾಡಿನಲ್ಲಿಯೇ ಹೆಚ್ಚಾಗಿ ಇರುತ್ತಿದ್ದನು. ಹೀಗೆ ಅವನು ಒಂದುದಿನ ಗಂಗಾನದಿಯ ತೀರದಲ್ಲಿ ಹೋಗುತ್ತಿರುವಾಗ ಪರಮಸುಂದರಿಯೂ ರತ್ನಾಭರಣಭೂಷಿತಳೂ ದಿವ್ಯಾಂಬರಧರಳೂ ಆದ ಒಬ್ಬ ಹೆಂಗಸನ್ನು ಕಂಡು, ಅವಳ ರೂಪಸಂಪತ್ತಿನಿಂದ ಬೆರಗಾಗಿ ಹೋದನು. ಅವಳೂ ಹಾಗೆಯೇ ಅವನನ್ನು ಮೆಚ್ಚಿಕೊಂಡಳು. ಒಬ್ಬರನ್ನೊಬ್ಬರು ಎಷ್ಟು ಹೊತ್ತು ನೋಡಿದರೂ ಕಣ್ಣು ತಣಿಯವು. ಶಂತನುವೇ ಮೊದಲು ಅನುನಯದ ರೀತಿಯಿಂದ ಮಾತನಾಡಿಸಿ “ನೀನು ಯಾರು ಸುಂದರಿ? ದೇವಿಯೋ ದಾನವಿಯೋ, ಗಂಧರ್ವಳೋ, ಅಪ್ಸರಳೋ, ಯಕ್ಷಿಯೋ, ಮಾನುಷಿಯೋ? ಯಾರಾದರೂ ಆಗಿರು; ನನ್ನ ಹೆಂಡತಿಯಾಗು!” ಎಂದನು. ಮಂದಹಾಸದಿಂದೊಡಗೂಡಿದ ಮೃದುಮಧುರವಾದ ಅವನ ಮಾತನ್ನು ಕೇಳಿ ಆಕೆಯು “ಆಗಲಿ, ಮಹಾರಾಜ! ನಿನ್ನ ರಾಣಿಯಾಗಲು ಒಪ್ಪುತ್ತೇನೆ; ಆದರೆ ಒಂದು ಕಟ್ಟುಪಾಡಿಗೆ ನೀನು ಒಪ್ಪಬೇಕು. ಅದೇನೆಂದರೆ, ನಾನು ಮಾಡುವ ಯಾವ ಒಳ್ಳೆಯ ಕೆಲಸಕ್ಕಾಗಲಿ, ಕೆಟ್ಟ ಕೆಲಸಕ್ಕಾಗಲೀ ನೀನು ಅಡ್ಡಿಬರಕೂಡದು. ಆಕ್ಷೇಪಿಸಕೂಡದು. ಹೀಗಿರುವ ತನಕ ನಾನು ನಿನ್ನಲ್ಲಿ ಇರುತ್ತೇನೆ. ಅಡ್ಡಿಯಾಗಿ ಬಂದರೆ, ಆಕ್ಷೇಪಿಸಿದರೆ, ಬಿಟ್ಟು ಹೊರಟುಹೋಗುತ್ತೇನೆ” ಎಂದಳು. ಶಂತನುವು ಪರಮಸಂತೋಷದಿಂದ ಒಪ್ಪಿಕೊಂಡು, ಅವಳಲ್ಲಿ ಯಥೇಚ್ಛವಾದ ಸೌಖ್ಯವನ್ನು ಅನುಭವಿಸುತ್ತ ಇದ್ದನು. ಅವಳು ಏನುಮಾಡಲಿ ಅಡ್ಡಿ ಬರುತ್ತಿರಲಿಲ್ಲ.</p>
<p> ಆಕೆಯ ಹೊಟ್ಟೆಯಲ್ಲಿ ಒಬ್ಬರಾದ ಮೇಲೆ ಒಬ್ಬರಂತೆ ಎಂಟು ಜನ ಗಂಡು ಮಕ್ಕಳಾದರು. ಅವರನ್ನು ಅವಳು ಹುಟ್ಟುತ್ತಿದ್ದ ಹಾಗೆಯೇ ಗಂಗೆಯಲ್ಲಿ ಮುಳುಗಿಸಿ ಬಿಡುವಳು; ಶಂತನುವಿಗೆ ಅದನ್ನು ನೋಡಿ ತುಂಬ ಸಂಕಟವಾಗುವುದು; ಆದರೆ ಅವಳೆಲ್ಲಿ ಬಿಟ್ಟು ಹೊರಟುಹೋಗುವಳೋ ಎಂದು ಹೆದರಿ ಸುಮ್ಮನಿರುತ್ತಿದ್ದನು. ಕೊನೆಗೆ ಎಂಟನೆಯ ಮಗುವು ಹುಟ್ಟಿದಾಗ ಅವನು ಸುಮ್ಮನಿರಲಾರದೆ, ದುಃಖ ಉಕ್ಕಿಬಂದು, ಮಗುವಿನ ಮೇಲೆ ಆಸೆಯಾಗಿ, “ತಡೆ, ಪುತ್ರಘಾತಿನಿ! ಅದನ್ನು ಕೊಲ್ಲಬೇಡ! ನೀನು ಯಾರು? ಯಾರ ಮಗಳು? ಏಕೆ ಹೀಗೆ ಮಕ್ಕಳನ್ನು ಕೊಂದು ಕೊಂದು ಮಹಾಪಾಪ ಕಟ್ಟಿಕೊಳ್ಳುತ್ತೀಯೆ?” ಎಂದು ಕೇಳಿದನು. ಆಕೆ, “ಮಹಾರಾಜ ನಿನಗೆ ಮಗನ ಮೇಲೆ ಆಸೆಯಾಯಿತಲ್ಲವೇ? ಆಗಲಿ, ನಿನ್ನ ಮಗನನ್ನು ಕೊಲ್ಲುವುದಿಲ್ಲ. ಆದರೆ ನಮ್ಮ ಕಟ್ಟುಪಾಡಿನಂತೆ ನಿನ್ನೊಡನೆ ಬಾಳುವೆಯು ಇಂದಿಗೆ ಮುಗಿಯಿತು; ನಾನು ಗಂಗೆ: ಜಹ್ನುವಿನ ಮಗಳು; ಈ ಮಕ್ಕಳು ಅಷ್ಟವಸುಗಳು; ವಸಿಷ್ಟಶಾಪದಿಂದ ಮನುಷ್ಯ ಜನ್ಮವನ್ನು ಪಡೆದಿದ್ದರು ನಾನು ಅವರಿಗೆ ಮಾತುಕೊಟ್ಟಿದ್ದಂತೆ ಹುಟ್ಟುಹುಟ್ಟುತ್ತಿದ್ದ ಹಾಗೆ ಅವರನ್ನು ಈ ಮನುಷ್ಯ ಜನ್ಮದಿಂದ ಬಿಡುಗಡೆ ಮಾಡಿದೆ. ನಿನಗೆ ಮಂಗಳವಾಗಲಿ, ನಾನು ಹೋಗಿಬರುತ್ತೇನೆ: ಮಹಾವ್ರತನಾದ ಈ ಮಗನನ್ನು ಕಾಪಾಡಿಕೋ!” ಎಂದು ಹೇಳಿ ಹೊರಟುಹೋದಳು. </p>
<p> ಶಂತನುವು ಧರ್ಮಾತ್ಮನೆಂದೂ ಸತ್ಯಸಂಧನೆಂದೂ ಹೆಸರುಗೊಂಡು ಹಸ್ತಿನಾಪುರದಲ್ಲಿ ರಾಜ್ಯವಾಳುತ್ತಿದ್ದನು. ಅವನು ನೋಡುವುದಕ್ಕೆ ಚಂದ್ರನಂತೆ ಸುಂದರನಾಗಿದ್ದರೂ, ತೇಜಸ್ಸಿನಲ್ಲಿ ಸೂರ್ಯನಂತೆಯೂ, ವೇಗದಲ್ಲಿ ವಾಯುವಿನಂತೆಯೂ ಇದ್ದನು. ಕೋಪಬಂದಾಗ ಯಮನಂತಿದ್ದರೂ, ತಾಳ್ಮೆಯಲ್ಲಿ ಭೂಮಿಯಂತಿದ್ದನು. ಹೀಗೆ ರಾಜ್ಯವಾಳುತ್ತಾ ಅವನು ಮುವ್ವತ್ತಾರು ವರ್ಷ ಸ್ತ್ರೀ ಸೌಖ್ಯವನ್ನಪೇಕ್ಷಿಸದೆ ಕಾಡಿನಲ್ಲಿಯೇ ಹೆಚ್ಚಾಗಿ ಓಡಾಡಿಕೊಂಡು ಇರುತ್ತಿದ್ದನು. ದೇವವ್ರತನೂ ತಂದೆಯಂತೆಯೇ ರೂಪವಂತನಾಗಿ ನಡೆನುಡಿಗಳಲ್ಲಿ ಅವನನ್ನೇ ಹೋಲುತ್ತ ಅವನಂತೆಯೇ ವಿದ್ಯಾವಂತನೂ ಶಸ್ತ್ರಾಸ್ತ್ರ ನಿಪುಣನೂ ಬಲಶಾಲಿಯೂ ಸತ್ವಶಾಲಿಯೂ ಆದನು.(ಗಂಗೆಯೂ ಮಗುವನ್ನು ತನ್ನೊಡನೆಯೇ ಕರೆದುಕೊಂಡು ಹೋಗಿ ಸಾಕಿ ಬೆಳೆಸಿ ಅವನಿಗೆ ವಿದ್ಯೆ ಹೇಳಿದಳು. ಒಂದುದಿನ ಶಂತನುವು ಬೇಟೆಗಾಗಿ ಗಂಗಾತೀರದಲ್ಲಿ ತಿರುಗುತ್ತಿದ್ದಾಗ ನದಿಯಲ್ಲಿ ನೀರು ಕಡಿಮೆಯಾಗಿದ್ದದ್ದನ್ನು ನೋಡಿ ಅದಕ್ಕೆ ಕಾರಣವನ್ನು ಅರಸುತ್ತಾ ಹೋದನು. ಒಬ್ಬ ತೇಜಸ್ವಿಯಾದ ಹುಡುಗನು ಅದರ ಪ್ರವಾಹವನ್ನು ಶರಪಂಜರದಲ್ಲಿ ಕಟ್ಟಿದ್ದದ್ದು ಕಂಡುಬಂತು.</p>
<p>ಅವನು ಯಾರೆಂದು ಗೊತ್ತಾಗಲಿಲ್ಲ. ಶಂತನುವನ್ನು ನೋಡಿ ಹುಡುಗನು ಮಾಯವಾದನು. ಆ ಅದ್ಭುತವನ್ನು ನೋಡಿ ಶಂತನುವು ಆಶ್ಚರ್ಯಪಟ್ಟು ಕುತೂಹಲದಿಂದ ಗಂಗೆಯನ್ನು ನೆನೆದನು. ಅವಳು ಆ ಹುಡುಗನನ್ನು ಕರೆತಂದು ಅವನು ಅವರ ಮಗ ದೇವವ್ರತನೆಂದೂ, ಅವನು ವಸಿಷ್ಠನಿಂದ ವೇದಗಳನ್ನೂ ಗುರು ಶುಕ್ರರಿಂದ ಶಾಸ್ತ್ರಗಳನ್ನೂ ಪರಶುರಾಮನಿಂದ ಅಸ್ತ್ರಗಳನ್ನೂ ಕಲಿತಿದ್ದನೆಂದೂ ಹೇಳಿ ಅವನಿಗೆ ಒಪ್ಪಿಸಿದಳು ಎಂದು ಒಂದು ಕಥೆ ಬರುತ್ತದೆ) ಆಗ ಅವನನ್ನು ಶಂತನುವು ಯುವರಾಜನಾಗಿ ಮಾಡಿದನು. ದೇವವ್ರತನು ತನ್ನ ನಡೆನುಡಿಗಳಿಂದ ತಂದೆಗೂ ರಾಷ್ಟ್ರಕ್ಕೂ ಅಚ್ಚುಮೆಚ್ಚಾದನು. ಹೀಗೆ ನಾಲ್ಕು ವರ್ಷಗಳು ಕಳೆದವು. ಅನಂತರ ಒಂದು ದಿನ ಶಂತನುವು ಯಮುನಾನದಿಯ ಹತ್ತಿರ ಕಾಡಿನಲ್ಲಿ ಸಂಚರಿಸುತ್ತಿದ್ದಾಗ ಒಂದು ಅಪೂರ್ವವಾದ ಸುವಾಸನೆ ಸುಳಿದು ಬಂತು. ಅದು ಯಾತರದ್ದು ಎಂದು ಹುಡುಕುತ್ತ ಹೋಗಲು, ದಿವ್ಯ ಸುಂದರಿಯಾಗಿದ್ದ ಒಬ್ಬ ಬೆಸ್ತರ ಹುಡುಗಿಯನ್ನು ಕಂಡು ಅವಳು ಯಾರು, ಅಲ್ಲಿ ಏನು ಮಾಡುತ್ತಿದ್ದಳು ಎಂದು ಪ್ರಶ್ನೆ ಮಾಡಿದನು. ಅದಕ್ಕೆ ಅವಳು “ನಾನು ಬೆಸ್ತರರಸನ ಮಗಳು. ಧರ್ಮಾರ್ಥವಾಗಿ ದೋಣಿ ನಡೆಸುತ್ತೇನೆ. ಇದು ನಮ್ಮ ತಂದೆ ನನಗೆ ವಹಿಸಿಕೊಟ್ಟಿರುವ ಕೆಲಸ” ಎಂದಳು. ರೂಪ ಮಾಧುರ್ಯ ಪರಿಮಳಗಳಿಂದೊಡಗೂಡಿ ದೇವಸುಂದರಿಯಂತಿದ್ದ ಆ ಬೆಸ್ತರ ಹುಡುಗಿಯ ಮೇಲೆ ಶಂತನುವಿಗೆ ಆಸೆಯಾಯಿತು. ಆದ್ದರಿಂದ ಆ ಹುಡುಗಿಯ ತಂದೆಯನ್ನು ಕಂಡು ಅವಳನ್ನು ಧರ್ಮಪತ್ನಿಯನ್ನಾಗಿ ಮಾಡಿಕೊಳ್ಳುವ ಇಚ್ಛೆಯನ್ನು ತಿಳಿಸಿದನು. ಅವಳ ತಂದೆಯು “ಅವಳನ್ನು ನಿನ್ನ ಧರ್ಮಪತ್ನಿಯಾಗಿ ಮಾಡಿಕೊಳ್ಳುವೆಯಾದರೆ ಪರಮಸಂತೋಷ. ನಿನಗೆ ಸದೃಶನಾದ ವರನು ಮತ್ತಾರು ಸಿಕ್ಕಿಯಾನು! ಆದರೆ ನನ್ನ ಮನಸ್ಸಿನಲ್ಲಿ ಒಂದು ಕೋರಿಕೆಯಿದೆ. ಅದನ್ನು ನೆರವೇರಿಸುವುದಾಗೆ ನೀನು ಪ್ರತಿಜ್ಞೆಮಾಡುವುದಾದರೆ ಆಗಬಹುದು. ನೀನು ಸತ್ಯವಂತ; ಆಡಿದ ಮಾತನ್ನು ನಡೆಸುತ್ತೀಯೆ” ಎಂದನು. ಶಂತನುವು ನಿನ್ನ ಅಪೇಕ್ಷೆಯೇನೆಂದು ಮೊದಲು ತಿಳಿಸಿದರೆ ಆಮೇಲೆ ಯೋಚಿಸುತ್ತೇನೆ. ಒಪ್ಪತಕ್ಕದ್ದಾದರೆ ಒಪ್ಪುತ್ತೇನೆ; ಅಲ್ಲದ್ದಾದರೆ ಇಲ್ಲ“ ಎನ್ನಲು, ದಾಶರಾಜನು ”ಮಹಾರಾಜ! ನಿನಗೆ ಇವಳ ಹೊಟ್ಟೆಯಲ್ಲಿ ಹುಟ್ಟುವ ಮಗನು ನಿನ್ನ ಕಾಲಾನಂತರ ರಾಜನಾಗಬೇಕು; ಇದೇ ನನ್ನ ಕೋರಿಕೆ“ ಎಂದನು. ರಾಜನಿಗೆ ಇದು ಒಪ್ಪಿಗೆಯಾಗಲಿಲ್ಲ. ಆದ್ದರಿಂದ ಅವನು ಆ ಹುಡುಗಿಯನ್ನೇ ಚಿಂತಿಸುತ್ತಾ ಮನಸ್ಸಿನಲ್ಲಿ ಕೊರಗುತ್ತಾ ಊರಿಗೆ ಹಿಂತಿರುಗಿದನು. ಹೀಗೆ ಕೊರಗುತ್ತಾ ಚಿಂತಾಮಗ್ನನಾಗಿದ್ದ ತಂದೆಯನ್ನು ಕಂಡು ದೇವವ್ರತನು ”ಅಪ್ಪಾ! ನಿನಗೆ ಎಲ್ಲವೂ ಕ್ಷೇಮವಾಗಿದೆ; ರಾಜರು ವಿಧೇಯರಾಗಿದ್ದಾರೆ. ಹೀಗಿದ್ದರೂ ಏಕೆ ಏನೋ ಯೋಚನೆಮಾಡುತ್ತಾ ಕೊರಗುತ್ತಿದ್ದೀಯೆ? ಯಾರೊಡನೆಯೂ ಮಾತನಾಡುವುದಿಲ್ಲ?“ ಎಂದು ಕೇಳಿದನು. ಅದಕ್ಕೆ ಶಂತನುವು ”ಮಗು! ನಾನು ಚಿಂತಾಮಗ್ನನಾಗಿದ್ದೇನೆಂದು ನೀನು ಹೇಳಿದ್ದು ನಿಜ.; ನಮ್ಮ ಈ ಹಿರಿಯ ಮನೆತನಕ್ಕೆ ನೀನು ಒಬ್ಬನೇ ಮಗ: ಮನುಷ್ಯರು ಮರ್ತ್ಯರು, ನಿತ್ಯರಲ್ಲ. ನಿನಗೇನಾದರೂ ವಿಪತ್ತು ಸಂಭವಿಸಿದರೆ, ನಮ್ಮ ಕುಲವು ನಿಂತುಹೋಗುತ್ತದೆ; ನೀನೇನೋ ಒಬ್ಬನಾದರೂ ನೂರು ಮಕ್ಕಳಿಗಿಂತ ಹೆಚ್ಚಾದವನೇಯೇ; ನನಗೂ ಸುಮ್ಮಸುಮ್ಮನೆ ಮತ್ತೆ ಹೆಂಡತಿಯನ್ನು ಕಟ್ಟಿಕೊಳ್ಳುವುದಕ್ಕೆ ಇಷ್ಟವಿಲ್ಲ. ಸಂತತಿ ನಷ್ಟವಾಗಬಾರದೆಂಬುದಷ್ಟೇ ನನ್ನ ಕೋರಿಕೆ. ನೀನು ಎಲ್ಲಾದರೂ ಕ್ಷೇಮವಾಗಿರು ಮಗು! ಆದರೆ ಒಬ್ಬ ಮಗ ಮಗನಲ್ಲ’ ಎಂದು ಧರ್ಮ ಬಲ್ಲವರು ಹೇಳುತ್ತಾರೆ. ನೀನೋ ಶೂರ; ಅವಮರ್ಯಾದೆಯನ್ನು ಸಹಿಸದವನು. ಮೂರು ಹೊತ್ತೂ ಶಸ್ತ್ರಗಳಲ್ಲಿಯೇ ಕೈ ಇಟ್ಟುಕೊಂಡಿರುವವನು. ಇಂಥವನಿಗೆ ಶಸ್ತ್ರದಿಂದಲೇ ಕೊನೆ. ಆದ್ದರಿಂದ ನೀನೇನಾದರೂ ಶಾಂತನಾಗಿ ಬಿಟರೆ ಏನು ಗತಿ ಎಂದು ಕಳವಳಕ್ಕೆ ಸಿಕ್ಕಿದ್ದೇನೆ. ಇದೇ ಮಗು ನನ್ನ ಚಿಂತೆಗೆ ಕಾರಣ! ಎಂದು ಉತ್ತರಕೊಟ್ಟನು. ದೇವವ್ರತನು ಮಹಾ ಬುದ್ಧಿಶಾಲಿ. ಆದ್ದರಿಂದ ಇದಕ್ಕೆ ಅರ್ಥವೇನು ಎಂದು ಯೋಚಿಸುತ್ತ, ತನ್ನ ತಂದೆಗೆ ಆಪ್ತನಾಗಿದ್ದ ವೃದ್ಧಮಂತ್ರಿಯ ಹತ್ತಿರಕ್ಕೆ ಹೋಗಿ ಅವನನ್ನು ತನ್ನ ತಂದೆಯ ಚಿಂತೆಗೆ ಕಾರಣವೇನೆಂದು ಕೇಳಿದನು. ಅವನಿಂದ ನಿಜವಾದ ಸಂಗತಿ ತಿಳಿಯಲು ದೇವವ್ರತನು ಹಿರಿಯರಾಗಿದ್ದ ಕ್ಷತ್ರಿಯರನ್ನು ಕರೆದುಕೊಂಡು ದಾಶರಾಜನಲ್ಲಿಗೆ ಹೋಗಿ ತನ್ನ ತಂದೆಗೆ ಹೆಣ್ಣು ಕೊಡಬೇಕೆಂದು ಕೇಳಿದನು. ದಾಶನು ಅವರನ್ನು ಆದರದಿಂದ ಬರಮಾಡಿಕೊಂಡು ಸತ್ಕರಿಸಿ ಕುಳ್ಳಿರಿಸಿ, ದೇವವ್ರತನನ್ನು ಕುರಿತು “ಅಯ್ಯಾ! ಶಂತನುವಿನ ಪುತ್ರಶ್ರೇಷ್ಟನಾದ ನೀನೇ ಆತನ ವಿಚಾರವಾಗಿ ಮಾತನಾಡಲು ಅಧಿಕಾರವುಳ್ಳವನು. ನಿನ್ನಲ್ಲಿ ಅರಿಕೆಮಾಡಬೇಕಾದ ಒಂದು ಮಾತಿದೆ. ಅದೇನೆಂದರೆ: ಇಂಥ ಶ್ಲಾಘ್ಯವಾದ ಸಂಬಂಧ ಒದಗಿಬಂದಿರುವಾಗ ಅದನ್ನು ಕಳೆದುಕೊಂಡರೆ ಯಾರೇ ಆದರೂ ಪಶ್ಚಾತ್ತಾಪ ಪಡಬೇಕಾಗುವುದು. ನಿಮ್ಮಂಥ ಗುಣಶಾಲಿಗಳು ಮತ್ತಾರಿದ್ದಾರೆ? ಆದರೆ ಹೆಣ್ಣಿನ ತಂದೆಯಾದ್ದರಿಂದ ಒಂದು ವಿಷಯವನ್ನು ಹೇಳಬೇಕೆನ್ನಿಸುತ್ತದೆ. ಮುಂದೆ ಇದು ದೊಡ್ಡಹಗೆತನಕ್ಕೆ ಕಾರಣವಾದೀತೇನೋ ಎಂಬುದೊಂದೇ ನನೆಗೆ ಹೆದರಿಕೆ. ನಿನಗೆ ಯಾರಮೇಲಾದರೂ ಕೋಪ ಬಂದಿತೆಂದರೆ ಅವನು ಸುಖವಾಗಿ ಬಾಳಲಾರ. ಕೊಟ್ಟು ತಂದು ಮಾಡುವುದರಲ್ಲಿದೊಂದೇ ನನಗೆ ಕಾಣುವ ದೋಷ. ಇನ್ನೇನೂ ಇಲ್ಲ.” ಎಂದನು. ಈ ಮಾತನ್ನು ಕೇಳಿ ದೇವವ್ರತನು ತನ್ನ ಜತೆಯಲ್ಲಿದ್ದ ರಾಜರು ಕೇಳುತ್ತಿರಲು “ಇಗೋ ನನ್ನ ಅಭಿಮತವನ್ನು ಹೇಳುತ್ತೇನೆ ಕೇಳು. ಇಂಥ ಮಾತನ್ನು ಹಿಂದೆ ಹುಟ್ಟಿದವನು, ಮುಂದೆ ಹುಟ್ಟುವವನು ಯಾವನೂ ಹೇಳಲಾರ, ನೀನು ಸೂಚಿಸಿದಂತೆಯೇ ನಡೆಸಿಕೊಡುತ್ತೇನೆ. ಈಕೆಯಲ್ಲಿ ಮುಂದೆ ಹುಟ್ಟುವ ಮಗನು ನಮಗೆ ರಾಜನಾಗುತ್ತಾನೆ. ಇದು ಸತ್ಯ!” ಎಂದನು. ಬೆಸ್ತನು ಮತ್ತೆ"ರಾಜ್ಯವಿಚಾರದಲ್ಲಿ ಇಷ್ಟು ಕಠಿಣವಾದ ಪ್ರತಿಜ್ಞೆಮಾಡಿ ತಂದೆಗೆ ಮದುವೆ ಮಾಡಿಸುವುದಕ್ಕೂ ಈ ಹೆಣ್ಣನ್ನು ಕೊಡಿಸುವುದಕ್ಕೂ ಧರ್ಮಾತ್ಮನಾದ ನೀನು ಅಧಿಕಾರವುಳ್ಳವನಾಗಿದ್ದೀಯೇ; ಆದರೆ ಇನ್ನೊಂದು ಮಾತಿದೆ. ಹೆಣ್ಣಿನ ತಂದೆ ಅದನ್ನು ಆಡುವುದು ಸ್ವಭಾವ. ರಾಜರ ಮುಂದೆ ಈಗ ನೀನು ಮಾಡಿದ ಪ್ರತಿಜ್ಞೆ ನಿನಗೆ ಅನುರೂಪವಾದದ್ದೇಯೆ. ಅದು ನಡೆಯುತ್ತದ್;ೆ ಅದರಲ್ಲೇನೂ ಸಂಶಯವಿಲ್ಲ. ಆದರೆ ನಿನ್ನ ಮಗ ಸುಮ್ಮನಿರುತ್ತಾನೋ?</p>
<p>ಆ ವಿಚಾರದಲ್ಲಿ ನನಗೆ ಸಂಶಯ! ಎಂದನು. ಅವನ ಅಭಿಪ್ರಾಯವನ್ನು ತಿಳಿದು ದೇವವ್ರತನು “ದಾಶರಾಜ! ಈ ರಾಜರ ಸಾಕ್ಷಿಯಾಗಿ ಆಡುವ ನನ್ನ ಮಾತನ್ನು ಕೇಳು! ರಾಜ್ಯವನ್ನು ಈಗಾಗಲೇ ಬಿಟ್ಟುಕೊಟ್ಟಿದ್ದೇನೆ; ಮಕ್ಕಳ ಸಂಬಂಧವಾಗಿ ಈ ನಿರ್ಧಾರ ಮಾಡಿದ್ದೇನೆ. ನಾನು ಬ್ರಹ್ಮಚಾರಿಯಾಗಿಯೇ ಇರುತ್ತೇನೆ.; ಮಕ್ಕಳಿಲ್ಲದಿದ್ದರೂ ನನಗೆ ಉತ್ತಮವಾದ ಲೋಕ ದೊರೆಯುತ್ತದೆ!” ಎಂದು ಪ್ರತಿಜ್ಞೆ ಮಾಡಿದನು. ಈ ಮಾತನ್ನು ಕೇಳಿ ದಾಶರಾಜನು ಹರ್ಷದಿಂದ ರೋಮಾಂಚಗೊಂಡು ‘ಕೊಟ್ಟೆ!’ ಎಂದನು. ಆಕಾಶದಲ್ಲಿ ದೇವತೆಗಳೂ ಋಷಿಗಳೂ ಅಪ್ಸರೆಯರೂ ಪುಷ್ಪವೃಷ್ಟಿ ಕರೆದು ಇವನು “ಭೀಷ್ಮ” ಎಂದು ಹೊಗಳಿದರು. ಅನಂತರ ಭೀಷ್ಮನು ಸತ್ಯವತಿ ಎಂಬ ಹುಡುಗಿಯನ್ನು ಕುರಿತು ‘ಬಾ ತಾಯಿ! ರಥವನ್ನು ಹತ್ತು! ನಮ್ಮ ಮನೆಗೆ ಹೋಗೋಣ“ ಎಂದು ರಥ ಹತ್ತಿಸಿ ಹಸ್ತಿನಾಪುರಕ್ಕೆ ಕರೆದುಕೊಂಡು ಹೋಗಿ ತಂದೆಗೆ ಎಲ್ಲವನ್ನೂ ಬಿನ್ನವಿಸಿದನು. ರಾಜರೆಲ್ಲ ಇವನು ”ಭೀಷ್ಮನೇ!“ ಎಂದು ಹೊಗಳಿದರು. ಭೀಷ್ಮನ ಈ ಕಠಿಣಕಾರ್ಯವನ್ನು ಮೆಚ್ಚಿ ಶಂತನುವು ”ನೀನು ಸ್ವಚ್ಛಂದಮರಣನಾಗು; ನೀನಾಗಿ ಸಾವನ್ನು ಅಪೇಕ್ಷಿಸುವವರೆಗೂ ನಿನಗೆ ಸಾವು ಬರದೆ ಇರಲಿ!" ಎಂದು ಹರಸಿದನು. </p>
<p> ಶಂತನು ಮಹಾರಾಜನಿಗೆ ಸತ್ಯವತಿಯಲ್ಲಿ ಚಿತ್ರಾಂಗದ, ವಿಚಿತ್ರವೀರ್ಯ ಎಂಬ ಇಬ್ಬರು ಮಕ್ಕಳಾದರು. ವಿಚಿತ್ರವೀರ್ಯನು ಇನ್ನೂ ಚಿಕ್ಕವನಾಗಿದ್ದಾಗಲೇ ಶಂತನುವು ಸ್ವರ್ಗಸ್ಥನಾಗಲು, ಭೀಷ್ಮನು ಚಿತ್ರಾಂಗದನಿಗೆ ಪಟ್ಟಕಟ್ಟಿ ತಾನು ಸತ್ಯವತಿಗೆ ವಿಧೇಯನಾಗಿ ನಡೆದುಕೊಳ್ಳುತ್ತಿದ್ದನು. ಹೀಗಿರಲು ಚಿತ್ರಾಂಗದನು ಅದೇ ಹೆಸರಿನ ಒಬ್ಬ ಗಂಧರ್ವನೊಡನೆ ಹೋರಾಡಿ ಮಡಿಯಲು, ಭೀಷ್ಮನು ಇನ್ನೂ ಹುಡುಗನಾಗಿದ್ದ ವಿಚಿತ್ರವೀರ್ಯನಿಗೇ ಪಟ್ಟಾಭಿಷೇಕಮಾಡಿ ಅವನಿಗಾಗಿ ಧರ್ಮದಿಂದ ರಾಜ್ಯಪರಿಪಾಲನೆ ಮಾಡಿಕೊಂಡು ಬರುತ್ತಿದ್ದನು. ವಿಚಿತ್ರವೀರ್ಯನೂ ಅಣ್ಣನಾದ ಭೀಷ್ಮನನ್ನು ಬಹುವಾಗಿ ಗೌರವಿಸುತ್ತಿದ್ದನು. </p>
<p> ವಿಚಿತ್ರವೀರ್ಯನಿಗೆ ಯೌವ್ವನ ಬರಲು ಭೀಷ್ಮನು ಅವನಿಗೆ ಮದುವೆ ಮಾಡಬೇಕೆಂದು ಯೋಚಿಸಿದನು. ಆಗ ಕಾಶಿರಾಜನು ತನ್ನ ಮೂರು ಜನ ಹೆಣ್ಣು ಮಕ್ಕಳಿಗೂ ಸ್ವಯಂವರವನ್ನು ಏರ್ಪಡಿಸಿದ್ದಾನೆಂದು ತಿಳಿಯಿತು. ಅದನ್ನು ಕೇಳಿ ಭೀಷ್ಮನು ತಾಯಿಯ ಅಪ್ಪಣೆ ಪಡೆದು ಕವಚಧಾರಿಯಾಗಿ ರಥವೇರಿ ಕಾಶಿಗೆ ಹೋದನು. ಅಲ್ಲಿ ಸ್ವಯಂವರಕ್ಕಾಗಿ ಬಂದಿದ್ದ ರಾಜರ ಹೆಸರನ್ನು ಹೇಳುತ್ತಿರುವಾಗ, ಭೀಷ್ಮನು ಆ ಕನ್ಯೆಯರನ್ನು ತಾನೇ ವರಿಸಿ ಅಲ್ಲಿ ನೆರೆದಿದ್ದ ರಾಜರನ್ನು ಕುರಿತು “ಕನ್ಯಾವಿವಾಹವು ವಿಧವಿಧವಾಗಿದೆ. ಅದರಲ್ಲಿ ರಾಜರು ಸ್ವಯಂವರವನ್ನು ಮೆಚ್ಚುತ್ತಾರೆ ಮತ್ತು ಅನುಸರಿಸುತ್ತಾರೆ. ಆದರೆ ಶೌರ್ಯದಿಂದ ಹೆಣ್ಣನ್ನು ಪಡೆದುಕೊಂಡು ಹೋಗುವುದೇ ಹೆಚ್ಚಿನದೆಂದು ಧರ್ಮವಾದಿಗಳು ಹೇಳುತ್ತಾರೆ. ಅದರಂತೆ ನಾನು ಈ ಕನ್ಯೆಯರನ್ನು ಕರೆದುಕೊಂಡು ಹೋಗುತ್ತೇನೆ. ನನ್ನನ್ನು ಪ್ರತಿಭಟಿಸುವವರು ಬರಲಿ; ಯುದ್ಧಕ್ಕೆ ಸಿದ್ದನಾಗಿದ್ದೇನೆ.” ಎಂದು ಹೇಳಿ ಆ ಮೂವರು ಹುಡುಗಿಯರನ್ನು ತನ್ನ ರಥದಲ್ಲಿ ಕೂರಿಸಿಕೊಂಡು ಹೊರಟನು. ಆ ರಾಜರು ತಮ್ಮ ಅಲಂಕಾರಗಳನ್ನು ತೆಗೆದು ಕವಚತೊಟ್ಟು ರಥಗಳಲ್ಲಿ ಭೀಷ್ಮನನ್ನು ಅಟ್ಟಿಸಿಕೊಂಡು ಹೋದರು. ಯುದ್ಧವಾರಂಭವಾಯಿತು. ಆದರೆ ಭೀಷ್ಮನೊಬ್ಬನೇ ಆದರೂ ತನ್ನಮೇಲೆ ಬಿದ್ದ ರಾಜರೆಲ್ಲರನ್ನೂ ಸೋಲಿಸಿ ಕನ್ಯೆಯರನ್ನು</p>
<p>ಊರಿಗೆ ಕರೆತಂದನು. ಅವರನ್ನು ತಮ್ಮನಾದ ವಿಚಿತ್ರವೀರ್ಯನಿಗೆ ಕೊಟ್ಟು ಮದುವೆಮಾಡಬೇಕೆಂದು ಯೋಚಿಸುತ್ತಿರಲು ಅವರಲ್ಲಿ ಹಿರಿಯಳಾದ ಅಂಬೆಯು ತಾನು ಶಾಲ್ವರಾಜನನ್ನು ಮನಸ್ಸಿನಲ್ಲಿಯೇ ಪತಿಯಾಗಿ ವರಿಸಿದ್ದಳೆಂದೂ ಅಂದಿನ ಸ್ವಯಂವರದಲ್ಲಿಯೂ ಅವನಿಗೇ ಮಾಲೆ ಹಾಕಬೇಕೆಂದಿದ್ದಳೆಂದೂ, ತನ್ನತಂದೆಯ ಇಷ್ಟವೂ ಅದೇ ಆಗಿತ್ತೆಂದೂ, ಭೀಷ್ಮನು ಧರ್ಮವನ್ನು ಬಲ್ಲವನಾದ್ದರಿಂದ ಈ ವಿಚಾರದಲ್ಲಿ ಯಾವುದು ಧರ್ಮವೋ ಅದರಂತೆ ನಡ್ಯಬೇಕೆಂದೂ ಪ್ರಾರ್ಥಿಸಿದಳು . ಅದರಂತೆ ಅವಳನ್ನು ಶಾಲ್ವನ ಹತ್ತಿರಕ್ಕೆ ಕಳುಹಿಸಿಕೊಟ್ಟು(ಆದರೆ ಅಂಬೆಯನ್ನು ಶಾಲ್ವನು ಅಂಗೀಕರಿಸಲಿಲ್ಲ. ಭೀಷ್ಮನು ಶಾಲ್ವನನ್ನು ಸೋಲಿಸಿ ಅವಳನ್ನು ಗೆದ್ದುಕೊಂಡು ಹೋಗಿದ್ದದ್ದರಿಂದ ಅವಳು ಭೀಷ್ಮನವಳೇ ಎಂದನು. ಭೀಷ್ಮನು ಪರಪುರುಷನಲ್ಲಿ ಅನುರಕ್ತಳಾಗಿದ್ದ ಅವಳು ತನಗೆ ಬೇಡವೆಂದನು. ಹೀಗೆ ಭೀಷ್ಮ ಶಾಲ್ಯರಿಬ್ಬರಿಗೂ ಬೇಡದೆ, ತವರು ಮನೆಗೆ ಹೋಗಲು ಇಷ್ಟವಿಲ್ಲದೆ, ಅವಳು ಪರಶುರಾಮನಲ್ಲಿ ತನ್ನ ಸಂಕಟವನ್ನು ಹೇಳಿಕೊಂಡಳು. ಅವನು ತನ್ನ ಶಿಷ್ಯನಾದ ಭೀಷ್ಮನನ್ನು ಕರೆದು ಅಂಬೆಯನ್ನು ಪರಿಗ್ರಹಿಸುವಂತೆ ಆಜ್ಞೆಮಾಡಿದನು. ಭೀಷ್ಮನು ಒಪ್ಪಲಿಲ್ಲ. ಆದ್ದರಿಂದ ಗುರುಶಿಷ್ಯರಿಗೆ ಯುದ್ದವಾಗಿ ಪರಶುರಾಮನು ಸೋತು ಅಂಬೆಗೆ ತಾನು ಯಾವವಿಧವಾದ ಸಹಾಯವನ್ನು</p>
<p>ಮಾಡಲಾರನೆಂದು ಒಪ್ಪಿಕೊಂಡನು. ಅಂಬೆ ಹಟತೊಟ್ಟು ರುದ್ರನನ್ನು ಕುರಿತು ತಪಸ್ಸು ಮಾಡಿ, ಮುಂದಿನ ಜನ್ಮದಲ್ಲಿ ಶಿಖಂಡಿಯಾಗಿ ಹುಟ್ಟಿ ಭೀಷ್ಮನನ್ನು ತಾನೇ ಸಂಹಾರಮಾಡುವಂತೆ ಅವನಿಂದ ವರ ಪಡೆದು ಅಗ್ನಿಪ್ರವೇಶಮಾಡಿ ಆ ಜನ್ಮವನ್ನು ನೀಗಿಕೊಂಡಳು. ಅಂಬೋಪಾಖ್ಯಾನ ಉದ್ಯೋಗಪರ್ವ ಆಧ್ಯಾಯ ೧೭೦-೧೯೩) ಅಂಬಿಕೆ ಅಂಬಾಲಿಕೆ ಎಂಬ ಉಳಿದ ಇಬ್ಬರು ಹುಡುಗಿಯರನ್ನೂ ಭೀಷ್ಮನು ವಿಚಿತ್ರವೀರ್ಯನಿಗೆ ವಿಧಿವತ್ತಾಗಿ ಮದುವೆಮಾಡಿಸಿದನು. ಅವರನ್ನು ಮದುವೆಮಾಡಿಕೊಂಡ ಮೇಲೆ ರೂಪಯೌವ್ವನ ಸಂಪನ್ನನಾದ ರಾಜಕುಮಾರನು ಧರ್ಮಾತ್ಮನಾಗಿದ್ದವನು ಕಾಮಾತ್ಮನಾಗಿ ಪರಿಣಮಿಸಿದನು. ಯೌವ್ವನದಲ್ಲಿಯೇ ಅವನಿಗೆ ಕ್ಷಯರೋಗ ಬಂದು ಯಾರು ಯಾರು ಏನೇನು ಚಿಕಿತ್ಸೆ ಮಾಡಿದರೂ ವಾಸಿಯಾಗದೆ ಮೃತ್ಯುವಶನಾದನು. </p>
<p> ಹೀಗೆ ಹುಟ್ಟಿದ ಇಬ್ಬರು ಗಂಡುಮಕ್ಕಳೂ ಚಿಕ್ಕವಯಸ್ಸಿನಲ್ಲಿಯೇ ಮೃತರಾಗಲು ಸತ್ಯವತಿಯು ಶೋಕಸಂತಪ್ತಳಾಗಿ ಧರ್ಮವನ್ನೂ ಮಾತೃಕುಲ ಪಿತೃಕುಲಗಳ ಗತಿಯನ್ನೂ ಯೋಚಿಸಿ ಭೀಷ್ಮನನ್ನು ಕರೆದು “ನೋಡು ಭೀಷ್ಮ! ಶಂತನು ಮಹಾರಾಜನ ಸಂತತಿ ಈಗ ನಿನ್ನಲ್ಲಿಗೆ ಬಂದು ನಿಂತಿದೆ. ನೀನು ವೇದವೇದಾಂಗ ಪಾರಜ್ಞ; ಧರ್ಮವನ್ನು ತಿಳಿದವನು. ಆದ್ದರಿಂದ ನಿನ್ನಲ್ಲಿ ಭರವಸೆಯಿಟ್ಟು ಒಂದು ಮಾತು ಹೇಳುತ್ತೇನೆ. ಅದನ್ನು ನೀನು ನಡೆಸಿಕೊಡಬೇಕು. ನನ್ನ ಮಗನೂ ನಿನ್ನ ಪ್ರೀತಿಯ ತಮ್ಮನೂ ಆಗಿದ್ದ ವಿಚಿತ್ರವೀರ್ಯನು ಸಂತಾನವಿಲ್ಲದೆ ಸ್ವರ್ಗಸ್ಥನಾಗಿಬಿಟ್ಟ. ಕಾಶಿರಾಜ ಪುತ್ರಿಯರಾದ ಅವನ ರಾಣಿಯರು ರೂಪ ಯೌವನಸಂಪನ್ನೆಯರು. ಮಕ್ಕಳಾಗಬೇಕೆಂದು ಅವರಿಗೆ ಆಸೆ. ಆದ್ದರಿಂದ ನೀನು ಅವರಲ್ಲಿ ಮಕ್ಕಳನ್ನು ಪಡೆದು ನಮ್ಮ ಮನೆಯನ್ನು ಉಳಿಸಿಕೊಂಡು ಬರಬೇಕಾಗಿದೆ. ಇದು ನಿನಗೆ ಧರ್ಮ; ನನ್ನ ಅಭಿಲಾಷೆ; ಹಾಗೆಯೇ ರಾಜ್ಯದಲ್ಲಿ ಅಭಿಷಿಕ್ತನಾಗಿ ಪ್ರಜಾಪರಿಪಾಲನೆ ಮಾಡು. ಸಂಸಾರ ನಡೆಸು. ನಿನ್ನ ಪಿತ್ಯಗಳನ್ನು ಮುಳುಗಿಸಬೇಡ!” ಎಂದಳು. ಅದಕ್ಕೆ ಭೀಷ್ಮನು “ಅಮ್ಮಾ! ನೀನೇನೋ ಧರ್ಮವಾದದ್ದನ್ನೇ ಹೇಳಿದೆ; ಆದರೆ ನಿನ್ನ ಮದುವೆಯಾದಾಗ ಶುಲ್ಕವಾಗಿ ನಾನು ತೊಟ್ಟ ಪ್ರತಿಜ್ಞೆಯನ್ನು ನೀನು ಬಲ್ಲೆ. ಅದನ್ನೇ ಈಗಲೂ ಮತ್ತೆ ಹೇಳುತ್ತೇನೆ. ತ್ರಿಲೋಕಾಧಿಪತ್ಯ ಬಂದರೂ ಬಿಟ್ಟೇನು. ಅದಕ್ಕಿಂತ ಹೆಚ್ಚಿನದಿನ್ನೇನಾದರೂ ಇದ್ದರೆ ಅದನ್ನೂ ಬಿಟ್ಟೇನು, ಸತ್ಯವನ್ನು ಬಿಡಲಾರೆ!” ಎಂದನು. ಅವಳು “ನಿನ್ನ ಸತ್ಯನಿಷ್ಟೆಯನ್ನು ಬಲ್ಲೆ; ನನ್ನ ಸಲುವಾಗಿ ನೀನು ಮಾಡಿದ ಪ್ರತಿಜ್ಞೆಯನ್ನೂ ಬಲ್ಲೆ ಆದರೆ ಇದನ್ನು ಆಪದ್ಧರ್ಮವಾಗಿ ಎಣಿಸು; ಮನೆತನ ನಿಲ್ಲುವಂತೆಯೂ ಬಂಧು ಮಿತ್ರರು ಸಂತೋಷಪಡುವಂತೆಯೂ ಮಾಡು!” ಎಂದು ವಿಧವಿಧವಾಗಿ ಕೇಳಿಕೊಂಡಳು. ಆದ್ದರಿಂದ ಅವನು“ತಾಯೀ! ಹಾಗಾದರೆ ಶಂತನುವಿನ ಸಂತತಿ ಬೆಳೆಯಬಲ್ಲಂಥ, ಕ್ಷತ್ರಿಯರಿಗೆ ಉಚಿತವಾದಂಥ ಧರ್ಮವನ್ನು ನಾನು ಹೇಳುತ್ತೇನೆ. ಆಪದ್ಧರ್ಮವನ್ನು ಬಲ್ಲ ಪ್ರಾಜ್ಞರೊಡನೆಯೂ ಪುರೋಹಿತರೊಡನೆಯೂ ಅದನ್ನು ವಿಚಾರಮಾಡಿ ನಿನಗೆ ಸೂಕ್ತ ತೋರಿದರೆ ನಡೆಸು. ಗುಣವಂತನಾದ ಒಬ್ಬ ಬ್ರಾಹ್ಮಣನನ್ನು ಕರೆದು ಅವನಿಗೆ ಹಣಕೊಟ್ಟು ವಿಚಿತ್ರವೀರ್ಯನ ಹೆಂಡತಿಯರಲ್ಲಿ ಮಕ್ಕಳನ್ನು ಪಡೆಯುವಂತೆ ಏರ್ಪಡಿಸು!” ಎಂದನು. ಸತ್ಯವತಿಯು ಭೀಷ್ಮನ ಈ ಮಾತಿಗೆ ಸಂಗತವಾಗುವಂತೆ, ನಗುವನ್ನು ತೋರ್ಪಡಿಸುತ್ತ ನಾಚಿಕೆಪಡುತ್ತ "ನೀನು ಹೇಳುವುದು ಸರಿ; ನಿನ್ನಲ್ಲಿ ಭರವಸೆಯಿಟ್ಟು ಒಂದು ಸಂಗತಿಯನ್ನು ತಿಳಿಸುತ್ತೇನೆ. ಅದನ್ನು ತಿಳಿಸದಿರುವುದು ಸಾಧ್ಯವಿಲ್ಲ; ಈಗ ಒದಗಿರುವ ಆಪತ್ತು ಅಂಥದು; ನಮ್ಮ ಮನೆಯಲ್ಲಿ ಧರ್ಮ, ಸತ್ಯ, ದಿಕ್ಕು, ಎಲ್ಲ ನಿನ್ನಿಂದಲೇಯೆ. ಆದ್ದರಿಂದ ಇದನ್ನು ಕೇಳಿ ಆಮೇಲೆ ಬೇಕಾದದ್ದನ್ನು ಮಾಡು:-</p>
<p>ನಮ್ಮ ತಂದೆ ಧರ್ಮಾರ್ಥವಾಗಿ ನಡೆಸಲು ಒಂದು ದೋಣಿಯನ್ನು ಇಟ್ಟುಕೊಂಡಿದ್ದನು. ನಾನು ಪ್ರಾಯಕ್ಕೆ ಬಂದ ಹೊಸದು. ಆಗ ಒಂದು ದಿನ ಪರಾಶರ ಋಷಿಯು ಯಮುನಾ ನದಿಯನ್ನು ದಾಟಬೇಕಾಯಿತು. ನಾನು ಆತನನ್ನು ಹಾಯಿಸುತ್ತಿದ್ದಾಗ ಆತನು ನನ್ನ ನೋಡಿ ಕಾಮಾರ್ತನಾಗಿ ಸವಿಮಾತುಗಳಿಂದ ಅನುನಯಗೊಳಿಸಿದನು. ನನಗೆ ಒಂದು ಕಡೆ ಶಾಪದ ಹೆದರಿಕೆ. ಇನ್ನೊಂದು ಕಡೆ ತಂದೆಯ ಹೆದರಿಕೆ. ಮತ್ತೊಂದು ಕಡೆ ಅವನು ಆಸೆ ತೋರಿಸಿದ ವರಗಳ ಕಡೆ ಮನಸ್ಸು: ಹೀಗಿರಲು ಇನ್ನೂ ಹುಡುಗಿಯಾದ ನನ್ನನ್ನು ಆತನು ತನ್ನ ತೇಜಸ್ಸಿನಿಂದ ವಶಪಡಿಸಿಕೊಂಡನು. ನನ್ನಲ್ಲಿ ಹಿಂದೆ ಇದ್ದ ಮೀನಿನ ದುರ್ನಾತವು ಹೋಗಿ, ಈ ಸುಗಂಧ ಬಂದದ್ದು ಆತನಿಂದಲೇಯೆ ಆಗ ಹುಟ್ಟಿದವನೇ ಕೃಷ್ಣ ದ್ವೈಪಾಯನ ವ್ಯಾಸ- ವೇದಗಳನ್ನು ವಿಂಗಡಿಸಿದವನು. ಅವನು ಸತ್ಯವಂತ ಶಾಂತ, ತಪಸ್ವಿ, ಪಾಪರಹಿತ. ನೀನು ಒಪ್ಪುವುದಾದರೆ ಅವನನ್ನು ಕೇಳಬಹುದು. ಏನಾದರೂ ಕೆಲಸಬಿದ್ದಾಗ ತನ್ನನ್ನು ನೆನೆದರೆ ಅವನು ಬರುವುದಾಗಿ ಹೇಳಿದ್ದಾನೆ. “ ಎಂದಳು. ಆಂಥ ಮಹರ್ಷಿಯ ಹೆಸರು ಕೇಳುತ್ತಲೇ ಭೀಷ್ಮನು ಕೈಮುಗಿದು ”ಇದು ಧರ್ಮಯುಕ್ತವೂ ಕುಲಕ್ಕೆ ಹಿತವೂ ಆದದ್ದು; ನನಗೆ ಒಪ್ಪಿತು“ ಎಂದನು. ಸತ್ಯವತಿಯು ವ್ಯಾಸನನ್ನು ನೆನೆದು ಬರಮಾಡಿಕೊಂಡಳು ಬಂದವನನ್ನು ಆಸನದಲ್ಲಿ ಕುಳ್ಳಿರಿಸಿ ಕುಶಲಪ್ರಶ್ನೆ ನಡೆದ ನಂತರ ”ಮಗು! ತಾಯಿತಂದೆಗಳಿಂದ ಮಕ್ಕಳು ಹುಟ್ಟುತ್ತಾರೆ. ಅವರಿಗೆ ತಂದೆ ಹೇಗೆ ಪೂಜ್ಯನೋ ತಾಯಿಯೂ ಹಾಗೇ ಪೂಜ್ಯಳು.sಅ ಭ್ರಮಸಂಕಲ್ಪದಿಂದ ಹೇಗೆ ನೀನು ನನ್ನ ಹಿರಿಯ ಮಗನಾದೆಯೋ ಹಾಗೆ ವಿಚಿತ್ರವೀರ್ಯನು ನನ್ನ ಕಿರಿಯ ಮಗನಾದನು. ಅವನಿಗೆ ತಂದೆಯ ಕಡೆಯಿಂದ ಭೀಷ್ಮನು ಹೇಗೋ ತಾಯಿಯ ಕಡೆಯಿಂದ ನೀನು ಹಾಗೆ. ಈ ಗಾಂಗೇಯನು ತನ್ನ ಸತ್ಯ ಪರಿಪಾಲನೆಯ ಉದ್ದೇಶದಿಂದ ಮಕ್ಕಳ ವಿಚಾರಕ್ಕಾಗಲೀ ರಾಜ್ಯಭಾರ ವಿಚಾರಕ್ಕಾಗಲೀ ಮನಸ್ಸು ಮಾಡುವುದಿಲ್ಲ. ಆದ್ದರಿಂದ ನೀನು ತಮ್ಮನಿಗೋಸ್ಕರವೂ ಮನೆ ಬೆಳೆಯುವುದಕ್ಕೋಸ್ಕರವೂ ಭೂತದಯೆ ಪ್ರಜಾರಕ್ಷಣೆಗಳನ್ನು ಚಿಂತಿಸಿ ನನ್ನ ಮಾತನ್ನು ನಡೆಸಿಕೊಡು. ನಿನ್ನ ತಮ್ಮನ ಹೆಂಡತಿಯರು ದೇವಕನ್ಯೆಯರಂತೆ ರೂಪಯೌವನ ಸಂಪನ್ನೆಯರಾಗಿದ್ದಾರೆ. ಧರ್ಮಮಾರ್ಗದಲ್ಲಿ ತಮಗೆ ಮಕ್ಕಳಾಗಬೇಕೆಂದು ಆಸೆಪಡುತ್ತಾರೆ. ನೀನು ಅವರಲ್ಲಿ ಮಕ್ಕಳನ್ನು ಪಡೆ!“ ಎಂದಳು. ವ್ಯಾಸನು ತಾಯಿಯ ಮಾತಿಗೆ ಒಪ್ಪಿ ”ಆಗಲಿ, ಅವರು ಒಂದು ವರ್ಷ ನಾನು ಹೇಳಿದಂತೆ ವ್ರತವನ್ನು ಆಚರಿಸಲಿ. ಹಾಗಾದರೆ ಪರಿಶುದ್ಧರಾಗುತ್ತಾರೆ; ಅನಂತರ ಅವರು ಮಿತ್ರಾ ವರುಣರಂಥ ಮಕ್ಕಳನ್ನು ಪಡೆಯಬಹುದು.“ ಎಂದನು. ಸತ್ಯವತಿಯು ಅಷ್ಟುಕಾಲ ಕಾಯುವುದಕ್ಕೆ ಇಷ್ಟಪಡಲಿಲ್ಲ. ”ಈಗ ದೇಶದಲ್ಲಿ ರಾಜನಿಲ್ಲ. ರಾಜನಿಲ್ಲದ ದೇಶಕ್ಕೆ ಮಳೆಯಿಲ್ಲ, ದೇವತೆಗಳಿಲ್ಲ; ಆದ್ದರಿಂದ ಆಗಬೇಕಾದ್ದು ಕೂಡಲೆ ಆಗಲಿ!“ ಎಂದಳು. ವ್ಯಾಸನು ”ಹಾಗಾದರೆ ನಿನ್ನ ಇಷ್ಟ.! ಕಾಲ ಬರುವುದಕ್ಕೆ ಮುಂಚಿತವಾಗಿ ಮಕ್ಕಳಾಗಬೇಕೆಂದರೆ ಅವರು ನನ್ನ ಈ ವಿರೂಪವನ್ನು ಸಹಿಸಿಕೊಳ್ಳಬೇಕು; ಅದೇ ಅವರಿಗೆ ಒಂದು ವ್ರತ; ಹೀಗೆ ನನ್ನ ವೇಷ, ವಾಸನೆ ವಿರೂಪಗಳನ್ನು ಸಹಿಸಬಲ್ಲವರಾದರೆ ತಿಳಿಸು“ ಎಂದು ಹೇಳಿ ಹೊರಟುಹೋದನು. ಅನ್ಂತರ ಸತ್ಯವತಿಯು ಸೊಸೆಯ ಹತ್ತಿರ ಏಕಾಂತದಲ್ಲಿ ಮಾತನಾಡಿ ಒಪ್ಪಿಸಿ, ಅವಳು ಋತುಸ್ನಾನಮಾಡಿ ಬರಲು ”ಅಂಬಿಕೆ, ಇವತ್ತು ರಾತ್ರಿ ನಿನ್ನ ಭಾವನು ನಿನ್ನ ಹತ್ತಿರ ಬರುತ್ತಾನೆ. ಎಚ್ಚರವಾಗಿರು!" ಎಂದು ಹೇಳಿ ಹೋದಳು. ಆ ಮಾತನ್ನು ಕೇಳಿ ಅವಳು ಭೀಷ್ಮನನ್ನೂ ಕುರುವಂಶದ ಇನ್ನೂ ಇತರ ಅರಸರನ್ನು ಯೋಚಿಸಿಕೊಳ್ಳುತ್ತ ದೀಪವನ್ನು ಉರಿಸಿಕೊಂಡು ಎಚ್ಚರವಾಗಿ ಮಲಗಿದ್ದಳು. ಒಂದು ಹೊತ್ತಿನಲ್ಲಿ ವ್ಯಾಸನು ಬಂದನು. ಅವನ ಕೆಂಜೆಡೆ, ಹೊಳೆಯುವ ಕಣ್ಣು, ಕಂದುಬಣ್ಣದ ಗಡ್ಡಮೀಸೆಗಳು ಇವನ್ನೆಲ್ಲಾ ಕಂಡು ಅವಳು ಬೆಚ್ಚಿಬಿದ್ದು ಅವನನ್ನು ನೋಡಲಾರದೆ ಕಣ್ಣು ಮುಚ್ಚಿಕೊಂಡಳು. ಹೀಗೆ ಅಂಬಾಲಿಕೆಗೂ ಅವನನ್ನು ಕಂಡಾಗ ಕಳವಳದಿಂದ ಮುಖ ಬಿಳುಪೇರಿಬಿಟ್ಟಿತು. ಕಾಲಕ್ರಮದಲ್ಲಿ ಅಂಬಿಕೆಯಲ್ಲಿ ಒಂದು ಕುರುಡುಮಗು ಹುಟ್ಟಿತು. ಅಂಬಾಲಿಕೆಯಲ್ಲಿ ಒಂದು ಬಿಳಿತುಕೊಂಡಿರುವ ಮಗು ಹುಟ್ಟಿತು. ಅಂಬಿಕೆಗೆ ಎರಡು ಕಣ್ಣೂ ಇಲ್ಲದೆ ಹುಟ್ಟಿದ ಮಗುವನ್ನು ನೋಡಿ ಸತ್ಯವತಿಯು ವ್ಯಥೆಪಟ್ಟು ಮತ್ತೊಂದು ಸಾರಿ ಸೊಸೆಯನ್ನು ಒಡಂಬಡಿಸಿದಳು. ದಿವ್ಯ ಸುಂದರಿಯಾದ ಅವಳು ಅತ್ತೆಯ ಮಾತಿಗೆ ಒಡಂಬಟ್ಟಂತೆ ತೋರಿಸಿಕೊಂಡರೂ ನಿಜವಾಗಿ ವ್ಯಾಸನ ರೂಪನ್ನೂ ವಾಸನೆಯನ್ನೂ ನೆನಸಿಕೊಂಡು ಅಸಹ್ಯದಿಂದ ತನ್ನ ದಾಸಿಗೆ ತನ್ನ ಒಡವೆಗಳನ್ನು ಇಟ್ಟು ಅವನನ್ನು ಸೇರುವಂತೆ ಕಳುಹಿಸಿದಳು. ಅವಳು ವ್ಯಾಸನು ಬಂದಕೂಡಲೆ ಎದ್ದು ನಮಸ್ಕರಿಸಿ ಉಪಚರಿಸಿದಳು. ಇಬ್ಬರೂ ಅಂದಿನ ರಾತ್ರಿಯನ್ನು ಸಂತೋಷವಾಗಿ ಕಳೆದರು. ಅವಳಲ್ಲಿಯೂ ಒಂದು ಗಂಡುಮಗುವಾಯಿತು. ಈ ಮಕ್ಕಳೇ ಧೃತರಾಷ್ಟ್ರ, ಪಾಂಡು, ವಿದುರ.</p>
<p> ಭೀಷ್ಮನು ಆ ಮಕ್ಕಳನ್ನು ತನ್ನ ರಕ್ಷಣೆಗೆ ತೆಗೆದುಕೊಂಡು ಅವರಿಗೆ ಕಾಲಕಾಲಕ್ಕೆ ಆಗಬೇಕಾದ ಸಂಸ್ಕಾರಗಳನ್ನು ಆಗಿಸಿ, ವ್ಯಾಯಾಮ ಬಿಲ್ಲು ಕುದುರೆಯ ಸವಾರಿ ಇತಿಹಾಸ ಪುರಾಣ ನೀತಿ ಶಾಸ್ತ್ರ ವೇದ ವೇದಾಂಗ ಇವುಗಳನ್ನೆಲ್ಲಾ ಕಲಿಸಿದನು. ಪಾಂಡುವು ಧನುರ್ವಿದ್ಯೆಯಲ್ಲಿ ತುಂಬಾ ಗಟ್ಟಿಗನೆನಿಸಿಕೊಂಡನು. ಧೃತರಾಷ್ಟ್ರ ಅತ್ಯಂತ ಬಲಶಾಲಿ ಎನ್ನಿಸಿಕೊಂಡನು. ವಿದುರನು ಪರಮಧಾರ್ಮಿಕನೆನ್ನಿಸಿಕೊಂಡನು. ಹೀಗೆ ನಷ್ಟವಾಗಿದ್ದ ಶಂತನುವಿನ ವಂಶವು ಕುಡಿವಡೆದು ಮುಂದಕ್ಕೆ ಬಂತು. ಧೃತರಾಷ್ಟ್ರನು ಕುರುಡನಾದ್ದರಿಂದ ಪಾಂಡುವೇ ದೊರೆಯಾದನು. </p>
<p> ಸಕಾಲದಲ್ಲಿ ಭೀಷ್ಮನು ಸುಬಲರಾಜನ ಮಗಳಾದ ಗಾಂಧಾರಿಯನ್ನು ಧೃತರಾಷ್ಟ್ರನಿಗೆ ತಂದುಕೊಳ್ಳಬೇಕೆಂದು ಹೇಳಿಕಳುಹಿಸಿದನು. ಧೃತರಾಷ್ಟ್ರನು ಕಣ್ಣಿಲ್ಲದವನೆಂದು ಸುಬಲನು ಯೋಚನೆಮಾಡಿ ಮಾಡಿ, ಕೊನೆಗೆ ಕುಲ ಖ್ಯಾತಿ ನಡತೆ ಇವನ್ನು ಮನಸ್ಸಿಗೆ ತಂದುಕೊಂಡು ಹೆಣ್ಣು ಕೊಡಲು ಒಪ್ಪಿದನು. ತಾಯಿತಂದೆಗಳು ತನ್ನನ್ನು ಅಂಧನಿಗೆ ಕೊಡುವುದನ್ನು ನಿರ್ಧರಿಸಿರುವುದಾಗಿ ತಿಳಿದು ಗಾಂಧಾರಿಯು ಗಂಡನಿಗಿಲ್ಲದ ಸೌಖ್ಯವು ತನಗೆ ಬೇಡವೆಂದು ತನ್ನ ಕಣ್ಣುಗಳಿಗೆ ಬಟ್ಟೆಯನ್ನು ಬಿಗಿದುಕೊಂಡುಬಿಟ್ಟಳು.; ಮದುವೆಯಾಯಿತು.</p>
<p> ಪಾಂಡುವಿಗೆ ಇಬ್ಬರು ಹೆಂಡಿರು. ಮೊದಲನೆಯವಳು ಪೃಥೆ. ಅವಳು ಶೂರರಾಜನ ಮಗಳು; ವಸುದೇವನ ತಂಗಿ;</p>
<p>ಕುಂತಿಭೋಜನ ಸಾಕುಮಗಳು; ಅವಳು ಪಾಂಡುವನ್ನು ಸ್ವಯಂವರದಲ್ಲಿ ವರಿಸಿದಳು. ಎರಡನೆಯವಳು ಮಾದ್ರಿ; ಅವಳು ತುಂಬ ರೂಪವತಿಯೆಂದು ಪ್ರಸಿದ್ಧಿಯಿತ್ತು. ಆದ್ದರಿಂದ ಮದ್ರರಾಜನಿಗೆ ಯಥೇಚ್ಛವಾದ ಹಣಕೊಟ್ಟು ಭೀಷ್ಮನು ಅವಳನ್ನು ಕೊಂಡುತಂದನು. ಅವರನ್ನು ಮದುವೆಮಾಡಿಕೊಂಡು ಪಾಂಡುವು ಸುಖವಾಗಿ ಮನೆಯಲ್ಲಿ ಕುಳಿತುಬಿಡಲಿಲ್ಲ. ಬಲೋತ್ಸಾಹ ಸಂಪನ್ನನಾದುದರಿಂದ ಚೈತ್ರಯಾತ್ರೆ ಹೊರಟು ದಶಾರ್ಣ ಮಗಧ ವಿಧೇಹ ಕಾಶಿ ಸುಂಹ ಪುಂಡ್ರ ಮುಂತಾದ ದೇಶಗಳ ರಾಜರನ್ನು ಸೋಲಿಸಿ ಅವರಿಂದ ಕಪ್ಪಕಾಣಿಕೆಗಳನ್ನು ಕೊಂಡನು. ಅವನು ಊರಿಗೆ ಬಂದಾಗ ಅವನ ಹಿಂದೆ ರತ್ನಗಳನ್ನು ಹೇರಿಕೊಂಡು ಬಂದ ನಾನಾವಾಹನಗಳಿಗೂ ಆನೆ ಕುದುರೆ ಒಂಟೆ ದನ ಕುರಿಗಳಿಗೂ ಕೊನೆಯೇ ಇರಲಿಲ್ಲ. ಅವುಗಳನ್ನು ಅವನು ಭೀಷ್ಮನಿಗೂ ತಾಯಿಗೂ ಒಪ್ಪಿಸಿ ನಮಸ್ಕಾರಮಾಡಿ ಪಟ್ಟಣಿಗರಿಗೂ ಗ್ರಾಮಸ್ಥರಿಗೂ ಸನ್ಮಾನಮಾಡಿದ್ನು. ಹೀಗೆ ಪರರಾಷ್ಟ್ರಗಳನ್ನು ಗೆದ್ದು ಸುಖವಾಗಿ ಹಿಂತಿರುಗಿ ಬಂದ ಮಗನನ್ನು ಕಂಡು ಭೀಷ್ಮನ ಕಣ್ಣುಗಳು ಆನಂದಾಶ್ರುವನ್ನು ಕರೆದುವು. ಹಸ್ತಿನಾಪುರವು ನೂರಾರು ವಾದ್ಯಗಳ ಮತ್ತು ಭೇರಿಗಳ ಮಹಾಧ್ವನಿಯಿಂದ ತುಂಬಿಹೋಯಿತು. </p>
<p> ಒಂದು ದಿನ ಪಾಂಡುವು ತನ್ನ ಹೆಂಡಿರೊಡನೆ ಕಾಡಿಗೆ ಹೋಗಿದ್ದು ಅಲ್ಲಿ ಒಂದು ಗಂಡುಜಿಂಕೆಯೂ ಒಂದು ಹೆಣ್ಣು ಜಿಂಕೆಯೂ ಕೂಡಿಕೊಂಡಿದ್ದದ್ದನ್ನು ನೋಡಿ ಅವುಗಳನ್ನು ಐದುಬಾಣಗಳಿಂದ ಹೊಡೆದು ಕೆಡವಿದನು. ಗಂಡು ವಿಲವಿಲನೆ ನೆಲದಮೇಲೆ ಒದ್ದಾಡುತ್ತ ಮನುಷ್ಯರಂತೆ ಮಾತನಾಡುತ್ತ “ಎಲೈ ರಾಜನೇ, ಧರ್ಮಾತ್ಮರಾದವರ ವಂಶದಲ್ಲಿ ಹುಟ್ಟಿಯೂ ಏಕೆ ಕಾಮಲೋಭಗಳಿಗೆ ವಶನಾಗಿ ನಿನ್ನ ಬುದ್ಧಿ ಕೆಟ್ಟುಹೋಯಿತು? ವಿಧಿಯು ಬುದ್ಧಿಯನ್ನು ತಪ್ಪಿಸಿಬಿಡುತ್ತದೆ. ಬುದ್ಧಿಯು ವಿಧಿಯನ್ನು ತಪ್ಪಿಸಲಾರದು; ಕಾಡಿನಲ್ಲಿ ಹೆಣ್ಣಿನೊಡನೆ ಕೂಡಿದ್ದ ಮೃಗವನ್ನು ಹೀಗೆ ಯಾರು ಹೊಡೆದಾರು? ಗೆಡ್ಡೆಗೆಣಸುಗಳನ್ನು ತಿಂದುಕೊಂಡು ಅರಣ್ಯದಲ್ಲಿ ಸಂಚರಿಸುತ್ತಿದ್ದ ನಾನು ನಿನಗೆ ಏನು ಅಪರಾಧ ಮಾಡಿದೆ? ರತ್ಯಾಸಕ್ತರಾಗಿದ್ದ ನಮ್ಮನ್ನು ಹೀಗೆ ಕ್ರೂರನಾಗಿ ಕೊಂದದ್ದರಿಂದ ನಿನ್ನ ಜೀವಿತವೂ ಹೀಗೆಯೇ ಕೊನೆಗಾಣುತ್ತದೆ.” ಎಂದು ಪ್ರಾಣಬಿಟ್ಟತು. ಅದನ್ನು ನೋಡಿ ರಾಜನಿಗೆ ತನ್ನ ಬಂಧುವನ್ನು ಕಳೆದುಕೊಂಡಂತೆ ತುಂಬ ದುಃಖವಾಯಿತು. ಸದ್ವಂಶದಲ್ಲಿ ಹುಟ್ಟಿದರೂ ಪಾಪಿಷ್ಠರಾದವರು ಕರ್ಮವಶದಿಂದ ಕಾಮಜಾಲದಲ್ಲಿ ಸಿಕ್ಕಿ ದುರ್ಗತಿಯನ್ನು ಪಡೆಯುತ್ತಾರೆ. ಧರ್ಮಾತ್ಮನಿಂದ ಹುಟ್ಟಿದರೂ ನಮ್ಮ ತಂದೆ ಕಾಮಾತ್ಮನಾಗಿ ಚಿಕ್ಕವಯಸ್ಸಿನಲ್ಲಿಯೇ ಪ್ರಾಣಬಿಟ್ಟನೆಂದೂ ಆ ಕಾಮಾತ್ಮನ ಕ್ಷೇತ್ರದಲ್ಲಿ ಕೃಷ್ಣದ್ವೈಪಾಯನನು ನನ್ನನ್ನು ಪಡೆದನೆಂದೂ ಹೇಳುತ್ತಾರೆ. ನನ್ನ ಮನಸ್ಸು ಅಧಮವಾಗಿ ವ್ಯಸನದಲ್ಲಿ ಸಿಕ್ಕಿಕೊಂಡಿತು. ವ್ಯಸನವೆನ್ನುವುದು ದೊಡ್ಡ ಬಂಧನ. ಆದ್ದರಿಂದ ಇದನ್ನು ಬಿಟ್ಟು ಸಂನ್ಯಾಸ ಕೈಕೊಂಡು, ಭಿಕ್ಷೆಯಿಂದ ಜೀವಿಸುತ್ತ ಘೋರವಾದ ತಪಸ್ಸು ಮಾಡುತ್ತೇನೆ. ಮರದಡಿಯಲ್ಲಿ ವಾಸಮಾಡಿಕೊಂಡಿದ್ದು ಸಂತೋಷ ದುಃಖ ಹೊಗಳಿಕೆ ತೆಗಳಿಗೆ ಆಶೀರ್ವಾದ ನಮಸ್ಕಾರ ಒಂದನ್ನೂ ಮನಸ್ಸಿಗೆ ಹತ್ತಿಸಿಕೊಳ್ಳದೆ ಎಲ್ಲರೊಡನೆಯೂ ನಗುನಗುತ್ತ ಇರುತ್ತೇನೆ. ಮತ್ತೊಬ್ಬರ ಅಧೀನದಲ್ಲಿರದೆ ಗಾಳಿಯಂತೆ ಸ್ವತಂತ್ರನಾಗಿರುತ್ತೇನೆ. ಇಂದ್ರಿಯಗಳನ್ನು ಗೆದ್ದು ಪಾಪಗಳನ್ನು ಕಳೆದುಕೊಳ್ಳುತ್ತೇನೆ. ಹೀಗೆಂದುಕೊಂಡು ಹೆಂಡತಿಯರನ್ನು ಕರೆದು ಅವರಿಗೆ ತನ್ನ ನಿಶ್ಚಯವನ್ನು ತಿಳಿಸಿದನು. ಅವರು “ಮಹಾರಾಜ! ಧರ್ಮಪತ್ನಿಯರೊಡನೆ ಇದ್ದುಕೊಂಡೂ ತಪಸ್ಸು ಮಾಡಬಹುದು. ನಾವು ಸ್ವರ್ಗಪಡೆಯಬೇಕಾದರೂ ನಿನ್ನಿಂದ ತಾನೇ! ನಾವೂ ಇಂದ್ರಿಯನಿಗ್ರಹ ಮಾಡಿಕೊಂಡು ನೀನಿರುವ ಕಡೆಯೇ ತಪಸ್ಸು ಮಾಡುತ್ತೇವೆ. ಹಾಗಲ್ಲದೆ ನಮ್ಮನ್ನು ಬಿಟ್ಟು ನೀನು ಹೊರಟು ಹೋಗುವೆಯಾದರೆ ನಾವು ಇಂದೇ ಪ್ರಾಣ ಕಳೆದುಕೊಳ್ಳುತ್ತೇವೆ.; ಇದು ಖಂಡಿತ!” ಎಂದರು. ಅವನು “ಹಾಗಾದರೆ ನಗರ ಸುಖಗಳನ್ನು ಬಿಟ್ಟು ಹಣ್ಣು ಹಂಪಲು ಗೆಡ್ಡೆಗೆಣಸುಗಳನ್ನು ತಿಂದು ಕಾಡಿನಲ್ಲಿರಬೇಕು. ನಾರುಮಡಿಯನ್ನೂ ಚರ್ಮವನ್ನೂ ಉಟ್ಟು ಚಳಿ ಗಾಳಿ ಬಿಸಿಲೆನ್ನದೆ ಹಸಿವು ನೀರಡಿಕೆಯೆನ್ನದೆ ಕಾಲಕಳೆಯುತ್ತ ತಪಸ್ಸಿನಲ್ಲಿ ದೇಹವನ್ನು ನೀಗಬೇಕು.” ಎಂದನು. ಅನಂತರ ಎಲ್ಲರೂ ತಮ್ಮ ಒಡವೆ ವಸ್ತುಗಳನ್ನು ತೆಗೆದು ದಾನಮಾಡಿ, ತಮ್ಮ ಪರಿವಾರದವರೆಲ್ಲರನ್ನೂ ಊರಿಗೆ ಕಳುಹಿಸಿಕೊಟ್ಟರು. ಅವರು ಬಂದು ಕಾಡಿನಲ್ಲಿ ನಡೆದ ಸಂಗತಿಯನ್ನೆಲ್ಲ ತಿಳಿಸಲು ಎಲ್ಲರೂ ತುಂಬ ವ್ಯಥೆಪಟ್ಟರು. </p>
<p> ಇತ್ತ ಪಾಂಡುವು ಹಿಮಾಲಯ ಪರ್ವತದಿಂದ ಮುಂದಕ್ಕೆ ಹೋಗಿ ಇಂದ್ರದ್ಯುಮ್ನ ಸರಸ್ಸು ಹಂಸಕೂಟಗಳನ್ನು ದಾಟಿ ಶತಶೃಂಗದಅಲ್ಲಿ ತಾಪಸನಾಗೆ ನಿಂತನು. ಅಲ್ಲಿ ಕೆಲವು ಕಾಲ ತಪಸ್ಸು ಮಾಡಿ ಸ್ವರ್ಗಕ್ಕೆ ಹೋಗಬೇಕೆಂದು ಹೆಂಡತಿಯರನ್ನು ಕರೆದುಕೊಂಡು ಉತ್ತರಾಭಿಮುಖವಾಗಿ ಹೊರಡಲು, ಅಲ್ಲಿದ್ದ ತಾಪಸರು “ಮುಂದೆ ಹೋಗುತ್ತಾ ಹೊಗುತ್ತಾ ದಾರಿಯಲ್ಲಿ ನಾನಾ ಗಿರಿದುರ್ಗಗಳೂ ದೇವಗಂಧರ್ವಾಪ್ಸರೆಯರ ಕ್ರೀಡಾಭೂಮಿಗಳೂ ಕುಬೇರನ ಉದ್ಯಾನವನವೂ, ನದೀಪ್ರದೇಶಗಳೂ ಗಿರಿಕಂದರಗಳೂ ಸಿಕ್ಕುತ್ತವೆ. ಇನ್ನೂ ಮುಂದೆ ಸದಾಹಿಮಮುಚ್ಚಿಕೊಂಡು ಗಿಡಮೃಗಪಕ್ಷಿಗಳೊಂದೂ ಇಲ್ಲದೆ ಹೋಗುವುದಕ್ಕೆ ಅಸಾಧ್ಯವಾದಂಥ ಪ್ರದೇಶಗಳು ಕಂಡುಬರುತ್ತವೆ. ಅಲ್ಲಿ ಗಾಳಿಯೊಂದು ಬೀಸುತ್ತಿರುತ್ತದೆ. ಕೆಲವ ಸಿದ್ಧರೂ ಮಹರ್ಷಿಗಳು ಮಾತ್ರ ಇರುತ್ತಾರೆ. ಅಂಥ ಕಡೆಗೆ ಈ ಹೆಂಗಸರನ್ನು ಕರೆದುಕೊಂಡು ಹೇಗೆ ಹೋಗುತ್ತೀಯೇ?” ಎಂದು ಕೇಳಿದರು. ಅವನು ಇನ್ನೇನು ಮಾಡುವುದು? ನನಗೆ ಮಕ್ಕಳಿಲ್ಲ. ಮಕ್ಕಳಿಲ್ಲದವನಿಗೆ ಸ್ವರ್ಗವಿಲ್ಲ: ನಾನು ನಮ್ಮ ತಂದೆಯ ಕ್ಷೇತ್ರದಲ್ಲಿ ಹುಟ್ಟಿದಂತೆ ಇಲ್ಲಿ ನನ್ನ ಕ್ಷೇತ್ರದಲ್ಲಿ ಮಕ್ಕಳು ಹುಟ್ಟುವುದು ಹೇಗೆ ಸಾಧ್ಯ?“ ಎಂದು ಕೇಳಿದನು. ಅದಕ್ಕೆ ಅವರು ”ಅಯ್ಯಾ, ಅದು ಸಾಧ್ಯ; ಅದೃಷ್ಟವು ಫಲ ಕೊಡಬೇಕಾದರೆ ದೃಷ್ಟವಾಗಿ ಕರ್ಮಮಾಡಬೇಕು; ಹಾಗೆ ಮಾಡಿದೆಯಾದರೆ ನಿನಗೆ ಗುಣಸಂಪನ್ನರಾದ ಮಕ್ಕಳಾಗಿ ನೀನು ಸಂತೋಷಪಡೆಯುವೆ.“ ಎಂದು ಹೇಳಿದರು. ಈ ಮಾತನ್ನು ಕೇಳಿ ಪಾಂಡುವು ಯೋಚಿಸತೊಡಗಿದನು. - ಮೃಗಶಾಪವಿರುವುದರಿಂದ ತಾನು ಹೆಂಡತಿಯರಲ್ಲಿ ಮಕ್ಕಳನ್ನು ಪಡೆಯುವುದು ಹೇಗೆ? ಆದ್ದರಿಂದ ಕುಂತಿಯು ಒಬ್ಬಳೇ ಇದ್ದಾಗ ಅವಳನ್ನು ಕುರಿತು ”ಕುಂತಿ ನಾವು ಬೇಕಾದ ದಾನಧರ್ಮಗಳನ್ನು ಮಾಡಿದೆವು.; ತಪಸ್ಸನ್ನೂ ನಿಯಮವನ್ನೂ ಆಚರಿಸಿದೆವು. ಆದರೆ ಇದು ಯಾವುದೂ ಸಂತಾನವಿಲ್ಲದೆ ಪಾವನವಲ್ಲ. ನನ್ನಿಂದ ಮಕ್ಕಳಾಗುವ ಹಾಗಿಲ್ಲ. ಆದರೆ ಮಕ್ಕಳಲ್ಲಿ ಅನೇಕ ಬಗೆಯುಂಟು. ಅವರಲ್ಲಿ ತನ್ನಿಂದ ಹುಟ್ಟಿದ ಮಗನೇ ಶ್ರೇಷ್ಠ: ಆದರೆ ಅಂಥವನಿಲ್ಲದಿರುವಾಗ ಆಪದ್ಧರ್ಮವಾಗಿ ಉತ್ತಮರಿಂದ ಸಂತಾನವನ್ನು ಪಡೆಯಬಹುದು. ಹೀಗೆ ಪಡೆದ ಸಂತಾನವು ಸ್ವಂತ ಮಗನಿಗಿಂತಲೂ ಶ್ರೇಷ್ಠವೆಂದು ಮನುವು ಹೇಳಿದ್ದಾನೆ. ನನ್ನಿಂದ ನಿನಗೆ ಮಕ್ಕಳಾಗುವ ಹಾಗಿಲ್ಲ. ಆದ್ದರಿಂದ ನಾನು ನಿನಗೆ ಅನುಜ್ಞೆ ಕೊಡುತ್ತೇನೆ. ಯಾವನಾದರೂ ಒಬ್ಬ ತಪಸ್ವಿಯಾದ ಬ್ರಾಹ್ಮಣನಿಂದ ಪುತ್ರನನ್ನು ಪಡೆಯುವುದಕ್ಕೆ ಯತ್ನಿಸು! “ ಎಂದು ಹೇಳಿದನು. ಅವಳು ಅದಕ್ಕೆ ಒಪ್ಪಲಿಲ್ಲ. ” ಮಹಾರಾಜ ಧರ್ಮವನ್ನು ತಿಳಿದವನಾಗಿಯೂ ನೀನು ನಿನ್ನ ಧರ್ಮಪತ್ನಿಯನ್ನು ಕುರಿತು ಹೀಗೆ ಹೇಳಬಹುದೆ? ನಿನ್ನಿಂದಲೇ ನನಗೆ ಧರ್ಮರೀತಿಯಿಂದ ಮಕ್ಕಳಾಗಲಿ. ನಿನ್ನೊಡನೆಯೇ ನಾನು ಸ್ವರ್ಗಕ್ಕೆ ಬರುತ್ತೇನೆ. ಮಕ್ಕಳಿಗೋಸ್ಕರವಾಗಿ ಮನಸ್ಸಿನಲ್ಲಿಯೂ ನಾನು ಮತ್ತೊಬ್ಬನನ್ನು ನಾನು ಯೋಚಿಸುವವಅಳಲ್ಲ. ನಿನಗಿಂತಲೂ ಉತ್ತಮನಾದವನು ಯಾವನಿದ್ದಾನೆ? ತಪಸ್ವಿಯಾದ ನೀನು ಯೋಗಬಲದಿಂದ ನನ್ನಲ್ಲಿ ಪುತ್ರನನ್ನು ಪಡೆಯಬಹುದೆಂದು ತೋರುತ್ತದೆ. ಹಿಂದೆ ವೃಷಿತಾಶ್ವನೆಂಬ ರಾಜನು ಹೀಗೆ ಯೋಗಶಕ್ತಿಯಿಂದ ತನ್ನ ಮರಣಾನಂತರ ತನ್ನ ಹೆಂಡತಿಯಲ್ಲಿ ಮಕ್ಕಳನ್ನು ಪಡೆದನಂತೆ.“ ಎಂದಳು. ಪಾಂಡುವು ”ನೀನು ಹೇಳುವುದು ನಿಜ. ಆದರೆ ವೃಷಿತಾಶ್ವನು ಅಮರಸದೃಶನಾಗಿದ್ದನು. ಹಿಂದೆ ಧರ್ಮವೂ ಇಷ್ಟು ಕಟ್ಟುನಿಟ್ಟಾಗಿರಲಿಲ್ಲ; ಸ್ತ್ರೀಯರಿಗೆ ಹೆಚ್ಚು ಸ್ವಾತಂತ್ರ್ಯವಿತ್ತು. ಆದರೆ ಗಂಡನು ಹೇಳಿದಂತೆ ನಡೆಯುವುದು, ಅದರಲ್ಲಿಯೂ ಸಂತತಿಯ ವಿಚಾರವಾಗಿ, ಹೆಂಡತಿಗೆ ಪುರಾತನಕಾಲದಿಂದಲೂ ವಿಹಿತವಾದ ಧರ್ಮ; ಈಗ ನಾನು ನಿನಗೆ ಅಪ್ಪಣೆಮಾಡುತ್ತೇನೆ. ನಾನು ಹೇಳುವ ರೀತಿಯಲ್ಲಿ ಮಕ್ಕಳನ್ನ ಪಡೆದು ಪುತ್ರವಂತರು ಹೋಗಬಹುದಾದ ಲೋಕಕ್ಕೆ ನಾನು ಹೋಗುವಂತೆ ಮಾಡು!“ ಎಂದನು. ಆಗ ಕುಂತಿಯು ತನ್ನ ಗಂಡನಿಗೆ ಹಿತವೂ ಪ್ರಿಯವೂ ಆದ ಈ ಮಾತನ್ನು ಹೇಳಿದಳು. ”ನಾನು ಇನ್ನೂ ಚಿಕ್ಕವಳಾಗಿ ತಂದೆಯ ಮನೆಯಲ್ಲಿದ್ದಾಗ ನಮ್ಮ ಮನೆಗೆ ದುರ್ವಾಸನೆಂಬ ಬ್ರಾಹ್ಮಣನು ಬಂದಿದ್ದನು. ಆತನು ಉಗ್ರಸ್ವಭಾವದವನೆಂದೂ ಪ್ರಸಿದ್ದವಾಗಿತ್ತು. ಆತನನ್ನು ನಾನು ತುಂಬಾ ಶ್ರದ್ಧೆಯಿಂದ ಸೇವೆಮಾಡಿ ಸಂತೋಷಪಡಿಸಲು ಆತನು ನನಗೆ ಮಂತ್ರೋಪದೇಶಮಾಡಿ ‘ನೀನು ಈ ಮಂತ್ರದಿಂದ ಯಾವ ದೇವತೆಯನ್ನು ಕರೆದರೂ ಅವನು ತನಗೆ ಇಷ್ಡವಿರಲಿ, ಇಲ್ಲದಿರಲಿ ಬಂದು ನಿನ್ನ ವಶನಾಗುತ್ತಾನೆ.’ ಎಂದು ಹೇಳಿದ್ದನು. ಅದಕ್ಕೆ ಕಾಲ ಒದಗಿರುವ ಹಾಗೆ ಕಾಣುತ್ತದೆ. ನಿನ್ನ ಅನುಜ್ಞೆಯಂತೆ ನಾನು ಆ ಮಂತ್ರದಿಂದ ಒಬ್ಬ ದೇವತೆಯನ್ನು ಕರೆದು ನಮಗೆ ಸಂತಾನವನ್ನು ಕೊಡುವಂತೆ ಕೇಳುತ್ತೇನೆ. ಯಾವ ದೇವತೆಯನ್ನು ಕರೆಯಲಿ ಹೇಳು?!“ ಪಾಂಡುವು ”ಎಲೈ ಶೋಭನೇ! ಧರ್ಮನನ್ನು ಬರಮಾಡು; ದೇವತೆಗಳಲ್ಲೆಲ್ಲಾ ಅವನೇ ಪುಣ್ಯಪ್ರಭಾವವುಳ್ಳವನು: ಅವನಾದರೆ ನಮ್ಮಲ್ಲಿ ಅಧರ್ಮ ಸೇರುವುದಿಲ್ಲ. ಲೋಕವು ಇದನ್ನು ಧರ್ಮವಾಗಿ ತಿಳಿಯುತ್ತದೆ. ಅವನು ಕೊಟ್ಟ ಸಂತಾನಕ್ಕೂ ಅಧರ್ಮದಲ್ಲಿ ಮನಸ್ಸು ನಲಿಯುವುದಿಲ್ಲ." ಎಂದನು. ಅದರಂತೆ ಕುಂತಿಯು ಮಂತ್ರವನ್ನು ಜಪಿಸಿ ಧರ್ಮನನ್ನು ಬರಮಾಡಿಕೊಂಡು ಅವನ ಯೋಗಮೂರ್ತಿಯೊಡನೆ ಸೇರಿ </p>
<p>ಯುಧಿಷ್ಠಿರನನ್ನು ಪಡೆದಳು.</p>
<p> ಇತ್ತ ಗಾಂಧಾರಿಯೂ ಗರ್ಭಿಣಿಯಾದಳು. ಅವಳು ಇನ್ನೂ ಗರ್ಭಿಣಿಯಾಗಿರುವಾಗಲೇ ಕುಂತಿಗೆ ಯುಧಿಷ್ಠಿರನು ಹುಟ್ಟಿದ ವರ್ತಮಾನ ಬಂತು; ತಾನು ಮಾತ್ರ ಎರಡು ವರ್ಷ ತುಂಬುತ್ತ ಬಂದರೂ ಇನ್ನೂ ಹೆರಲಿಲ್ಲ.; ಬಸುರಿನ ಭಾರವೋ ಸಹಿಸತೀರದು. ಆದ್ದರಿಂದ ಒಂದು ದಿನ ತುಂಬಾ ಪೇಚಾಟವಾಗಿ, ಹೊಟ್ಟೆಯನ್ನು ಹೊಸೆದುಕೊಂಡು ಗರ್ಭವನ್ನು ಹೊರದೂಡಿದಳು. ಅದು ಒಂದು ಮಾಂಸದ ಗಟ್ಟಿಯಾಗಿ ಹೊರಬಿತ್ತು. “ಇದೇಯೇ ನನಗೆ ಹಿಂದೆ ಈಶ್ವರನು ವರ ಕೊಟ್ಟಿದ್ದು ಮತ್ತು ವ್ಯಾಸನು ಅನುಗ್ರಅಹಿಸಿದ್ದು?” ಎಂದು ಅದನ್ನು ಬಿಸಾಡುವುದರಲ್ಲಿರಲು ವ್ಯಾಸಮುನಿಯು ಬಂದು ಅದನ್ನು ತಣ್ಣೀರಿನಿಂದ ತೊಳೆಯಿಸಿದನು. ಕೂಡಲೇ ಅದು ಚೂರುಚೂರಾಯಿತು. ಅವುಗಳನ್ನು ಒಂದೊಂದನ್ನೂ ಬೇರೆ ಬೇರೆಯಾಗಿ ತುಪ್ಪ ತುಂಬಿದ ಗಡಿಗೆಗಳಲ್ಲಿ ಇಡಿಸಿದನು. ಅವು ಬೆಳೆದು ಕಾಲಕ್ರಮದಲ್ಲಿ ಮಕ್ಕಳಾಗುತ್ತ ಬಂದವು. ಹೀಗೆ ಮೊದಲು ಹುಟ್ಟಿದವನೇ ದುರ್ಯೋಧನ. ಅವನ ಹಿಂದೆ ಒಬ್ಬೊಬ್ಬರಾಗಿ ಒಂದು ತಿಂಗಳೊಳಗೆ ಇನ್ನು ತೊಂಭತೊಂಭತ್ತು ಜನ ಹೀಗೆಯೇ ಹುಟ್ಟಿದರು. ಈ ನೂರು ಜನ ಗಂಡು ಮಕ್ಕಳಲ್ಲದೆ ದುಶ್ಯಲೆ ಎಂಬ ಒಬ್ಬ ಮಗಳೂ ಗಾಂಧಾರಿಯ ಪರಿಚಾರಿಕೆಯಾಗಿದ್ದ ವೇಶ್ಯೆಯೊಬ್ಬಳಲ್ಲಿ ಯುಯುತ್ಸು ಎಂಬ ಮಗನೂ ಆದರು. ಯುಧಿಷ್ಠಿರನು ಹುಟ್ಟಿದ ಮೇಲೆ ಪಾಂಡುವು ಕುಂತಿಯನ್ನು ಕರೆದು “ಈ ಮಗನೇನೋ ಧಾರ್ಮಿಕನಾದನು. ಆದರೆ ಕ್ಷತ್ರಿಯರಿಗೆ ಪ್ರಾಶಸ್ತ್ಯವಿರುವುದು ಬಲ್ದಿಂದ. ಆದ್ದರಿಂದ ಬಲಶಾಲಿಯಾದ ಒಬ್ಬ ಮಗನನ್ನು ಪಡೆ” ಎಂದನು. ಅದರಂತೆ ಅವಳು ವಾಯುವನ್ನು ಕರೆದು ಅವನಿಂದ ಮಹಾಪರಾಕ್ರಮಶಾಲಿಯಾದ ಭೀಮನನ್ನು ಪಡೆದಳು. ಅವನು ಹುಟ್ಟಿದಾಗ ಒಂದು ಅದ್ಭುತ ಸಂಗತಿ ನಡೆಯಿತಂತೆ. ಅದೇನೆಂದರೆ ಅವನು ತಾಯಿಯ ತೊಡೆಯ ಮೇಲಿಂದ ಕೆಳಗಿದ್ದ ಒಂದು ಬಂಡೆಯ ಮೇಲೆ ಉರುಳಲು ಮಗುವಿಗೆ ಪೆಟ್ಟಾಗುವುದಕ್ಕೆ ಬದಲು ಆ ಕಲ್ಲೇ ಚೂರುಚೂರಾಯಿತಂತೆ. ಭೀಮನು ಹುಟ್ಟಿದ ದಿವಸವೇ ದುರ್ಯೋಧನನೂ ಹುಟ್ಟಿದ್ದು. </p>
<p> ಭೀಮನು ಹುಟ್ಟಿದ ಮೇಲೆ ಪಾಂಡುವು “ನನಗೆ ಲೋಕೋತ್ತರನಾದ ಒಬ್ಬ ಮಗನಾಗಬೇಕು. ಅವನನ್ನು ಯಾರಿಂದ ಪಡೆಯಲಿ? ಇಂದ್ರನೇ ದೇವತೆಗಳ ರಾಜ; ಅತಿಶಯವಾದ ಬಲ ಉತ್ಸಾಹ ಕಾಂತಿಗಳನ್ನುಳ್ಳವನು; ಅವನನ್ನು ಮೆಚ್ಚಿಸಿದರೆ ಶೂರನಾದ ಮಗನನ್ನು ಪಡೆಯಬಹುದು.” ಎಂದು ಯೋಚಿಸಿ ತಾನೂ ಕುಂತಿಯೂ ಒಂದು ವರ್ಷ ನಿಯಮದಲ್ಲಿದ್ದು ಅವನನ್ನು ಪ್ರಸನ್ನನಾಗಿ ಮಾಡಿಕೊಂಡರು. ಅನಂತರ ಕುಂತಿಯು ಅವನನ್ನು ಕರೆದು ಅವನಿಂದ ಮಹಾತೇಜಶ್ಯಾಲಿಯಾದ ಅರ್ಜುನನನ್ನು ಪಡೆದಳು.</p>
<p> ಪಾಂಡುವಿಗೆ ಇನ್ನೂ ಒಬ್ಬ ಮಗನಾಗಬೇಕೆನ್ನಿಸಿತು.; ಅದನ್ನು ಕುಂತಿಗೆ ಹೇಳಲು ಅವಳು ಒಪ್ಪದೆ “ಮೂರು ಮಕ್ಕಳಿಗಿಂತ ಹೆಚ್ಚಾಗೆ ಯಾವ ಆಪದ್ಧರ್ಮವೂ ಒಪ್ಪುವುದಿಲ್ಲ. ಆದ್ದರಿಂದ ನಾಲ್ಕನೆಯ ಮಗನನ್ನು ಪಡೆದರೆ ನಾನು ಸ್ವೇಚ್ಛಾಚಾರಿಣಿಯಾದೇನು!” ಎಂದಳು. ಪಾಂಡುವು ಸುಮ್ಮನಾದನು. </p>
<p> ಹೀಗೆ ಕುಂತಿಗೆ ಮಕ್ಕಳಾದರು. ಗಾಂಧಾರಿಗೆ ಮಕ್ಕಳಾದರು. ಅದನ್ನು ನೋಡಿ ಮಾದ್ರಿಯು ಒಂದುದಿನ ಪಾಂಡುವನ್ನು ಕುರಿತು ಏಕಾಂತದಲ್ಲಿ “ ನಾಥ! ನೀನು ಇಂಥ ಸ್ಥಿತಿಯಲ್ಲಿದ್ದೀಯಲ್ಲಾ ಎಂದಾಗಲೀ ಸವತಿಯ ಕೈಕೆಳಗಿದ್ದೇನಲ್ಲ ಎಂದಾಗಲೀ ನನಗೆ ಕೊರಗಿಲ್ಲ. ಗಾಂಧಾರಿಗೆ ನೂರು ಮಕ್ಕಳಾದವು. ಅದಕ್ಕೂ ನಾನು ಯೋಚಿಸುವುದಿಲ್ಲ. ಆದರೆ ಕುಂತಿಗೆ ಮಕ್ಕಳಾಗಿ ಅವಳಿಗೆ ಸರಿಸಮಳಾದ ನನಗೆ ಮಕ್ಕಳಾಗದಿರುವುದು ತುಂಬ ಕೊರಗನ್ನುಂಟುಮಾಡಿದೆ. ಈಗ ಕುಂತಿಯು ದೊಡ್ಡಮನಸ್ಸು ಮಾಡಿದರೆ ನನಗೂ ಮಕ್ಕಳಾದಾವು. ನಿನಗೂ ಸಂತೋಷವಾದೀತು. ಈ ವಿಷಯವನ್ನು ಸವತಿಯಾದ ಅವಳೊಡನೆ ನಾನೇ ಪ್ರಸ್ತಾಪಿಸಲು ನನಗೆ ಬಾಯಿಬಾರದು. ನನ್ನ ಮೇಲೆ ಕರುಣವಿಟ್ಟು ನೀನು ಕೇಳುವುದಾದರೆ ಕೇಳು!” ಎಂದು ಪ್ರಾರ್ಥಿಸಿಕೊಂಡಳು. ಪಾಂಡುವು ಈ ಮಾತನ್ನು ಕೇಳಿ “ಮಾದ್ರಿ! ನನಗೂ ಈ ವಿಷಯವು ಯಾವಾಗಲೂ ಮನಸ್ಸಿನಲ್ಲಿ ಕೊರೆಯುತ್ತಿತ್ತು. ಆದರೆ ನಿನ್ನ ಮನಸ್ಸು ಹೇಗೋ. ನಿನಗೆ ಇದು ಇಷ್ಟವಾದೀತೋ ಇಲ್ಲವೋ ಎಂದು ಸುಮ್ಮನಿದ್ದೆ. ಈಗ ನಿನ್ನ ಮನಸ್ಸು ತಿಳಿದಂತಾಯಿತು. ಆದ್ದರಿಂದ ಪ್ರಯತ್ನ ಮಾಡುತ್ತೇನೆ. ನಾನು ಹೇಳಿದರೆ ಕುಂತಿ ಖಂಡಿರವಾಗಿಯೂ ನನ್ನ ಮಾತನ್ನು ನಡೆಸುತ್ತಾಳೆ” ಎಂದು ಧೈರ್ಯ ಹೇಳಿ ಕುಂತಿಯ ಹತ್ತಿರ ಈ ವಿಷಯವನ್ನು ಪ್ರಸ್ತಾಪಿಸಿದನು. ಅವಳು ಒಡಂಬಟ್ಟು ಮಾದ್ರಿಗೆ ಮಂತ್ರೋಪದೇಶಮಾಡಿ, “ಇದನ್ನು ಒಂದು ಸಾರಿ ಮಾತ್ರ ಉಪಯೋಗಿಸಿಕೋ: ನಿನಗೆ ಅನುರೂಪನಾದ ಮಗನಾಗುತ್ತಾನೆ.” ಎಂದು ಹೇಳಿದಳು. ಅವಳು ಚೆನ್ನಾಗಿ ಯೋಚಿಸಿ ಅಶ್ವಿನಿ ದೇವತೆಗಳನ್ನು ನೆನೆದಳು. ಅವರು ಬಂದು ಅವಳಿಗೆ ದಿವ್ಯಸುಂದರರಾದ ಅವಳಿಮಕ್ಕಳನ್ನಿತ್ತರು. ಅವರೇ ನಕುಲ ಸಹದೇವರು. </p>
<p> ಪಾಂಡುವು ಮತ್ತೆ ಮಾದ್ರಿಯ ಪರವಾಗಿ ಕುಂತಿಯಲ್ಲಿ ಪ್ರಸ್ತಾಪವೆತ್ತಿದಾಗ ಅವಳು “ಮಹಾರಾಜ! ಇನ್ನುಸಾಕು ಸುಮ್ಮನಿರು. ಒಂದು ಮಂತ್ರದಿಂದ ಅವಳು ಎರಡು ಮಕ್ಕಳನ್ನು ಪಡೆದಳು. ನನಗೇ ಮೋಸವಾಯಿತು. ಮುಂದೆ ನನ್ನನ್ನು ಮೀರಿಸಿ ನನಗೆ ಮೇಲ್ಗೈಯಾದಾಳು! ಅವಳನ್ನು ಕಂಡರೆ ನನಗೆ ಹೆದರಿಕೆ ಹುಟ್ಟಿದೆ. ಹೆಣ್ಣುಜನ್ಮವೇ ಹೀಗೆ; ಯಮಳದೇವತೆಗಳನ್ನು ಕರೆದರೆ ಅವಳಿಫಲ ಸಿಕ್ಕುವುದೆಂದು ನನಗೆ ತೋರದೆ ಹೋಯಿತು. ಆದ್ದರಿಂದ ದಯವಿಟ್ಟು ಈ ವಿಚಾರವನ್ನು ಎತ್ತಬೇಡ!” ಎಂದುಬಿಟ್ಟಳು.</p>
<p> ಹೀಗೆ ಪಾಂಡುವಿಗೆ ದೇವತೆಗಳಿಂದ ಐದು ಜನ ಮಕ್ಕಳಾದರು; ಅವರು ಶುಭಲಕ್ಷಣಗಳಿಂದ ಕೂಡಿ, ಸುಂದರಾಕಾರರಾಗಿ ಸಿಂಹಪರಾಕ್ರಮಿಗಳಾಗಿ ಹಿಮವತ್ಪರ್ವತದಲ್ಲಿ ಬೆಳೆಯುತ್ತಾ ಅಲ್ಲಿದ್ದ ಋಷಿಜನಕ್ಕೆ ವಿಸ್ಮಯವನ್ನುಂಟುಮಾಡುತ್ತಿದ್ದರು. </p>
<p> ಈ ಐದು ಜನಗಳೂ ಧೃತರಾಷ್ಟ್ರನ ನೂರು ಮಕ್ಕಳೂ ಕುರುವಂಶದ ಕುಡಿಗಳಾಗಿ ನೀರಿನಲ್ಲಿ ಕಮಲಗಳು ಬೆಳೆದಂತೆ ಬಹುಬೇಗ ಬೆಳೆದು ಅಭಿವೃದ್ಧಿಗೆ ಬಂದರು. </p>
<p> ಹೀಗಿರಲು ಒಂದು ಸಾರಿ ವಸಂತ ಋತು ಬಂತು. ಮುತ್ತುಗ ತಿಲಕ ಮಾವು ಸಂಪಗೆ ಪಗಡೆ ಮುಂತಾದ ಬಗೆಬಗೆಯ ಮರಗಳು ಫಲಪುಷ್ಪಗಳಿಂದ ಶೋಭಿಸುತ್ತಿದ್ದವು. ಕೆರೆಕಟ್ಟೆಗಳು ತಾವರೆಗಳಿಂದ ಕೂಡಿ ಬೆಳಗುತ್ತಿದ್ದವು. ಆಗ ಒಂದು ದಿನ ಪಾಂಡುವು ಹರ್ಷಚಿತ್ತನಾಗಿ ಮಾದ್ರಿಯೊಡನೆ ಆ ಸೌಂದರ್ಯವನ್ನು ನೋಡುತ್ತ ತಿರುಗಾಡುತ್ತಿರಲು ಅವನಲ್ಲಿ ಕಾಮ ಹುಟ್ಟಿ ಕಿಚ್ಚಿನಂತೆ ಹಬ್ಬಿಕೊಂಡಿತು. ಅದನ್ನು ತಡೆದುಕೊಳ್ಳಲಾರದೆ ರಾಜನು ಒಂದು ಏಕಾಂತ ಸ್ಥಳ ಸಿಕ್ಕಿದ ಕೂಡಲೆ ಮಾದ್ರಿಯನ್ನು ಹಿಡಿದುಕೊಂಡನು. ಅವಳು ತನ್ನ ಕೈಲಾದಷ್ಟೆಲ್ಲಾ ಒದ್ದಾಡಿ ಅವನನ್ನು ತಡೆದಳು. ಆದರೆ ಅವನು ಕಾಮಪರವಶನಾಗಿದ್ದದ್ದರಿಂದ ಶಾಪವನ್ನು ಲಕ್ಷ್ಯಮಾಡದೆ ಬಲಾತ್ಕಾರವಾಗಿ ಅವಳನ್ನು ಕೂಡಿಬಿಟ್ಟನು. ಅಂತ್ಯಕಾಲ ಒದಗಿಬಂದು ಬುದ್ಧಿ ಮೋಸಹೋಯಿತು. ಪಾಂಡುವು ಪ್ರಾಣವನ್ನು ನೀಗಿದನು. ನಿಶ್ಚೇತನನಾದ ಪಾಂಡುವಿನ ದೇಹವನ್ನು ತಬ್ಬಿಕೊಂಡು ಮಾದ್ರಿಯು ಚೀರಿದಳು. ಅದನ್ನು ಕೇಳಿ ಕುಂತಿಯೂ ಮಕ್ಕಳೂ ಕಾತುರರಾಗಿ ಓಡಿಬಂದರು. ನೆಲದ ಮೇಲೆ ಬಿದ್ದಿದ್ದ ಅವರನ್ನು ನೋಡಿ ಕುಂತಿಯು ವ್ಯಥೆಪಡುತ್ತ ನಾನು ಅವನನ್ನು ಯಾವಾಗಲೂ ರಕ್ಷಿಸಿಕೊಂಡಿರುತ್ತಿದ್ದೆ. ಋಷಿಶಾಪ ತಿಳಿದಿದ್ದರೂ ನೀನು ಹೇಗೆ ಅದಅನ್ನು ಮೀರುವುದಕ್ಕೆ ಅವಕಾಶಕೊಟ್ಟೆ? ರಾಜನನ್ನು ಕಾಪಾಡಿಕೊಳ್ಳಬೇಡವೇ ಮಾದ್ರಿ? ಅವನನು ಹೇಗೆ ನಿರ್ಜನವಾದ ಪ್ರದೇಶಕ್ಕೆ ಸೆಳೆದುಕೊಂಡು ಬಂದೆ? ಶಾಪವನ್ನು ಕುರಿತು ಯೋಚಿಸುತ್ತಿದ್ದ ಅವನಿಗೆ ಏಕಾಂತದಲ್ಲಿ ನಿನ್ನನ್ನು ನೋಡಿ ಹೇಗೆ ಹರ್ಷವುಂಟಾಯಿತೋ! ನೀನೇ ಧನ್ಯೆ! ನನಗಿಂತ ಪುಣ್ಯವಂತಳು; ನೀನು ಮಹಾರಾಜನ ನಗುಮುಖವನ್ನು ಕಂಡೆ!“ ಎಂದು ಗೋಳಾಡಿದಳು. ಮಾದ್ರಿಯು ತಾನು ಎಷ್ಟು ತಡೆದರೂ ಪಾಂಡುವು ಸುಮ್ಮನಾಗಲಿಲ್ಲವೆಂದೂ ವಿಧಿಪ್ರೇರಿತನಾಗಿಯೇ ಹಾಗೆ ನಡೆದುಕೊಂಡನೆಂದೂ ಉತ್ತರಕೊಟ್ಟಳು. ಕೊನೆಗೆ ಕುಂತಿಯು,”ನಾನು ಹಿರಿಯ ಧರ್ಮಪತ್ನಿ; ಧರ್ಮದ ಫಲ ನನ್ನದು; ಆದ್ದರಿಂದ ನನ್ನನ್ನು ಅಡ್ಡಿಪಡಿಸಬೇಡ; ನಾನು ಪತಿಯೊಡನೆ ಹೋಗುತ್ತೇನೆ; ಏಳು“ ಎಂದಳು. ಮಾದ್ರಿಯು ನಾನೇ ಹೋಗುತ್ತೇನೆ. ನಾನು ಕಿರಿಯವಳು; ನನ್ನ ಆಸೆ ಇನ್ನೂ ತೀರಿಲ್ಲ; ಆದ್ದರಿಂದ ಹಿರಿಯಳಾದ ನೀನು ನನಗೆ ಅನುಮತಿ ಕೊಡು; ನನಗೆ ಆಸೆಪಟ್ಟೇ ಮಹಾರಾಜನು ಮೃತಿವಡೆದನು; ಆದ್ದರಿಂದ ನಾನೇ ಯಮಲೋಕದಲ್ಲಿ ಅವನ ಹತ್ತಿರಿರುತ್ತೇನೆ. ಅಲ್ಲದೆ ನಿನ್ನ ಮಕ್ಕಳನ್ನು ನಾನು ನೋಡಿಕೊಳ್ಳುವುದಕ್ಕಿಂತ ಚೆನ್ನಾಗಿ ನೀನು ನನ್ನ ಮಕ್ಕಳನ್ನು ನೋಡಿಕೊಳ್ಳುತ್ತೀಯೆ” ಎಂದು ಹೇಳಿ ಉರಿಯುತ್ತಿರುವ ಚಿತೆಯನ್ನು ಏರಿ ಪತಿಯೊಡನೆ ಸಹಗಮನಮಾಡಿ ಕೀರ್ತಿಶೇಷಳಾದಳು.</p>
<p> ಪಾಂಡುವಿಗೆ ಅಂತ್ಯಸಂಸ್ಕಾರವನ್ನು ನಡೆಯಿಸಿ ಶತಶೃಂಗದಲ್ಲಿದ್ದ ಋಷಿಗಳು “ಈ ಮಹಾತ್ಮನಾದ ಪಾಂಡುರಾಜನು ತನ್ನ ದೇಶಕೋಶಗಳನ್ನು ಬಿಟ್ಟುಬಂದು ಇಲ್ಲಿ ತಾಪಸರಾದ ನಮ್ಮೊಡನೆ ತಪಸ್ಸು ಮಾಡುತ್ತಿದ್ದು ಎಳೆಯಮಕ್ಕಳನ್ನೂ ಹೆಂಡತಿಯನ್ನೂ ಬಿಟ್ಟು ಪರಲೋಕವನ್ನೈದಿದನು. ಈಗ ನಾವೇನು ಮಾಡೋಣ?” ಎಂದು ತಮ್ಮತಮ್ಮಲ್ಲಿ ಆಲೋಚಿಸಿ, ಅವರನ್ನು ಕರೆದುಕೊಂಡು ಹೋಗಿ ಭೀಷ್ಮನಿಗೂ ಧೃತರಾಷ್ಟ್ರನಿಗೂ ಒಪ್ಪಿಸುವುದೇ ಸರಿ ಎಂದು ನಿಶ್ಚಯಿಸಿಕೊಂಡು ಅವರೊಡನೆ ಹೊರಟರು. ಮಕ್ಕಳ ಮೇಲೆ ಗಮನವಿದ್ದದ್ದರಿಂದ ಕುಂತಿಗೆ ದೂರವೇ ಕಾಣಲಿಲ್ಲ. ಅವರು ಹಸ್ತಿನಾಪುರದ ಹೆಬ್ಬಾಗಿಲಿಗೆ ಬರಲು, ನೂರಾರು ಜನ ಸಿದ್ಧರೂ ಚಾರಣರೂ ಮುನಿಗಳೂ ಬಂದಿದ್ದಾರೆಂದೂ ಕೇಳಿ ಅವರನ್ನು ನೋಡುವ ಕುತೂಹಲದಿಂದ ಊರಿಗೆ ಊರೇ ನೆರೆಯಿತು. ಭೀಷ್ಮ ಧೃತರಾಷ್ಟ್ರ ವಿದುರ ಸತ್ಯವತಿ ಗಾಂಧಾರಿ ಅಂಬಾಲಿಕೆ ಮುಂತಾದ ರಾಜಕುಟುಂಬದವರೆಲ್ಲರೂ ಬಂದರು. ಎಲ್ಲರನ್ನೂ ಗದ್ದಲಮಾಡದೆ ಕೂತುಕೊಳ್ಳುವಂತೆ ಹೇಳಿ ಭೀಷ್ಮನು ಮಹರ್ಷಿಗಳನ್ನು ಗೌರವಿಸಿದನು. ಅವರಲ್ಲೆಲ್ಲಾ ಹಿರಿಯನಾದ ಮಹರ್ಷಿಯು “ಕುರುವಂಶ ಪ್ರಸೂತನಾದ ಪಾಂಡುವೆಂಬ ರಾಜನು ಐಹಿಕ ಸುಖವನ್ನು ತ್ಯಾಗಮಾಡಿ ಇಲ್ಲಿಂದ ಬಂದು ನಮ್ಮಲ್ಲಿ ಬ್ರಹ್ಮಚರ್ಯ ವ್ರತದಿಂದಿದ್ದನು. ಅವನಿಗೆ ಕುಂತಿಯಲ್ಲಿ ಧರ್ಮನಿಂದ ಈ ಯುಧಿಷ್ಟಿರನೂ, ವಾಯುವಿನಿಂದ ಈ ಭೀಮನೂ, ಇಂದ್ರನಿಂದ ಈ ಅರ್ಜುನನೂ, ಹುಟ್ಟಿದರು. ಮಾದ್ರಿಯಲ್ಲಿ ಅಶ್ವಿನೀದೇವತೆಗಳಿಂದ ಈ ನಕುಲ ಸಹದೇವರು ಹುಟ್ಟಿದರು. ಇವೊತ್ತಿಗೆ ಹದಿನೇಳು ದಿವಸದ ಹಿಂದೆ ಆತನು ದೈವಾಧೀನನಾದನು. ಮಾದ್ರಿಯು ಅವನೊಡನಿ ಸಹಗಮನ ಮಾಡಿದಳು. ಇವು ಅವರ ದೇಹಶೇಷಗಳು; ಇವನ್ನೂ ಈ ಮಕ್ಕಳನ್ನೂ ನಿಮ್ಮ ವಶಕ್ಕೆ ತೆಗೆದುಕೊಂಡು ಮೃತರಿಗೆ ನಡೆಸಬೇಕಾದ ಉತ್ತರಕ್ರಿಯೆಗಳನ್ನು ನಡೆಸಿ!” ಎಂದು ಹೇಳಿ ಕೌರವರಿಗೆ ಒಪ್ಪಿಸಿ ಹೊರಟರು. ಅವನ ಹಿಂದೆ ಬಂದಿದ್ದ ಸಿದ್ದರೂ ಚಾರಣರೂ ಹೊರಟರು. ಒಂದು ಕ್ಷಣದಲ್ಲಿ, ಗಂಧರ್ವನಗರದಂತಿದ್ದ ಈ ಗುಂಪೆಲ್ಲವೂ ಕರಗಿಹೋಯಿತು.</p>
<p> ಪಾಂಡುವಿಗೂ ಮಾದ್ರಿಗೂ ರಾಜಯೋಗ್ಯವಾದ ರೀತಿಯಲ್ಲಿ ಉತ್ತರಕ್ರಿಯೆಗಳು ನಡೆದವು. ಅನಂತರ ವ್ಯಾಸನು ತಾಯಿಯನ್ನು ಕಂಡು “ಅಮ್ಮಾ! ಸುಖದ ಕಾಲ ಕಳೆದುಹೋಯಿತು. ಮುಂದೆ ಬರುವುದು ಕಷ್ಟದ ಕಾಲ; ದಿವಸದಿವಸಕ್ಕೆ ಕಾಲ ಕೆಟ್ಟುಹೋಗಿ ಮಾಯಾಮೋಸಗಳು ಹೆಚ್ಚಾಗುತ್ತವೆ; ಧರ್ಮ ಲುಪ್ತವಾಗುತ್ತದೆ. ಘೋರಸ್ಥಿತಿ ಬರುತ್ತದೆ. ಆದ್ದರಿಂದ ನೀನು ಎಲ್ಲವನ್ನೂ ತ್ಯಾಗಮಾಡಿ ತಪೋವನದಲ್ಲಿ ವಾಸಮಾಡುವುದು ಒಳ್ಳೆಯದು” ಎಂದನು. ಅದು ಅವಳಿಗೆ ಒಪ್ಪಿತು. ಸೊಸೆಯರಾದ ಅಂಬಿಕೆ ಅಂಬಾಲಿಕೆಯರು ತಾವೂ ಅವಳೊಡನೆ ಬರುತ್ತೇವೆಂದರು. ಅದರಂತೆ ಅತ್ತೆ ಸೊಸೆಯರು ಕಾಡಿಗೆ ಹೋಗಿ ತಪೋನಿರತರಾಗಿದ್ದು ಯಥಾಕಾಲದಲ್ಲಿ ದೇಹವನ್ನು ಬಿಟ್ಟರು. </p>
<p> ಪಾಂಡವರು ವೇದೋಕ್ತವಾದ ಸಂಸ್ಕಾರಗಳನ್ನು ಪಡೆದು ಧೃತರಾಷ್ಟ್ರನ ಮಕ್ಕಳಾದ ದುರ್ಯೋಧನ ಮುಂತಾದವರೊಡನೆ ಸೇರಿ ಆಟವಾಡುತ್ತ ಬೆಳೆಯುತ್ತಿದ್ದರು. ಎಲ್ಲ ಆಟಗಳಲ್ಲಿಯೂ ಪಾಂಡವರೇ ಮೇಲಾದರು. ಅವರಲ್ಲಿ ಭೀಮಸೇನನು ಓಟ, ಆಟ, ಊಟ, ಕೊನೆಗೆ ಮಣ್ಣೆರಚಾಡುವುದು - ಎಲ್ಲದರಲ್ಲಿಯೂ ಎಲ್ಲರನ್ನೂ ಮೀರಿಸಿದ್ದನು. ಕೌರವರನ್ನು ಹಿಡಿದು ಗುದ್ದುವನು; ಅವರು ಸಂತೋಷದಿಂದ ಆಡುತ್ತಿದ್ದಾಗ ಎತ್ತಿಕೊಂಡು ಹೋಗಿ ಬಚ್ಚಿಡುವನು; ಜುಟ್ಟುಜುಟ್ಟು ಹಿಡಿದುತಂದು ತಲೆತಲೆಗೆ ಡಿಕ್ಕಿ ಹೊಡೆಸುವನು. ಅವರು ನೂರೊಂದು ಜನರಿದ್ದರೂ ಅವನೊಬ್ಬನೇ ಎಲ್ಲರನ್ನೂ ಮರ್ದನ ಮಾಡಿಬಿಡುವನು. ತೊಡರುಗಾಲು ಕೊಟ್ಟು ಬೀಳಿಸುವನು. ಅವರು ಮಂಡಿ ಹಣೆ ಕಣ್ಣು ಎಲ್ಲಾ ತರೆದು ಅರಿಚಿಕೊಳ್ಳುವರು; ನೀರಾಟವಾಡುತ್ತಿದ್ದಾಗ ಹತ್ತು ಹುಡುಗರ ಹೆಗಲನ್ನು ಹಿಡಿದು ನೀರೊಳಗೆ ಅಮುಕಿಕೊಂಡಿದ್ದು ಅಸ್ತಾವಸ್ಥೆಪಡಿಸಿ ಬಿಡುವನು; ಮರ ಹತ್ತಿ ಹಣ್ಣುಹುಡುಕುತ್ತಿರಲು ಮರವನ್ನು ಒದ್ದು ಅಲ್ಲಾಡಿಸುವನು. ಹಣ್ಣುಗಳು ಪುತಪುತನೆ ಉದುರುವುವು; ;ಜೊತೆಗೆ ಅವರೂ ಹಣ್ಣುಗಳಂತೆ ಬೀಳುವರು. ಕುಸ್ತಿ ಓಟ ಮುಂತಾದವುಗಳಲ್ಲಿ ಅವರು ಏನು ಮಾಡಿದರೂ ಭೀಮಸೇನನೊಡನೆ ಸರಿತೂಗಲಾರದೆ. ಹೋದರು. ಭೀಮನು ಹೀಗೆಲ್ಲಾ ಮಾಡುತ್ತಿದ್ದದ್ದು ಹುಡುಗತನದಿಂದಲೇ ಹೊರತು ಯಾವ ವಿಧವಾದ ದ್ರೋಹದಿಂದಾಗಲೀ ದ್ವೇಷದಿಂದಾಗಲೀ ಅಲ್ಲ. ಆದರೂ ಈ ಕಾರಣದಿಂದ ಅವನು ಕೌರವರಿಗೆ ಚಿಕ್ಕಂದಿನಲ್ಲಿಯೇ ಕಂಡರೆ ಆಗದವನು. </p>
<p> ಭೀಮಸೇನನು ಬಲಿಷ್ಠನೆಂದು ಖ್ಯಾತಿಪಡೆದ ಹಾಗೆಲ್ಲಾ ದುರ್ಯೋಧನನ ದ್ವೇಷ ಹೆಚ್ಚಾಯಿತು. ಅವನು ತನ್ನ ದುಷ್ಟತನವನ್ನು ತೋರಿಸಿಕೊಂಡನು; ಅವಿವೇಕದಿಂದಲೂ ಐಶ್ವರ್ಯಲೋಭದಿಂದಲೂ ಅವನಿಗೆ ಪಾಪದಲ್ಲಿ ಬುದ್ದಿಹೋಯಿತು.“ಬಲಿಷ್ಠನಾದ ಈ ಭೀಮನನ್ನು ಹೇಗಾದರೂ ಮಾಡಿ ಮೋಸದಿಂದ ಕೊಂದುಬಿಟರೆ, ಇವನ ಅಣ್ಣನನ್ನೂ ತಮ್ಮನನ್ನೂ ಬಂಧನದಲ್ಲಿಟ್ಟು ನಾನು ದೊರೆಯಾಗಿ ರಾಜ್ಯವಾಳಬಹುದು!” ಎಂದು ಯೋಚಿಸಿ ತಕ್ಕ ಅವಕಾಶವನ್ನೇ ಕಾಯುತ್ತಿದ್ದನು. ಹೀಗಿರಲು ಒಂದು ದಿನ ಎಲ್ಲರೂ ಪ್ರಮಾಣಕೋಟಿ ಎಂಬ ಸ್ಥಳದಲ್ಲಿ ನೀರಾಟಕ್ಕೆಂದು ಹೋದರು. ಆಟ ಮುಗಿದಮೇಲೆ ಮಡಿಬಟ್ಟೆಗಳನ್ನುಟ್ಟು ಅಲಂಕೃತರಾಗಿ ಸಮೃದ್ಧಿಯಾಗಿ ಊಟಮಾಡಿದರು. ಸಂಜೆಯ ತನಕ ಕ್ರೀಡೆಗಳಲ್ಲಿ ನಿರತರಾಗಿದ್ದು ರಾತ್ರಿ ಅಲ್ಲಿ ಹಾಕಿಸಿದ್ದ ಗುಡಾರಗಳಲ್ಲಿಯೇ ಮಲಗಿದರು. ಎಲ್ಲರನ್ನೂ ಓಡಾಡಿಸಿದ್ದರಿಂದ ಭೀಮನಿಗೆ ತುಂಬ ಆಯಾಸವಾಗಿದ್ದು, ಅವನು ನೆಲ ಕಂಡೇನೇ ಎನ್ನಿಸಿ ತಂಪಾದ ಸ್ಥಳದಅಲ್ಲಿ ಹೋಗಿ ಮಲಗಿಬಿಟ್ಟನು. ಗಾಢವಾದ ನಿದ್ರೆ ಬಂತು. ಹಾಗೆ ನಿದ್ರೆಮಾಡುತ್ತಾ ಸತ್ತವನಂತೆ ನಿಶ್ಚಲನಾಗಿ ಬಿದ್ದಿದ್ದ ಭೀಮನನ್ನು ದುರ್ಯೋಧನನು ಲತೆಗಳಿಂದ ಬಿಗಿಸಿ ಹೊರಿಸಿಕೊಂಡು ಹೋಗಿ ಆಳವಾದ ನೀರಿನಲ್ಲಿ ಹಾಕಿಸಿದನು. ಆದರೆ ಭೀಮಸೇನನು ಎಚ್ಚರವಾದ ಕೂಡಲೆ ಆ ಕಟ್ಟುಗಳನ್ನೆಲ್ಲಾ ಕಿತ್ತುಕೊಂಡು ಮೇಲಕ್ಕೆ ಎದ್ದು ಬಂದನು. ಹೀಗೆಯೇ ಇನ್ನೊಂದು ಸಾರಿ ನಿದ್ರೆಮಾಡುತ್ತಿದ್ದಾಗ ಅವನ ಮೇಲೆ ಘೋರ ವಿಷಸರ್ಪಗಳನ್ನು ಬಿಡಿಸಿದನು. ಆದರೆ ಅವುಗಳ ಹಲ್ಲು ಅವನ ಚರ್ಮದಲ್ಲಿ ಇಳಿಯಲಾರದೆಯೇ ಹೋದವು. ಎಚ್ಚರಗೊಂಡು ಅವನೇ ಅವುಗಳನ್ನೆಲ್ಲಾ ಕೊಂದುಹಾಕಿದನು. ಮತ್ತೊಂದು ಸಾರಿ ಅವನ ಊಟದಲ್ಲಿ ತೀಕ್ಷ್ಣವಾದ ವಿಷವನ್ನು ಹಾಕಿಸಿದ್ದನು. ಅದನ್ನು ತಿಂದಾಗ ವಿಷವು ಜೀರ್ಣವಾಗಿ ಹೋಯಿತೇ ಹೊರತು ಭೀಮನಿಗೆ ಏನೂ ಆಗಲಿಲ್ಲ. ಹೀಗೆ ದುರ್ಯೋಧನನು ಪಾಂಡವರನ್ನು ಕೊಲ್ಲಬೇಕೆಂದು ನಾನಾಪ್ರಯತ್ನ ಮಾಡುತ್ತಿದ್ದನು. ಅದು ಪಾಂಡವರಿಗೂ ಗೊತ್ತಾಯಿತು. ಆದ್ದರಿಂದ ಅವರು ಎಚ್ಚರವಾಗಿರುತ್ತ ವಿದುರನು ಹೇಳಿದಂತೆ ಕೇಳಿಕೊಂಡಿದ್ದರು. </p>
<p> ಆಗಿನ ಕಾಲದಲ್ಲಿ ಕೃಪಾಚಾರ್ಯನೆಂಬ ಬ್ರಾಹ್ಮಣನು ವೃಷ್ಟಿವಂಶದ ರಾಜರಿಗೂ ಇತರ ರಾಜರಿಗೂ ಧನುರ್ವಿದ್ಯೆಯನ್ನು ಹೇಳಿಕೊಡುತ್ತಿದ್ದನು. ಪಾಂಡವ ಕೌರವ ರಾಜಕುಮಾರರೂ ಆತನಲ್ಲಿಯೇ ಶಿಷ್ಯರಾಗಿದ್ದರು. ಭೀಷ್ಮನಿಗೆ ಇಷ್ಟರಲ್ಲಿಯೇ ತೃಪ್ತಿಯಿರಲಿಲ್ಲ. ತನ್ನ ಮೊಮ್ಮಕ್ಕಳು ಸಕಲ ಶಸ್ತ್ರಾಸ್ತ್ರ ನಿಪುಣನೂ ಅತ್ಯಂತ ಮೇಧಾವಿಯೂ ಆದ ಮಹಾಪುರುಷನೊಬ್ಬನಲ್ಲಿ ಶಿಕ್ಷಣ ಪಡೆದು ತುಂಬ ಸಮರ್ಥರಾಗಬೇಕೆಂಬುದು ಅವನ ಆಸೆ. ಆದ್ದರಿಂದ ಅಂಥ ವ್ಯಕ್ತಿ ಯಾರಾದರೂ ಸಿಕ್ಕಿಯಾರೇ ಎಂದು ವಿಚಾರಮಾಡುತ್ತಿದ್ದನು. ಆ ಸಮಯದಲ್ಲಿ ಒಂದು ಸಂಗತಿ ನಡೆಯಿತು.</p>
<p> ಹಸ್ತಿನಾನಗರದ ಹೊರಗೆ ಬಯಲಿನಲ್ಲಿ ರಾಜಕುಮಾರರು ಚಿನ್ನಿಯ ಆಟವನ್ನು ಆಡುತ್ತಿದ್ದರು. ಚಿಣ್ಣಿಯು ಹಾರಿಹೋಗಿ ಒಂದು ಭಾವಿಯಲ್ಲಿ ಬಿತ್ತು. ಅದನ್ನು ಹೇಗೆ ಹೊರಕ್ಕೆ ತೆಗೆದುಕೊಳ್ಳಬೇಕೆಂದು ತೋರದೆ ಹುಡುಗರು ನಿಂತುಕೊಂಡಿದ್ದರು. ಆಗ ಅಲ್ಲಿಗೆ ಒಬ್ಬ ತೇಜಸ್ವಿಯಾದ ಬ್ರಾಹ್ಮಣನು ಬಂದು, ಸಂಗತಿಯನ್ನು ತಿಳಿದುಕೊಂಡು ನಗುತ್ತ, "ನೀವು ಕ್ಷತ್ರಿಯರೇ? ಧನುರ್ವಿದ್ಯೆ ಕಲಿತವರೇ? ಭರತವಂಶದಲ್ಲಿ ಹುಟ್ಟಿ ಬಿದ್ದುಹೋದ ಒಂದು ಚಿಣ್ಣಿಯನ್ನು ಎತ್ತಿಕೊಳ್ಳಲಾರಿರಾ? ಒಂದು ಹಿಡಿ ದರ್ಭೆಯನ್ನು ತೆಗೆದುಕೊಂಡು ಬನ್ನಿ;</p>
<p>ನಾನು ಎತ್ತಿಕೊಡುತ್ತೇನೆ!“ ಎಂದನು. ಅವರು ತಂದುಕೊಡಲು ಆ ಬ್ರಾಹ್ಮಣನು ಒಂದು ದರ್ಭೆಯನ್ನು ಮಂತ್ರಿಸಿ ಬಾವಿಯೊಳಗೆ ಬಿಟ್ಟನು. ಅದು ಚಿಣ್ಣಿಯನ್ನು ಹಿಡಿಯಿತು.; ಇನ್ನೊಂದು ದರ್ಭೆಯನ್ನು ಮಂತ್ರಿಸಿ ಬಿಡಲು ಅದು ಹಿಂದಿನ ದರ್ಭೆಯ ತುದಿಗೆ ಅಂಟಿಕೊಂಡಿತು; ಹೀಗೆಯೇ ಇನ್ನು ಕೆಲವು ದರ್ಭೆಗಳನ್ನು ಬಿಟ್ಟು ಅವುಗಳಿಂದ ಚಿಣ್ಣಿಯನ್ನು ತೆಗೆದುಕೊಟ್ಟನು. ಹುಡುಗರು ಇದನ್ನು ಬೆರಗಾಗಿ ಕಣ್ಣುಬಿಟ್ಟುಕೊಂಡು ನೋಡುತ್ತಿದ್ದು ಚಿಣ್ಣಿ ಮೇಲಕ್ಕೆ ಬಂದಮೇಲೆ, ”ಸ್ವಾಮೀ, ತಮಗೆ ನಮಸ್ಕಾರ! ತಾವು ಯಾರು? ನಾವು ತಮಗೇನು ಮಾಡೋಣ?“ ಎಂದು ಕೇಳಿದರು. ಆತನು ”ಭೀಷ್ಮನ ಹತ್ತಿರಕ್ಕೆ ಹೋಗಿ ಣಾನು ಇರುವ ರೀತಿಯನ್ನೂ ಮಾಡಿದ ಕೆಲಸವನ್ನೂ ತಿಳಿಸಿ.; ಆತ ಬುದ್ಧಿವಂತ; ಎಲ್ಲವನ್ನೂ ತಿಳಿದುಕೊಳ್ಳುತ್ತಾನೆ.!“ಎಂದು ಉತ್ತರಕೊಟ್ಟನು. ಭೀಷ್ಮನು ನಡೆದ ವೃತ್ತಾಂತವನ್ನು ಹುಡುಗರಿಂದ ಕೇಳಿ ಆ ಬ್ರಾಹ್ಮಣನು ದ್ರೋಣನೆಂದು ತಿಳಿದುಕೊಂಡನು. ಅವನೇ ಹುಡುಗರಿಗೆ ಸರಿಯಾದ ಗುರುವೆನ್ನಿಸಿತು. ಆದ್ದರಿಂದ ತಾನೇ ಹೋಗಿ ಆತನನ್ನು ಕರೆತಂದು ಸತ್ಕರಿಸಿ ಆತನು ಅಲ್ಲಿಗೆ ಬಂದಿದ್ದ ಕೆಲಸವೇನೆಂದು ವಿಚಾರಿಸಿದನು. ದ್ರೋಣನು ”ಎಲೈ ಮಹಾಭಾಗ! ನಾನು ಪಾಂಚಾಲ ನಗರದಿಂದ ಬರುತ್ತಿದ್ದೇನೆ. ಹಿಂದೆ ನಾನು ಅಗ್ನಿವೇಶ್ಯ ಮಹರ್ಷಿಯಲ್ಲಿ ಜಟಾಧಾರಿಯಾಗಿ ಬ್ರಹ್ಮಚರ್ಯದಿಂದ ಅನೇಕ ವರ್ಷ ಅಸ್ತ್ರಗಳನ್ನು ಕಲಿಯುತ್ತಿದ್ದೆ; ಪಾಂಚಾಲ ರಾಜಪುತ್ರನಾದ ಯಜ್ಞಸೇನನೂ ನನ್ನ ಸಹಪಾಠಿಯಾಗಿದ್ದು </p>
<p>ನನಗೆ ಸ್ನೇಹಿತನೂ ಉಪಕಾರಿಯೂ ಆಗಿದ್ದನು. ಅವನು ‘ನಮ್ಮ ತಂದೆ ತನ್ನ ಅಚ್ಚುಮೆಚ್ಚಿನ ಮಗನಾದ ನನಗೇ ರಾಜ್ಯದಲ್ಲಿ ಪಟ್ಟಾಭಿ಼ಷೇಕ ಮಾಡುತ್ತಾನೆ. ನಾನು ರಾಜನಾದಾಗ ನನ್ನ ರಾಜ್ಯವನ್ನೂ ಅದರ ಸಮಸ್ತ ಭೋಗಭಾಗ್ಯಗಳನ್ನು ಮಿತ್ರನಾದ ನಿನ್ನೊಡನೆ ಹಂಚಿಕೊಂಡು ಅನುಭವಿಸುತ್ತೇನೆ; ಇದು ಸತ್ಯ !“ ಎಂದು ಹೇಳಿಹೋಗಿದ್ದನು. ಅವನಿಗೆ ಅದರಂತೆ ರಾಜ್ಯ ಬಂತೆಂದು ಕೇಳಿ ಸಂತೋಷಿಸಿ, ಹಿಂದೆ ಅವನು ಹೇಳಿದ್ದನ್ನು ಜ್ಞಾಪಿಸಿಕೊಂಡು ಅವನ ಹತ್ತಿರಕ್ಕೆ ಹೋಗಿ ನಿನ್ನ ಪ್ರಿಯ ಸ್ನೇಹಿತನಾಗಿದ್ದ ನಾನು ಬಂದಿದ್ದೇನೆಂದೆನು. ಅವನು ತಿರಸ್ಕಾರಪೂರ್ವಕವಾಗಿ ನಗುತ್ತಾ ”ನೀನು ನನ್ನ ಸ್ನೇಹಿತನೆಂದು ಹೀಗೆ ಧಾರಾಳವಾಗಿ ಹೇಳಿಕೊಳ್ಳುತ್ತೀಯಲ್ಲ ಬ್ರಾಹ್ಮಣ! ನಿನ್ನ ಬುದ್ಧಿಗೆ ಏನು ಹೇಳಲಿ? ಮೇಲ್ಮೆಯನ್ನು ಪಡೆದ ರಾಜರಿಗೆ ಇಂಥ ದರಿದ್ರರೊಡನೆ ಎಂದಾದರೂ ಸ್ನೇಹವಾದೀತೇ? ಶ್ರೋತ್ರೀಯನಿಗೆ ಶ್ರೋತ್ರೀಯನಲ್ಲದವನೂ, ರಥಿಕನಿಗೆ ರಥಿಕನಲ್ಲದವನೂ, ರಾಜನಿಗೆ ರಾಜನಲ್ಲದವನೂ ಎಂದಿಗೂ ಸ್ನೇಹಿತನಾಗುವುದಿಲ್ಲ!“ ಎಂದನು. ನಾನು ಈ ಮಾತನ್ನು ಕೇಳಿ ತುಂಬ ದುಃಖಿತನಾಗಿ ಯಾರಾದರೂ ಯೋಗ್ಯರಾದ ಶಿಷ್ಯರು ದೊರೆತಾರೋ ಎಂದು ನೋಡುತ್ತಾ ಈ ಕುರುದೇಶಕ್ಕೆ ಬಂದೆ.” ಎಂದನು. ಆತನನ್ನು ಗುರುವಾಗಿ ಅಂಗೀಕರಿಸಿ ಧಾರಾಳವಾಗಿ ಪುರಸ್ಕರಿಸಿ, ಭೀಷ್ಮನು ತನ್ನ ಮೊಮ್ಮಕ್ಕಳನ್ನು ಅವನಲ್ಲಿ ವಿಧಿಪೂರ್ವಕವಾಗಿ ಶಿಷ್ಯವೃತ್ತಿ ಕೈಗೊಳ್ಳುವಂತೆ ನೇಮಿಸಿದನು. ದ್ರೋಣನು ಕೌರವ ರಾಜಕುಮಾರರನ್ನು ತನ್ನ ಶಿಷ್ಯರನ್ನಾಗಿ ಸ್ವೀಕರಿಸಿ, ಒಂದು ದಿನ ಎಲ್ಲರೂ ಕುಳಿತಿರುವಾಗ, ಏಕಾಂತವಾಗಿ ಅವರನ್ನು “ನೀವೆಲ್ಲರೂ ಅಸ್ತ್ರಾಭ್ಯಾಸ ಮಾಡಿಯಾದ ಮೇಲೆ, ನನ್ನ ಮನಸ್ಸಿನಲ್ಲಿರುವ ಒಂದು ಅಭಿಲಾಷೆಯನ್ನು ನಡೆಸಿಕೊಡಬೇಕು. ಏನು ಹೇಳುತ್ತೀರಿ?” ಎಂದು ಕೇಳಿದನು. ಎಲ್ಲರೂ ಸುಮ್ಮನಿದ್ದರು. ಅರ್ಜುನನು ಮಾತ್ರ “ಆಗಲಿ!” ಎಂದು ಪ್ರತಿಜ್ಞೆ ಮಾಡಿದನು. ದ್ರೋಣನಿಗೆ ಆಮಾತು ಕೇಳಿ ತುಂಬ ಸಂತೋಷವಾಯಿತು. ಅರ್ಜುನನನ್ನು ಮಗನಂತೆ ಪ್ರೀತಿಯಿಂದ ಆಲಿಂಗಿಸಿಕೊಂಡು ನೆತ್ತಿಯನ್ನು ಮತ್ತೆ ಮತ್ತೆ ಮೂಸಿನೋಡಿ, ಆನಂದಭಾಷ್ಪವನ್ನು ಸೂಸಿದನು. ನಾನಾ ವಿಧವಾದ ದಿವ್ಯ ಶಸ್ತ್ರಾಸ್ತ್ರಗಳಲ್ಲಿ ಶಿಕ್ಷಣ ನಡೆಯಿತು. ಅವರಲ್ಲದೆ ವೃಷ್ಣಿ ಅಂಧಕ ಮುಂತಾದ ಇತರ ದೇಶಗಳ ರಾಜಪುತ್ರರೂ ದ್ರೋಣನಲ್ಲಿಗೆ ವಿದ್ಯಾಭ್ಯಾಸಕ್ಕೆ ಬಂದರು. ಅವರಲ್ಲಿ ಸೂತಪುತ್ರನಾದ ಕರ್ಣನೂ ಒಬ್ಬನು. ಅವನು ಅರ್ಜುನನೊಡನೆ ಹುರುಡುಕಟ್ಟುತ್ತ ದುರ್ಯೋಧನನ ಆಶ್ರಯದಲ್ಲಿದ್ದುಕೊಂಡು ಪಾಂಡವರನ್ನು ಧೋರಣೆಯಿಂದ ನೋಡುತ್ತಿದ್ದನು. </p>
<p> ಅರ್ಜುನನು ಗುರುಸೇವೆಯಲ್ಲಿಯೂ ಅಸ್ತ್ರಾಭ್ಯಾಸದಲ್ಲಿಯೂ ತುಂಬ ಯತ್ನಶೀಲನಾಗಿದ್ದುಕೊಂಡು ದ್ರೋಣನಿಗೆ ಪ್ರೀತಿಪಾತ್ರನಾದನು. ಒಂದು ದಿನ ರಾತ್ರಿ ಅರ್ಜುನನು ಊಟಮಾಡುತ್ತಿದ್ದಾಗ ಬಲವಾದ ಗಾಳಿ ಬಂದು ದೀಪ ಆರಿಹೋಯಿತು.</p>
<p>ಕತ್ತಲಲ್ಲಿಯೇ ಊಟಮಾಡುತ್ತಿರಲು, ಕೈಯಿಂದ ತುತ್ತು ನೇರವಾಗಿ ಬಾಯಿಗೇ ಹೋಗುತ್ತಿತ್ತು. ಇದನ್ನು ಗಮನಿಸಿದ ಅರ್ಜುನನು ಇದಕ್ಕೆ ಅಭ್ಯಾಸಬಲವೇ ಕಾರಣವೆಂದು ಊಹಿಸಿ ಅಲ್ಲಿಂದ ಮುಂದೆ ಕತ್ತಲೆಯಲ್ಲಿಯೂ ಬಾಣಪ್ರಯೋಗವನ್ನು ಅಭ್ಯಾಸಮಾಡುತ್ತ ಬಂದನು. ರಾತ್ರಿಯಲ್ಲಿ ಬಿಲ್ಲಿನ ದನಿಯನ್ನು ಕೇಳಿ ದ್ರೋಣನು ಅರ್ಜುನನನ್ನು ಕಂಡು ತುಂಬ ಸಂತೋಷದಿಂದ “ಅರ್ಜುನ! ಬಿಲ್ಲುಗಾರಿಕೆಯಲ್ಲಿ ಮತ್ತಾರೂ ನಿನ್ನ ಸಮಕ್ಕೆ ಬರದಂತೆ ನೋಡಿಕೊಳ್ಳುತ್ತೇನೆ!” ಎಂದು ಹೇಳಿ, ರಥದಲ್ಲಿ ಆನೆಯ ಮೇಲೆ ಕುದುರೆಯ ಮೇಲೆ ಕುಳಿತೂ, ನೆಲದ ಮೇಲೆ ನಿಂತೂ, ಹೇಗೆ ಹೇಗೆ ಯುದ್ಧಮಾಡಬೇಕೆಂದೂ, ತುಮುಲಯುದ್ಧವನ್ನು ಹೇಗೆ ನಡೆಸಬೇಕೆಂದೂ ಹೇಳಿಕೊಟ್ಟನು. ಕ್ರಮವಾಗಿ ದ್ರೋಣನ ಕೀರ್ತಿಯೂ ಹಬ್ಬಿ ಸಾವಿರಾರು ಜನ ಅವನಿಗೆ ಶಿಷ್ಯರಾಗಿ ಬರಲಾರಂಭಿಸಿದರು. ಅವರಲ್ಲಿ ವ್ಯಾಧರಾಜನ ಮಗನಾದ ಏಕಲವ್ಯನೂ ಒಬ್ಬ. ವ್ಯಾಧನೆಂಬ ಕಾರಣದಿಂದಲೂ, ಮಿಕ್ಕ ಶಿಷ್ಯರಿಗೆ ಗಮನ ಕೊಡಬೇಕೆಂಬ ಉದ್ದೇಶದಿಂದಲೂ ದ್ರೋಣನು ಅವನನ್ನು ಶಿಷ್ಯನಾಗಿ ತೆಗೆದುಕೊಳ್ಳಲಿಲ್ಲ. ಆದರೆ ಅವನು ಕಾಡಿಗೆ ಹೋಗಿ ಅಲ್ಲಿ ಮಣ್ಣಿನಿಂದ ದ್ರೋಣನ ವಿಗ್ರಹವನ್ನು ಮಾಡಿಟ್ಟುಕೊಂಡು, ಅದಕ್ಕೇ ಗುರುಸೇವೆ ಸಲ್ಲಿಸುತ್ತಾ, ತುಂಬ ಶ್ರದ್ಧೆಯಿಂದ ಆಭ್ಯಾಸಮಾಡಿ ಬಾಣಪ್ರಯೋಗದಲ್ಲಿ ಕುಶಲನಾದನು. </p>
<p> ಒಂದು ದಿನ ಕೌರವರೂ ಪಾಂಡವರೂ ರಥದಲ್ಲಿ ಕುಳಿತು ಬೇಟೆಗೆ ಹೋದರು. ಒಬ್ಬ ಆಳು ಕೆಲವು ಉಪಕರಣ ಸಾಮಗ್ರಿಗಳನ್ನು ತೆಗೆದುಕೊಂಡು ಒಂದು ನಾಯಿಯನ್ನು ಹಿಡಿದುಕೊಂಡು ಅವರ ಹಿಂದೆ ಹೋದನು. ಆ ನಾಯಿ ಅಲ್ಲಿ ಇಲ್ಲಿ ಸುತ್ತಾಡುತ್ತ ಕೊಳಕು ಕೊಳಕಾಗಿ ಕಪ್ಪಾಗಿ ಕೃಷ್ಣಾಜಿನವನ್ನು ಧರಿಸಿದ್ದ ಏಕಲವ್ಯನನ್ನು ಕಂಡು ಬೊಗಳಿತು. ಅವನು ತನ್ನ ಕೈಚಳಕವನ್ನು ತೋರಲು, ಬೊಗಳುತ್ತಿದ್ದ ಅದರ ಬಾಯಿಯ ಒಳಕ್ಕೆ ಒಟ್ಟಿಗೆ ಏಳು ಬಾಣಗಳನ್ನು ಹೊಡೆದನು. ಆ ನಾಯಿಯು ತನ್ನ ಬಾಯಿಯ ತುಂಬ ಬಾಣಗಳನ್ನು ತುಂಬಿಕೊಂಡು ಪಾಂಡವರ ಹತ್ತಿರಕ್ಕೆ ಬಂತು. ಅದನ್ನು ನೋಡಿ ಅವರಿಗೆ ವಿಸ್ಮಯವಾಯಿತು. ಬಾಣಪ್ರಯೋಗದಲ್ಲಿ ಆ ಲಾಘವವನ್ನೂ ಶಬ್ದವೇಧಿತ್ವವನ್ನೂ ಹೊಗಳಿದರು. ತುಂಬಾ ನಾಚಿಕೆಯೂ ಆಯಿತು. ಆ ಮೇಲೆ ಇವುಗಳನ್ನು ಹೊಡೆದವನು ಯಾರೆಂದು ಹುಡುಕಿಕೊಂಡು ಹೊರಟು ಸತತವಾಗಿ ಬಾಣಪ್ರಯೋಗ ಮಾಡುತ್ತಿದ್ದ ಏಕಲವ್ಯನನ್ನು ಕಂಡರು. ಅವನು ಯಾರೆಂದು ಅವರಿಗೆ ತಿಳಿಯದು. ಆದ್ದರಿಂದ “ನೀನು ಯಾರಯ್ಯ? ಯಾರ ಮಗ?” ಎಂದು ಕೇಳಿದರು. ಅವನು,</p>
<p>“ಎಲೈ ವೀರರೇ, ನಾನು ನಿಷಾಧರಾಜನಾದ ಹಿರಣ್ಯಧನುಷನ ಮಗ; ದ್ರೋಣಾಚಾರ್ಯರ ಶಿಷ್ಯ; ಧನುರ್ವೇದದಲ್ಲಿ ಆಭ್ಯಾಸವುಳ್ಳವನು”</p>
<p>ಎಂದನು. ಪಾಂಡವರು ಊರಿಗೆ ಬಂದಮೇಲೆ ಇದೆಲ್ಲವನ್ನೂ ನಡೆದದ್ದು ನಡೆದಂತೆ ದ್ರೋಣನಿಗೆ ತಿಳಿಸಿದರು. ಅರ್ಜುನನು ದ್ರೋಣನನ್ನು ರಹಸ್ಯದಲ್ಲಿ ಕಂಡು “ಆಚಾರ್ಯ! ನನ್ನನ್ನು ಮತ್ತಾವ ಶಿಷ್ಯನೂ ಮೀರಿಸುವುದಿಲ್ಲ ಎಂದು ಹೇಳಿದ್ದಿರಿ. ಆದರೆ ನನ್ನನ್ನು ಮೀರಿಸಿದ ಲೋಕೋತ್ತರ ವೀರನಾದ ನಿಮ್ಮ ಶಿಷ್ಯ ನಿಷಾಧರಾಜನ ಮಗನಿದ್ದಾನಲ್ಲಾ! ಇದು ಹೇಗೆ?” ಎಂದು ಕೇಳಿದನು. ದ್ರೋಣನು ಒಂದು ಕ್ಷಣ ಯೋಚಿಸಿ ಏನು ಮಾಡಬೇಕೆಂಬುದನ್ನು ನಿರ್ಧರಿಸಿದನು. ಅರ್ಜುನನನ್ನು ಕರೆದುಕೊಂಡು ಏಕಲವ್ಯನಿದ್ದೆಡೆಗೆ ಹೋದನು. ಏಕಲವ್ಯನು ದೋಣರು ತನ್ನ ಕಡೆಗೆ ಬರುವುದನ್ನು ಕಂಡು ಅವರಿಗೆ ಎದುರಾಗಿ ಹೋಗಿ ನಮಸ್ಕಾರ ಮಾಡಿದನು.; ತಾನು ಅವರ ಶಿಷ್ಯನೆಂದು ಹೇಳಿ ಕೈಮುಗಿದುಕೊಂಡು ನಿಂತನು. ಅವನನ್ನು ನೋಡಿ ದ್ರೋಣನು “ಶಿಷ್ಯನಾದರೆ ದಕ್ಷಿಣೆ ಕೊಡು!” ಎಂದನು. ಏಕಲವ್ಯನು ಸಂತುಷ್ಟನಾಗಿ “ಗುರುಗಳೇ! ಏನು ಕೊಡಬೇಕೋ ಅದನ್ನು ಆಜ್ಞಾಪಿಸಬಹುದು. ಗುರುವಿಗೆ ಕೊಡಬಾರದ ವಸ್ತು ಯಾವುದೂ ಇಲ್ಲ.!” ಎಂದನು. ದ್ರೋಣನು “ಹಾಗಾದರೆ ನಿನ್ನ ಬಲಕೈಯಿನ ಹೆಬ್ಬೆರಳನ್ನು ಕೊಡು!” ಎಂದನು, ದ್ರೋಣನ ಈ ಮಾತು ತುಂಬ ಕ್ರೂರವಾಗಿದ್ದರೂ ಏಕಲವ್ಯನು ತನ್ನ ಪ್ರತಿಜ್ಞೆಯನ್ನು ಮನಸ್ಸಿಗೆ ತಂದುಕೊಂಡು, ಆಡಿದ ಮಾತನ್ನು ಉಳಿಸಿಕೊಳ್ಳುವ ಸಲುವಾಗಿ, ಸ್ವಲ್ಪವೂ ಚಿಂತಿಸದೆ, ಹಿಂದು ಮುಂದು ನೋಡದೆ, ನಗುಮುಖದಿಂದ ಬೆರಳನ್ನು ಕತ್ತರಿಸಿ ಕೊಟ್ಟುಬಿಟ್ಟನು. ಅಲ್ಲಿಂದಾಚೆಗೆ ಅವನು ಮಿಕ್ಕ ಬೆರಳುಗಳಿಂದಲೇ ಬಾಣವನ್ನೆಳೆಯುತ್ತಿದ್ದನು. ಆದರೆ ಅದರಲ್ಲಿ ಮೊದಲಿನ ವೇಗವಿರುತ್ತಿರಲಿಲ್ಲ. ಇದರಿಂದ ಅರ್ಜುನನ ಬೇಗುದಿ ಅಡಗಿ ಸಂತೋಷವಾಯಿತು. ಅವನನ್ನು ಯಾರೂ ಮೀರಿಸುವವರಿರುವುದಿಲ್ಲ ಎಂಬ ದ್ರೋಣನ ಮಾತೂ ನಿಜವಾದಹಾಗಾಯಿತು.</p>
<p> ಹೀಗೆ ದ್ರೋಣನ ಹತ್ತಿರ ವಿದ್ಯಾಭ್ಯಾಸ ಮಾಡಿದವರಲ್ಲಿ ದುರ್ಯೋಧನನೂ ಭೀಮನೂ ಗದೆಯಲ್ಲಿ ಗಟ್ಟಿಗರೆನ್ನಿಸಿಕೊಂಡರು.</p>
<p>ಅಶ್ವತ್ಥಾಮನು ರಹಸ್ಯವಾದ ಅಸ್ತ್ರಗಳಲ್ಲಿ ಎಲ್ಲರನ್ನೂ ಮೀರಿಸಿದನು. ನಕುಲಸಹದೇವರು ಕತ್ತಿಯ ಯುದ್ದದಲ್ಲಿ ಕುಶಲರಾದರು. ಯುಧಿಷ್ಠರನು ರಥಿಕರಲ್ಲಿ ಶ್ರೇಷ್ಠನೆನಿಸಿಕೊಂಡನು. ಅರ್ಜುನನಾದರೋ ಎಲ್ಲದರಲ್ಲಿಯೂ ಸಮರ್ಥನಾಗಿ ರಥಿಕರಲ್ಲೆಲ್ಲ ಉತ್ತಮನಾದ ರಥಿಕನೆನಿಸಿಕೊಂಡು, ಬುದ್ಧಿ ಬಲೋತ್ಸಾಹಗಳಲ್ಲೆಲ್ಲ ಮೇಲಾಗಿ, ಅತಿರಥನಾದನು. ಅಸ್ತ್ರಗಳೆಂದರೆ ಅವನು ಎತ್ತಿದ ಕೈ. ಗುರುಭಕ್ತಿಯೆಂದರೆ ಅವನ ಹೆಸರು ಹೇಳಬೇಕು. ಭೀಮನು ಎಲ್ಲರಿಗಿಂತಲೂ ಬಲಶಾಲಿಯಾದ್ದರಿಂದಲೂ ಅರ್ಜುನನು ಎಲ್ಲರಿಗಿಂತಲೂ ವಿದ್ಯಾವಂತನಾದ್ದರಿಂದಲೂ ಕೌರವರಿಗೆ ಅವರ ಮೇಲೆ ಅಸಹನೆ ಬೆಳೆಯಿತು. </p>
<p> ಧನುರ್ವಿದ್ಯಾಪರಿಣತರಾದ ತನ್ನ ಶಿಷ್ಯರನ್ನು ಗುರಿ ಹೊಡೆಯುವುದನ್ನು ಪರೀಕ್ಷಿಸಲು ದೋಣನು ಒಂದು ಏರ್ಪಾಡು ಮಾಡಿದನು; ಶಿಲ್ಪಿಯಿಂದ ಒಂದು ಕೃತ್ರಿಮವಾದ ಭಾಸಪಕ್ಷಿಯನ್ನು ಮಾಡಿಸಿ, ಅದನ್ನು ಅವರಿಗೆ ತಿಳಿಯದಂತೆ ಒಂದು ಮರದ ತುದಿಗೊಂಬೆಗೆ ಕಟ್ಟಿಸಿ ಎಲ್ಲರನ್ನು ಕರೆದು “ಹುಡುಗಿರಿರಾ! ನೀವು ನಿಮ್ಮ ನಿಮ್ಮ ಬಿಲ್ಲುಬಾಣಗಳನ್ನು ತಂದು ಈ ಮರದ ಎದುರಾಗಿ ನಿಂತುಕೊಳ್ಳಿ. ನಾನು ಹೇಳಿದಾಗ ಅಗೋ ಆ ಹಕ್ಕಿಯ ತಲೆಗೆ ಹೊಡೆದು ಅದನ್ನು ಬೀಳಿಸಬೇಕು. ನಾನು ಒಬ್ಬೊಬ್ಬರನ್ನಾಗಿ ಕರೆಯುತ್ತೇನೆ!” ಎಂದು ಹೇಳಿ, ಮೊದಲು ಯುಧಿಷ್ಠಿರನನ್ನು ಕರೆದು “ಯುಧಿಷ್ಠಿರ! ಬಾಣಸಂಧಾನಮಾಡಿಕೊಂಡು ಸಿದ್ಧನಾಗು; ನಾನು ಹೇಳಿದಾಗ ಅದನ್ನು ಬಿಡು!” ಎಂದನು. ಯುಧಿಷ್ಠಿರನು ಸಿದ್ಧನಾಗಲು, ಒಂದು ಕ್ಷಣ ಬಿಟ್ಟುಕೊಂಡು ದ್ರೋಣನು “ ಆ ಮರದ ತುದಿಯಲ್ಲಿರುವ ಹಕ್ಕಿ ಕಾಣುತ್ತಿದೆಯೇ ರಾಜಕುಮಾರ?” ಎಂದು ಕೇಳಿದನು.</p>
<p> ಯುಧಿಷ್ಠಿರ: “ಕಾಣುತ್ತದೆ”</p>
<p> ದ್ರೋಣ:(ಇನ್ನೊಂದು ಕ್ಷಣ ಬಿಟ್ಟುಕೊಂಡು) ಆ ಮರ, ನಾನು, ನಿನ್ನ ತಮ್ಮಂದಿರು, ಎಲ್ಲಾ ಕಾಣುತ್ತದೆಯೋ?"</p>
<p> ಯುಧಿಷ್ಠಿರ: “ಆ ಮರ, ನೀವು, ನನ್ನ ತಮ್ಮಂದಿರು, ಹಕ್ಕಿ ಎಲ್ಲಾ ಕಾಣುತ್ತದೆ”</p>
<p>ಹೀಗೆಯೇ ಮತ್ತೆ ಮತ್ತೆ ಉತ್ತರಕೊಡಲು ದ್ರೋಣನು ಅಸಂತುಷ್ಟನಾದವನಂತೆ “ಹೋಗು ಆಚೆ! ನಿನ್ನಿಂದ ಈ ಲಕ್ಷ್ಯವನ್ನು ಭೇದಿಸುವುದು ಸಾಧ್ಯವಿಲ್ಲ!” ಎಂದು ಕಳುಹಿಸಿಬಿಟ್ಟನು. ಆಮೇಲೆ ದುರ್ಯೋಧನ ಮೊದಲಾದವರನ್ನೆಲ್ಲ ಹೀಗೆಯೇ ಒಬ್ಬೊಬ್ಬರನ್ನಾಗಿ ಕರೆದು ಕೇಳಿದನು. ಎಲ್ಲರೂ ಹಾಗೆಯೇ ಉತ್ತರ ಕೊಟ್ಟರು. ಅನಂತರ ದ್ರೋಣನು ನಗುಮುಖದಿಂದ ಅರ್ಜುನನನ್ನು ಕರೆದು, “ಮಗೂ! ಈಗ ನೀನು ಇದನ್ನು ಹೊಡೆಯಬೇಕು. ನಾನು ಬಿಡು ಎಂದಾಗ ಬಾಣ ಬಿಡಬೇಕು; ಬಿಲ್ಲು ಬಗ್ಗಿಸಿ ಸಿದ್ಧವಾಗು!” ಎಂದನು. ಅದರಂತೆ ಅವನು ಬಿಲ್ಲನ್ನು ಗುಂಡಾಗಿ ಬಗ್ಗಿಸಿ ಲಕ್ಷ್ಯವನ್ನು ನೋಡುತ್ತ ನಿಲ್ಲಲು, ಒಂದು ಕ್ಷಣ ಬಿಟ್ಟುಕೊಂಡು ದ್ರೋಣನು</p>
<p>ಮಿಕ್ಕವರನ್ನು ಕೇಳಿದಂತೆಯೇ “ಆ ಹಕ್ಕಿಯನ್ನು ಮರವನ್ನು ನನ್ನನ್ನೂ ನೋಡುತ್ತಿದ್ದೀಯೋ?” ಎಂದು ಕೇಳಿದನು. ಅರ್ಜುನನು ಭಾಸಪಕ್ಷಿ ಮಾತ್ರ ಕಾಣುತ್ತದೆ; ಮರವಾಗಲೀ ನೀವಾಗಲೀ ಕಾಣುವುದಿಲ್ಲ.! ಎಂದು ಉತ್ತರಕೊಟ್ಟನು. ದ್ರೋಣನಿಗೆ ಸಂತೋಷವಾಯಿತು. ಮತ್ತೊಂದು ಕ್ಷಣ ಬಿಟ್ಟು “ಹಕ್ಕಿ ಕಾಣುತ್ತಿದೆಯೋ?” ಇನ್ನೊಂದು ಸಲ ಹೇಳು ಎಂದನು. ಅರ್ಜುನನು “ಹಕ್ಕಿಯ ತಲೆ ಮಾತ್ರ ಕಾಣುತ್ತದೆ; ಅದರ ಮೈ ಕಾಣುವುದಿಲ್ಲ!” ಎಂದು ಉತ್ತರಕೊಟ್ಟನು. ಅರ್ಜುನನು ಹೀಗೆನ್ನುತ್ತಲೇ ದ್ರೋಣನಿಗೆ ಪರಮ ಸಂತೋಷವಾಯಿತು; ಮೈ ರೋಮಾಂಚನಗೊಂಡಿತು. “ಬಿಡು!” ಎಂದನು. ಅರ್ಜುನನು ಬಾಣ ಬಿಟ್ಟನು. ಹರಿತವಾದ ಆ ಬಾಣವು ಛಟ್ಟನೆ ಆ ಹಕ್ಕಿಯ ತಲೆಯನ್ನು ಕತ್ತರಿಸಿ ಕೆಳಕ್ಕೆ ಕೆಡವಿತು. ಹೀಗೆ ಪರೀಕ್ಷೆಯಲ್ಲಿ ಅರ್ಜುನನು ಜಯಶೀಲನಾಗಲು ದ್ರೋಣನು ಅವನನ್ನು ಆಲಿಂಗಿಸಿ “ಇನ್ನೇನು! ದ್ರುಪದನು ಸೋತಂತೆಯೇ!” ಎಂದು ತೃಪ್ತಿಗೊಂಡನು. </p>
<p> ಮತ್ತೊಂದು ದಿನ ದ್ರೋಣನು ಗಂಗಾನದಿಯಲ್ಲಿ ಸ್ನಾನಮಾಡುತ್ತಿದ್ದಾಗ ಒಂದು ಮೊಸಳೆಯು ಅವನ ಕಣಕಾಲನ್ನು ಹಿಡಿದುಕೊಂಡಿತು. ಅದರಿಂದ ಬಿಡಿಸಿಕೊಳ್ಳಲು ಅವನು ಶಕ್ತನಾಗಿದ್ದರೂ ಹತ್ತಿರದಲ್ಲಿದ್ದ ಶಿಷ್ಯರು ಹೊಡೆಯುವಂತೆ “ಮೊಸಳೆ! ಮೊಸಳೆ!” ಎಂದು ಕೂಗಿದನು. ಆ ಮಾತಿನ ಜೊತೆಯಲ್ಲಿಯೇ ಅರ್ಜುನನು ಐದು ಹರಿತಅವಾದ ಬಾಣಗಳಿಂದ ನೀರಿನಲ್ಲಿದ್ದ ಆ ಮೊಸಳೆಗೆ ಹೊಡೆದನು. ಮೊಸಳೆಯು ಛಿನ್ನ ಛಿನ್ನವಾಗಿ ದ್ರೋಣನ ಕಾಲನ್ನು ಬಿಟ್ಟಿತು. ಇತರರು ಏನು ಮಾಡಬೇಕೆಂದು ತೋರದೆ ಕಣ್ಣುಕಣ್ಣುಬಿಡುತ್ತ ನಿಂತುಕೊಂಡಿದ್ದರು. ಇದರಿಂದಲೂ ದ್ರೋಣನಿಗೆ ಅರ್ಜುನನ ಮೇಲೆ ಪ್ರೀತಿಯುಂಟಾಗಿ ಅವನು ತನ್ನ ಶಿಷ್ಯರಲ್ಲಿ ಅಗ್ರೇಸರ ಎನ್ನಿಸಿತು. ತನ್ನ ಮೆಚ್ಚಿಗೆಯನ್ನು ತೋರಿಸಲು ಅವನಿಗೆ ಬ್ರಹ್ಮಶಿರವೆಂಬ ಒಂದು ವಿಶಿಷ್ಟರೀತಿಯ ಅಸ್ತ್ರವನ್ನು ಕೊಟ್ಟು “ನೋಡು ಮಗು! ಈ ಅಸ್ತ್ರವು ಸಾಮಾನ್ಯವಾದುದಲ್ಲ; ಯಾರಾದರೂ ಅಮಾನುಷರು ನಿನ್ನ ಮೇಲೆ ಬಿದ್ದಾಗ ಮಾತ್ರ ಅವರನ್ನು ಕೊಲ್ಲಲು ಪ್ರಯೋಗಿಸಬೇಕು. ಸಾಮಾನ್ಯ ಮನುಷ್ಯರ ಮೇಲೆ ಎಂದಿಗೂ ಪ್ರಯೋಗಿಸಬಾರದು. ಹಾಗೇನಾದರೂ ಅಲ್ಪಬಲವುಳ್ಳವನ ಮೇಲೆ ಪ್ರಯೋಗಿಸಿದರೆ ಅದು ಪ್ರಪಂಚವನ್ನೇ ಸುಟ್ಟುಹಾಕಿಬಿಡುತ್ತದೆ.!” ಎಂದನು. ಅರ್ಜುನನು ಹಾಗೆಯೇ ಆಗಲಿ!" ಎಂದು ಕೈ ಮುಗಿದುಕೊಂಡು ನಿಂತು ಅದನ್ನು ಸ್ವೀಕರಿಸಿದನು. </p>
<p> ಹೀಗೆ ಕೌರವರೂ ಪಾಂಡವರೂ ಶಸ್ತ್ರಾಸ್ತ್ರ ಪ್ರವೀಣರಾದಮೇಲೆ ದ್ರೋಣನು ಒಂದು ದಿನ ದೊರೆಯಾದ ಧೃತರಾಷ್ಟ್ರನನ್ನು ಕಂಡು ಕೃಪ ಭೀಷ್ಮ ವ್ಯಾಸ ವಿದುರ ಮುಂತಾದವರ ಮುಂದೆ, “ಮಹಾರಾಜ! ನಿನ್ನ ಮಕ್ಕಳು ಈಗ ಧನುರ್ವಿದ್ಯಾಪಾರಂಗಅತ್ರಾಗಿದ್ದಾರೆ.: ನಿನ್ನ ಅಪ್ಪಣೆಯಾದರೆ ತಮ್ಮ ವಿದ್ಯೆಯನ್ನು ತೋರಿಸಲು ಸಿದ್ಧರಾಗಿದ್ದಾರೆ.” ಎಂದು ಹೇಳಿದನು. ಧೃತರಾಷ್ಟ್ರನು ಸಂತೋಷಪಟ್ಟು “ಆಚಾರ್ಯ! ನೀವು ಮಹತ್ತಾದ ಕಾರ್ಯವನ್ನು ಮಾಡಿದ್ದೀರಿ. ಯಾವಾಗ ಎಲ್ಲಿ ಹೇಗೆ ಹೇಗೆ ಪ್ರದರ್ಶನ ಮಾಡಿಸಬಹುದೆಂಬುದನ್ನು ನೀವೇ ನಿರ್ಧರಿಸಿ ಅದಕ್ಕೆ ಏರ್ಪಾಡು ಮಾಡಿ. ನನ್ನ ಮಕ್ಕಳ ಶಸ್ತ್ರಾಸ್ತ್ರ ಪ್ರವೀಣತೆಯನ್ನು ಕಣ್ಣಿಂದ ನೋಡಬಲ್ಲವರ ಪುಣ್ಯ ನನಗಿಲ್ಲವಲ್ಲಾ ಎಂಬುದೊಂದೇ ವ್ಯಥೆ!” ಎಂದನು. ಅನಂತರ ದ್ರೋಣನು ಗಿಡಮರಗಳೊಂದೂ ಇಲ್ಲದ ಸಮತಲವಾಗಿದ್ದ ಒಂದು ಬಯಲನ್ನು ಆರಿಸಿಕೊಂಡು ಗುದ್ದಲಿಪೂಜೆಯನ್ನು ಮಾಡಿಸಿದನು. ಅಲ್ಲಿ ಪ್ರೇಕ್ಷಾಗಾರವನ್ನು ಕಟ್ಟಿಸಿ ಅದರಲ್ಲಿ ರಾಜನೂ ಅರಮನೆಯ ಹೆಂಗಸರೂ ಕುಳಿತುಕೊಳ್ಳುವುದಕ್ಕೆ ಮಂಚಗಳನ್ನು ರಚಿಸಿದನು. ಗೊತ್ತಾದ ದಿವಸ ಧೃತರಾಷ್ಟ್ರ ಭೀಷ್ಮ ಮುಂತಾದ ಗಂಡಸರೂ, ಗಾಂಧಾರಿ ಕುಂತಿ ಮುಂತಾದ ಹೆಂಗಸರೂ ಪುರಜಅನರೂ ಬಂದು ಕುಳಿತುಕೊಂಡರು. ಧೃತರಾಷ್ಟ್ರನ ಪಕ್ಕದಲ್ಲಿ ವಿದುರನೂ, ಗಾಂಧಾರಿಯ ಪಕ್ಕದಲ್ಲಿ ಕುಂತಿಯೂ ಕುಳಿತು ಪ್ರದರ್ಶನದ ವಿವರಗಳೆಲ್ಲವನ್ನೂ ವರ್ಣಿಸಿ ತಿಳಿಸುತ್ತಿದ್ದರು. ನೋಟಅನೋಡಲು ಸೇರಿದ್ದ ಅಗಾಧವಾದ ಜನಸಂದಣಿಯು ಸಮುದ್ರದಂತೆ ಮೊರೆಯುತ್ತಿತ್ತು. ಆಗ ದ್ರೋಣಾಚಾರ್ಯನು ಬೆಳ್ಳಗಿರುವ ಮಡಿ ಬಟ್ಟೆಯನ್ನುಟ್ಟು ಬಿಳಿಯ ಯಜ್ಞೋಪವೀತವನ್ನು ಧರಿಸಿ ಗಂಧಮಾಲ್ಯಗಳಿಂದ ಅಲಂಕೃತನಾಗಿ ಬಿಳಿಯ ಕೂದಲು ಗಡ್ಡ ಮೀಸೆಗಳಿಂದ ಕೂಡಿ ಮಗನಾದ ಅಶ್ವತ್ಥಾಮನೊಡನೆ ರಂಗಮಧ್ಯಕ್ಕೆ ಬಂದನು. ಬ್ರಾಹ್ಮಣರು ಮಂಗಳಕರ್ಮಗಳನ್ನು ನೆರವೇರಿಸಲು, ಶಸ್ತ್ರೋಪಕರಣಗಳನ್ನು ಹೊತ್ತು ಆಳುಗಳು ಬಂದರು. ಅನಂತರ ಕವಚ ಬಿಲ್ಲು ಬತ್ತಳಿಕೆಗಳಿಂದೊಡಗೂಡಿ ರಾಜಕುಮಾರರು ಬಂದರು. ಯುಧಿಷ್ಠಿರನು ಅವರ ಮುಂದಾಳಾಗಿದ್ದನು. ಪ್ರದರ್ಶನಕ್ಕೆ ಆರಂಭವಾಯಿತು. ಅವರು ಕುದುರೆಗಳ ಮೇಲೆ ವೇಗದಿಂದ ಸವಾರಿ ಮಾಡುತ್ತ ತಮ್ಮ ತಮ್ಮ ಹೆಸರು ಕೆತ್ತಿದ ಬಾಣಗಳಿಂದ ಲಕ್ಷ್ಯಗಳನ್ನು ಹೊಡೆದು ಭೇದಿಸಿದರು. ಆ ಬಾಣಗಳು ತಮ್ಮ ಮೇಲೆಲ್ಲಿ ಬೀಳುವವೋ ಎಂದು ಕೆಲವರು ನೋಟಕರು ತಮ್ಮ ತಲೆಯನ್ನು ಬಗ್ಗಿಸಿಕೊಂಡರು.; ಇನ್ನು ಕೆಲವರು ಧೈರ್ಯವಾಗಿ ತಲೆಯೆತ್ತಿಕೊಂಡೇ ನೋಡುತ್ತ ಆಶ್ಚರ್ಯಪಟ್ಟರು. ಭಲೇ! ಭಲೇ! ಎಂದು ಕೂಗುತ್ತಾ ತಮ್ಮ ಮೆಚ್ಚಿಗೆಯನ್ನು ವ್ಯಕ್ತಪಡಿಸಿದರು. ಹಾಗೆಯೇ ರಥದಲ್ಲಿ, ಆನೆಯ ಮೇಲೆ, ಕುದುರೆಯ ಮೇಲೆ, ಕುಳಿತು ಯುದ್ಧಮಾಡಿ ತೋರಿಸಿದರು. ಕತ್ತಿ ಗುರಾಣಿಗಳನ್ನು ತೆಗೆದುಕೊಂಡು ಲಾಘವ, ಸೌಷ್ಠವ, ಸೊಗಸು, ಸ್ಥೈರ್ಯ, ಹಿಡಿತ ಮುಂತಾದವುಗಳನ್ನು ಪ್ರದರ್ಶಿಸಿದರು. ಅನಂತರ ದುರ್ಯೋಧನ</p>
<p>ಭೀಮಸೇನರು ಗದೆಗಳನ್ನು ಹೊತ್ತು , ಮದಗಜಗಳಂತೆ ಹೂಂಕರಿಸುತ್ತ, ರಂಗವನ್ನು ಪ್ರವೇಶಿಸಿ, ಎಡದಿಂದಲೂ ಬಲದಿಂದಲೂ</p>
<p>ಮಂಡಲಾಕಾರವಾಗಿ ಸುತ್ತಿ ಸುತ್ತಿ ಬಂದರು. ಅದನ್ನು ನೋಡುತ್ತಿದ್ದ ಜನರು ಎರಡು ಪಕ್ಷವಾಗಿ ಕೆಲವರು ‘ಹೋ! ವೀರಕೌರವ!’</p>
<p>ಎಂದು ಕೂಗಿದರು. ಕೆಲವರು ‘ಹೋ! ಭೀಮಸೇನ!’ ಎಂದು ಕೂಗಿದರು. ರಂಗವೆಲ್ಲ ಉಬ್ಬೆದ್ದು ಗದ್ದಲವಾಗಲು ಅದನ್ನು ಕಂಡು ದ್ರೋಣನು ಇನ್ನೇನಾದರೂ ಗದ್ದಲವಾದೀತೆಂದು ಯೋಚಿಸಿ ಮಗನಾದ ಅಶ್ವತ್ಥಾಮನನ್ನು ಕರೆದು “ಗದಾಪ್ರದರ್ಶನ ಸಾಕು; ಅವರು ಇನ್ನು ಹೊರಟುಹೋಗಲಿ” ಎಂದು ಹೇಳಿ ಕಳುಹಿಸಿದನು. ಅವರು ಹೊರಟುಹೋದಮೇಲೆ ದ್ರೋಣನು ಮುಂದೆ ಬಂದು ವಾದ್ಯಗಳನ್ನು ನಿಲ್ಲಿಸಿ ಘನಗಂಭೀರಅವಾದ ಧ್ವನಿಯಿಂದ “ಈಗ ನನ್ನ ಮಗನಿಗಿಂತ ಹೆಚ್ಚು ಪ್ರೀತಿಪಾತ್ರನೂ, ಅಸ್ತ್ರವೇದಗಳಲ್ಲಿ ಅಗ್ರಗಣ್ಯನೂ, ಇಂದ್ರಪುತ್ರನೂ ಆದ ಅರ್ಜುನನ ಪ್ರದರ್ಶನ. ಅದನ್ನು ಎಲ್ಲರೂ ನೋಡಬೇಕು!” ಎಂದು ಕೂಗಿ ಹೇಳಿದನು. ಹೀಗೆ ಆಚಾರ್ಯನು ಮಾಡಿದ ಸ್ವಸ್ತಿವಾಚನಪೂರ್ವಕವಾಗಿ ಅರ್ಜುನನು ಚಿನ್ನದ ಕವಚವನ್ನು ತೊಟ್ಟು ಬೆರಳುಕಾಪನ್ನು ಕಟ್ಟಿಕೊಂಡು, ಬತ್ತಳಿಕೆಯನ್ನು ಧರಿಸಿ ಬಿಲ್ಲುಹಿಡಿದು, ಸೂರ್ಯ ಮಿಂಚು ಮಳೆಬಿಲ್ಲುಗಳಿಂದೊಡಗೂಡಿದ ಮೇಘದಂತೆ ಕಾಣಿಸಿಕೊಂಡನು. ರಂಗಕ್ಕೆ ದೊಡ್ಡದೊಂದು ಬೆಳಕು ಬಂದಂತಾಯಿತು. ಎಲ್ಲೆಲ್ಲೂ ವಾದ್ಯಗಳು ಮೊಳಗಿದುವು. ಶಂಖಧ್ವನಿಯಾಯಿತು. ಜನರು “ಇವನೇ ಮಧ್ಯಮ ಪಾಂಡವ!” ಎಂದರು. ‘ಮಹೇಂದ್ರನ ಮಗ’ ಎಂದರು. ‘ಅಸ್ತ್ರವಿದ್ಯಾಗ್ರಗಣ್ಯ’ ಎಂದರು; ‘ಧರ್ಮಾಗ್ರೇಸರ’ ಎಂದರು; ‘ಶೀಲವಂತ’ ಎಂದರು. ಇಂಥ ಪ್ರಶಂಸೆಯ ಮಾತುಗಳನ್ನು ಕೇಳಿ ಕುಂತಿಗೆ ಆನಂದಾಶ್ರು ಉದುರಿತು. ಎದೆ ಉಬ್ಬಿ ಸ್ತನ್ಯದಿಂದ ಒದ್ದೆಯಾಯಿತು. ಧೃತರಾಷ್ಟ್ರನು ‘ಇದೇನು ವಿದುರ! ಇದ್ದಕ್ಕಿದ್ದಂತೆ ಈ ಸಂಭ್ರಮದ ಧ್ವನಿ ಎದ್ದಿದೆ?’ ಎಂದು ಕೇಳಿದನು. ವಿದುರನು ‘ಪಾಂಡುವಿನ ಮಗ ಪಾರ್ಥ ಕವಚತೊಟ್ಟು ಬಂದಿದ್ದಾನೆ ಮಹಾರಾಜ! ಅದಕ್ಕೋಸ್ಕರ ಸಂಭ್ರಮದ ಗದ್ದಲ!’ ಎಂದನು. ಆ ಕೋಲಾಹಲವು ಹಾಗೂ ಹೀಗೂ ಅಡಗಲು, ಅರ್ಜುನನು ಅಸ್ತ್ರಪ್ರಯೋಗಗಳಲ್ಲಿ ಲಾಘವವನ್ನು ತೋರಿಸಿದನು. ಆಗ್ನೇಯಾಸ್ತ್ರದಿಂದ ಬೆಂಕಿಯನ್ನು ಎಬ್ಬಿಸಿ ವಾರುಣಾಸ್ತ್ರದಿಂದ ನೀರು ಬರಿಸಿದನು. ಪರ್ಜನ್ಯಾಸ್ತ್ರದಿಂದ ಮೇಘಗಳನ್ನು ಬರಿಸಿ ವಾಯವ್ಯದಿಂದ ಗಾಳಿಯನ್ನು ಎಬ್ಬಸಿದನು. ಅಂತರ್ಧಾನಾಸ್ತ್ರದಿಂದ ಮಾಯವಾದನು. ಒಂದು ಕ್ಷಣದಲ್ಲಿ ಎತ್ತರವಾದನು. ಇನ್ನೊಂದು ಕ್ಷಣದಲ್ಲಿ ಕುಳ್ಳಾದನು. ಈ ಕ್ಷಣದಲ್ಲಿ ರಥಮಧ್ಯದಲ್ಲಿದ್ದು ಮುಂದಿನ ಕ್ಷಣದಲ್ಲಿ ನೆಲದ ಮೇಲೆ ಕಂಡನು; ಅನಂತರ ವಿಧವಿಧವಾದ ಬಾಣಪ್ರಯೋಗಗಳನ್ನು ಪ್ರದರ್ಶಿಸಿದನು. ಗರಗರನೆ ಸುತ್ತುತ್ತಿದ್ದ ಲೋಹದ ಹಂದಿಯ ಬಾಯಲ್ಲಿ ಒಂದೇ ಬಾಣ ಹೊಡೆದಂತೆ ಐದುಬಾಣಗಳನ್ನು ಹೊಡೆದು ಹೊಗಿಸಿದನು; ಹಗ್ಗಕಟ್ಟಿ ತೂಗಾಡುತ್ತಿದ್ದ ಹಸುವಿನ ಕೊಂಬಿನೊಳಗೆ ಇಪ್ಪತ್ತೊಂದು ಬಾಣಗಳನ್ನು ಹೊಡೆದು ತುಂಬಿದನು. ಶಸ್ತ್ರಕೌಶಲ ಪ್ರದರ್ಶನವಾದ ಮೇಲೆ ಗದೆಯನ್ನು ತೆಗೆದುಕೊಂಡು ಅದರಲ್ಲಿ ವಿವಿಧ ಚಲನವಲನಗಳನ್ನು ತೋರಿಸಿದನು. ಅವನ ಪ್ರದರ್ಶನ ಕಾರ್ಯವು ಮುಗಿಯುತ್ತ ಬರಲು, ಜನರ ಸಂಭ್ರಮ ತಗ್ಗುತ್ತಿರಲು ವಾದ್ಯಧ್ವನಿ ನಿಲ್ಲುತ್ತಿರಲು, ಬಾಗಿಲ ಹತ್ತಿರ ಹಠಾತ್ತಾಗಿ ಸಿಡಿಲಿನಂಥ ಜಂಝಾಸ್ಫಾಲನವು ಕೇಳಿಬಂತು. ಇದೇನು ಪರ್ವತ ಒಡೆಯಿತೋ ಭೂಮಿ ಸೀಳಿತೋ ಎಂದು ಎಲ್ಲರೂ ವಿಸ್ಮಿತರಾಗಿ ಬಾಗಿಲಕಡೆ ನೋಡಲು, ಸಹಜವಾದ ಕರ್ಣಕುಂಡಲಗಳನ್ನು ಧರಿಸಿಕೊಂಡು ಕರ್ಣನು ಪಾದಚಾರಿಯಾದ ಪರ್ವತದಂತೆ ಆ ವಿಸ್ತಾರವಾದ ರಂಗಸ್ಥಳವನ್ನು ಪ್ರವೇಶಮಾಡಿದನು. ಅವನು ಕುಂತಿಯ ಮಗ; ಅವಳು ಇನ್ನೂ ಕನ್ಯೆಯಾಗಿದ್ದಾಗಲೇ ಸೂರ್ಯನ ಅಂಶದಿಂದ ಅವಳಲ್ಲಿ ಹುಟ್ಟಿದವನು. ಸಿಂಹದಂತೆ ಪರಾಕ್ರಮಶಾಲಿ. ಸೂರ್ಯನಂತೆ ತೇಜಸ್ವಿ. ಅವನು ರಂಗವನ್ನು ಸುತ್ತಲೂ ಒಂದು ಸಾರಿ ನೋಡಿ ದ್ರೋಣನಿಗೂ ಕೃಪನಿಗೂ ನಮಸ್ಕರಿಸಿದ ಶಾಸ್ತ್ರ ಮಾಡಿದನು. ಜನವೆಲ್ಲವೂ ನಿಶ್ಚಲವಾಗಿ ನೆಟ್ಟಕಣ್ಣಿನಿಂದ ‘ಇವನು ಯಾರು?’ ಎಂದು ಕುತೂಹಲದಿಂದ ನೋಡುತ್ತಿತ್ತು. ಅವನು ಅರ್ಜುನನನ್ನು ಕುರಿತು “ಪಾರ್ಥ! ನೀನು ಮಾಡಿ ತೋರಿಸಿದ ಚಮತ್ಕಾರಗಳನ್ನೆಲ್ಲಾ ಅದಕ್ಕಿಂತ ಚೆನ್ನಾಗಿ ನಾನು ಇವರಿಗೆ ಮಾಡಿ ತೋರಿಸಬಲ್ಲೆ! ನಿನ್ನನ್ನು ನೀನೇ ಮೆಚ್ಚಿಕೊಂಡು ವಿಸ್ಮಯಪಡಬೇಡ!”ಎಂದನು. ಅವನು ಮಾತು ಇನ್ನೂ ಮುಗಿಯುವುದಕ್ಕಿಂತ ಮುಂಚೆಯೇ ಅದನ್ನು ಕೇಳಿದ ಜನರು ಯಂತ್ರದಿಂದ ಎಸೆಯಲ್ಪಟ್ಟವರಂತೆ ಮೇಲಕ್ಕೆ ಎದ್ದರು; ದುರ್ಯೋಧನನಿಗೆ ಅವನ ಮೇಲೆ ಪ್ರೀತಿ ಮೂಡಿತು; ಅರ್ಜುನನಿಗೆ ಒಂದು ಕಡೆ ನಾಚಿಕೆಯೂ ಇನ್ನೊಂದು ಕಡೆ ಕೋಪವೂ ಉಂಟಾದುವು. ಅನಂತರ ಕರ್ಣನು ದ್ರೋಣನ ಅನುಜ್ಞೆಯಿಂದ ಅರ್ಜುನನು ಮಾಡಿದ ಸಾಹಸನಳನ್ನೆಲ್ಲಮಾಡಿ ತೋರಿಸಿದನು. ಅದನ್ನು ಕಂಡು ದುರ್ಯೋಧನನು ಪರಮಸಂತೋಷ್ದಿಂದ ಅವನನ್ನು ಆಲಿಂಗಿಸಿಕೊಂಡು “ಎಲೈ ಮಹಾಬಾಹುವೇ! ನಿನಗೆ ಸ್ವಾಗತ. ನಮ್ಮ ಭಾಗ್ಯವಶದಿಂದ ನೀನು ಬಂದು ಮಾನ ಉಳಿಸಿದೆ. ಇಗೋ ನಾನೂ ನನ್ನ ರಾಜ್ಯವೂ ನಿನ್ನ ಅಧೀನರಾಗಿದ್ದೇವೆ!” ಎಂದನು. ಕರ್ಣನು “ದುರ್ಯೋಧನ! ನನಗೆ ಬೇಕಾಗಿರುವುವು ಇವೆರಡು ಮಾತ್ರ; ಮತ್ತೇನೂ ಬೇಡ; ಒಂದು ನಿನ್ನ ಸ್ನೇಹ; ಎರಡು ಈ ಪಾರ್ಥನೊಡನೆ ದ್ವಂದ್ವಯುದ್ಧ!” ಎಂದನು. ದುರ್ಯೋಧನನು ಅಗತ್ಯವಾಗಿ ಆಗಬಹುದು; ಇನ್ನು ಮೇಲೆ ನಾನು ಪಡುವ ಭೋಗಗಳನ್ನೆಲ್ಲಾ ನೀನೂ ಪಡು; ನನ್ನ ಶತ್ರುಗಳ ತಲೆಯ ಮೇಲೆ ಕಾಲಿಟ್ಟು ಅವರನ್ನು ತುಳಿ!“ ಎಂದನು.ಅವರ ಮಾತುಗಳನ್ನು ಕೇಳಿದಾಗ ಅರ್ಜುನನನ್ನು ಚಿಮ್ಮಿದಂತಾಯಿತು. ಅವನು ”ಕರ್ಣ, ಕರೆಯದೇ ಬಂದವನೂ, ಅಪೇಕ್ಷೆ ಪಡದೆ ಮಾತನಾಡುವವನೂ, ಯಾವ ಲೋಕಕ್ಕೆ ಹೋಗುವರೋ ಅಲ್ಲಿಗೆ ನಿನ್ನನ್ನು ಕೊಂದು ಕಳುಹಿಸುತ್ತೇನೆ ಬಾ!“ ಎಂದನು. ಕರ್ಣನು ಈ ರಂಗವು ಸಾರ್ವಜನಿಕವಾದದ್ದು ; ನಿನ್ನದೇನು ಅತಿಶಯ ಇಲ್ಲಿ? ರಾಜರಾದವರಿಗೆ ಅವರ ವೀರ್ಯದಿಂದಲೇ ಅತಿಶಯತೆ; ಧರ್ಮವು ಬಲವನ್ನು ಅನುಸರಿಸುತ್ತದೆ. ನಿಂದೆಯ ಮಾತಿನಿಂದ ಏನು ಪ್ರಯೋಜನ? ಅದು ಕೈಲಾಗದವರಿಗೆ ಸಮಾಧಾನ ಕೊಡತಕ್ಕದ್ದು; ಅಷ್ಟೇಯೇ. ಬಾಯಲ್ಲಿ ಆಡುವುದನ್ನು ಬಾಣಗಳಿಂದ ಮಾಡು ಅರ್ಜುನ! ಈಗಲೇ ಗುರುವಿನ ಸಮಕ್ಷದಲ್ಲಿ ನಿನ್ನ ತಲೆಯನ್ನು ಬಾಣಗಳಿಂದ ಚೆಂಡಾಡುತ್ತೇನೆ” ಎಂದನು. </p>
<p> ದ್ರೋಣನು ಯುದ್ಧಕ್ಕೆ ಸಮ್ಮತಿಸಿದನು. ಪಾಂಡವರು ಅರ್ಜುನನನ್ನು ಆಲಿಂಗಿಸಿ ಕಳುಹಿಸಿಕೊಟ್ಟರು. ಕೌರವರು ಕರ್ಣನನ್ನು ಆಲಿಂಗಿಸಿ ಕಳುಹಿಸಿಕೊಟ್ಟರು. ಅಷ್ಟು ಹೊತ್ತಿಗೆ ಆಕಾಶದಲ್ಲಿ ಮೋಡಗಳು ಕವಿದುಕೊಂಡು, ಅರ್ಜುನನ ಮೇಲೆ ಮೇಘದ ನೆರಳೂ ಕರ್ಣನ ಮೇಲೆ ಸೂರ್ಯನ ಬೆಳಕೂ ಬಿದ್ದಿದ್ದವು. ರಂಗವೆಲ್ಲವೂ ಅರ್ಜುನನ ಪಕ್ಷ ಒಂದು, ಕರ್ಣನ ಪಕ್ಷ ಒಂದು, ಹೀಗೆ ಎರಡು ಪಕ್ಷಗಳಾಗಿ ಒಡೆಯಿತು. ಕೌರವರೆಲ್ಲ ಕರ್ಣನ ಪಕ್ಷ. ಭೀಷ್ಮ, ದ್ರೋಣ, ಕೃಪರು ಅರ್ಜುನನ ಪಕ್ಷ. ಕುಂತಿಯು ಕರ್ಣಾರ್ಜುನರಿಗೆ ಕಾಳಗವಾಗುವುದೆಂದು ಕೇಳಿ ಮೂರ್ಛೆಹೋದಳು; ವಿದುರನು ಶೈತ್ಯೋಪಚಾರಗಳಿಂದ ಅವಳನ್ನು ಎಚ್ಚರಗೊಳಿಸಿದನು. ಆಗ ದ್ವಂದ್ವಯುದ್ಧದ ಸಂಪ್ರದಾಯವನ್ನೆಲ್ಲ ಬಲ್ಲ ಕೃಪನು ಮುಂದೆ ಬಂದು “ಇಗೋ ಈತ ಪೃಥೆಯ ಮತ್ತು ಪಾಂಡುವಿನ ಮಗನಾದ ಅರ್ಜುನ; ನೀನು ಯಾರು? ನಿನ್ನ ವಂಶವಾವುದು? ತಾಯಿತಂದೆಗಳು ಯಾರು? ಇದನ್ನು ತಿಳಿದು ಅರ್ಜುನನು ನಿನ್ನೊಡನೆ ಯುದ್ದ ಮಾಡಬೇಕೋ ಬೇಡವೋ ಎಂಬುದನ್ನು ನಿರ್ಧರಿಸುತ್ತಾನೆ!” ಎಂದು ಕರ್ಣನನ್ನು ಕುರಿತು ಹೇಳಲು ಅವನು ನಾಚಿಕೆಯಿಂದ ತಲೆತಗ್ಗಿಸಿದನು. ದುರ್ಯೋಧನನು ಇದನ್ನು ನೋಡಿ, “ಆಚಾರ್ಯ, ಅರ್ಜುನನು ರಾಜನಲ್ಲದವನೊಡನೆ ಯುದ್ಧಮಾಡಲು ಇಷ್ಟಪಡದಿದ್ದರೆ, ಇಗೋ ಈತನನ್ನು ನಾನು ಈಗ ಅಂಗರಾಜ್ಯದ ರಾಜನಾಗಿ ಪಟ್ಟಾಭಿಷೇಕ ಮಾಡುತ್ತೇನೆ!” ಎಂದು ಕೂಡಲೆ ಅರಳು ಅಕ್ಷತೆ ಬಂಗಾರದ ಕಳಶ ಬಂಗಾರದ ಪೀಠ ಮುಂತಾದುವನ್ನು ತರಿಸಿ ಮಂತ್ರ ಹೇಳಿಸಿ ಕರ್ಣನಿಗೆ ಪಟ್ಟ ಕಟ್ಟಿಬಿಟ್ಟನು. ಛತ್ರಿ, ಚಾಮರ, ಬೀಸಣಿಗೆಗಳು ಬಂದುವು. ಜಯಜಯಕಾರವಾಯಿತು. ಕರ್ಣನು ಸಂತೋಷಪಟ್ಟು “ಮಹಾರಾಜ! ಈ ಉಪಕಾರಕ್ಕೆ ಸದೃಶವಾದದ್ದನ್ನು ನಾನು ನಿನಗೆ ಏನು ಮಾಡಲಿ?” ಎಂದು ಕೇಳಿದನು. ದುರ್ಯೋಧನನು, ‘ನಾನು ಮತ್ತೇನನ್ನೂ ಕೇಳುವುದಿಲ್ಲ; ನಿನ್ನ ಗೆಳೆತನವೊಂದೇ!“ ಎಂದು ಉತ್ತರಕೊಟ್ಟನು. ಇಬ್ಬರೂ ಸಂತೋಷದಿಂದ ಆಲಿಂಗಿಸಿಕೊಂಡರು. ಅಷ್ಟುಹೊತ್ತಿಗೆ ಜನಮಧ್ಯದಿಂದ ಸೂತನಾದ ಅತಿರಥನು ಕರ್ಣನನ್ನು ಕರೆಯುವಂತೆ ರಂಗಮಧ್ಯಕ್ಕೆ ಬಂದು ನಿಂತನು. ಅವನ ಉತ್ತರೀಯ ಜಾರಿದೆ. ಮೈ ಬೆವರಿದೆ; ನಡುಗುತ್ತ ಕೋಲೂರಿಕೊಂಡು ನಿಂತಿದ್ದಾನೆ! ಅವನನ್ನು ಕಂಡಕೂಡಲೆ ಕರ್ಣನು ಬಿಲ್ಲನ್ನು ಬಿಟ್ಟು ಪಿತೃಗೌರವದಿಂದ ನಮಸ್ಕಾರಮಾಡಿ, ಪಟ್ಟಾಭಿಷಿಕ್ತನಾದ ತಲೆಯಿಂದ ಅವನ ಪಾದಗಳನ್ನು ನೆನೆಸಿದನು. ಅವನು ಕೂಡಲೆ ತನ್ನ ಸೆರಗಿನಿಂದ ಹೆಜ್ಜೆಗಳನ್ನು ಮುಚ್ಚಿಕೊಂಡು ಸಂಭ್ರಮದಿಂದ ಅರ್ಥಪೂರ್ಣವಾಗಿ ”ಪುತ್ರ!“ ಎಂದನು. ಪುತ್ರವಾತ್ಸಲ್ಯದಿಂದ ಅವನನ್ನು ತಬ್ಬಿಕೊಂಡು ಮಾತುಹೊರಡದೆ ಸೆರೆಬಿಗಿದು ನೆತ್ತಿಯನ್ನು ಮೂಸಿನೋಡಿದನು.; ಪಟ್ಟಾಭೀಷೇಕದಿಂದ ಒದ್ದೆಯಾಗಿದ್ದ ಅವನ ತಲೆಯನ್ನು ತನ್ನ ಕಣ್ಣೀರಿನಿಂದ ತೋಯಿಸಿದನು. ಇದನ್ನೆಲ್ಲ ನೋಡುತ್ತಿದ್ದ ಭೀಮಸೇನನು, ಕರ್ಣನು ಸೂತಪುತ್ರನೆಂದು ನಿರ್ಧರಿಸಿ ನಗುನಗುತ್ತ ”ನೀನು ಸೂತಪುತ್ರ; ಯುದ್ಧದಲ್ಲಿ ಅರ್ಜುನನಿಂದ ಕೊಲೆಗೂ ಅರ್ಹನಲ್ಲ; ನಿನ್ನ ಕುಲಕ್ಕೆ ತಕ್ಕಂತೆ ಚಾವಟಿ ಹಿಡಿ ಹೋಗು! ನೀನು ಅಂಗರಾಜ್ಯಕ್ಕೂ ಅರ್ಹನಲ್ಲ! ಅಗ್ನಿಯ ಪಕ್ಕದಲ್ಲಿರುವ ನಾಯಿಗೆ ಹವಿಸ್ಸನ್ನು ತಿನ್ನುವ ಅರ್ಹತೆಯುಂಟೇ? " ಎಂದನು. ಕರ್ಣನು ಈ ಮಾತನ್ನು ಕೇಳಿ </p>
<p>ತುಟಿಯನ್ನು ಸ್ವಲ್ಪ ಅದುರಿಸಿ, ನಿಟ್ಟುಸಿರುಬಿಟ್ಟು ಕತ್ತೆತ್ತಿ ಆಕಾಶದಲ್ಲಿ ಬೆಳಗುತ್ತಿದ್ದ ಸೂರ್ಯನನ್ನು ನೋಡಿದನು. ದುರ್ಯೋಧನನು ಕೋಪದಿಂದ ಛಂಗನೆದ್ದು “ವೃಕೋದರ, ನೀನು ಇಂಥ ಮಾತಾಡುವುದು ಯೋಗ್ಯವಲ್ಲ. ಕ್ಷತ್ರಿಯರಿಗೆ ಬಲವೇ ದೊಡ್ಡದು. ಅವನು ಆ ಕ್ಷಾತ್ರಗುಣವಿರುವವನೊಡನೆಯೇ ಯುದ್ಧಮಾಡಬೇಕು; ಶೂರರ ಮೂಲವನ್ನೂ ನದೀಮೂಲವನ್ನೂ ಯಾರು ಹುಡುಕಿ ತಿಳಿಯಲಾದೀತು? ಬೆಂಕಿ ಹುಟ್ಟಿದ್ದು ನೀರಿನಲ್ಲಿ; ಅದು ಚರಾಚರ ಪ್ರಪಂಚವೆಲ್ಲವನ್ನೂ ವ್ಯಾಪಿಸಿಕೊಂಡಿದೆ.; ದಾನವರನ್ನೆಲ್ಲ ಧ್ವಂಸಮಾಡಿದ ವಜ್ರಾಯುಧ ಬಂದಿದ್ದು ದಧೀಚಿಯ ಮೂಳೆಯಿಂದ; ಕುಮಾರಸ್ವಾಮಿಗೆ ಅಗ್ನಿಕೃತ್ತಿಕೆಯರು ರುದ್ರ ಗಂಗೆ ಎಲ್ಲಾ ಕಾರಣರೆಂದು ಹೇಳುತ್ತಾರೆ ದ್ರೋಣಾಚಾರ್ಯನು ಹುಟ್ಟಿದ್ದು ಕಲಶದಲ್ಲಿ; ಕೃಪಾಚಾರ್ಯನು ಹುಟ್ಟಿದ್ದು ದರ್ಭೆಯ ಕಂತೆಯಲ್ಲಿ; ನೀವು ಹುಟ್ಟಿದ ಬಗೆಯೂ ಎಲ್ಲಾ ಗೊತ್ತಾಗಿದೆ. ಹೀಗಿರುವಲ್ಲಿ ಕುಂಡಲಕವಚಗಳೊಡನೆ ಹುಟ್ಟಿ ಸರ್ವಲಕ್ಷಣಗಳಿಂದ ಕೂಡಿ ಸೂರ್ಯಸಂಕಾಶನಾಗಿ ಶೋಭಿಸುತ್ತಿರುವ ಕರ್ಣನು ಹೇಗೆ ಅಂಗರಾಜ್ಯಕ್ಕೆ ಅರ್ಹನಲ್ಲ? ಜಿಂಕೆಯ ಹೊಟ್ಟೆಯಲ್ಲಿ ಹುಲಿಹುಟ್ಟೀತೇ? ನಾನು ಮಾಡಿದ ಕೆಲಸವನ್ನು ಒಪ್ಪದಿದ್ದವನು, ನನ್ನ ಆಜ್ಞಾನುವರ್ತಿಯೂ ಪರಾಕ್ರಮಶಾಲಿಯೂ ಆದ ಇವನೊಡನೆ ರಥದಲ್ಲಿ ಕುಳಿತೋ ನೆಲದಮೇಲೆ ನಿಂತೋ ಯುದ್ಧಮಾಡಲಿ!” ಎಂದು ಗರ್ಜಿಸಿದನು. </p>
<p> ಕೂಡಲೇ ರಂಗದಲ್ಲೆಲ್ಲ ಹಾಹಾಕಾರವೆದ್ದಿತು. ಕೆಲವರು“ಹೌದು; ಹೌದು; ಎನ್ನುತ್ತಿದ್ದರು. ಇಷ್ಟುಹೊತ್ತಿಗೆ ಸೂರ್ಯನು ಮುಳುಗಿದನು; ಕತ್ತಲೆಯಾಗಲು ದುರ್ಯೋಧನನು ಕರ್ಣನಿಗೆ ಕೈಕೊಟ್ಟು ದೀಪಹಿಡಿಸಿಕೊಂಡು ರಂಗಭೂಮಿಯಿಂದ ಹೊರಟುಹೋದನು. ದ್ರೋಣ ಭೀಷ್ಮಾದಿಗಳು ಪಾಂಡವರೂ ತಮ್ಮ ತಮ್ಮ ಮನೆಗಳಿಗೆ ಹೋದರು. ಜನರೂ ಕೆಲವರು ಅರ್ಜುನನ ವಿಚಾರವನ್ನು ಮಾತನಾಡುತ್ತಲೂ ಕೆಲವರು ಕರ್ಣನ ವಿಚಾರವನ್ನು ಮಾತನಾಡುತ್ತಲೂ ಕೆಲವರು ದುರ್ಯೋಧನನ ವಿಚಾರವನ್ನು ಮಾತನಾಡುತ್ತಲೂ ಹಿಂತಿರುಗಿದರು. ಕುಂತಿಗೆ ಈ ದಿವ್ಯಲಕ್ಷಣ ಯುಕ್ತನಾದ ಅಂಗರಾಜನು ತನ್ನ ಮಗನೆಂದು ಗುರುತುಹತ್ತಿ ಅವನಲ್ಲಿ ಒಳಗೇ ಪ್ರೀತಿ ಬೆಳೆಯಿತು. ದುರ್ಯೋಧನನಿಗೆ ಕರ್ಣ ದೊರೆತದ್ದರಿಂದ ಅರ್ಜುನನ ಮೇಲಿದ್ದ ಹೆದರಿಕೆ ದೂರವಾಯಿತು. ಹೀಗೆ ಕೌರವ ಪಾಂಡವರು ಧನುರ್ವಿದ್ಯಾಪಾರಂಗತರಾಗಲು ದ್ರೋಣನು ಅವರನ್ನು ಕರೆದು ಈಗ ದ್ರುಪದನ ಮೇಲೆ ದಂಡೆತ್ತಿ ಹೋಗಿ ಸೋಲಿಸಿ ಅವನನ್ನು ಸೆರೆಹಿಡಿದುಕೊಂಡು ಬಂದು ತನಗೆ ಒಪ್ಪಿಸಬೇಕೆಂದೂ ಅದೇ ಅವರು ತನಗೆ ಕೊಡುವ ಗುರುದಕ್ಷಿಣೆ ಎಂದೂ ಹೇಳಿದನು. ಅವರು ಅದಕ್ಕೆ ಒಪ್ಪಿ ದೋಣನೊಡನೆ ಹೊರಟು ಪಾಂಚಾಲದೇಶಕ್ಕೆ ಮುತ್ತಿಗೆ ಹಾಕಿದರು. ಮೇಲೆಬಿದ್ದ ದ್ರುಪದರಾಜನನ್ನು ಯುದ್ಧದಲ್ಲಿ ಸೋಲಿಸಿ ಅವನನ್ನೂ ಅವನ ಮಂತ್ರಿಗಳನ್ನೂ ಹಿಡಿತಂದು ಅವರನ್ನು ದ್ರೋಣನಿಗೆ ಒಪ್ಪಿಸಿದರು. ತನ್ನ ಸರ್ವಸ್ವವನ್ನೂ ಕಳೆದುಕೊಂಡು ದರ್ಪವಡಗಿ ಕೈವಶನಾಗಿದ್ದ ದ್ರುಪದನನ್ನು ಕುರಿತು ದ್ರೋಣನು ”ಎಲೈ ಅರಸೇ! ಒಂದು ಗಳಿಗೆಯಲ್ಲಿ ನಿನ್ನ ದೇಶಕೋಶಗಳನ್ನೆಲ್ಲಾ ವಶಪಡಿಸಿಕೊಂಡಿದ್ದೇನೆ; ನೀನು ಜೀವಸಹಿತವಾಗಿ ಶತ್ರುವಿಗೆ ಸೆರೆಸಿಕ್ಕಿದ್ದೀಯೇ; ಈಗಲಾದರೂ ಸ್ನೇಹವನ್ನು ಒಪ್ಪಿಕೊಳ್ಳುತ್ತೀಯೋ?“ ಎಂದು ಮೂದಲಿಸಿ, ಅನಂತರ ನಗುತ್ತ ”ನಿನ್ನ ಪ್ರಾಣಕ್ಕೆ ಭಯವಿಲ್ಲ; ನಾವು ಕ್ಷಮಾಶೀಲರಾದ ಬ್ರಾಹ್ಮಣರು; ನಾವು ಹಿಂದೆ ಆಶ್ರಮದಲ್ಲಿ ಆಟವಾಡುತ್ತಿದ್ದಾಗ ಹುಟ್ಟಿ ಬೆಳೆದ ಸ್ನೇಹವನ್ನೇ ಮತ್ತೆ ನಿನ್ನಲ್ಲಿ ಕೇಳುತ್ತೇನೆ. ನಾನು ಗೆದ್ದ ರಾಜ್ಯದಲ್ಲಿ ಅರ್ಧವನ್ನು ನಿನಗೆ ವರವಾಗಿ ಕೊಡುತ್ತೇನೆ.; ರಾಜನಲ್ಲದವನು ರಾಜರಾದ ನಮಗೆ ಸ್ನೇಹಿತನು ಹೇಗೆ ಆದಾನು? ಎಂದು ನೀನು ಕೇಳಿದ್ದೆಯಲ್ಲವೆ? ಅದಕ್ಕೋಸ್ಕರ ನಿನಗೆ ರಾಜ್ಯ ಕೊಡಬೇಕಾಯಿತು; ಭಾಗೀರಥೀ ನದಿಯ ದಕ್ಷಿಣ ಭಾಗಕ್ಕೆ ನೀನು ರಾಜನಾಗಿರು: ಉತ್ತರ ಭಾಗಕ್ಕೆ ನಾನು ರಾಜನಾಗಿರುತ್ತೇನೆ. ನಿನಗೆ ಒಪ್ಪಿಗೆಯಾಗುವ ಪಕ್ಷಕ್ಕೆ ನನ್ನನ್ನು ಸ್ನೇಹಿತನನ್ನಾಗಿ ಭಾವಿಸು“ ಎಂದನು. ದ್ರುಪದನು ”ಬ್ರಾಹ್ಮಣೋತ್ತಮಾ! ಪರಾಕ್ರಮಶಾಲಿಗಳಾದ ಮಹಾತ್ಮರಲ್ಲಿ ಇದು ಆಶ್ಚರ್ಯಕರವಾದದ್ದೇನಲ್ಲ; ನಾನು ತಮ್ಮಲ್ಲಿ ಪ್ರೀತಿಯಿಂದಿದ್ದೇನೆ; ತಮ್ಮಿಂದಲೂ ಶಾಶ್ವತವಾದ ಪ್ರೀತಿಯನ್ನು ಅಪೇಕ್ಷಿಸುತ್ತೇನೆ." ಎಂದನು. ಅವನಿಗೆ ಬಿಡುಗಡೆಯಾಯಿತು. ಮೊದಲಿದ್ದ ತನ್ನ ರಾಜ್ಯದಲ್ಲಿ ಚರ್ಮಣ್ವತೀ ನದಿಯವರೆಗಿನ ಅರ್ಧರಾಜ್ಯವನ್ನು ಪಡೆದು ಗಂಗಾತೀರದಲ್ಲಿದ್ದ ಮಾಕಂದಿ ಹತ್ತುಸಾವಿರದಲ್ಲಿಯೂ ಕಾಂಪಿಲ್ಯನಗರದಲ್ಲಿಯೂ ದೀನನಾಗಿ ವಾಸಿಸುತ್ತಿದ್ದನು. ಆದರೆ ಅವನಿಗೆ ದ್ರೋಣನ ಮೇಲೆ ವೈರವು ಉಳಿದೇ ಉಳಿಯಿತು. ಅವನೋ ತನಗಿಂತ ಮೇಲುಗೈ ಆಗಿದ್ದರಿಂದ ಅವನನ್ನು ಸೋಲಿಸುವ ಬಗೆ ಕಾಣಲಿಲ್ಲ. ಆದ್ದರಿಂದ ಅವನನ್ನು ಸೋಲಿಸಬಲ್ಲ ಮಗನೊಬ್ಬನು ತನ್ನ ಹೊಟ್ಟೆಯಲ್ಲಿ ಹುಟ್ಟುವುದನ್ನು ಎದುರುನೋಡುತ್ತ ಆ ವೈರವನ್ನು ಅಡಗಿಸಿಕೊಂಡಿದ್ದನು. </p>
<p> ಹೀಗೆ ಅರ್ಜುನನು ತಮ್ಮಲ್ಲೆಲ್ಲಾ ಧನುರ್ವಿದ್ಯಾಕುಶಲನೆನಿಸಿಕೊಂಡಿದ್ದನ್ನೂ ಭೀಮಸೇನನು ಮಹಾಬಲಿಷ್ಠನೆನಿಸಿಕೊಂಡಿದ್ದನ್ನೂ ನೋಡಿ ದುರ್ಯೋಧನನು ದುಸ್ವಭಾವದವನಾದ್ದರಿಂದ ಹೊಟ್ಟೆಯೊಳಗೇ ಕುದಿದುಕೊಳ್ಳುತ್ತಿದ್ದನು. ಆದ್ದರಿಂದ ಅವರನ್ನು ತೀರಿಸಿಬಿಡುವುದಕ್ಕೆ ಅವನು ಕರ್ಣ ಶಕುನಿಗಳೊಡನೆ ನಾನಾ ಉಪಾಯಗಳನ್ನು ಯೋಚಿಸುತ್ತಿದ್ದನು. ಇದೆಲ್ಲವೂ ಪಾಂಡವರಿಗೂ ತಿಳಿದುಬಂತು. ಅವರೂ ಅದನ್ನು ಕುರಿತು ಯೋಚನೆಮಾಡುತ್ತ ವಿದುರನು ಹೇಳಿದಹಾಗೆ ಕೇಳಿಕೊಂಡಿದ್ದರು. ಅವರ ಸುಗುಣಗಳು ಇಷ್ಟುಹೊತ್ತಿಗೆ ಎಲ್ಲರಿಗೂ ಗೊತ್ತಾಗಿದ್ದವು. ಆದ್ದರಿಂದ ಜನರು ಚೌಕಗಳಲ್ಲಿ ಸಭೆಗಳಲ್ಲಿಯೂ ಸೇರಿ “ಧೃತರಾಷ್ಟ್ರನು ಕಣ್ಣಿಲ್ಲದವನಾದ್ದರಿಂದ ಹಿಂದೆಯೇ ರಾಜನಾಗಲಿಲ್ಲ; ಅಂಥವನು ಈಗ ಹೇಗೆ ರಾಜನಾದಾನು? ಭೀಷ್ಮನಂತೂ ಸತ್ಯಕ್ಕೆ ಕಟ್ಟುಬಿದ್ದು ಎಲ್ಲಕ್ಕೂ ಮೊದಲೇ ರಾಜ್ಯವನ್ನು ಬೇಡವೆಂದು ಬಿಟ್ಟವನು.; ಮತ್ತೆ ಅವನು ಅದನ್ನು ಮುಟ್ಟುವಹಾಗಿಲ್ಲ. ಆದ್ದರಿಂದ ಅವನು ಪಾಂಡವರಲ್ಲಿ ಹಿರಿಯವನಾದ ಯುಧಿಷ್ಠಿರನಿಗೆ ಪಟ್ಟಕಟ್ಟಬೇಕು; ಅವನು ವಯಸ್ಸಿನಲ್ಲಿ ತರುಣನಾದರೂ ನಡತೆಯಲ್ಲಿ ವೃದ್ಧ; ಅವನು ಧರ್ಮಶೀಲನಾದ್ದರಿಂದ ಭೀಷ್ಮನನ್ನೂ ಧೃತರಾಷ್ಟ್ರನನ್ನೂ ಗೌರವಿಸಿಕೊಂಡು ಕೌರವರನ್ನು ಸುಖವಾಗಿಟ್ಟುಕೊಂಡಿರುತ್ತಾನೆ.” ಎಂದು ಮಾತನಾಡಿಕೊಳ್ಳುತ್ತಿದ್ದರು. ದುರ್ಯೋಧನನಿಗೆ ಆ ಮಾತುಗಳನ್ನು ಕೇಳಿದಾಗ ಹೊಟ್ಟಿಯಲ್ಲಿ ಬೆಂಕಿ ಇಟ್ಟಂತಾಗುತ್ತಿತ್ತು. ಹೀಗೆ ಹೊಟ್ಟೆಕಿಚ್ಚಿನಿಂದ ಬೆಂದು ಅವನು ಏಕಾಂತದಲ್ಲಿ ಧೃತರಾಷ್ಟ್ರನ ಹತ್ತಿರಕ್ಕೆ ಹೋಗಿ ನಮಸ್ಕಾರಮಾಡಿ "ಕೇಳಿದೆಯಾ ಅಪ್ಪಾ! ಜನರು ಆಡುತ್ತಿರುವ ಅಮಂಗಳದ ಮಾತುಗಳನ್ನ? ನಿನ್ನನ್ನೂ ಭೀಷ್ಮನನ್ನೂ ತಳ್ಳಿಹಾಕಿ ಯುಧಿಷ್ಟಿರನನ್ನು ದೊರೆಯಾಗಿ ಮಾಡಬೇಕಂತೆ. ಇದು</p>
<p>ಭೀಷ್ಮನಿಗೂ ಇಷ್ಟ; ಅದಕ್ಕೇ ಅವನು ತನಗೆ ರಾಜೈ ಬೇಡವೆನ್ನುತ್ತಾನೆ. ಜನರಿಗೋ ನಮ್ಮನ್ನು ಕಂಡರೆ ಆಗದು. ಹಿಂದೆ ಗುಣಸಂಪನ್ನನಾಗಿದ್ದನೆಂದು ಪಾಂಡುವಿಗೆ ತಂದೆಯ ರಾಜ್ಯ ಬಂತು; ಗುಣವಿಹೀನನೆಂದು ನಿನಗೆ ಬರಲಿಲ್ಲ. ಈಗ ಯುಧಿಷ್ಠಿರನೇನಾದರೂ ತಂದೆಯ ಆಸ್ತಿಗೆ ಹಕ್ಕುದಾರನೆಂದು ರಾಜ್ಯ ಪಡೆದುಬಿಟರೆ ಮುಂದೆ ಖಂಡಿತವಾಗಿಯೂ ಅವನ ಮಗ, ಅವನ ಮಗನ ಮಗ ಹೀಗೆಯೇ ಅವರು ಪಟ್ಟಕ್ಕೆ ಬರುತ್ತಾರೆ; ನಾವೂ ನಮ್ಮ ಮಕ್ಕಳೂ ರಾಜವಂಶಕ್ಕೆ ಸಂಬಂಧವೇ ಇಲ್ಲದೆ ಲೋಕದ ತಿರಸ್ಕಾರಕ್ಕೆ ಈಡಾಗುತ್ತೇವೆ. ಮಹಾರಾಜ! ನಾವು ಹೀಗೆ ಮತ್ತೊಬ್ಬರು ಹಾಕಿದ ಪಿಂಡವನ್ನು ತಿಂದುಕೊಂಡು ಸದಾ ನರಕವನ್ನು ಅನುಭವಿಸದಂತೆ ಬೇಗ ಏನಾದರೂ ಏರ್ಪಾಡು ಮಾಡು. ಹಿಂದೆ ನೀನು ರಾಜ್ಯಕ್ಕೆ ಬಂದು ಸ್ಥಿರನಾಗಿ ಕುಳಿತುಬಿಟ್ಟಿದ್ದಿದ್ದರೆ ಅದು ಯಾವ ಅಡ್ಡಿಯೂ ಇಲ್ಲದೆ ನಮ್ಮ ಕೈಸೇರುತ್ತಿತ್ತು. ಹೀಗೆ ಜನರ ಬಾಯಿಗೆ ಬೀಳಬೇಕಾಗಿರಲಿಲ್ಲ“ ಎಂದನು. ಮಗನ ಈ ಮಾತನ್ನು ಕೇಳಿ ಧೃತರಾಷ್ಟ್ರನು ಒಂದು ಕ್ಷಣ ಯೋಚಿಸಿ ಅನಂತರ ”ಮಗು! ಪಾಂಡುವು ಯಾವಾಗಲೂ ಧರ್ಮನಿರತನಾಗಿ ನನಗೆ ಬೇಕಾದವನಾಗಿದ್ದನು. ಬಂಧುಗಳೆಲ್ಲರಲ್ಲಿಯೂ ಅವನು ಹಾಗೆಯೇ ಇದ್ದರೂ ನನ್ನಲ್ಲಿ ಹೆಚ್ಚು ಪ್ರೀತಿ ತೋರಿಸುತ್ತಿದ್ದನು. ; ಅವನು ಊಟತಿಂಡಿಗಳನ್ನಾದರೂ ನನಗೆ ತಿಳಿಸದೆಯೇ ಮಾಡಿದ್ದು ಜ್ಞಾಪಕವಿಲ್ಲ. ಅವನ ಮಗನೂ ಈಗ ತಂದೆಯಂತೆಯೇ ಧರ್ಮಪರಾಯಣನಾಗಿದ್ದಾನೆ.; ಗುಣಶಾಲಿಯೆಂದು ಲೋಕವಿಖ್ಯಾತನಾಗಿದ್ದಾನೆ. ಜನ ಅವನನ್ನು ತುಂಬ ಮೆಚ್ಚಿಕೊಂಡಿದೆ. ಹೀಗಿರಲು ಅಂಥವನನ್ನು ತಂದೆ ತಾತಂದಿರಿಂದ ಬಂದ ರಾಜ್ಯಕ್ಕೆ ಅಧಿಕಾರಿಯಲ್ಲವೆಂದು ಹೇಗೆ ತಳ್ಳಿಬಿಡುವುದು ಸಾಧ್ಯ? ಅದರಲ್ಲಿಯೂ ಅವರಿಗೆ ಬೇಕಾದಷ್ಟು ಸಹಾಯ ಸಂಪತ್ತಿ ಇದ್; ಅಲ್ಲದೆ ಪಾಂಡುವು ಇದ್ದಾಗ ಅವನು ಅಮಾತ್ಯರನ್ನೂ ಸೇನೆಯನ್ನೂ ಅವರ ಮಕ್ಕಳು ಮೊಮ್ಮಕ್ಕಳನ್ನು ಚೆನ್ನಾಗಿ ಪೋಷಿಸಿಕೊಂಡು ಬಂದನು; ಅವರೂ ಪಾಂಡುವಿನಿಂದ ಉಪಕಾರ ಪಡೆದ ಪುರಜನರೂ ಯುಧಿಷ್ಟಿರನಿಗಾಗಿ ನಮ್ಮನ್ನೂ ನಮ್ಮ ನೆಂಟರಿಷ್ಠರನ್ನೂ ಕೊಂದುಹಾಕದೆ ಬಿಟ್ಟಾರೇ?“ ಎಂದನು. ದುರ್ಯೋಧನನು ”ಅಪ್ಪಾ! ಅದೆಲ್ಲಾ ನಿಜ. ನಾನೂ ಬಲ್ಲೆ; ಆದ್ದರಿಂದಲೇ ಪ್ರಜಾಮುಖ್ಯರಿಗೆ ಹಣಕೊಟ್ಟು ಸನ್ಮಾನಮಾಡಿ ವಶಪಡಿಸಿಕೊಂಡಿದ್ದೇನೆ; ಅವರೆಲ್ಲಾ ನಮ್ಮಕಡೆ ಇದ್ದಾರೆ. ಧನಾಧಿಕಾರಿಗಳೂ ಮಂತ್ರಿವರ್ಗದವರೂ ನಮಗೆ ಸೇರಿದವರಾಗಿದ್ದಾರೆ.; ಆದ್ದರಿಂದ ನೀನು ಉಪಾಯದಿಂದಲೇ ಪಾಂಡವರನ್ನು, ಆದಷ್ಟು ಬೇಗ ಈ ಊರನ್ನು ಬಿಡಿಸಿ ವಾರಣಾವತಕ್ಕೆ ಕಳುಹಿಸಿಬಿಡು; ರಾಜ್ಯವು ನನಗೆ ಗಟ್ಟಿಯಾದ ಮೇಲೆ ಕುಂತಿ</p>
<p>ತನ್ನ ಮಕ್ಕಳನ್ನು ಕರೆದುಕೊಂಡು ಬರಲಿ!“ ಎಂದನು. ಧೃತರಾಷ್ಟ್ರನು, ”ದುರ್ಯೋಧನ! ಇದು ನನ್ನ ಮನಸ್ಸಿನಲ್ಲಿಯೂ ಸುತ್ತುತ್ತಿರುವ ಯೋಚನೆಯೇ; ಆದರೆ ಅದು ಪಾಪಕಾರ್ಯವಾದ್ದರಿಂದ ಹೊರಪಡಿಸಲಾರದೆ ಇದ್ದೆ. ಪಾಂಡವರನ್ನು ಬೇರೆ ಇರಿಸುವುದಕ್ಕೆ ಭೀಷ್ಮ ದ್ರೋಣ ವಿದುರ ಕೃಪ ಯಾರೂ, ಏನು ಹೇಳಿದರೂ ಒಪ್ಪುವುದಿಲ್ಲ. ಅವರಿಗೆ ನಾವೂ ಒಂದೇ; ಪಾಂಡವರೂ ಒಂದೇ; ಧರ್ಮಗಾಮಿಗಳಾದ ಅವರು ಹೆಚ್ಚುಕಡಮೆಯಾಯಿತೆಂದರೆ ಸುಮ್ಮನಿರುವುದಿಲ್ಲ; ಹೀಗಿರಲು, ನಾವು ವಂಶಕ್ಕೆ ಹಿರಿಯರಾದವರೊಡನೆಯೂ ಜಗತ್ತಿನೊಡನೆಯೂ ವಿರೋಧ ಕಟ್ಟಿಕೊಳ್ಳುವುದು ಹೇಗೆ, ಮಗು!“ಎಂದನು. ದುರ್ಯೋಧನನು ಅಲ್ಲಿಗೂ ಬಿಡಲಿಲ್ಲ. ”ಭೀಷ್ಮನು ಯಾವಾಗಲೂ ಮಧ್ಯಸ್ಥನಾಗಿರುತ್ತಾನೆ. ಅಶ್ವತ್ಥಾಮನು ನನ್ನ ಕಡೆ. ಮಗನಿದ್ದ ಕಡೆ ತಂದೆಯೂ ಇರುತ್ತಾನೆ. ಇವರು ಮೂವರೂ ಒಂದು ಕಡೆ ಬಂದರೆ ಕೃಪನು ಭಾವನನ್ನೂ ಅಳಿಯನನ್ನೂ ಬಿಡುವುದಿಲ್ಲ. ವಿದುರನು ಜೀವನಕ್ಕಾಗಿ ನಮ್ಮ ಆಶ್ರಯದಲ್ಲಿರುವುದರಿಂದ ನಮ್ಮವನೆನ್ನಬಹುದು; ಆದರೂ ಒಳಗೆ ಅವನು ಪಾಂಡವರ ಕಡೆ.; ಆದರೆ ಆಗಿರಲಿ, ಚಿಂತೆಯಿಲ್ಲ; ಅವನೊಬ್ಬನು ಪಾಂಡಅವರ ಪಕ್ಷವನ್ನು ವಹಿಸಿ ನಮಗೆ ತೊಂದರೆ ಕೊಡುವುದು ಸಾಧ್ಯವಲ್ಲ. ಆದ್ದರಿಂದ ಧೈರ್ಯವಾಗಿ ಕೂಡಲೆ, ಪಾಂಡವರನ್ನೂ ಅವರ ತಾಯಿಯನ್ನೂ ವಾರಣಾವತಕ್ಕೆ ಕಳುಹಿಸಿಬಿಡು.: ಈ ಚಿಂತೆಯು ಭಯಂಕರವಾದ ಶಲ್ಯದಂತೆ ನನ್ನ ಹೃದಯದಲ್ಲಿ ನೆಟ್ಟುಕೊಂಡು ಯಾತನೆ ಕೊಡುತ್ತಿದೆ.; ಅದರಿಂದ ನನಗೆ ನಿದ್ರೆಯೇ ಬರುತ್ತಿಲ್ಲ.!“ ಎಂದನು. ಧೃತರಾಷ್ಟ್ರನು ಮಗನ ಮಾತಿಗೆ ಒಪ್ಪಿ ಕುಶಲರಾದ ಕೆಲವು ಮಂತ್ರಿಗಳ ಮೂಲಕ ವಾರಣಾವತ ನಗರದ ಸೊಬಗನ್ನು ಹೊಗಳಿಸಿದನು. ಸ್ವಲ್ಪಕಾಲದಲ್ಲಿಯೇ ಆ ಊರಿನಲ್ಲಿ ಈಶ್ವರನ ಉತ್ಸವ ನಡೆಯುವುದರಲ್ಲಿತ್ತು. ಅಂಥ ಸೊಗಸಾದ ಉತ್ಸವ ಇನ್ನೆಲ್ಲಿಯೂ ನಡೆಯುವುದಿಲ್ಲವೆಂದು ಎಲ್ಲರೂ ಹೊಗಳಿದ್ದೂ ಹೊಗಳಿದ್ದೇ! ಅದು ಪಾಂಡವರ ಕಿವಿಗೂ ಬಿತ್ತು. ಅವರಿಗೆ ಈ ವಿಚಾರವಾಗಿ ಕುತೂಹಲವುಂಟಾಗಿದೆಯೆಂಬುದನ್ನು ತಿಳಿದುಕೊಂಡು ಧೃತರಾಷ್ಟ್ರನು ಧರ್ಮರಾಯನನ್ನು ಕುರಿತು, ”ಇವರೆಲ್ಲಾ ನಿತ್ಯವೂ ಮೇಲಿಂದಮೇಲೆ ವಾರಣಾವತದ ಅಂದಚೆಂದಗಳನ್ನು ವರ್ಣಿಸುತ್ತಿದ್ದಾರೆ. ಅಲ್ಲಿ ನಡೆಯುವ ಉತ್ಸವವನ್ನು ನೋಡುವುದಕ್ಕೆ ಇಷ್ಟವಿದ್ದರೆ ಸಪರಿವಾರರಾಗಿ ಹೋಗಿ ನಾಲ್ಕು ದಿನ ಇದ್ದು ನೋಡಿಕೊಂಡು ಸಂತೋಷಪಟ್ಟು ಬನ್ನಿ.!“ ಎಂದು ಹೇಳಿದನು. ಧೃತರಾಷ್ಟ್ರನ ಇಷ್ಟವನ್ನೂ ತಮ್ಮ ಅಸಹಾಯಕತೆಯನ್ನೂ ತಿಳಿದು ಯುಧಿಷ್ಠರನು ಆಗಲೆಂದು ಒಪ್ಪಿಕೊಂಡನು. ಭೀಷ್ಮ, ದ್ರೋಣ, ವಿದುರ ಕೃಪ ಅಶ್ವತ್ಥಾಮ ಗಾಂಧಾರಿ ಮುಂತಾದ ಹಿರಿಯರನ್ನು ಕಂಡು ದೊಡ್ಡಪ್ಪನ ಆಜ್ಞೆಯಂತೆ ನಾವು ವಾರಣಾವತ ನಗರಕ್ಕೆ ಹೋಗಿಬಿಟ್ಟು ಬರುತ್ತೇವೆ. ನೀವೆಲ್ಲರೂ ಆಶೀರ್ವಾದ ಮಾಡಿ ಕಳುಹಿಸಿಕೊಡಬೇಕು; ನಿಮ್ಮ ಆಶೀರ್ವಾದ ಬಲವಿದ್ದರೆ ನಮಗೆ ಯಾವ ಕೇಡೂ ಸಂಭವಿಸದು” ಎಂದನು. ಅವರು ಹರ್ಷಚಿತ್ತರಾಗಿ, ಪಾಂಡುಪುತ್ರರೇ! ನಿಮಗೆ ಮಂಗಳವಾಗಲಿ! ದಾರಿಯಲ್ಲಿ ಏತರಿಂದಲೂ ಏನೂ ಅಶುಭವಾಗದಿರಲಿ" ಎಂದು ಹರಸಿದರು. ಹೀಗೆ ಅವರ ಹರಕೆಯನ್ನು ಹೊತ್ತು ಪಾಂಡವರು ವಾರಣಾವತಕ್ಕೆ ತೆರಳಿದರು. </p>
<p> ಧೃತರಾಷ್ಟ್ರನು ಯುಧಿಷ್ಠಿರನೊಡನೆ ಮಾತನಾಡಿದ ಕೂಡಲೇ ದುರ್ಯೋಧನನು ತುಂಬ ಸಂತೋಷಪಟ್ಟು ಪುರೋಚನನನ್ನು ಏಕಾಂತವಾಗಿ ಕರೆದು ಅವನ ಬಲಗೈಯನ್ನು ತನ್ನ ಕೈಯಲ್ಲಿಟ್ಟುಕೊಂಡು “ನೋಡು ಪುರೋಚನ! ಈ ಸಕಲೈಶ್ವರ್ಯಸಂಪನ್ನವಾದ ಭೂಮಿ ನನ್ನದಾಗುವಂತೆ ಮಾಡುವುದು ನಿನ್ನ ಕೈಯಲ್ಲಿದೆ. ಈ ವಿಚಾರವಾಗಿ ನನಗೆ ಸಹಾಯ ಮಾಡಬಲ್ಲವರಾಗಲೀ, ನಂಬಿಕೆಗೆ ಅರ್ಹರಾದವರಾಗಲೀ ನಿನ್ನಂಥವರು ಮತ್ತೊಬ್ಬರಿಲ್ಲ. ಆದ್ದರಿಂದ ಈಗ ನಾನು ನಿನ್ನೊಡನೆ ಆಡುವ ಮಾತನ್ನು ಗುಟ್ಟಾಗಿಟ್ಟುಕೊಂಡಿದ್ದು ಅದರಂತೆ ನಡೆಸಿ, ನನ್ನ ದಾಯಾದಿಗಳನ್ನು ನಿರ್ಮೂಲ ಮಾಡಬೇಕು. ಪಾಂಡವರು ಮಹಾರಾಜನ ಆಜ್ಞೆಯಂತೆ ವಾರಣಾವತಕ್ಕೆ ಉತ್ಸವ ನೋಡಲು ಹೋಗುತ್ತಾರೆ. ನೀನು ಈ ಕೂಡಲೆ ಹೇಸರಕತ್ತೆ ಕಟ್ಟಿ ವೇಗವಾಗಿ ಓಡುವ ಬಂಡಿಯೊಂದರಲ್ಲಿ ವಾರಣಾವತಕ್ಕೆ ಹೋಗಿ ಧಾರಾಳವಾಗಿ ವೆಚ್ಚಮಾಡಿ ಸುತ್ತಲೂ ಪೌಳಿಗೋಡೆ ಇರುವ ಮನೆಯೊಂದನ್ನು ಕಟ್ಟಿಸು. ಅಲ್ಲಿ ಆಯುಧಶಾಲೆ ಮುಂತಾದುವುಗಳೆಲ್ಲವೂ ಇರಲಿ. ಅದನ್ನು ಕಟ್ಟಲು ಶೆಣಬು ಸಜ್ಜರಸ ಮುಂತಾದ ಉರಿಯುವ ಪದಾರ್ಥಗಳೇನೇನಿವೆಯೋ ಅವನ್ನೆಲ್ಲ ಉಪಯೋಗಿಸು.; ಎಣ್ಣೆ ತುಪ್ಪ ಅರಗು ಮುಂತಾದುವುಗಳನ್ನು ಯಥೇಚ್ಛವಾಗಿ ಮಣ್ಣಿನೊಡನೆ ಬೆರೆಸಿ ಗೋಡೆಗೆ ಬಳಿಸು. ಹುರಿಗಳು ತುಪ್ಪ ಬಗೆಬಗೆಯ ಮರದ ಸಾಮಾನು ಮುಂತಾದುವುಗಳು ಎಲ್ಲಾ ಕಡೆಯಲ್ಲಿಯೂ ಇರಲಿ. ಪಾಂಡವರು ಪರೀಕ್ಷೆ ಮಾಡಿದರೂ ಗೊತ್ತಾಗಬಾರದು.; ಇತರರಿಗೂ ಇವೆಲ್ಲ ಉರಿಯುವ ವಸ್ತುಗಳೆಂದು ತಿಳಿಯಬಾರದು. ಹೀಗೆ ಮನೆಯನ್ನು ರಚಿಸಿ, ಪಾಂಡವರನ್ನೂ ಕುಂತಿಯನ್ನೂ ಗೌರವದಿಂದ ಅಲ್ಲಿಗೆ ಕರೆದುಕೊಂಡುಹೋಗಿ ವಾಸಮಾಡಿಸು. ಅಲ್ಲಿ ಕೂರುವುದಕ್ಕೆ ಆಸನಗಳೂ, ಮಲಗುವುದಕ್ಕೆ ಮಂಚಗಳೂ, ತಿರುಗಾಡುವುದಕ್ಕೆ ವಾಹನಗಳೂ ಇರಲಿ. ಆ ಊರಿನಲ್ಲಿ ಅವರು ನಿಶ್ಚಿಂತೆಯಾಗಿ ವಾಸವಾಗಿರುವ ಹಾಗೆ ನೋಡಿಕೋ. ಅವರಿಗೆ ಪೂರ್ತಿಯಾಗಿ ನಂಬಿಕೆಯುಂಟಾಗಿದೆ. ಯಾವ ಕಡೆಯಿಂದಲೂ ಏನೂ ಭಯವನ್ನು ನಿರೀಕ್ಷಿಸುತ್ತಿಲ್ಲ, ಎಂದು ನೀನು ನಿರ್ಧಾರ ಮಾಡಿಕೊಂಡು ಅನಂತರ ನೀನು ಬಾಗಿಲನ್ನು ಹೊತ್ತಿಸಿಬಿಡು. ಅವರು ಸತ್ತುಹೋದರೆ ಜನರಾಗಲೀ, ಬಂಧುಗಳಾಗಲೀ, ಪಾಂಡವರು ತಮ್ಮ ಮನೆಯಲ್ಲಿ ತಾವು ಸುಟ್ಟುಹೋದರು ಎಂದುಕೊಂಡು ಸುಮ್ಮನಾಗುತ್ತಾರೆ. ” ಎಂದನು. ಅವನು ಹಾಗೆಯೇ ಆಗಲೆಂದು ಕೂಡಲೇ ವಾರಣಾವತಕ್ಕೆ ಹೊರಟನು.</p>
<p> ಇತ್ತ ಪಾಂಡವರು ರಥಗಳಿಗೆ ಕುದುರೆ ಹೂಡಿ ಸಿದ್ಧರಾಗಲು, ಭೀಷ್ಮ ದ್ರೋಣ ಧೃತರಾಷ್ಟ್ರ ಕೃಪ ಮುಂತಾದ ಹಿರಿಯರಿಗೆಲ್ಲ</p>
<p>ಕಾಲುಮುಟ್ಟಿ ನಮಸ್ಕಾರಮಾಡಿ ಜೊತೆಯವರನ್ನು ಆಲಿಂಗಿಸಿ, ಕಿರಿಯರಿಗೆ ಆಶೀರ್ವಾದ ಮಾಡಿ ಹೊರಟರು. ಎಷ್ಟೋಮಂದಿ ಪುರಜನರು ವಿದುರ ಮುಂತಾದ ಕುರುಶ್ರೇಷ್ಠರೂ ಅವರನ್ನು ಕಳುಹಿಸಿಕೊಡಲು ಹಿಂದೆಬಂದರು. ಅವರಲ್ಲಿ ಕೆಲವರು ಪಾಂಡವರನ್ನು ನೋಡಿ ವ್ಯಥೆಪಟ್ಟುಕೊಂಡು ನಿರ್ಭಯವಾಗಿಯೇ ಹೀಗೆ ಮಾತನಾಡಿಕೊಳ್ಳುತ್ತಿದ್ದರು.: ಅಂಧಕಾರದಲ್ಲಿರುವವನ ದೃಷ್ಟಿ ಎಡವಟ್ಟು.: ಧೃತರಾಷ್ಟ್ರನ ಬುದ್ದಿ ಸರಿಯಿಲ್ಲ. ಅವನಿಗೆ ಧರ್ಮದ ಮೇಲೆ ಗಮನವಿಲ್ಲ. ಧರ್ಮಾತ್ಮನಾದ ಯುಧಿಷ್ಠಿರನಿಗೆ ಪಾಪದ ಮೇಲೆ ಮನಸ್ಸು ಹೋಗುವುದಿಲ್ಲ. ಭೀಮಾರ್ಜುನರೂ ಹಾಗೆಯೇ. ಮಹಾಪ್ರಾಜ್ಞರಾದ ನಕುಲಸಹದೇವರ ವಿಚಾರವಂತೂ ಹೇಳಬೇಕಾಗಿಯೇ ಇಲ್ಲ. ತಂದೆಯಿಂದ ಕ್ರಮಪ್ರಾಪ್ತವಾಗಿ ಮಕ್ಕಳಿಗೆ ರಾಜ್ಯಬಂದರೆ ಅದಕ್ಕೆ ಧೃತರಾಷ್ಟ್ರನಿಗೆ ಸಹನೆಯಿಲ್ಲ. ಅವನು ಹೀಗೆ ಅವರನ್ನು ಹೊರಡಿಸುತ್ತಿದ್ದಾನೆ. ಈ ಅಧರ್ಮವನ್ನೆಲ್ಲಾ ಭೀಷ್ಮನು ಒಪ್ಪಿರುತ್ತಾನೆಯೇ? ಹಿಂದೆ ಅವನೂ ವಿಚಿತ್ರವೀರ್ಯನೂ ಪಾಡುವೂ ನಮ್ಮನ್ನು ತಂದೆಯ ಹಾಗೆ ನೋಡಿಕೊಳ್ಳುತ್ತಿದ್ದರು. ಪಾಂಡು ಸ್ವರ್ಗಸ್ಥನಾಗಿಬಿಟ್ಟಮೇಲೆ ಧೃತರಾಷ್ಟ್ರನಿಗೆ ಈ ಹುಡುಗರ ವಿಷಯದಲ್ಲಿ ಅಸಹನೆಯುಂಟಾಗಿಬಿಟ್ಟಿದೆ.; ನಾವು ಇದನ್ನೆಲ್ಲ ನೋಡಿಕೊಂಡು ಹೇಗೆ ಸುಮ್ಮನಿರುವುದು? ಊರ ಹಿರಿಯರನ್ನೂ ಮನೆಮಠಗಳನ್ನೂ ತೊರೆದು ನಾವು ಯುಧಿಷ್ಠಿರ ಹೋದ ಕಡೆಗೇ ಹೋಗೋಣ ನಡೆಯಿರಿ!"</p>
<p> ಹೀಗೆ ನೊಂದುಕೊಂಡು ಮಾತನಾಡುತ್ತಿರುವ ಪುರಜನರನ್ನು ನೋಡಿ ತಾನೂ ನೊಂದುಕೊಂಡು ಯುಧಿಷ್ಠಿರನು ಅವರನ್ನು ಕುರಿತು ಪರಮಪ್ರೀತಿಯಿಂದ “ತಂದೆಯೂ ಹಿರಿಯನೂ ಆದ ಮಹಾರಾಜನು ಏನು ಹೇಳಿದರೆ ಅದನ್ನು ಶಂಕೆಪಡದೆ ನಡಸಬೇಕೆಂಬುದು ನಮ್ಮ ವ್ರತ. ನೀವೆಲ್ಲ ನಮ್ಮಲ್ಲಿ ವಿಶ್ವಾಸಉಳ್ಳವರು. ನೀವು ನಮ್ಮನ್ನು ಬಲವಂದು ಆಶೀರ್ವದಿಸಿ ನಿಮ್ಮ ನಿಮ್ಮ ಮನೆಗಳಿಗೆ ಹಿಂತಿರುಗಿ ಹೋಗಿ. ನಿಮ್ಮಿಂದ ನನಗೆ ಕೆಲಸವಾಗಬೇಕಾದ ಕಾಲ ಬಂದಾಗ ನನಗೆ ಪ್ರಿಯವಾಗಿಯೂ ಹಿತವಾಗಿಯೂ ಆಚರಿಸಿ!” ಎಂದನು. ಅವರು ಹಾಗೆಯೇ ಆಗಲೆಂದು ಒಡಂಬಟ್ಟು ಹಿಂತಿರುಗಿದರು. ಅನಂತರ ಪ್ರಾಜ್ಞನೂ ಧರ್ಮಜ್ಞನೂ ಮಾತುಬಲ್ಲವನೂ ಆದ ವಿದುರನು ಪಾಂಡವರು ಆಪತ್ತಿನಿಂದ ಪಾರಾಗುವಂತೆ ಅವರಿಗೆ ತಿಳುವಳಿಕೆ ಕೊಡುವ ಸಲುವಾಗಿ ಹೀಗೆಂದು ಹೇಳಿದನು. “ಲೋಹವಲ್ಲದಿದ್ದರೂ ದೇಹವನ್ನು ಕತ್ತರಿಸಬಲ್ಲ ಶಸ್ತ್ರವನ್ನು ಯಾವನು ಅರಿಯುವನೋ ಅವನನ್ನು ಶತ್ರುಗಳು ಕೊಲ್ಲಲಾರರು. ಹುಲ್ಲನ್ನೂ ಹಿಮವನ್ನೂ ಹಾಳುಮಾಡುವ ವಸ್ತುವು ಮಹಾರಣ್ಯದೊಳಗೆ ಬಿಲದಲ್ಲಿ ಅಡಗಿಕೊಂಡಿರುವವುಗಳನ್ನು ಸುಡುವುದಿಲ್ಲ. ಎಂಬುದನ್ನು ತಿಳಿದು ಯಾವನು ಕಾಪಾಡಿಕೊಳ್ಳುತ್ತಾನೋ ಅವನು ಬದುಕುತ್ತಾನೆ.; ಕಣ್ಣಿಲ್ಲದವನಿಗೆ ದಾರಿ ಕಾಣುವುದಿಲ್ಲ. ದಿಕ್ಕು ತಿಳಿಯುವುದಿಲ್ಲ. ಧೈರ್ಯವಿಲ್ಲದವನಿಗೆ ಐಶ್ವರ್ಯವಿಲ್ಲ. ಈ ಎಚ್ಚರಿಕೆಯನ್ನು ಅರ್ಥಮಾಡಿಕೋ!” ಹೀಗೆ ಹೇಳಿ ವಿದುರನು ಹಿಂತಿರುಗಿದನು. ಎಲ್ಲರೂ ಹೊರಟುಹೋದಮೇಲೆ ಕುಂತಿಯು ಯುಧಿಷ್ಠಿರನನ್ನು ಕರೆದು “ವಿದುರನು ಹೇಳಿದ್ದೇನು? ಇತರ ಜನಗಳೆದುರಿಗೆ ಹೇಳಿಯೂ ಹೇಳದ ಹಾಗೆ ಅವನು ಏನೋ ಹೇಳಿದ; ನೀನು ಹೌದು ಎಂದೆ. ನನಗೆ ಎರಡೂ ಅರ್ಥವಾಗಲಿಲ್ಲ. ಅದನ್ನು ನಾನು ತಿಳಿಯಬಹುದಾಗಿದ್ದು, ಅದನ್ನು ಕೇಳುವುದು ತಪ್ಪಾಗದಿರುವ ಪಕ್ಷಕ್ಕೆ , ತಿಳಿದುಕೊಳ್ಳಬೇಕೆಂಬ ಆಸೆಯಾಗಿದೆ” ಎಂದಳು. ಯುಧಿಷ್ಠಿರನು, “ವಿಷ ಬೆಂಕಿಗಳಿಂದ ಎಚ್ಚರವಾಗಿರಿ; ನಿಮಗೆ ತಿಳಿಯದ ದಾರಿ ಒಂದು ಇದೆ.; ಜಿತೇಂದ್ರಿಯರಾಗಿದ್ದರೆ ರಾಜ್ಯ ದೊರೆಯುತ್ತದೆ ” ಎಂದು ಹೇಳಿದನು. ನಾನು ತಿಳಿಯಿತು ಎಂದೆ ; ಅಷ್ಟೇಯೆ“ ಎಂದು ಅವರ ಮಾತಿನ ಅರ್ಥವನ್ನು ವಿವರಿಸಿದನು. ಪಾಂಡವರು ವಾರಣಾವತಕ್ಕೆ ಬರಲು, ಅದನ್ನು ತಿಳಿದು ಅಲ್ಲಿಯ ಜನರು ತುಂಬ ಸಂತೋಷಪಟ್ಟು ಮಂಗಳವಸ್ತುಗಳೊಡನೆ ಅವರನ್ನು ಇದಿರುಗೊಂಡು ಜಯಘೋಷದಿಂದ ಬರಮಾಡಿಕೊಂಡರು. ಪರಸ್ಪರ ಯೋಗಕ್ಷೇಮ ಕುಶಲಪ್ರಶ್ನೆಗಳಾದ ಮೇಲೆ ಪಾಂಡವರು ಊರನ್ನು ಪ್ರವೇಶಮಾಡಿ, ನಗರಾಧಿಕಾರಿಗಳನ್ನೂ ಬ್ರಾಹ್ಮಣ ಕ್ಷತ್ರಿಯ ವೈಶ್ಯ ಶೂದ್ರ ಪ್ರಮುಖರನ್ನೂ ಅವರವರ ಮನೆಯಲ್ಲಿ ಕಂಡು ಅವರನ್ನು ಗೌರವಿಸಿ ಪ್ರತಿಯಾಗಿ ಗೌರವವನ್ನು ಪಡೆದರು. ಅನಂತರ ಪುರೋಚನನು ಏರ್ಪಡಿಸಿದ್ದ ಬಿಡಾರಕ್ಕೆ ಹೋಗಲು ಅಲ್ಲೇ ಊಟ ತಿಂಡಿ ಆಸನ ಶಯನಗಳೆಲ್ಲವೂ ಸಿದ್ಧವಾಗಿದ್ದವು. ಅಲ್ಲಿಗೆ ಪಟ್ಟಣಿಗರು ಬಂದು ಅವರನ್ನು ಸೇವಿಸುತ್ತಿದ್ದರು. ಹೀಗೆ ಹತ್ತು ರಾತ್ರಿ ಕಳೆಯಲು ‘ಮಂಗಳ ಮಂದಿರ’ವೆಂದು ಹೆಸರಿಟ್ಟಿದ್ದ ಅಮಂಗಳ ಮಂದಿರಕ್ಕೆ ಪುರೋಚನನು ಅವರನ್ನು ಕರೆದುಕೊಂಡು ಹೋದನು. ಅದನ್ನು ನೋಡುತ್ತಿದ್ದ ಹಾಗೆಯೇ ಯುಧಿಷ್ಠಿರನು ಭೀಮನನ್ನು ಕುರಿತು ”ಇದು ಉರುವಲ ಮನೆ. ಮೂಸಿ ನೋಡಿದರೆ ಕೊಬ್ಬು ತುಪ್ಪ ಅರಗು ಇವು ಬೆರೆತಿರುವುದರ ವಾಸನೆ ಬರುತ್ತದೆ. ಬೇಗ ಹೊತ್ತಿಕೊಳ್ಳಲೆಂದು ನಾರು ಸಜ್ಜರಸಗಳನ್ನು ಉಪಯೋಗಿಸಿದ್ದಾರೆ. ಹುಲ್ಲು ದಬ್ಬೆ ಮುಂತಾದವುಗಳೆಲ್ಲಾ ತುಪ್ಪದಲ್ಲಿ ಅದ್ದಿವೆ. ಆಪ್ತರಾದ ಶಿಲ್ಪಿಗಳು ಕುಶಲತೆಯಿಂದ ಈ ಮನೆಯನ್ನು ಕಟ್ಟಿದಂತಿದೆ. ನಮ್ಮನ್ನು ನಂಬಿಸಿ ಸುಟ್ಟುಬಿಡಬೇಕೆಂದು ಈ ಪುರೋಚನನು ಯೋಚಿಸಿದ್ದಾನೆ. ಇದನ್ನು ತಿಳಿದೇ ಬುದ್ದಿಶಾಲಿಯಾದ ವಿದುರನು ನನ್ನನ್ನು ಆಗ ಎಚ್ಚರಿಸಿದನು. ಹಾಗೆ ಎಚ್ಚರಿಕೆ ಕೊಟ್ಟಿದ್ದರಿಂದ ಈ ಮನೆಯ ಸ್ವರೂಪ ಗೊತ್ತಾಯಿತು.“ ಎಂದನು. ಭೀಮನು ”ಹಾಗಾದರೆ ನಾವು ಮೊದಲು ವಾಸಮಾಡುತ್ತಿದ್ದ ಮನೆಗೇ ಹೋಗೋಣ" ಎಂದನು. ಯುಧಿಷ್ಠಿರನು ನಾವು ಯಾವ ಸುಳಿವನ್ನೂ ಕೊಡದೆ ಇಲ್ಲಿಯೇ ಇದ್ದುಕೊಂಡು ಮುಂದಿನ ಕ್ರಮವನ್ನು ಯೋಚಿಸುವುದು ಒಳ್ಳೆಯದು; ನಾವು ಏನಾದರೂ ಸುಳಿವನ್ನು ತೋರಿಸಿದರೆ ಪುರೋಚನನು ನಿರ್ಬಂಧ್ಪಡಿಸಿ ನಮ್ಮನ್ನು ಶೀಘ್ರವಾಗಿಯೇ ಸುಟ್ಟುಹಾಕಿಬಿಡಬಹುದು. ಅವನು ಯಾವ ಅನ್ಯಾಯಕ್ಕೂ ಅಧರ್ಮಕ್ಕೂ ಹೇಸುವವನಲ್ಲ. ಅವನಿಗೆ ಸುಯೋಧನನ ಸಹಾಯವಿದೆ;</p>
<p>ನಾವು ಇಲ್ಲಿ ಸುಟ್ಟುಹೋದೆವಾದರೆ ತಾತ ಭೀಷ್ಮ ತಾನೇ ಆಮೇಲೆ ಏನು ಮಾಡಬಲ್ಲ? ಕೌರವರ ಮೇಲೆ ಕೋಪಿಸಿಕೊಳ್ಳಬಹುದು; ಕೋಪಿಸಿಕೊಂಡು ಅವರನ್ನು ಏಕೆ ಮೇಲೆ ಹಾಕಿಕೊಳ್ಳುತ್ತಾನೆ? ಅದರಿಂದೇನು ಪ್ರಯೋಜನ? ಮಿಕ್ಕ ಹಿರಿಯರೂ ಕೋಪಿಸಿಕೊಳ್ಳಬೇಕಾದದ್ದು ಧರ್ಮ ಎಂದು ಕೋಪಿಸಿಕೊಳ್ಳಬೇಕು. ಅಷ್ಟೇಯೆ. ಹಾಗಲ್ಲದೆ ನಾವೇನಾದರೂ ಬೆಂಕಿಗೆ ಹೆದರಿಕೊಂಡು ಈಗ ಓಡಿಹೋದರೆ, ರಾಜ್ಯ ಲೋಭಿಯಾದ ದುರ್ಯೋಧನನು ನಮ್ಮೆಲ್ಲರನ್ನೂ ಹಿಡಿಸಿ ಕೊಲ್ಲಿಸಬಹುದು; ಏಕೆಂದರೆ ಈಗ ನಮಗೆ ಆಧಿಕಾರವಿಲ್ಲ, ಬಲವಿಲ್ಲ, ಹಣವಿಲ್ಲ; ಅವನಿಗೆ ಅವೆಲ್ಲಾ ಇವೆ; ಆದ್ದರಿಂದ ಈ ಪಾಪಿಷ್ಠನಾದ ಪುರೋಚನನನ್ನು ಆ ಪಾಪಿಷ್ಠನಾದ ದುರ್ಯೋಧನನನು ವಂಚನೆಗೊಳಿಸಿ ಅಲ್ಲಿ ಇಲ್ಲಿ ಗುಟ್ಟಾಗಿ ವಾಸಿಸಬೇಕು.; ಬೇಟೆಯಾಡುವವರಂತೆ ಹೊರಗೆ ಸುತ್ತುತ್ತಿರಬೇಕು. ಹಾಗಾದರೆ ನಾವು ತಪ್ಪಿಸಿಕೊಂಡು ಹೋಗುವುದಕ್ಕೆ ದಾರಿ ತಿಳಿಯುತ್ತದೆ. ಇವೊತ್ತೇ ನೆಲದೊಳಗೆ ಬಿಲಮಾಡಿಕೊಳ್ಳೋಣ.: ಅಲ್ಲಿದ್ದರೆ ಬೆಂಕಿಯ ಭಯವಿರುವುದಿಲ್ಲ. ಆದರೆ ಅದು ಪುರೋಚನನಿಗಾಗಲಿ, ಪುರಜನರಿಗಾಗಲಿ ಗೊತ್ತಾಗಬಾರದು"ಎಂದನು. ಅವರು ಸದ್ಯಕ್ಕೆ ಅಲ್ಲಿಯೇ ಇರುವುದೆಂದು ನಿರ್ಧಾರವಾಯಿತು. </p>
<p> ಪಾಂಡವರು ಆ ಮನೆಗೆ ಹೋದ ಸ್ವಲ್ಪಕಾಲದಲ್ಲಿಯೇ ವಿದುರನಿಗೆ ಆಪ್ತನಾಗಿದ್ದ ನೆಲತೋಡುವವನೊಬ್ಬನು ಪಾಂಡವರನ್ನು ರಹನ್ಯವಾಗಿ ಕಂಡು "ನಾನು ವಿದುರನಿಂದ ಬಂದಿದ್ದೇನೆ; ‘ಗೋಪ್ಯವಾಗಿ ಪಾಂಡವರಿಗೆ ಸಹಾಯಮಾಡು ಹೋಗು’ ಎಂದು ನನ್ನನ್ನು ಕಳುಹಿಸಿದ್ದಾನೆ; ನಾನು ಅಗತೆಯನ್ನು ಬಲ್ಲವನು; ನನ್ನಿಂದ ನಿಮಗೇನಾಗಬೇಕಾಗಿದೆ. ಹೇಳಿದರೆ ಮಾಡಿಕೊಡುತ್ತೇನೆ. ಇದೇ ಬಹುಳ</p>
<p>ಚತುರ್ದಶಿಯ ರಾತ್ರಿ ಪುರೋಚನನು ಈ ಮನೆಯ ಬಾಗಿಲಿಗೆ ಬೆಂಕಿಯಿಟ್ಟು ಹೊತ್ತಿಸುತ್ತಾನೆ; ನೀವೂ ನಿಮ್ಮ ತಾಯಿಯೂ ಸುಟ್ಟುಹೋಗಬೇಕೆಂಬುದು ದುರ್ಯೋಧನನ ಏರ್ಪಾಡು; ವಿದುರನು ಗುಪ್ತಭಾಷೆಯಲ್ಲಿ ನಿನಗೆ ಏನೋ ಹೇಳಿದನಂತೆ. ಅದಕ್ಕೆ ನೀನು,‘ಹೌದು; ಹಾಗೆಯೇ’ ಎಂದು ಉತ್ತರ ಕೊಟ್ಟೆಯಂತೆ. ಇದೇ ನನ್ನನ್ನು ನಂಬಲು ಬೇಕಾದ ಗುರುತು“ ಎಂದನು. ಅದಕ್ಕೆ ಧರ್ಮರಾಜನು,”ಅಯ್ಯಾ,ನೀನು ವಿದುರನಿಗೆ ಆಪ್ತನಾದ ಸ್ನೇಹಿತನೆಂದು ನಾನು ಗುರುತಿಸಿದೆ. ತಿಳಿದವನಿಗೆ ವಿಶೇಷ ಗುರುತಿನ ಅವಶ್ಯಕತೆಯೇನೂ ಇಲ್ಲ. ನಮಗೆ ವಿದುರನು ಹೇಗೋ ನೀನೂ ಹಾಗೆಯೇ; ನೀನು ನಮ್ಮನ್ನು ಈ ಆಪತ್ತಿನಿಂದ ದಾಟಿಸಬೇಕು; ಈ ಉರುವಲು ಮನೆಯನ್ನು ದುರ್ಯೋಧನನು ನಮಗಾಗಿಯೇ ಪುರೋಚನನಿಂದ ಮಾಡಿಸಿದನೆಂದು ನನಗೆ ತೋರುತ್ತದೆ. ಅವನು ಆಗಾಗ್ಯೆ ನಮಗೆ ಕಿರುಕುಳ ಕೊಡುತ್ತಲೇ ಇರುತ್ತಾನೆ; ನಾವು ಸುಟ್ಟುಹೋಗಿಬಿಟ್ಟರೆ ಅವನ ಇಷ್ಟ ಪೂರ್ತಿಯಾಗುತ್ತದೆ; ಇಲ್ಲಿನ ಆಯುಧಶಾಲೆಯನ್ನು ಆಯುಧಗಳಿಂದ ತುಂಬಿಸಿದ್ದಾನೆ; ಸುತ್ತಲೂ ಎತ್ತರವಾದ ಪೌಳಿಗೋಡೆಯಿದೆ; ಆದ್ದರಿಂದ ಇಲ್ಲಿಂದ ತಪ್ಪಿಸಿಕೊಂಡು ಹೋಗುವ ಹಾಗಿಲ್ಲ. ಇದೆಲ್ಲವನ್ನೂ ಮೊದಲೇ ತಿಳಿದು ವಿದುರನು ನಮಗೆ ಎಚ್ಚರಿಕೆ ಕೊಟ್ಟನು; ಅವನು ಊಹಿಸಿದ್ದ ಅಪಾಯ ಬಂದೇ ಬಂದಿದೆ; ಆದ್ದರಿಂದ ನೀನು ಪುರೋಚನನಿಗೆ ತಿಳಿಯದಂತೆ ನಮ್ಮನ್ನು ಬಿಡುಗಡೆ ಮಾಡಬೇಕು“ ಎಂದನು. ”ಆಗಲಿ"ಎಂದು ಭರವಸೆ ನೀಡಿ ಅವನು ಕೆಲಸಕ್ಕೆ ಆರಂಭಿಸಿ ಸುತ್ತಿನ ಕಂದಕವನ್ನು ಸರಿಮಾಡುವವನಂತೆ, ಮನೆಯೊಳಕ್ಕೆ ಒಂದು ಬಿಲವನ್ನು ಕೊರೆದು, ಪುರೋಚನನು ಕಂಡಾನೆಂದು ಅದರ ಬಾಯಿಯನ್ನು ಐಬುಕಾಣದಂತೆ ಮುಚ್ಚಿದನು; ಹೀಗೆ ಸಿದ್ದವಾದ ಮನೆಯಲ್ಲಿ ಪಾಂಡವರು ರಾತ್ರಿಹೊತ್ತು ಆಯುಧವಿಟ್ಟುಕೊಂಡು ವಾಸಿಸುತ್ತಿದ್ದರು. ಹಗಲು ಹೊತ್ತು ಬೇಟೆಯ ನೆಪದಲ್ಲಿ ಹೊರಗೆ ತಿರುಗುತ್ತಿದ್ದರು; ನಂಬಿಕೆಯಿಲ್ಲದಿದ್ದರೂ ನಂಬಿಕೆ ಇದ್ದಂತೆಯೂ, ಅತೃಪ್ತರಾಗಿದ್ದರೂ ತೃಪ್ತರಾಗಿದ್ದಂತೆಯೂ ನಟಿಸುತ್ತ ಪುರೋಚನ್ನಅನ್ನು ವಂಚಿಸಿ, ಮುಳ್ಳಿನಮೇಲೆ ಇದ್ದಂತೆ ಇದ್ದರು. ಅವರು ಮಾಡಿಕೊಂಡಿದ್ದ ಹಂಚಿಕೆ ಆ ಅಗತೆಯವನಿಗೊಬ್ಬನಿಗೆ ಹೊರತು ಹೊರಗಿನವರೊಬ್ಬರಿಗೂ ತಿಳಿಯದು.</p>
<p> ಪಾಂಡವರು ಆ ಮನೆಯಲ್ಲಿ ಸುಮಾರು ಒಂದು ವರ್ಷಕಾಲ ಸಮಾಧಾನದಿಂದಿದ್ದನ್ನು ನೋಡಿ ಅವರಿಗೆ ಯಾವ ವಿಧವಾದ ಸಂದೇಹವೂ ಉಂಟಾಗಿಲ್ಲವೆಂದು ಭಾವಿಸಿಕೊಂಡು ಸಂತೋಷಪಟ್ಟನು. ಅವನ ಸಂತೋಷವನ್ನು ನೋಡಿ ಯುಧಿಷ್ಟಿರನು ತನ್ನ ತಮ್ಮಂದಿರನ್ನು ಕರೆದು “ಈ ಪಾಪಿಷ್ಠನಾದ ಪುರೋಚನನು ನಾವು ನಂಬಿ ನಿಶ್ಯಂಕರಾಗಿದ್ದೇವೆಂದು ತಿಳಿದುಕೊಂಡು ತಾನೇ ಮೋಸಹೋಗಿದ್ದಾನೆ; ಆದ್ದರಿಂದ ನಾವು ತಪ್ಪಿಸಿಕೊಂಡು ಹೋಗುವುದಕ್ಕೆ ಇದು ತಕ್ಕ ಕಾಲ; ನಾವು ಹೊರಡುವುದಕ್ಕಿಂತ ಮುಂಚೆ ಆಯುಧಶಾಲೆಗೆ ಬೆಂಕಿಯಿಟ್ಟು ಒಳಗಿರುವ ಪುರೋಚನನನ್ನು ಸುಡಬೇಕು. ಮತ್ತು ನಮಗೆ ಬದಲಾಗಿ ಇನ್ನಾರಾದರೂ ಆರು ಜನರನ್ನು ಇಲ್ಲಿ ಇರಿಸಬೇಕು” ಎಂದು ಹೇಳಿದನು. ಕುಂತಿಯು ಅಂದು ದಾನದ ನೆವದಲ್ಲಿ ಬ್ರಾಹ್ಮಣಸಂತರ್ಪಣೆಯನ್ನು ಮಾಡಿಸಿದಳು. ರಾತ್ರಿ ಬಹುಜನ ಮುತ್ತೈದೆಯರು ಅಲ್ಲಿಗೆ ಬಂದು ಊಟಮಾಡಿಕೊಂಡು ಹೊರಟುಹೋದರು. ಒಬ್ಬ ಬೇಡಿತಿಯೂ ಅವಳ ಐದುಜನ ಮಕ್ಕಳೂ ಕಾಲಪ್ರೇರಣೆಯಿಂದ ಊಟವನ್ನು ಹುಡುಕಿಕೊಂಡು ಅಕಸ್ಮಾತ್ತಾಗಿ ಅಲ್ಲಿಗೆ ಬಂದು, ತಿಂದು, ಕುಡಿದು,ಅಮಲೇರಿ ಮೈಮೇಲೆ ಪ್ರಜ್ಞೆಯಿಲ್ಲದೆ ಅದೇ ಮನೆಯಲ್ಲಿಯೇ ಬಿದ್ದುಕೊಂಡಿದ್ದರು. ರಾತ್ರಿ ಸರುಹೊತ್ತಿನಲ್ಲಿ ಎಲ್ಲರೂ ನಿದ್ರೆಯಲ್ಲಿರಲು ಗಾಳಿ ಎದ್ದ ಸಮಯವನ್ನು ನೋಡಿ ಭೀಮಸೇನನು ಪುರೋಚನನು ಮಲಗಿದ್ದ ಸ್ಥಳವನ್ನು ಹೊತ್ತಿಸಿಬಿಟ್ಟನು. ಕೂಡಲೇ ಮಹಾಶಬ್ದವೂ, ಜ್ವಾಲೆಯೂ ಉಂಟಾದುವು. ಪುರಜನರು ಎಚ್ಚರವಾಗಿ ಬಂದುನೋಡಿ ಮನೆಯ ಸುತ್ತಲೂ ನಿಂತು "ಈ ಪಾಪಿಯು ದುರ್ಯೋಧನನ</p>
<p>ಮಾತಿನಂತೆ ಈ ಮನೆಯನ್ನು ಕಟ್ಟೆಸಿ ಸುಡಿಸಿ, ತನಗೂ ಮ್ಯತ್ಯುವನ್ನು ತಂದುಕೊಂಡ. ಧೃತರಾಷ್ಟ್ರನ ಬುದ್ಧಿ ಸ್ವಲ್ಪವೂ ಚೆನ್ನಾಗಿಲ್ಲ; ಇಂಥ ನಿರ್ಮಲ ಗುಣವುಳ್ಳ ನಿರಪರಾಧಿ ಹುಡುಗರನ್ನು ಹೀಗೆ ನಂಬಿಸಿ ಸುಡಿಸಿದನಲ್ಲಾ!" ಎಂದು ಮುಂತಾಗಿ ರಾತ್ರಿಯೆಲ್ಲಾ ಮಾತನಾಡಿಕೊಳ್ಳುತ್ತಿದ್ದರು. ಪಾಂಡವರು ಯಾರಿಗೂ ಕಾಣದಂತೆ ಬಿಲ್ದಿಂದ ಹೊರಹೊರಟರು; ಒಂದು ಕಡೆ ನಿದ್ರೆ,ಇನ್ನೊಂದು ಕಡೆ</p>
<p>ಹೆದರಿಕೆ; ಜೊತೆಯಲ್ಲಿ ತಾಯಿ ಬೇರೆ ಇದ್ದಳು. ಆದ್ದರಿಂದ ಅವರು ಬೇಗ ಬೇಗ ಹೋಗಲಾಗಲಿಲ್ಲ; ಆಗ ಭೀಮಸೇನನು ತಾಯಿಯನ್ನು ಹೆಗಲಮೇಲೆ ಹೊತ್ತಿಸಿಕೊಂಡು ನಕುಲ ಸಹದೇವರನ್ನು ಸೊಂಟದ ಮೇಲೆ ಕೂರಿಸಿಕೊಂಡು ಕೈಗಳಲ್ಲಿ ಯುಧಿಷ್ಠಿರಾರ್ಜುನರನ್ನು ಹಿಡಿದುಕೊಂಡು ದಾರಿಯಲ್ಲಿ ಮರಗಳಾಗಲೀ ದಿಣ್ಣೆಗಳಾಗಲೀ ಸಿಕ್ಕಿದರೆ ಅವುಗಳನ್ನು ಒದೆದು ಕೆಡವುತ್ತ ವಾಯುವೇಗದಿಂದ ಓಡಿದನು. </p>
<p> ರಾತ್ರಿಕಳೆದು ಬೆಳಗಾದಕೂಡಲೇ ಪುರಜನರು ಬಂದು ಬೆಂಕಿಯನ್ನು ಆರಿಸಲು ಆ ಮನೆಯು ಅರಗಿನದೆಂದೂ ಅದರಲ್ಲಿ ಪುರೋಚನನು ಸಿಕ್ಕಿ ಸತ್ತುಹೋಗಿದ್ದಾನೆಂದೂ ಗೊತ್ತಾಯಿತು. ಪಾಂಡವರನ್ನು ಕೊಲ್ಲುವುದಕ್ಕೋಸ್ಕರವೇ ದುರ್ಯೋಧನನು ಈ ಏರ್ಪಾಡನ್ನು ಮಾಡಿದ್ದನೆಂದು ಜನರು ನಿರ್ಧರಿಸಿದರು. “ಇದು ಧೃತರಾಷ್ಟ್ರನಿಗೂ ತಿಳಿದೇ ನಡೆದಿದೆ; ಜ್ಞಾತಿಗಳಾದ ಪಾಂಡವರು ಸುಟ್ಟುಹೋಗಲಿ ಎಂದೇ ಅವನೂ ಅಡ್ಡಿಬಂದಿಲ್ಲ; ಭೀಷ್ಮ,ದ್ರೋಣ ಮುಂತಾದ ಹಿರಿಯರೂ ಧರ್ಮವನ್ನು ಅನುಸರಿಸುತ್ತಿಲ್ಲ; ಆದ್ದರಿಂದ ‘ಪಾಂಡವರನ್ನು ಸುಡಿಸಿದೆಯಲ್ಲಾ! ನಿನ್ನ ಆಶೆ ಕೈಗೂಡಿತೇ?’ ಎಂದು ಧೃತರಾಷ್ಟ್ರನಿಗೆ ಹೇಳಿಕಳುಹಿಸೋಣ” ಎಂದು ಮುಂತಾಗಿ ಮಾತನಾಡಿಕೊಳ್ಳುತ್ತಾ ಬೆಂಕಿಯನ್ನು ಹುಡುಕಲು, ಬೇಡಿತಿಯ ಮತ್ತು ಅವಳ ಐದು ಮಕ್ಕಳ ಕರಿಕಾದ ದೇಹಗಳು ಸಿಕ್ಕಿದವು; ಈ ಮಧ್ಯೆ ಅಗೆತದವನೂ ಹುಡುಕುತ್ತಿರುವವನಂತೆ ನಟಿಸುತ್ತ ಯಾರಿಗೂ ಕಾಣದಂತೆ ಬಿಲದೊಳಕ್ಕೆ ಮಣ್ಣುನೂಕಿ ಅದನ್ನು ಮುಚ್ಚಿಬಿಟ್ಟನು. ಪುರೋಚನನೂ ಪಾಂಡವರೂ ಸುಟ್ಟುಹೋದ ವರ್ತಮಾನ ಬರಲು ಧೃತರಾಷ್ಟ್ರನು ತುಂಬ ಗೋಳಾಡಿದನು. “ನನ್ನ ತಮ್ಮ ಪಾಂಡುವು ಅಂದು ಸಾಯಲಿಲ್ಲ; ಆ ಶೂರ ಹುಡುಗರೂ ಅವರ ತಾಯಿಯೂ ಸತ್ತದ್ದರಿಂದ ಇಂದು ಅವನು ಸತ್ತಂತಾಯಿತು. ವಾರಣಾವತಕ್ಕೆ ಬೇಗ ಹೋಗಿ ಅವರಿಗೆ ಸಂಸ್ಕಾರ ನಡೆಸಿ; ಅವರ ಜೊತೆಯಲ್ಲಿ ಇನ್ನು ಯಾರು ನಮ್ಮ ಕಡೆಯವರು ಸಿಕ್ಕಿ ಸತ್ತಿದ್ದರೂ ಅವರಿಗೂ ಊರ್ಧ್ವಸಂಸ್ಕಾರಗಳನ್ನು ನಡೆಸಿ; ಹಣವನ್ನು ಧಾರಾಳವಾಗಿ ವೆಚ್ಚಮಾಡಿ ಅವರಿಗೆ ಹಿತವಾಗುವುದನ್ನು ಏನೇನು ಮಾಡಬಹುದೋ ಎಲ್ಲವನ್ನೂ ಮಾಡಿ” ಎಂದು ಆಜ್ಞೆಮಾಡಿ ತಾನು ತರ್ಪಣಾದಿಗಳನ್ನು ಕೊಟ್ಟನು; ಕೌರವರೆಲ್ಲರೂ ಗೋಳಾಡಿದರು. ವಿದುರನೇ ಅಷ್ಟಾಗಿ ಶೋಕವನ್ನು ತೋರಿಸಲಿಲ್ಲ. ಏಕೆಂದರೆ ಅವನು ಬಲ್ಲ ಸಂಗತಿ ಬೇರೆಯಾಗಿತ್ತು.</p>
<p> ಅತ್ತ ಪಾಂಡವರು ದಕ್ಷಿಣಾಭಿಮುಖವಾಗಿ ಹೋಗುತ್ತ ನಕ್ಷತ್ರದ ಬೆಳಕಿನಲ್ಲಿ ಬೇಗಬೇಗ ಪ್ರಯಾಣಮಾಡಿ ದಟ್ಟವಾದ ಅರಣ್ಯವನ್ನು ಸೇರಿದರು. ಅಷ್ಟುಹೊತ್ತಿಗೆ ಎಲ್ಲರಿಗೂ ತುಂಬ ಬಳಲಿಕೆ, ಬಾಯಾರಿಕೆ, ತೂಕಡಿಕೆ. ಆಗ ಧರ್ಮರಾಜನು ಭೀಮಸೇನನನ್ನು ಕುರಿತು“ ಈ ದಟ್ಟವಾದ ಕಾಡಿನಲ್ಲಿ ಸಿಕ್ಕಿ ತೊಳಲುತ್ತಿದ್ದೇವೆ; ದಿಕ್ಕೇ ಗೊತ್ತಾಗುತ್ತಿಲ್ಲ; ನಡೆಯುವುದಕ್ಕೆ ಕೈಯಲ್ಲಾಗುತ್ತಿಲ್ಲ; ಇದಕ್ಕಿಂತ ಕಷ್ಟ ಉಂಟೇ? ಆ ಹಾಳು ಪುರೋಚನನು ಸುಟ್ಟುಹೋದನೋ ಇಲ್ಲವೋ ಗೊತ್ತಿಲ್ಲ; ಅವನ ಭಯದಿಂದ ಹೇಗೆ ತಪ್ಪಿಸಿಕೊಳ್ಳೋಣ? ನಾವು ಯಾರ ಕಣ್ಣಿಗೂ ಬೀಳಕೂಡದು. ಆದ್ದರಿಂದ ನೀನೇ ನಮ್ಮನ್ನೆಲ್ಲಾ ಎತ್ತಿಕೊಂಡು ಹೋಗಿ ಎಲ್ಲಿಗಾದರೂ ಸಾಗಿಸಬೇಕಪ್ಪ! ನೀನೊಬ್ಬನೇ ನಮ್ಮಲ್ಲಿ ಬಲಶಾಲಿ!” ಎಂದನು. ಹೀಗೆ ಅವರು ಮುಂದುವರಿಯುತ್ತ ದುರ್ಯೋಧನನ ಭಯದಿಂದ ಅಲ್ಲಲ್ಲಿ ಅವಿತುಕೊಂಡಿರುತ್ತ ಸಂಜೆಯ ಹೊತ್ತಿಗೆ ಕಾಡಿನ ಒಂದು ಪ್ರದೇಶಕ್ಕೆ ಬಂದರು; ಅಲ್ಲಿ ಗೆಡ್ಡೆ ಗೆಣಸು ಹಣ್ಣು ಹಂಪಲು ನೀರು ನಿಡಿ ಏನೂ ಇರಲಿಲ್ಲ; ಕ್ರೂರವಾದ ಮೃಗಪಕ್ಷಿಗಳು ಮಾತ್ರವಿದ್ದುವು; ಮಬ್ಬುಗತ್ತಲು; ಹಸಿವು ಬಳಲಿಕೆ ನಿದ್ರೆಗಳಿಂದ ನಡೆಯಲು ಕಾಲೇ ಬಾರದು. ಆಗ ಭೀಮಸೇನನು ಅವರನ್ನು ಒಂದು ದೊಡ್ಡ ಆಲದಮರದ ಕೆಳಕ್ಕೆ ಕರೆದುಕೊಂಡು ಹೋಗಿ ಬಿಟ್ಟು, ಇಲ್ಲಿ ಸ್ವಲ್ಪ ವಿಶ್ರಮಿಸಿಕೊಳ್ಳಿ; ನಾನು ಇಲ್ಲೆಲ್ಲಾದರೂ ಸ್ವಲ್ಪ ನೀರನ್ನು ಹುಡುಕಿ ತರುತ್ತೇನೆ; ಸಾರಸ ಪಕ್ಷಿಗಳ ಕೂಗು ಕೇಳುತ್ತಿದೆ; ಆದ್ದರಿಂದ ಇಲ್ಲೇ ಎಲ್ಲೋ ನೀರು ಇರಬೇಕು!“ ಎಂದು ಅವರ ಸಮ್ಮತಿಯ ಮೇಲೆ ಆ ನೀರುಹಕ್ಕಿಗಳ ಧ್ವನಿಯನ್ನು ಹಿಡಿದುಕೊಂಡು ಹೋದನು. ನೀರು ಸಿಕ್ಕಿತು; ತಾನು ಚೆನ್ನಾಗಿ ನೀರನ್ನು ಕುಡಿದು, ಸ್ನಾನಮಾಡಿ ಉತ್ತರೀಯದಿಂದ ನೀರನ್ನು ತಂದನು. ಹಿಂತಿರುಗಿ ಬರುವ ಹೊತ್ತಿಗೆ ಎಲ್ಲರೂ ನೆಲದ ಮೇಲೆ ಮಲಗಿ ನಿದ್ರೆಮಾಡುತ್ತಿದ್ದಾರೆ! ಅದನ್ನು ಕಂಡು ಅವನಿಗೆ ತುಂಬ ದುಃಖವಾಗಿ ”ಅಯ್ಯೋ! ವಾರಣಾವತದಲ್ಲಿ ಸೊಗಸಾದ ಸುಪ್ಪತ್ತಿಗೆಯ ಮೇಲೆ ಮಲಗಿಯೂ ನಿದ್ರೆಬಾರದಿದ್ದವರು ಇಲ್ಲಿ ನೆಲದ ಮೇಲೆ ಮಲಗಿ ನಿದ್ರೆಮಾಡುತ್ತಿದ್ದಾರೆ. ಈ ಕುಂತಿ ವಸುದೇವನ ತಂಗಿ, ಕುಂತಿ ಭೋಜನ ಮಗಳು, ವಿಚಿತ್ರವೀರ್ಯನ ಸೊಸೆ ಪಾಂಡುವಿನ ಹೆಂಡತಿ; ಉಪ್ಪರಿಗೆಯ ಮನೆಯಲ್ಲಿ ಕಮಲದಂಥ ಹಾಸಿಗೆಯ ಮೇಲೆ ಮಲಗುತ್ತಿದ್ದ ಸುಕುಮಾರಿ; ಧರ್ಮ, ಇಂದ್ರ,</p>
<p>ವಾಯುಗಳಿಂದ ಮಕ್ಕಳನ್ನು ಪಡೆದವಳು; ಇಂಥವಳು ಆಯಾಸಪಟ್ಟು ನೆಲದಮೇಲೆ ಮಲಗಿ ನಿದ್ರೆಮಾಡುವುದನ್ನು ನೋಡುವುದಕ್ಕಿಂತ ದುಃಖಕರವಾದದ್ದು ಇನ್ನೇನು ಇದ್ದೀತು? ಮೂರು ಲೋಕಕ್ಕೂ ರಾಜನಾಗಿರಲು ಅರ್ಹನಾದ ಈ ಧರ್ಮಾತ್ಮನೂ ಲೋಕೋತ್ತರನಾದ ಅರ್ಜುನನೂ ದಿವ್ಯ ಸುಂದರರಾದ ಈ ನಕುಲ ಸಹದೇವರೂ ಬಳಲಿ ಬಡಜನರಂತೆ ನೆಲದ ಮೇಲೆ ಮಲಗಿ</p>
<p>ನಿದ್ರೆ ಹೋಗುತ್ತಿದ್ಧಾರ್.ೆ ಇದಕ್ಕಿಂತ ದುಃಖಕರವಾದದ್ದು ಇನ್ನೇನು ಇದ್ದೀತು? ಕುಲಕಳಂಕರಾದ ಜ್ಞಾತಿಗಳು ಇಲ್ಲದವನೇ ಲೋಕದಲ್ಲಿ</p>
<p>ಸುಖದಿಂದ ಜೀವಿಸಬಲ್ಲವನು; ಅವನು ಊರಿಗೆಲ್ಲ ಒಂದೇ ಒಂದು ಇರುವ ಹಣ್ಣಿನ ಮರದಂತೆ ಪಾವನನಾಗುತ್ತಾನೆ; ಎಲ್ಲರೂ ಅವನನ್ನು ಗೌರವಿಸುತ್ತಾರೆ, ಪೂಜಿಸುತ್ತಾರೆ. ಧರ್ಮಪರರೂ ಶೂರರೂ ಆದ ಬಹುಜನ ಜ್ಞಾತಿಗಳಿದ್ದರೆ ಅಂಥವರೂ ಕಾಡಿನ ಮರಗಳಂತೆ, ನೆಂಟರು ಇಷ್ಟರು ಮಕ್ಕಳು ಮರಿಗಳು ಇವರೊಡಗೂಡಿ ಒಬ್ಬರಿಗೊಬ್ಬರು ಒತ್ತಾಸೆಯಾಗಿರುತ್ತ ಬಲಿಷ್ಠರಾಗಿ ಸಮೃದ್ದೆಯಾದ ಸಂಪತ್ತು ಉಳ್ಳವರಾಗಿ ಬಾಳುತ್ತಾರೆ. ಆ ದುರಾತ್ಮನಾದ ಧೃತರಾಷ್ಟ್ರನೂ ಅವನ ಮಕ್ಕಳೂ ನಮ್ಮನ್ನು ಊರುಬಿಟ್ಟೋಡಿಸಿದರು; ಬೆಂಕಿಗೆ ಸಿಕ್ಕಿ ಸುಟ್ಟುಹೋಗದೆ ಹೇಗೋ ತಪ್ಪಿಸಿಕೊಂಡು ಬಂದು ನಾವು ಈ ಮರದ ಆಸರೆಯಲ್ಲಿದ್ದೇವೆ; ಮುಂದೆ ಎಲ್ಲಿಗೆ ಹೋಗಬೇಕೋ! ಒಳ್ಳೆಯ ಸಂಕಟ ಪ್ರಾಪ್ತವಾಯಿತಲ್ಲಾ!“ ಎಂದು ವ್ಯಥೆಪಟ್ಟನು. ಮತ್ತೆ ”ಈ ಕಾಡಿಗೆ ಸ್ವಲ್ಪದೂರದಲ್ಲಿ ಒಂದು ಊರು ಇರುವ ಹಾಗೆ ಕಾಣುತ್ತದೆ: ಆದರೆ ಇವರೋ ಎಚ್ಚರವಾಗಿರಬೇಕಾದಾಗ ನಿದ್ರೆಮಾಡುತ್ತಿದ್ಧಾರೆ. ಹುಂ! ಮಾಡಲಿ ! ನಾನು ಎಚ್ಚರವಾಗಿರುತ್ತೇನೆ. ಅವರು ನಿದ್ರೆಮಾಡಿ ಎದ್ದೇ ನೀರು ಕುಡಿಯಲಿ; ಅಷ್ಟು ಹೊತ್ತಿಗೆ ದಣಿವೂ ಸ್ವಲ್ಪ ಆರಿರುತ್ತದೆ" ಎಂದು ನಿರ್ಧರಿಸಿ, ತಾನು ನಿದ್ರೆಹೋಗದೆ, ಎಚ್ಚರವಾಗಿ ಕುಳಿತನು. </p>
<p> ಪಾಂಡವರು ಮಲಗಿದ್ದ ಆ ಸ್ಥಳಕ್ಕೆ ಸ್ವಲ್ಪದೂರದಲ್ಲಿ ಒಂದು ಶಾಲವೃಕ್ಷದ ಮೇಲೆ ಹಿಡಿಂಬನೆಂಬ ರಾಕ್ಷಸನು ವಾಸವಾಗಿದ್ದನು. ಅವನು ಮಹಾ ಬಲಶಾಲಿ, ಕ್ರೂರಿ ಮತ್ತು ನರಮಾಂಸ ಭಕ್ಷಕ; ನೋಡುವುದಕ್ಕೆ ವಿಕಾರ; ಭಯಂಕರಾಕಾರ; ಕೆಂಡಗಣ್ಣುಗಳು. ಹಸಿವಿನಿಂದ ಮಾಂಸವನ್ನು ಹುಡುಕುತ್ತಿದ್ದ ಅವನಿಗೆ ಪಾಂಡವರು ಕಂಡರು; ಕೂಡಲೆ ಅವನು ತನ್ನ ಒರಟು ತಲೆಕೂದಲನ್ನು ಕೆರೆದುಕೊಳ್ಳುತ್ತಲೂ ವಕ್ರವಕ್ರವಾಗಿ ಆಕಳಿಸುತ್ತಲೂ, ಮನುಷ್ಯವಾಸನೆಯನ್ನು ಮೂಸಿಮೂಸಿ ನೋಡುತ್ತಲೂ, ತನ್ನ ತಂಗಿಯನ್ನು ಕರೆದು, “ಎಷ್ಟೋ ದಿವಸದ ಮೇಲೆ ನನಗೆ ಪ್ರಿಯವಾದ ಭಕ್ಷ್ಯ ಸಿಕ್ಕಿತು; ನಾಲಗೆ ನೀರೊಡೆಯುತ್ತಿದೆ. ನನ್ನ ಎಂಟು ಕೋರೆಹಲ್ಲುಗಳನ್ನೂ ಮೃದುವಾದ ದೇಹದಲ್ಲಿ ಊರಿ ಬಗಿದು ತಿನ್ನುತ್ತ , ಕತ್ತಿನಿಂದ ನೊರೆನೊರೆಯಾಗಿ ಬಸಿಯುವ ಬಿಸಿನೆತ್ತರನ್ನು ಹೀರಬೇಕು. ಹೋಗಿ ಆ ಮರದ ಕೆಳಗೆ ಮಲಗಿಕೊಂಡಿರುವವರಅು ಯಾರು ತಿಳಿದುಕೊಂಡು ಬಾ: ನರವಾಸನೆಯಿಂದ ನನ್ನ ಮೂಗಿನ ಹೊಳ್ಳೆ ಒಡೆದುಹೋಗುತ್ತಿದೆ; ನೀನೇ ಅವರನ್ನು ಕೊಂದು ತಂದರೂ ತಂದುಬಿಡು; ಇಬ್ಬರೂ ತಿನ್ನೋಣ; ಬೇಗಹೋಗು” ಎಂದು ಹೇಳಿದನು. ಅವಳು ಅಣ್ಣನ ಮಾತಿನಂತೆ ಆ ಮರದ ಹತ್ತಿರಕ್ಕೆ ಬಂದು, ಅಲ್ಲಿ ಪಾಂಡವರೂ, ಕುಂತಿಯೂ ಮಲಗಿದ್ದನ್ನೂ ಭೀಮನು</p>
<p>ಕುಳಿತಿದ್ದುದನ್ನೂ ನೋಡಿದಳು. ಭೀಮನನ್ನು ನೋಡುತ್ತಿದ್ದ ಹಾಗೆಯೇ ಅವನ ಮೇಲೆ ಆಸೆಯಾಯಿತು. ಶ್ಯಾಮಸುಂದರನೂ, ಮಹಾಬಾಹುವೂ ನಳಿನನಯನನೂ ಆದ ಈತನು ನನಗೆ ತಕ್ಕ ಗಂಡ. ನಾನು ಎಂದಿಗೂ ಅಣ್ಣನ ಕ್ರೂರಾಜ್ಞೆಯಂತೆ ನಡೆಯುವುದಿಲ್ಲ; ಅಣ್ಣನ ಮೇಲಿನ ಪ್ರೀತಿಗಿಂತ ಗಂಡನ ಮೇಲಿನ ಪ್ರಣಯವೇ ಬಲವಾದದ್ದು. ಇವರನ್ನು ಕೊಂದರೆ ನನಗೂ ನಮ್ಮಣ್ಣನಿಗೂ ಒಂದು ಗಳಿಗೆ ಸಂತೃಪ್ತಿಯಾದೀತು! ಹಾಗಲ್ಲದೆ ಈತನೊಡನೆ ಇದ್ದರೆ ನಾನು ಬಹುಕಾಲ ಸುಖಪಡಬಹುದು. “ಎಂದು ಯೋಚಿಸಿ ಅವಳು ಸುಂದರಾಕಾರವನ್ನು ಧರಿಸಿ ಮೆಲ್ಲಮೆಲ್ಲಗೆ ಭೀಮಸೇನನ ಹತ್ತಿರಕ್ಕೆ ಬಂದು ನಾಚುತ್ತ ನಲಿಯುತ್ತ ಅವನನ್ನು ಕುರಿತು ”ಅಯ್ಯಾ, ನೀನು ಯಾರು? ಎಲ್ಲಿಂದ ಬಂದಿದ್ದೀಯ? ದೇವತೆಗಳಂತೆ ಇಲ್ಲಿ ಮಲಗಿರುವವರು ಯಾರು? ಈ ಸುಕುಮಾರಿ ಯಾರು? ನಿನಗೇನಾಗಬೇಕು? ಈಕೆ ಸ್ವಂತಮನೆಯಲ್ಲಿ ಹೇಗೋಹಾಗೆ ನಿಶ್ಚಿಂತೆಯಾಗಿ ಮಲಗಿ ನಿದ್ರೆಮಾಡುತ್ತಿದ್ದಾಳಲ್ಲ? ಇದು ರಾಕ್ಷಸರಿರುವ ಕಾಡು; ನಮ್ಮ ಅಣ್ಣನಾದ ಹಿಡಿಂಬನೆಂಬ ರಾಕ್ಷಸನು ನಿಮ್ಮನ್ನು ತಿನ್ನಬೇಕೆಂಬ ಆಸೆಯಿಂದ ನನ್ನನ್ನೇ ನೋಡಿ ಬಾ ಎಂದು ಕಳುಹಿಸಿದನು. ಆದರೆ ದೇವಸದೃಶನಾದ ನಿನ್ನನ್ನು ನೋಡಿದಮೇಲೆ ನನಗೆ ನಿನ್ನ ಮೇಲೆ ಮನಸ್ಸಾಗಿದೆ.; ಸತ್ಯವಾಗಿ ಹೇಳುತ್ತೇನೆ; ನಿನ್ನ ಹೊರತು ಮತ್ತಾರನ್ನೂ ಪತಿಯಾಗಿ ಮಾಡಿಕೊಳ್ಳಲಿಷ್ಟವಿಲ್ಲ. ಒಲಿದು ಬಂದ ನನ್ನನ್ನು ಸ್ವೀಕರಿಸು; ನರಭಕ್ಷಕನಾದ ನಮ್ಮ ಅಣ್ಣನಿಂದ ನಿನ್ನನ್ನು ಉಳಿಸಿಕೊಳ್ಳುತ್ತೇನೆ; ನಾವು ಬೆಟ್ಟಗುಡ್ಡಗಳಲ್ಲಿ ಸುಖವಾಗಿ ವಾಸಮಾಡಿಕೊಂಡಿರೋಣ; ನನ್ನ ಗಂಡನಾಗು; ನಾನು ಅಂತರಿಕ್ಷದಲ್ಲಿ ಹೋಗಬಲ್ಲೆ; ಆದ್ದರಿಂದ ಎಲ್ಲಿ ಬೇಕಾದರೆ ಅಲ್ಲಿ ಸುಖಪಡಬಹುದು!“ ಎಂದಳು. ಭೀಮನು”ಎಲೆ ರಾಕ್ಷಸಿ, ಇವರು ನನ್ನ ತಾಯಿ,</p>
<p>ಅಣ್ಣ ತಮ್ಮಂದಿರು; ಮಲಗಿ ನಿದ್ರೆಹೋಗುತ್ತಿರುವಾಗ ನಾನು ಅವರನ್ನು ರಾಕ್ಷಸರ ಪಾಲುಮಾಡಿ ಕಾಮಾರ್ತನಾಗಿ ಹೋಗಬಹುದೇ?“ ಎಂದನು. ರಾಕ್ಷಸಿಯು ಇವರನ್ನು ಎಬ್ಬಿಸು; ನಿನಗೆ ಹೇಗೆ ಪ್ರಿಯವಾದೀತೋ ಹಾಗೆ ನಡೆದುಕೊಳ್ಳುತ್ತೇನೆ. ರಾಕ್ಷಸನ ಕಾಟವನ್ನು ತಪ್ಪಿಸುತ್ತೇನೆ” ಎಂದಳು. ಭೀಮನು “ರಾಕ್ಷಸಿ, ಸುಖವಾಗಿ ಮಲಗಿರುವ ತಾಯಿಯನ್ನೂ ಅಣ್ಣತಮ್ಮಂದಿರನ್ನೂ ನಾನು ರಾಕ್ಷಸನ ಭಯದಿಂದ ಎಚ್ಚರಗೊಳಿಸಬೇಕಾಗಿಲ್ಲ; ರಾಕ್ಷಸರು ನನ್ನ ಪರಾಕ್ರಮದ ಮುಂದೆ ನಿಂತಾರೇ? ಹೋಗುವ ಹಾಗಿದ್ದರೆ ಹೋಗು; ಇರುವ ಹಾಗಿದ್ದರೆ ಇರು; ಇಲ್ಲ ಇನ್ನೇನು ಮಾಡಬೇಕೆನ್ನುತ್ತೀಯೋ ಮಾಡು; ನಿನ್ನ ನರಭಕ್ಷಕನಾದ ಅಣ್ಣನನ್ನು ಕಳುಹಿಸುವುದಾದರೂ ಕಳುಹಿಸು!” ಎಂದನು.</p>
<p> ತನ್ನ ತಂಗಿ ಹೋಗಿ ತುಂಬಹೊತ್ತಾದರೂ ಇನ್ನೂ ಬರಲಿಲ್ಲವೆಂದು ಹಿಡಿಂಬನು ಮರದಿಂದ ಇಳಿದು ಪಾಂಡವರಿದ್ದಲ್ಲಿಗೆ ಬಂದನು. ಅವನನ್ನು ನೋಡಿ ಹಿಡಿಂಬೆಯು ಭೀಮನನ್ನು ಕುರಿತು, “ಅಗೋ ನರಭಕ್ಷಕನಾದ ಆ ದುಷ್ಟರಾಕ್ಷಸನು ಮೇಲೆ ಬೀಳುವುದಿಕ್ಕೆ ಬರುತ್ತಿದ್ದಾನೆ; ನಾನು ಹೇಳಿದಹಾಗೆ ಕೇಳು; ಮಲಗಿರುವವರನ್ನು ಎಬ್ಬಿಸು; ಎಲ್ಲರನ್ನೂ ನನ್ನ ಸೊಂಟದಲ್ಲಿ ಎತ್ತಿಕೊಂಡು ಆಕಾಶದಲ್ಲಿ ಹಾರಿಹೋಗುತ್ತೇನೆ; ಹಾಗಾದರೆ ಅವನಿಂದ ತಪ್ಪಿಸಿಕೊಳ್ಳಬಹುದು!” ಎಂದಳು. ಭೀಮನು “ನೀನು ಹೆದರಬೇಡ; ನಾನಿರಲು ಅವನೇನು ಮಾಡಬಲ್ಲ? ನಿನ್ನ ಕಣ್ಣೆದುರಿಗೇ ಅವನನ್ನು ಕೊಂದುಬಿಡುತ್ತೇನೆ; ನನ್ನ ತೋಳನ್ನು ನೋಡಿದೆಯಾ ಹೇಗಿದೆ? ಒಂದೊಂದೂ ಆನೆಯ ಸೊಂಡಿಲಿನ ಹಾಗಿದೆ. ನಾನು ನರಮನುಷ್ಯನೆಂದು ಅಲ್ಲಗಳೆಯಬೇಡ!” ಎಂದನು. ಈ ಮಾತು ಹಿಡಿಂಬನ ಕಿವಿಗೆ ಬಿತ್ತು; ತಂಗಿಯನ್ನು ನೋಡಲು ಅವಳು ಸುಂದರಿಯಾದ ಮನುಷ್ಯಳ ರೂಪವನ್ನು ಧರಿಸಿ ನಿಂತಿದ್ದಾಳೆ. ಚಂದ್ರನಂತಹ ದುಂಡುಮುಖ ತಿದ್ದಿದ ಹುಬ್ಬು; ಎಸಳಾದ ಮೂಗು; ನೀಳವಾದ ಕಣ್ಣು; ಸೆಳ್ಳುಗುರು; ನಯವಾದ ಚರ್ಮ; ನವಿರಾದ ಸೀರೆ; ನಿಲುವಾಭರಣ: ಮುಡಿಯಲ್ಲಿ ಹೂವು. ಇವಳಿಗೆ ಗಂಡಸಿನಮೇಲೆ ಮೋಹವುಂಟಾಗಿದೆಯೆಂದು ತಿಳಿದು ಹಿಡಿಂಬನು ತನ್ನ ಗೆಡ್ಡೆಕಣ್ಣುಗಳಿಂದ ಬಿರುನೋಟವನ್ನು ಬೀರುತ್ತ, “ಇದು ಯಾರು? ನನ್ನ ಊಟಕ್ಕೆ ಅಡ್ಡಿಬಂದಿರುವವನು? ನಾನು ಕೋಪಗೊಂಡೇನೆಂದು ನಿನಗೆ ಹೆಅದರಿಕೆಯಿಲ್ಲವೇ ಹಿಡಿಂಬೆ? ನನಗೆ ಅಪ್ರಿಯವಾದರೂ ಆಗಲೆಂದು, ಗಂಡಸಿಗೆ ಕಾಮಿಸಿ ನಿಂತಿದ್ದೀಯಾ? ಛೀ! ನಿನ್ನಿಂದ ನನ್ನ ಪೂರ್ವಿಕರಾದ ರಾಕ್ಷಸ ಶ್ರೇಷ್ಠರಿಗೆಲ್ಲಾ ಕೆಟ್ಟಹೆಸರು! ಈಗಲೇ ಇವರನ್ನೂ ನಿನ್ನನ್ನೂ ತೀರಿಸಿಬಿಡುತ್ತೇನೆ!” ಎಂದು ಕಣ್ಣುಗಳನ್ನು ಕೆಂಪಗೆ ಮಾಡಿಕೊಂಡು ಹಲ್ಲುಕಡಿಯುತ್ತ ಮುಂದೆ ಬಂದನು. ಹಾಗೆ ಮೇಲೆ ಬೀಳಬಂದ ಅವನನ್ನು ನೋಡಿ ಭೀಮನು “ಎಲಾ ದುಷ್ಟ! ನಿಲ್ಲು! ನಿಲ್ಲು! ಹೆಂಗಸಿನ ಮೇಲೆ ಕೈಮಾಡುತ್ತೀಯಾ? ಅವಳದೇನು ತಪ್ಪು? ನಿಮ್ಮ ರಾಕ್ಷಸ ಕುಲಕ್ಕೆ ಕಳಂಕ ಬಂದರೆ ಅದು ಅವಳಿಂದಲ್ಲ. ಅವಳಲ್ಲಿರುವ ಕಾಮನಿಂದ; ನಾನಿರುವಾಗ ನೀನು ಹೆಂಗಸನ್ನು ಕೊಲ್ಲಲಾರೆ; ನಿನ್ನನ್ನೇ ನಾನು ಕೊಲ್ಲುತ್ತೇನೆ. ಬಾ! ನಿನ್ನ ದೇಹವನ್ನು ನಾಯಿ ನರಿಗಳು ತಿನ್ನಲಿ; ಜನರು ನಿಶ್ಚಿಂತೆಯಾಗಿ ಕಾಡಿನಲ್ಲಿ ತಿರುಗಾಡಲಿ!” ಎಂದು ಗದರಿಸಿದನು. ಹಿಡಿಂಬನು “ಏಕೆ ಅರಚುತ್ತೀಯೇ? ನಿನ್ನ ಜಂಭ ಅಲ್ಲಿರಲಿ! ನಿನ್ನನ್ನು ಮೊದಲು ಕೊಂದು ಆಮೇಲೆ ಈ ಮಲಗಿರುವವರನ್ನು ಕೊಲ್ಲುತ್ತೇನೆ; ಕೊನೆಗೆ ಇವಳನ್ನು ಕೊಲ್ಲುತ್ತೇನೆ.” ಎಂದು ಎರಡು ತೋಳುಗಳನ್ನೂ ನೀಡಿಕೊಂಡು ನುಗ್ಗಿದನು. ಭೀಮನು ನಗುತ್ತಾ ಅವುಗಳನ್ನು ಬಲವಾಗಿ ಹಿಡಿದುಕೊಂಡು, ಬಿಡಿಸಿಕೊಳ್ಳಲಾರದೆ ಒದ್ದಾಡುತ್ತಿದ್ದ ಅವನನ್ನು ಬೀಸಿ ಎಸೆದನು. ಅವನು ಎಂಟು ಬಿಲ್ಲಿನ ದೂರ ಹೋಗಿ ಬಿದ್ದನು. ಅಲ್ಲಿಂದ ಬಂದು ಅವನು ಈ ಸಾರಿ ಭೀಮನನ್ನು ಬಲವಾಗಿ ತಬ್ಬಿ ಹಿಡಿದು ಆರ್ಭಟಿಸಿದನು. ಅವನ ಆರ್ಭಟದಿಂದ ಮಲಗಿದ್ದವರು ಎದ್ದಾರೆಂದು ಭೀಮನು ಅವನನ್ನು ದೂರ ಎಳೆದುಕೊಂಡು ಹೋದನು. ಆನೆಗಳಂತೆ ಹೋರಾಡುತ್ತಿದ್ದ ಅವರ ಹೋರಾಟದಲ್ಲಿ ಗಿಡಮರಗಳೆಲ್ಲಾ ಮುರಿದುಬಿದ್ದವು.; ಗದ್ದಲವಾಗಿ ಮಲಗಿದ್ದವರೆಲ್ಲರೂ ಎಚ್ಚರಗೊಂಡು ನೋಡಲು, ಮುಂದೆ ಹಿಡಿಂಬೆ ನಿಂತಿದ್ದಳು. ಅವಳ ಸೌಂದರ್ಯವನ್ನು ನೋಡಿ ಕುಂತಿಯು ವಿಸ್ಮಯಗೊಂಡು “ಯಾರಮ್ಮಾ ನೀನು? ಏಕೆ ಇಲ್ಲಿಗೆ ಬಂದಿದ್ದೀಯೆ? ನೀನೇನು ಈ ಕಾಡಿನಲ್ಲಿರುವ ವನದೇವತೆಯೋ,ಅಪ್ಸರೆಯೋ? ಇಲ್ಲಿ ಏಕೆ ನಿಂತುಕೊಂಡಿದ್ದೀಯೇ?” ಎಂದು ಮೃದುವಾಗಿ ಮಾತನಾಡಿಸಿದಳು. ಅವಳು, “ಇದು ಹಿಡಂಬ ರಾಕ್ಷಸನ ಕಾಡು; ನಾನು ಅವನ ತಂಗಿ; ನಿಮ್ಮನ್ನೆಲ್ಲಾ ಕೊಲ್ಲಬೇಕೆಂದು ನಮ್ಮ ಅಣ್ಣ ಕಳುಹಿಸಿದ; ನಾನು ಬಂದು ಹೊಂಬಣ್ಣದಿಂದ ಹೊಳೆಯುವ ನಿನ್ನ ಪರಾಕ್ರಮಿಯಾದ ಮಗನನ್ನು ನೋಡಿ ಕಾಮವಶಳಾಗಿ ಅವನನ್ನು ನನ್ನ ಪತಿಯಾಗಿ ವರಿಸಿದೆ.; ಅವನನ್ನು ಕರೆದುಕೊಂಡು ಹೋಗೋಣವೆಂದು ನೋಡಿದೆ; ಅದು ಆಗಲಿಲ್ಲ. ಇಷ್ಟುಹೊತ್ತಾದರೂ ಏಕೆ ಬರಲಿಲ್ಲವೆಂದು ನಮ್ಮಣ್ಣನೇ ಕೊಲ್ಲುವುದಕ್ಕೆಂದು ಬಂದ. ನನ್ನ ಕಾಂತನು ಅವನನ್ನು ಸದೆದು ಇಲ್ಲಿಂದ ಎಳೆದುಕೊಂಡು ಹೋದ; ಅಗೋ ಅವರು ಅಲ್ಲಿ ಎಳೆದಾಡುತ್ತಿದ್ದಾರೆ!” ಎಂದು ತನ್ನ ವೃತ್ತಾಂತವನ್ನು ಹೇಳಿದಳು. ಈ ಮಾತನ್ನು ಕೇಳುತ್ತಲೇ ಯುಧಿಷ್ಠಿರ ಮೊದಲಾದವರು ಥಟ್ಟನೆ ಎದ್ದುನೋಡಲು, ಭೀಮ ಹಿಡಿಂಬರು</p>
<p>ಒಬ್ಬರನ್ನೊಬ್ಬರು ಬಿಗಿದು ಹಿಡಿದುಕೊಳ್ಳುತ್ತಾರೆ, ಹಿಂದಕ್ಕೆ ಮುಂದಕ್ಕೆ ತಳ್ಳುತ್ತಾರೆ! ಕಾಡುಕಿಚ್ಚಿನ ಹೊಗೆಯಂತೆ ಧೂಳು ಎದ್ದು ಮುಸುಕಿದೆ! ರಾಕ್ಷಸನು ಭೀಮನನ್ನು ಪೀಡಿಸುತ್ತಿದ್ದಾನೆಂಬುದನ್ನು ನೋಡಿ ಅರ್ಜುನನು ನಗುತ್ತ, “ಹೆದರಿಕೊಳ್ಳಬೇಡ ಭೀಮ! ನಮಗೆ ಆಯಾಸದಿಂದ ನಿದ್ರೆ ಬಂದುಬಿಟ್ಟಿತ್ತು; ಈ ಘೋರನೊಡನೆ ನೀನು ಹೋರಾಡಬೇಕಾಯಿತೆಂಬುದು ತಿಳಿಯಲಿಲ್ಲ. ನಾನು ಬೇಕಾದರೆ ಸಹಾಯಕ್ಕೆ ಬರುತ್ತೇನೆ. ನಕುಲ ಸಹದೇವರು ಅಮ್ಮನನ್ನು ನೋಡಿಕೊಳ್ಳುತ್ತಾರೆ!” ಎಂದನು. ಭೀಮನು “ನೀನು ಸುಮ್ಮನೆ ನೋಡುತ್ತಿರು; ಗಾಬರಿಯಾಗಬೇಡ; ನನ್ನ ಕೈಗೆ ಸಿಕ್ಕಿದ ಮೇಲೆ ಇವನು ಬದುಕಿ ಹೋದಾನೇ? ಎಂದನು. ಅರ್ಜುನನು ”ಈ ಹಾಳು ರಾಕ್ಷಸನನ್ನು ಎಷ್ಟು ಹೊತ್ತಾದರೂ ಜೀವದಿಂದ ಉಳಿಸಿ ಏನು ಪ್ರಯೋಜನ ಭೀಮ? ನಾವು ಮುಂದೆ ಹೋಗಬೇಕು. ಇಲ್ಲಿ ಬಹಳ ಹೊತ್ತು ನಿಲ್ಲುವ ಹಾಗಿಲ್ಲ. ಅಲ್ಲದೆ ಮೂಡಣ ದಿಕ್ಕಿನಲ್ಲಿ ಕೆಂಪೇರುತ್ತಿದೆ. ಈ ರೌದ್ರಕಾಲದಲ್ಲಿ ರಾಕ್ಷಸರಿಗೆ ಬಲ ಹೆಚ್ಚಾಗುತ್ತದೆ; ಆದ್ದರಿಂದ ಆಟವಾಡಬೇಡ ಭೀಮ! ಬೇಗ ಕೊಂದುಬಿಡು. ಇಲ್ಲದಿದ್ದರೆ ಅವನು ಮಾಯಾಯುದ್ಧ ಮಾಡುತ್ತಾನೆ. ತೋಳಿನ ಬಲವನ್ನು ಬಿಟ್ಟು ಅಪ್ಪಳಿಸು!“ ಎಂದನು. ಅರ್ಜುನನ ಈ ಮಾತನ್ನು ಕೇಳಿ ಭೀಮನು ರಾಕ್ಷಸನನ್ನು ಹಿಡಿದೆತ್ತಿ ನೂರಕ್ಕಿಂತ ಹೆಚ್ಚುಸುತ್ತು ಗರಗರನೆ ತಿರುಗಿಸಿದನು. ”ಮೈತುಂಬ ಮಾಂಸ ಕೊಬ್ಬು ತುಂಬಿ, ದೇಹ ಆ ಉದ್ದಕ್ಕೆ ಈ ಉದ್ದಕ್ಕೆ ಬೆಳೆದಿದೆ. ಅನ್ಯಾಯವಾಗಿ ಸತ್ತು ಇದನ್ನು ಕಳೆದುಕೊಳ್ಳುತ್ತಿದ್ದೀಯಲ್ಲಾ !“ ಎಂದು ಅವನನ್ನು ಹಂಗಿಸಲು, ಅರ್ಜುನನು ಮತ್ತೆ ”ಏಕೋ ಭೀಮ! ಅವನು ನಿನಗೆ ಭಾರವಾದರೆ ನಾನು ಸಹಾಯಕ್ಕೆ ಬರಲೇನೋ? ಬೇಗ ತೀರಿಸಿಬಿಡೋ, ಇಲ್ಲದಿದ್ದರೆ ನಾನೇ ಕೊಂದುಬಿಡುತ್ತೇನೆ; ನಿನಗೆ ಆಯಾಸವಾಗಿರುವಂತಿದೆ, ವಿಶ್ರಮಿಸಿಕೋ!“ ಎಂದನು. ಭೀಮನು ಈ ಮಾತನ್ನು ಕೇಳುತ್ತಲೇ, ಸಹನೆ ಮೀರಿ ಹಿಡಿಂಬನನ್ನು ಬಲವಾಗೆ ಎತ್ತಿ ಕುಕ್ಕಿ ಒಂದು ಮುದ್ದೆ ಮಾಡಿ ಅವನ ಜೀವವನ್ನು ತೆಗೆದುಬಿಟ್ಟನು. ಸಾಯುವಾಗ ಅವನು ಗಟ್ಟಿಯಾಗಿ ಅರಚಿಕೊಳ್ಳಲು, ಒದ್ದೆಯಾದ ನಗಾರಿಯನ್ನು ಹೊಡೆದ ಸದ್ದಿನಂತಿದ್ದ ಆ ಕೂಗು ಕಾಡನ್ನೆಲ್ಲಾ ತುಂಬಿಕೊಂಡಿತು. ಭೀಮನು ಅವನ ದೇಹವನ್ನು ಎರಡು ಪಾಲಾಗಿ ಸಿಗಿದು ಹಾಕಿದನು. ಹಿಡಿಂಬನು ಸತ್ತದ್ದನ್ನು ನೋಡಿ ಪಾಂಡವರಿಗೆ ಸಂತೋಷವಾಯಿತು. ಅರ್ಜುನನು ”ಅಣ್ಣ! ಈ ಕಾಡಿಗೆ ಸ್ವಲ್ಪ ದೂರದಲ್ಲಿಯೇ ಒಂದು ಊರು ಇರುವ ಹಾಗಿದೆ: ಬೇಗ ಅಲ್ಲಿಗೆ ಹೋಗಿ ಸೇರಿಕೊಂಡುಬಿಡೋಣ; ದುರ್ಯೋಧನನಿಗೆ ಎಲ್ಲಿಯಾದರೂ ತಿಳಿದುಬಿಟ್ಟೀತು!" ಎಂದನು. ಹಾಗೆಯೇ ಆಗಲೆಂದು ಅವರೆಲ್ಲರೂ ಹೊರಟರು. ಹಿಡಿಂಬೆಯೂ ಅವರ ಹಿಂದೆ ಹೊರಟಳು. </p>
<p> ಅದನ್ನು ನೋಡಿ ಭೀಮ“ಹಿಡಿಂಬೆ, ಏಕೆ ನಮ್ಮ ಹಿಂದೆ ಬರುತ್ತೀಯೆ? ರಾಕ್ಷಸರು ತಮ್ಮ ಮಾಯೆಯಿಂದ ಮೋಹಗೊಳಿಸುತ್ತಾರೆ; ಹೊಟ್ಟೆಯೊಳಗೆ ವೈರವನ್ನಿಟ್ಟುಕೊಂಡಿರುತ್ತಾರೆ. ಆದ್ದರಿಂದ ಹೊರಟುಹೋಗು. ಇಲ್ಲದಿದ್ದರೆ ನಿಮ್ಮ ಅಣ್ಣ ಹೋದದಾರಿಗೆ ನಿನ್ನನ್ನೂ ಕಳುಹಿಸಿಬಿಡುತ್ತೇನೆ!” ಎಂದು ಗದರಿಸಿದನು. ಅದನ್ನು ನೋಡಿ ಯುಧಿಷ್ಠಿರನು “ಭೀಮಾ, ಕೋಪಿಸಿಕೊಂಡು ಎಲ್ಲಿಯಾದರೂ ಆ ಹೆಂಗಸನ್ನು ಕೊಂದುಬಿಟ್ಟೀಯೆ! ದೇಹದ ರಕ್ಷಣೆಗಿಂತ ಧರ್ಮದ ರಕ್ಷಣೆ ದೊಡ್ಡದು; ನಮ್ಮನ್ನು ಕೊಲ್ಲಬೇಕೆಂದು ಬಂದಿದ್ದ ರಾಕ್ಷಸನನ್ನು ಕೊಂದಾಯಿತು. ಅವನ ತಂಗಿ ಕೋಪಿಸಿಕೊಂಡು ನಮ್ಮನ್ನು ಏನು ಮಾಡಿಯಾಳು?” ಎಂದನು. ಆಗ ಹಿಡಿಂಬೆಯು ಕುಂತಿಗೂ ಯುದಿಷ್ಠಿರನಿಗೂ ನಮಸ್ಕಾರಮಾಡಿ ಕೈಮುಗಿದುಕೊಂಡು, “ಅಮ್ಮಾ ಹೆಂಗಸರ ದುಃಖ ನಿನಗೆ ಗೊತ್ತು; ಅದನ್ನು ಪರಿಹಾರಮಾಡಿಕೊಳ್ಳಲು ಕಾಲವನ್ನು ನಿರೀಕ್ಷಿಸುತ್ತಿದ್ದೆ. ಈಗ ನನಗೆ ಸುಖಕಾಲವು ಒದಗಿಬಂದಿದೆ; ಬಂಧುಬಳಗವನ್ನು ಬಿಟ್ಟು ಸ್ವಧರ್ಮವನ್ನು ಬಿಟ್ಟು,ನೆಂಟರಿಷ್ಟರನ್ನು ಬಿಟ್ಟು, ನಿನ್ನ ಮಗನನ್ನು ಪತಿಯಾಗಿ ವರಿಸಿ ಬಂದಿದ್ದೇನೆ. ಅವನೊಡನೆ ಸಮಾಗಮವನ್ನು ಉಂಟುಮಾಡಿಸು. ಅವನನ್ನು ಕರೆದುಕೊಂಡು ಹೋಗಿ ಇದ್ದು ಮತ್ತೆ ಕರೆತರುತ್ತೇನೆ. ನನ್ನ ಮಾತನ್ನು ನಂಬು; ಯಾವಾಗ ನನ್ನನ್ನು ನೆನೆದರೂ ನಾನು ಬಂದು ನಿಮ್ಮನ್ನು ಬೆನ್ನಮೇಲೆ ಕೂರಿಸಿಕೊಂಡು ಎಲ್ಲಿಗೆ ಬೇಕಾದರೂ ಕರೆದುಕೊಂಡು ಹೋಗುತ್ತೇನೆ.; ಕಷ್ಟದಿಂದ ಪಾರುಮಾಡಿಸುತ್ತೇನೆ; ಭೀಮಸೇನನು ನನ್ನನ್ನು ಕೂಡುವಂತೆ ನೀವೆಲ್ಲರೂ ನನ್ನ ಮೇಲೆ ಅನುಗ್ರಹ ಮಾಡಿ; ಇದರಿಂದ ನನ್ನ ಪ್ರಾಣ ಉಳಿಯುವುದು. ನಿಮಗೆ ಪುಣ್ಯ ಬರುವುದು; ಧರ್ಮ ಉಳಿಯುವುದು; ಧರ್ಮವಂತರಿಗೆ ಧರ್ಮಲೋಪವೇ ಒಂದು ವಿಪತ್ತು. ” ಎಂದಳು. ಯುಧಿಷ್ಠಿರನು ಈ ಮಾತನ್ನು ಕೇಳಿ “ನೀನು ಹೇಳುವುದು ನಿಜ ಹಿಡಿಂಬೆ! ಈಗ ನಾನು ಹೇಳುವಂತೆ ನಡೆದುಕೊಂಡು ನೀನು ಧರ್ಮವನ್ನು ಆಚರಿಸು. ಭೀಮಸೇನನು ಸ್ನಾನ ಆಹ್ನಿಕಗಳನ್ನು ಶುಭಕರ್ಮಗಳನ್ನು ಮಾಡಿ ಮುಗಿಸಿದ ಮೇಲೆ ಸಂಜೆಯೊಳಗಾಗಿ ಅವನನ್ನು ಸೇರು. ಹಗಲುಹೊತ್ತು ಅವನೊಡನೆ ಎಲ್ಲಿ ಬೇಕಾದರೂ ಹೇಗೆ ಬೇಕಾದರೂ ವಿಹರಿಸಿ ರಾತ್ರಿಯಾಗುವುದಕ್ಕೆ ಮುಂಚೆ ಕರೆತಂದು ಬಿಟ್ಟುಬಿಡು” ಎಂದನು. ಹಿಡಿಂಬೆಯು ಅದಕ್ಕೆ ಒಪ್ಪಿ ಭೀಮಸೇನನನ್ನು ಎತ್ತಿಕೊಂಡು, ಆಕಾಶಮಾರ್ಗದಲ್ಲಿ ಹೋಗಿ, ಮೃಗಪಕ್ಷಿಗಳಿಂದ ಕೂಡಿ ಸುಂದರವಾದ ಗಿರಿಶಿಖರಗಳ ಮೇಲೂ, ತೀರ್ಥಕ್ಷೇತ್ರಗಳಲ್ಲಿಯೂ , ವೈಢೂರ್ಯದಂತೆ ಹೊಳೆಯುವ ಮರಳ ದಿಬ್ಬಗಳ ಮೇಲೂ ದಿವ್ಯ ಸುಂದರರೂಪವನ್ನು ಧರಿಸಿ ಮೃದುಮಧುರವಾಗಿ ಮಾತನಾಡುತ್ತ ಅವನೊಡನೆ ಆನಂದವಾಗಿದ್ದಳು. ಕಾಲಕ್ರಮದಲ್ಲಿ ಅವನಿಂದ ಘಟೋತ್ಕಚನೆಂಬ ಮಗ ಹುಟ್ಟಿದನು. ಕೆಂಗಣ್ಣು ಕೋರೆದಾಡೆಗಳಿಂದ ಕೂಡಿದ ಅವನ ರೂಪು ಭಯಂಕರವಾಗಿತ್ತು. ಅವನು ಭೀಮಸೇನನಂತೆಯೇ ಮಹಾಬಲಶಾಲಿಯಾಗಿ ಬಾಲ್ಯದಲ್ಲಿಯೇ ಯೌವನವನ್ನು ಪಡೆದು ಶಸ್ತ್ರಾಸ್ತ್ರ ನಿಪುಣನಾದನು; ಪಾಂಡವರಲ್ಲಿ ಅವನಿಗೆ ಪ್ರೀತಿಯುಂಟಾಯಿತು. ಕೆಲಸ್ಬಿದ್ದಾಗ ಬಂದು ಮಾಡಿಕೊಡುತ್ತೇನೆ ಎಂದು ಹೇಳಿ ಅವನು ಉತ್ತರದಿಕ್ಕನ್ನು ಹಿಡಿದು ಹೊರಟುಹೋದನು; ಹಿಡಿಂಬೆಯೂ ತನ್ನ ದಾರಿಯನ್ನು ಹಿಡಿದು ತಾನು ಹೊರಟುಹೋದಳು.</p>
<p> ಪಾಂಡವರು ಹೀಗೆ ಕಾಡಿಂದ ಕಾಡಿಗೆ ಹೋಗುತ್ತ ಸ್ವಲ್ಪಕಾಲದಮೇಲೆ ಬ್ರಾಹ್ಮಣರ ವೇಷದಿಂದ ಏಕಚಕ್ರನಗರವನ್ನು ಸೇರಿ ಅಲ್ಲಿ ಒಬ್ಬ ಬ್ರಾಹ್ಮಣನ ಮನೆಯಲ್ಲಿ ವಾಸವಾಗಿದ್ದರು. ತಮ್ಮ ಸಾಧುಗುಣದಿಂದಲೂ ಸೌಮ್ಯಾಕಾರದಿಂದಲೂ ಊರಿನವರಿಗೆ ಬೇಕಾದವರಾಗಿ ಭಿಕ್ಷೆ ಎತ್ತಿಕೊಂಡು ಬಂದು ಜೀವಿಸುತ್ತಿದ್ದರು; ಬಂದ ಭಿಕ್ಷೆಯಲ್ಲಿ ಅರ್ಧವು ಭೀಮನಿಗೆ; ಮಿಕ್ಕ ಅರ್ಧ ಉಳಿದವರಿಗೆ; ಹೀಗೆ ಕೆಲವು ಕಾಲ ಕಳೆದಮೇಲೆ ಒಂದುದಿನ ಆ ಬ್ರಾಹ್ಮಣನ ಮನೆಯಲ್ಲಿ ಇದ್ದಕ್ಕಿದ್ದ ಹಾಗೆ ಗಟ್ಟಿಯಾಗಿ ಅಳುವ ಶಬ್ದ ಕೇಳಿಬಂತು. ಪಾಂಡವರಲ್ಲಿ ನಾಲ್ಕು ಜನ ಭಿಕ್ಷೆಗಾಗಿ ಹೊರಗೆಹೋಗಿದ್ದರು. ಮನೆಯಲ್ಲಿ ಭೀಮನೂ ಕುಂತಿಯೂ ಇದ್ದರು; ಕುಂತಿ ಮೃದುಸ್ವಭಾವದವಳೂ ದಯಾಶೀಲಳೂ ಆದ್ದರಿಂದ ಆ ಅಳುವನ್ನು ಕೇಳಿ ಅವಳ ಮನಸ್ಸು ಹಿಂಡಿದಂತಾಯಿತು. ಆದ್ದರಿಂದ ಅವಳು ಭೀಮನನ್ನು ಕುರಿತು, “ನೋಡು ಭೀಮ! ನಾವು ಈ ಬ್ರಾಹ್ಮಣನ ಮನೆಯಲ್ಲಿ ಕೌರವರ ಹೆದರಿಕೆಯಿಲ್ಲದೆ ವಾಸಮಾಡಿಕೊಂಡಿದ್ದೇವೆ; ಆತನೂ ನಮ್ಮನ್ನು ಸುಖವಾಗಿ ಇಟ್ಟುಕೊಂಡಿದ್ದಾನೆ; ಆದ್ದರಿಂದ ಅವನಿಗೆ ಏನು ಉಪಕಾರ ಮಾಡೋಣ ಎಂದು ಯೋಚಿಸುತ್ತಿದ್ದೇನೆ. ಮನುಷ್ಯನು ಉಪಕಾರವನ್ನು ಮರೆಯಬಾರದು.; ಅದಕ್ಕಿಂತ ಹೆಚ್ಚಾಗಿಯೇ ಪ್ರತ್ಯುಪಕಾರ ಮಾಡಬೇಕು. ಈಗ ಈ ಬ್ರಾಹ್ಮಣನಿಗೆ ಏನೋ ದುಃಖ ಪ್ರಾಪ್ತವಾಗಿದೆ. ಅದರ ನಿವಾರಣೆಯಲ್ಲಿ ನಾವು ಅವನಿಗೆ ಸಹಾಯವಾದರೆ ಪುಣ್ಯ ಬರುತ್ತದೆ” ಎಂದಳು. ಭೀಮನು ಅವರಿಗೆ ಒದಗಿರುವ ದುಃಖವೇನು ತಿಳಿದುಕೊಂಡು ಬಾ! ಅದು ಇಂಥದೆಂದು ಗೊತ್ತಾದರೆ, ಎಷ್ಟೇ ಕಷ್ಟವಾದರೂ ಚಿಂತೆಯಿಲ್ಲ. ಅದರ ನಿವಾರಣೆಗೆ ಯತ್ನಿಸುತ್ತೇನೆ“ ಎಂದನು. ಹೀಗೆ ಅವರು ಮಾತನಾಡುತ್ತಿರುವಾಗ ಮತ್ತೆ ಆ ಬ್ರಾಹ್ಮಣ ಗಂಡಹೆಂಡಿರ ಅಳುವು ಕೇಳಿಬಂತು. ಆದ್ದರಿಂದ ಕೂಡಲೆ ಕುಂತಿಯು ಆ ಬ್ರಾಹ್ಮಣನ ಅಂತಃಪುರಕ್ಕೆ, ಕಟ್ಟಿದ ಕರುವನ್ನು ಹುಡುಕಿಕೊಂಡು ಹೋಗುವ ಹಸುವಿನಂತೆ, ಓಡಿಬಂದಳು. ಅಲ್ಲಿ ಆ ಬ್ರಾಹ್ಮಣನು ತನ್ನ ಹೆಂಡತಿ, ಮಗ, ಮಗಳು ಇವರನ್ನು ಕೂಡಿಸಿಕೊಂಡು ”ಥೂ! ಈ ಹಾಳು ಜೀವನವೇ ಹೀಗೆ-ನಿಸ್ಸಾರ,ನಿಷ್ಪ್ರಯೋಜಕ, ದುಃಖಮೂಲ, ಪರಾಧೀನ,ಸಂಸಾರವೆಂದರೆ ಸುಖ ದುಃಖಾದಿ ದ್ವಂದ್ವಗಳುಳ್ಳದ್ದು. ಒಬ್ಬೊಂಟಿಗನಾದರೆ ಧರ್ಮ,ಅರ್ಥ,ಕಾಮ ಯಾವುದೂ ಇಲ್ಲ. ಅವುಗಳನ್ನು ಬಿಟ್ಟುಬಿಡೋಣವೆಂದರೆ ಅದೂ ದುಃಖವೇ; ಮೋಕ್ಷವಂತೂ ನಮ್ಮ ಪಾಲಿಗೆ ಇಲ್ಲ; ಯೋಗದಿಂದ ಆಪತ್ತನ್ನು ಪರಿಹರಿಸಿಕೊಳ್ಳೋಣವೆಂದರೆ ಆ ಯೋಗ ತಿಳಿಯದು; ನಿನ್ನನ್ನೂ ಮಕ್ಕಳನ್ನೂ ಕಟ್ಟಿಕೊಂಡು ಎಲ್ಲಿಗಾದರೂ ನಿರಾತಂಕವಾದ ಸ್ಥಳಕ್ಕೆ ಹೋಗಿಬಿಡಬಹುದಾಗಿತ್ತು; ಹೋಗಿಬಿಡೋಣ, ಹೋಗಿಬಿಡೋಣ, ಅಂತ ಎಷ್ಟೆಷ್ಟೋ ಬೇಡಿಕೊಂಡೆ. ಆದರೆ ನೀನು ಒಡಂಬಡಲಿಲ್ಲ. ‘ನಾನು ಹುಟ್ಟಿದ್ದು ಇಲ್ಲಿ; ಬೆಳೆದದ್ದು ಇಲ್ಲಿ; ನಮ್ಮ ತಾಯಿತಂದೆ ಇಲ್ಲೇ ಇದ್ದಾರೆ. ’ ಎಂದೆ, ತಾಯಿತಂದೆಗಳೂ, ಬಂಧುಗಳೂ ಈಗ ಇದ್ದಾರೆಯೇ? ಮುದುಕರಾದರು, ಸತ್ತುಹೋದರು. ಆಗ ನನ್ನ ಮಾತು ಕೇಳಲಿಲ್ಲ. ಬಂಧುಗಳು, ಬಂಧುಗಳು ಅಂತ ಮೋಹ ಹತ್ತಿಸಿಕೊಂಡೆ; ಈಗ ದೊಡ್ಡ ಬಂಧುನಾಶ ಒದಗಿದೆ. -ನನ್ನ ನಾಶವೆಂದೇ ಹೇಳಬಹುದು. ಏಕೆಂದರೆ ಘಾತುಕನಂತೆ ನಾನು ಉಳಿದುಕೊಂಡು ಯಾರನ್ನು ಬಲಿಕೊಡಲಿ? ನೀನು ಸಹಧರ್ಮಿಣಿ, ಧರ್ಮಶೀಲೆ, ತಾಯಿಯಹಾಗೆ ನನ್ನ ಯೋಗಕ್ಷೇಮ ನೋಡಿಕೊಳ್ಳುತ್ತಿದ್ದೀಯೆ; ಪರಲೋಕಕ್ಕೆ ಜೊತೆಗಾತಿ; ತಾಯಿತಂದೆಗಳು ಮದುವೆ ಮಾಡಿಕೊಟ್ಟ ಹೆಂಡತಿ; ಮಂತ್ರಪೂರ್ವಕವಾಗಿ ಕೈ ಹಿಡಿದವಳು; ಕುಲಸಂಪನ್ನೆ; ಶೀಲಸಂಪನ್ನೆ; ಮಕ್ಕಳ ತಾಯಿ; ಪತಿವ್ರತೆ, ನಿರಪರಾಧಿನಿ.-ಇಂಥ ಹೆಂಡತಿಯನ್ನು ಕೊಡಲೆ? ಮಗಳನ್ನು ಬಲಿಕೊಡುವುದು ತಾನೇ ಹೇಗೆ? ಪಾಪ! ಅವಳು ಇನ್ನೂ ಚಿಕ್ಕವಳು; ಸರಿಯಾಗಿ ಮೈಕೈಯೇ ತುಂಬಿಕೊಂಡಿಲ್ಲ; ಅವಳನ್ನು ಒಬ್ಬ ಬ್ರಾಹ್ಮಣನ ಕೈಯಲ್ಲಿ ಹಾಕು ಎಂದು ದೇವರು ನನಗೆ ಕೊಟ್ಟಿದ್ದಾನೆ; ಮುಂದೆ ಅವಳಲ್ಲಿ ಮಕ್ಕಳು ಹುಟ್ಟಿ ಆ ದೌಹಿತ್ರ ಸಂತತಿ ನನಗೂ ನನ್ನ ಪಿತೃಗಳಿಗೂ ಸದ್ಗತಿ ಕಾಣಿಸಬೇಕು; ಕೆಲವರು ಮಗಳಿಗಿಂತ ಮಗನಮೇಲೆ ಪ್ರೇಮ ಹೆಚ್ಚು ಎನ್ನುತ್ತಾರೆ. ನನಗೇನೋ ಇಬ್ಬರೂ ಒಂದೇಯೆ. ಇಬ್ಬರಿಂದಲೂ ಇಹಪರ ಸುಖಗಳುಂಟು. ನಾನೇ ಮೃತ್ಯುವಶವಾಗಲೇ ಎಂದರೆ, ನಿಮಗೆಲ್ಲಾ ಜೀವನಕ್ಕೇನು ಮಾರ್ಗ? ಆದ್ದರಿಂದ ತುಂಬ ಇಕ್ಕಟ್ಟಿನಲ್ಲಿ ಸಿಕ್ಕಿಕೊಂಡುಬಿಟ್ಟಿದ್ದೇನೆ: ಹೇಗೆ ತಪ್ಪಿಸಿಕೊಳ್ಳುವುದೆಂದೇ ತಿಳಿಯುವುದಿಲ್ಲ: ನಿಮ್ಮಲ್ಲಿ ಯಾರನ್ನಾದರೂ ಬಲಿಕೊಟ್ಟು ನಾನು ಬದುಕಿಕೊಳ್ಳುವುದಕ್ಕಿಂತ ಎಲ್ಲರೊಡನೆಯೂ ಸಾಯುವುದೇ ಮೇಲು" ಎಂದು ವ್ಯಥೆಪಡುತ್ತಿದ್ದನು. </p>
<p> ಈ ಮಾತುಗಳನ್ನು ಕೇಳಿ ಅವನ ಹೆಂಡತಿಯು“ನಾಥಾ! ತಿಳಿದವನಾಗಿ , ಸಾಮಾನ್ಯ ಮನುಷ್ಯನಂತೆ, ಹೀಗೆ ಪರಿತಪಿಸಬಹುದೇ? ಹುಟ್ಟಿದಮೇಲೆ ಎಲ್ಲರೂ ಸತ್ತೇಸಾಯಬೇಕು; ವಿಧಿಯಿಲ್ಲದೆ ಅಗತ್ಯವಾಗಿ ನಡೆಯಲೇಬೇಕಾದ ಸಂಗತಿಗಾಗಿ ಸಂತಾಪಪಟ್ಟು ಏನು ಪ್ರಯೋಜನ? ಹೆಂಡತಿ, ಮಗ, ಮಗಳು ಎಲ್ಲರೂ ಇರುವುದು ತನಗಾಗಿ; ಆದ್ದರಿಂದ ನಾನು ಅಲ್ಲಿಗೆ ಹೋಗುತ್ತೇನೆ; ವಿವೇಕ ತಂದುಕೊಂಡು ದುಃಖಿಸುವುದನ್ನು ಬಿಡು; ಪ್ರಾಣವನ್ನಾದರೂ ಕೊಟ್ಟು ಗಂಡನಿಗೆ ಹಿತವಾದದ್ದನ್ನು ಮಾಡಬೇಕೆಂಬುದೇ ಹಿಂದಿನಿಂದ ಸ್ತ್ರೀಯರಿಗೆ ಉಕ್ತವಾದ ಧರ್ಮ; ನಾನು ಹಾಗೆ ಮಾಡಿದೆನಾದರ್,ೆ ನಿನಗೆ ಈ ಲೋಕದಲ್ಲಿ ಸುಖ ಉಂಟಾಗುತ್ತದೆ.; ನನಗೆ ಈ ಲೋಕದಲ್ಲಿ ಕೀರ್ತಿಯಲ್ಲದ ಪರಲೋಕದಲ್ಲಿ ಶಾಶ್ವತವಾದ ಸುಖ ಲಭಿಸುತ್ತದೆ; ಹೆಂಡತಿಯಿಂದ ಆಗಬೇಕಾದ ಪ್ರಯೋಜನ ನಿನಗೆ ಆಗಿದೆ; ನನ್ನಿಂದ ಒಬ್ಬ ಮಗನೂ ಒಬ್ಬ ಮಗಳೂ ಹುಟ್ಟಿದ್ದಾರೆ. ನೀನು ಅವರನ್ನು ಕಾಪಾಡಿಕೊಳ್ಳಬಲ್ಲೆ; ನಾನು ಕಾಪಾಡಲಾರೆ; ನಾನು ದಿಕ್ಕಿಲ್ಲದ ವಿಧವೆಯಾದರೆ, ಮಕ್ಕಳನ್ನು ಕಟ್ಟಿಕೊಂಡು ನಾನು ಮರ್ಯಾದೆಯಾಗಿ ಜೀವಿಸುವುದು ಹೇಗೆ? ನೆಂಟತನಕ್ಕೆ ಯೋಗ್ಯರಲ್ಲದವರೂ ಅಹಂಕಾರದಲ್ಲಿ ಮೆರೆಯುವವರೂ ಈ ಹುಡುಗಿಯನ್ನು ಕೇಳುವುದಕ್ಕೆ ಬಂದರೆ ನಾನು ನಿರಾಕರಿಸುವುದು ಹೇಗೆ? ಗಂಡನಿಲ್ಲದ ಹೆಂಗಸು ಬೀದಿಯಲ್ಲಿ ಬಿಸಾಡಿದ ಮಾಂಸದ ಹಾಗೆ; ಹಕ್ಕಿಪಕ್ಷಿಗಳೂ ಅದನ್ನು ಕಿತ್ತುತಿನ್ನುವಂತೆ ಎಲ್ಲರೂ ಅವಳನ್ನು ಪೀಡಿಸುವವರೇಯೆ, ಕಣ್ಣುಹಾಕುವವರೇಯೆ. ಇಂಥವರ ಕಾಟದಲ್ಲಿ ಮಾನವಾಗಿ ಬಾಳುವುದು ಹೇಗೆ? ನಮ್ಮ ಕುಲಕ್ಕೆ ಇರುವವರು ಒಬ್ಬ ಮಗ,ಒಬ್ಬಳು ಮಗಳು; ಅವರು ಸಂಪ್ರದಾಯಸ್ಥರ ಮಕ್ಕಳಂತೆ ಬೆಳೆದು ಮುಂದಕ್ಕೆ ಬರುವುದು ಹೇಗೆ? ಅವನು ನಿನಗೆ ಅನುರೂಪನಾಗದೆ, ಅವಳು ಒಬ್ಬ ಅಯೋಗ್ಯನ ಕೈಸೇರಿ, ನಾವು ಎಲ್ಲರ ತಿರಸ್ಕಾರಕ್ಕೆ ಗುರಿಯಾದರೆ,ನಾನು ಅದಅನ್ನು ತಾಳಲಾರದೆ ಸಾಯುವುದೇ ಸರಿ. ಹೀಗೆ ತಾಯಿತಂದೆಗಳನ್ನು ಕಳೆದುಕೊಂಡ ಮಕ್ಕಳು ನೀರು ಹೋದ ಕೊಳದ ಮೀನುಗಳಂತೆ ನಾಶವಾಗುವುದು ಖಂಡಿತ. ಆದ್ದರಿಂದ ನೀನಿಲ್ಲದೆ ನಾವು ಮೂವರೂ ಹೀಗಾಗುವುದಕ್ಕೆ ಬದಲಾಗಿ, ನನ್ನನ್ನು ಕಳುಹಿಸಿಬಿಡು. ಗಂಡನ ಕಣ್ಣುಮುಂದೆ ಹೋಗಿಬಿಡುವುದು ಹೆಂಗಸಿಗೆ ಪರಮಭಾಗ್ಯ; ಮಗನೊಡನೆ ಸಂಸಾರ ಮಾಡಿಕೊಂಡಿರುವುದು ಅದರ ಮುಂದಲ್ಲ. ನಿನಗೋಸ್ಕರ ಹಿಂದೆ ನೆಂಟರಿಷ್ಟರನ್ನು ಬಿಟ್ಟೆ; ಈಗ ಮಗನನ್ನೂ, ಮಗಳನ್ನೂ, ಜೀವವನ್ನೂಬಿಡಲು ಸಿದ್ಧಳಾಗಿದ್ದೇನೆ. ಗಂಡನಿಗೆ ಹಿತವಾದದ್ದನ್ನೂ ಪ್ರಿಯವಾದದ್ದನ್ನೂ ಮಾಡಿಕೊಂಡಿರುವ ಹೆಂಗಸಿಗೆ, ಬಗೆಬಗೆಯಾದ ಪೂಜೆ ಪುನಸ್ಕಾರ ಜಪತಪ ದಾನಧರ್ಮ ನಿಯಮ ಆಚಾರಿವೆಲ್ಲಾ ಏಕೆ? ಆದ್ದರಿಂದ ನಾನು ಈಗ ಮಾಡಬೇಕೆಂದಿರುವುದು ಪರಮಧರ್ಮ; ನಿನಗೂ ನಮ್ಮ ಕುಲಕ್ಕೂ ಪ್ರಿಯ ಮತ್ತು ಹಿತ; ಹೆಂಡತಿ ಮಕ್ಕಳು ಇಷ್ಟರು ಮಿತ್ರರು ಹಣ ಕಾಸು ಎಲ್ಲವನ್ನೂ ಆಪದ್ಧರ್ಮವಾಗಿ ಬಿಟ್ಟುಬಿಡಬಹುದೆಂದು ತಿಳಿದವರು ಹೇಳುತ್ತಾರೆ. ಆದ್ದರಿಂದ ನಾನು ಹೇಳುವಹಾಗೆ ನಡೆಸಿದರೆ ನೀನೂ ನಿನ್ನ ಮಕ್ಕಳೂ ಉಳಿದುಕೊಳ್ಳಬಹುದು. ಹೆಂಗಸರನ್ನು ಕೊಲ್ಲಬಾರದೆಂದು ಧರ್ಮಶಾಸ್ತ್ರವು ಹೇಳುತ್ತದೆ: ರಾಕ್ಷಸರು ಧರ್ಮಜ್ಞರಂತೆ: ಆದ್ದರಿಂದ ಅವನು ನ್ನ್ನನ್ನು ಕೊಲ್ಲದೆ ಬಿಟ್ಟರೂ ಬಿಟ್ಟಾನು; ಗಂಡಸು ಹೋದರೆ ಸಾಯುವುದು ಖಂಡಿತ; ನಾನು ಪಡುವ ಸುಖ ಪಟ್ಟಾಯಿತು. ಧರ್ಮವಾಚರಿಸಿಯಾಯಿತು; ಮಕ್ಕಳಾದರು. ಮರಿಯಾದರು; ಸಾಯುವುದಕ್ಕೆ ನನಗೆ ದುಃಖವಿಲ್ಲ; ನಾನು ಹೋದರೆ ನೀನು ಇನ್ನೊಂದು ಮದುವೆ ಮಾಡಿಕೊಳ್ಳಬಹುದು; ಅದು ಅಧರ್ಮವಾಗುವುದಿಲ್ಲ. ನೀನು ಹೋದರೆ ನಾನು ಮತ್ತೆ ಮದುವೆಮಾಡಿಕೊಳ್ಳುವುದಕ್ಕಾಗುವುದಿಲ್ಲ; ಅದು ಅಧರ್ಮವಾಗುತ್ತದೆ. ಇದೆಲ್ಲವನ್ನೂ ತಿಳಿದುನೋಡಿ, ನೀನು ಹೋಗುವ ಯೋಚನೆಯನ್ನು ಬಿಟ್ಟು ನನ್ನನ್ನು ಕಳುಹಿಸಿ, ನೀನೂ ಮಕ್ಕಳೂ ಬದುಕಿಕೊಳ್ಳಿ; ನನ್ನ ತ್ಯಾಗದಿಂದ ಈ ಮನೆ ಉಳಿಯಲಿ.” ಎಂದಳು. ಗಂಡನಿಗೆ ಈ ಮಾತುಗಳನ್ನು ಕೇಳಿ ದುಃಖವು ಉಕ್ಕಿಬಂತು. ಹೆಂಡತಿಯನ್ನು ಬಾಚಿ ತಬ್ಬಿಕೊಂಡನು; ಇಬ್ಬರೂ ಅತ್ತರು.</p>
<p> ತಂದೆತಾಯಿಯರ ಮಾತುಗಳನ್ನು ಕೇಳಿ ಮಗಳಿಗೂ ತುಂಬ ದುಃಖವಾಯಿತು. ಅವಳು “ಅಪ್ಪಾ, ಇದೇಕೆ ನೀವು ಹೀಗೆ ದಿಕ್ಕಿಲ್ಲದವರಂತೆ ಗೋಳಾಡುತ್ತೀರಿ? ನಾನು ಒಂದು ಮಾತು ಹೇಳುತ್ತೇನೆ; ಅದನ್ನು ಕೇಳಿ. ಅನಂತರ ಏನು ಮಾಡಬಹುದೋ ಅದನ್ನು ಮಾಡಿ. ನಾನು ಎಂದಾದರೂ ಒಂದು ದಿನ ನಿಮ್ಮನ್ನು ಬಿಟ್ಟು ಹೋಗಲೇಬೇಕು. ಅದು ಧರ್ಮ; ಹೀಗೆ ಎಂದೋ ಒಂದು ದಿನ ಬಿಟ್ಟು ಕಳುಹಿಸಬೇಕಾದವಳನ್ನು ಇಂದೇ ಕಳುಹಿಸಿದರೆ, ನನ್ನೊಬ್ಬಳಿಂದ ಎಲ್ಲರೂ ಉಳಿದುಕೊಂಡ ಹಾಗಾಗುವುದು. ಮಕ್ಕಳನ್ನು ಹೆರುವುದು ಏಕೆ? ಇಹಕ್ಕೂ ಪರಕ್ಕೂ ಗತಿಯಾಗುತ್ತಾರೆಂದು ತಾನೇ? ನನ್ನ ಹೊಟ್ಟೆಯಲ್ಲಿ ಹುಟ್ಟುವ ನಿನ್ನ ದೌಹಿತ್ರರು ನಿನ್ನನ್ನು ಪರಲೋಕದಲ್ಲಿ ಉದ್ಧಾರಮಾದುವುದಕ್ಕೆ ಬದಲು, ನಾನೇ ನಿನ್ನನ್ನು ಇಹಲೋಕದಲ್ಲಿಯೇ ಏಕೆ ಉದ್ಧಾರಮಾಡಬಾರದು? ನನ್ನ ತಮ್ಮ ಇನ್ನೂ ಮಗು; ನೀನು ಹೋಗಿಬಿಟ್ಟರೂ ಅವನು ಹೆಚ್ಚುದಿನ ಉಳಿಯುತ್ತಾನೆಯೇ?ಆಮೇಲೆ ಪಿತೃಗಳು ಪಿಂಡ ಕಾಣುವ ಬಗೆ ಹೇಗೆ? ತಾಯಿ ತಂದೆ ತಮ್ಮ ಒಬ್ಬರೂ ಇಲ್ಲದೆ ಹೋದರೆ ಒಂದರ ಹಿಂದೆ ಒಂದು ದುಃಖ ಒದಗಿ ನಾನೂ ಸಾಯುವುದೇ ಸರಿ. ನೀನು ಗಟ್ಟಿಯಾಗಿದ್ದು ಅಮ್ಮ ತಮ್ಮ ಇಬ್ಬರೂ ಉಳಿದುಕೊಂಡರೆ ವಂಶವೂ ಉಳಿಯುತ್ತದೆ. ಪಿತೃಗಳಿಗೆ ಪಿಂಡವೂ ನಡೆಯುತ್ತದೆ. ಮಗನು ತಾನೇ ಆಯಿತು; ಹೆಂಡತಿ ಜೊತೆಗಾತಿ; ಹೆಣ್ಣುಮಗಳೇ ಕಷ್ಟಕ್ಕೆಲ್ಲಾ ಮೂಲ; ಆ ಕಷ್ಟಕಾರಿಯನ್ನು ಕಳೆದುಕೋ; ಅದರಿಂದ ನನಗೂ ಪುಣ್ಯಬರುತ್ತದೆ. ನೀನಿಲ್ಲದಿದ್ದರೆ ನಾನು ದಿಕ್ಕಿಲ್ಲದವಳಾಗಿ, ಅಲ್ಲಿ ಇಲ್ಲಿ ಅಲೆದುಕೊಂಡಿರುತ್ತ ಭಿಕಾರಿಯಾಗುತ್ತೇನೆ; ಈಗ ನನ್ನಿಂದ ಈ ಮನೆ ಉಳಿದರೆ ನಾನು ಒಂದು ದೊಡ್ಡಕೆಲಸವನ್ನು ಮಾಡಿದಂತಾಗುತ್ತದೆ. ನಾನು ಸತ್ತರೆ ನೀನು ನನಗೆ ಜಲತರ್ಪಣ ಕೊಡುತ್ತೀಯೆ; ಅದರಿಂದ ಪರಲೋಕದಲ್ಲಿ ನನಗೆ ಹಿತವಾಗುತ್ತದೆ; ನೀನು ಹೋಗಿ ನಾನು ಬದುಕಿದರೆ, ನನಗೆ ಕಷ್ಟತಪ್ಪಿದ್ದಲ್ಲ.; ನೀನು ಹೋದರೆ ನಾವೆಲ್ಲ ಅನ್ನಕ್ಕಾಗಿ ನಾಯಿಗಳ ಹಾಗೆ ಅಲಿಯಬೇಕು ತಾನೇ! ಒಟ್ಟಿನಮೇಲೆ ನೀನು ಬದುಕಿಕೊಂಡು ಸುಖವಾಗಿರುವುದೇ ನನಗೂ ಸುಖ!”ಎಂದಳು. ತಾಯಿ, ತಂದೆ, ಮಗಳು ಮೂವರೂ ಅಳುವುದಕ್ಕೆ ಮೊದಲುಮಾಡಿದರು. ಇವರ ಗೋಳಾಟವನ್ನೆಲ್ಲಾ ನೋಡುತ್ತಿದ್ದ ಗಂಡುಮಗುವು ಆಗ ಮುಂದೆ ಬಂದು ನಗುಮುಖದಿಂದ ಮುದ್ದುಮುದ್ದಾಗಿ “ಅಪ್ಪಾ ಅಳಬೇಡ! ಅಮ್ಮಾ ಅಳಬೇಡ! ಅಕ್ಕಾ ಅಳಬೇಡ!” ಎಂದು ಸಮಾಧಾನ ಮಾಡುತ್ತ, ಒಂದು ಕಡ್ಡಿಯನ್ನು ಹಿಡಿದುಕೊಂಡು ಬಂದು ಉಲ್ಲಾಸದಿಂದ “ಮನುಷ್ಯನನ್ನು ತಿನ್ನುವ ಆ ರಾಕ್ಷಸನನ್ನು ನಾನು ಇದರಿಂದ ಹೊಡೆದು ಕೊಂದುಹಾಕುತ್ತೇನೆ! ಅಳಬೇಡಿ!” ಎಂದಿತು. ದುಃಖದಲ್ಲಿ ಮುಳುಗಿಹೋಗಿದ್ದರೂ ಮಗುವಿನ ಆ ಮುದ್ದುಮಾತನ್ನು ಕೇಳಿ ಎಲ್ಲರಿಗೂ ತುಂಬ ಸಂತೋಷವಾಯಿತು. ಇದೇ ಸರಿಯಾದ ಸಮಯವೆಂದು ತಿಳಿದು ಕುಂತಿಯು ಅವರ ಹತ್ತಿರಕ್ಕೆ ಬಂದಳು; ಸತ್ತವರ ಹತ್ತಿರಕ್ಕೆ ಅಮೃತ ಬಂದಂತಾಯಿತು. </p>
<p> ಕುಂತಿಯು “ಇದೇಕೆ ಹೀಗೆ ಅಳುತ್ತಿದ್ದೀರಿ? ನಿಮ್ಮ ದುಃಖಕ್ಕೆ ಕಾರಣವೇನು ತಿಳಿಸಿ; ನನ್ನ ಕೈಯಲ್ಲಾದರೆ ನಾನು ಅದನ್ನು ನಿವಾರಣೆ ಮಾಡುತ್ತೇನೆ.” ಎಂದಳು. ಅದಕ್ಕೆ ಆ ಬ್ರಾಹ್ಮಣನು "ಅಮ್ಮಾ ತಪೋಧನೆ! ನಿಮ್ಮಂಥ ಸಜ್ಜನರು ಹೀಗೆ ಹೇಳುವುದು ಯುಕ್ತವೇ; ಆದರೆ ಮನುಷ್ಯಮಾತ್ರನಿಂದ ಈ ದುಃಖವನ್ನು ನಿವಾರಣೆ ಮಾಡಲು ಸಾಧ್ಯವಿಲ್ಲ. ಈ ಊರಿನ ಹತ್ತಿರ ಬಕನೆಂಬ ರಾಕ್ಷಸನಿದ್ದಾನೆ. ಅವನು ನರಮಾಂಸ ಭಕ್ಷಕ; ಮನುಷ್ಯಮಾಂಸವನ್ನು ತಿಂದು ತಿಂದು ಕೊಬ್ಬಿದ್ದಾನೆ; ಮಹಾ ಬಲಶಾಲಿ; ಅವನು ಈ ಪ್ರಾಂತವನ್ನು ತನ್ನ ಸ್ವಾಧೀನದಲ್ಲಿಟ್ಟುಕೊಂಡಿದ್ದಾನೆ; ಅವನ ಹೆದರಿಕೆಯಿಂದ ಈ ಪ್ರದೇಶಕ್ಕೆ ಪರರಾಜರಾಗಲಿ, ಕ್ರೂರಮೃಗಗಳಾಗಲೀ ಬರುವುದಿಲ್ಲ. ನಾವು ಅವನಿಗೆ ನಿತ್ಯವೂ ಒಂದುಗಾಡಿ ಅನ್ನವನ್ನು ಕಳುಹಿಸಬೇಕು. ಅವನು ಆ ಅನ್ನವನ್ನು ಆ ಗಾಡಿಗೆ ಹೂಡಿದ ಎರಡು ಕೋಣಗಳನ್ನು ಆ ಗಾಡಿಯನ್ನು ಹೊಡೆದುಕೊಂಡು ಹೋಗುವ ಮನುಷ್ಯನನ್ನೂ ತಿನ್ನುತ್ತಾನೆ; ಇದನ್ನು ಒಬ್ಬೊಬ್ಬರು ಒಂದೊಂದುದಿನ ಸರದಿಯ ಮೇಲೆ ಕಳುಹಿಸಬೇಕು; ಇದು ಎಷ್ಟೋವ್ಷರ್ಅದಿಂದ ನಡೆದುಕೊಂಡು ಬರುತ್ತಿದೆ; ಅವನಿಂದ ತಪ್ಪಿಸಿಕೊಳ್ಳುವುದಕ್ಕೆ ಯಾರಾದರೂ ಪ್ರಯತ್ನಪಟ್ಟರೆ, ಅಂಥವರನ್ನು ಅವನು ಹೆಂಡತಿ ಮಕ್ಕಳು ಸಹಿತವಾಗಿ ಕೊಂದುತಿಂದುಬಿಡುತ್ತಾನೆ ನಮ್ಮ ದೊರೆ ವೇತ್ರಕೀಯ ಗೃಹದಲ್ಲಿದ್ದಾನೆ. ತನ್ನ ಪ್ರಜೆಗಳು ನಿರಾತಂಕವಾಗಿರುವಂತೆ ಅವನು ಇದಕ್ಕಾಗಿ ಏನೂ ಪ್ರಯತ್ನವೇ ಮಾಡುವುದಿಲ್ಲ; ಕೈಯಲ್ಲಿ ಹರಿಯದ ರಾಜನನ್ನು ಆಶ್ರಯಿಸಿರುವುದರಿಂದ ನಮಗೆ ಈ ನಿತ್ಯ ಸಂಕಟ ಬಂದಿದೆ. ಬ್ರಾಹ್ಮಣರು ಯಾರಿಗಾದರೂ ಏಕೆ ಹೇಳಿಕೊಳ್ಳಬೇಕು; ಅವರು ಹಕ್ಕಿಗಳಂತೆ ಮನಸ್ಸು ಬಂದಕಡೆ ತಿರುಗುತ್ತ ತಮ್ಮ ಗುಣಾತಿಶಯದಿಂದ ಬದುಕುವವರು. ಅವರು ಮೊದಲು ಒಳ್ಳೆಯ ದೊರೆಯನ್ನು ನೋಡಿಕೊಳ್ಳಬೇಕು. ಆಮೇಲೆ ಹೆಂಡತಿ, ಹಣ. ಇವು ಮೂರು ಆದರೆ,</p>
<p>ಆಮೇಲೆ ಬಂಧು,ಬಳಗ ಮಕ್ಕಳು. ನನ್ನ ವಿಷಯದಲ್ಲಿ ಇದು ತಲೆಕೆಳಕಾಗಿದೆ.; ಮಹಾಸಂಕಟ ಒದಗಿದೆ. ಮನೆ ಹಾಳುಮಾಡುವ ಸರದಿ ಬಂದಿದೆ. ನಾನು ಅನ್ನವನ್ನೂ ಒಬ್ಬ ಮನುಷ್ಯನನ್ನೂ ಕಳುಹಿಸಬೇಕಾಗಿದೆ. ಯಾವನಾದರೂ ಒಬ್ಬ ಮನುಷ್ಯನನ್ನು ಕೊಂಡು ಕಳುಹಿಸೋಣವೆಂದರೆ ನನ್ನ ಹತ್ತಿರ ಹಣವಿಲ್ಲ; ಬಂಧುಗಳಲ್ಲಿ ಯಾರನ್ನೂ ಕೊಡುವುದು ಸಾಧ್ಯವಿಲ್ಲ. ಹೀಗೆ ಆ ರಾಕ್ಷಸನಿಂದ ಬಿಡುಗಡೆಗೆ ದಾರಿಯೇ ತೋರದೆ ಶೋಕಸಾಗರದಲ್ಲಿ ಮುಳುಗಿ, ಹೆಂಡತಿ ಮಕ್ಕಳೊಡನೆ ಆ ರಾಕ್ಷಸನ ಹತ್ತಿರಕ್ಕೆ ಹೋಗೋಣವೆಂದಿದ್ದೇನೆ. ಅವನು ನಮ್ಮೆಲ್ಲರನ್ನೂ ತಿಂದುಬಿಡಲಿ“ ಎಂದನು. ಕುಂತಿಯು ”ಅಯ್ಯಾ ನೀನು ಈ ವಿಚಾರವಾಗಿ ಸ್ವಲ್ಪವೂ ಚಿಂತೆಮಾಡಬೇಡ.; ಆ ರಾಕ್ಷಸನಿಂದ ಬಿಡುಗಡೆ ಹೊಂದಲು ನಾನು ಒಂದು ಮಾರ್ಗವನ್ನು ಯೋಚಿಸಿದ್ದೇನೆ. ನಿನಗೆ ಇರುವವರು ಒಬ್ಬ ಮಗ ಒಬ್ಬ ಮಗಳು; ನೀನು ಅವರನ್ನೂ ನಿನ್ನ ಹೆಂಡತಿಯನ್ನೂ ಕರೆದುಕೊಂಡುಹೋಗಿ ಆ ರಾಕ್ಷಸನ ಬಾಯಲ್ಲಿ ಬೀಳುವುದು ನನಗೆ ಒಪ್ಪಿಗೆಯಿಲ್ಲ. ನನಗೆ ಐದು ಜನ ಗಂಡುಮಕ್ಕಳಿದ್ದಾರೆ. ಅವರಲ್ಲಿ ಒಬ್ಬನು ನಿನಗೆ ಬದಲಾಗಿ ಆ ರಾಕ್ಷಸನಿಗೆ ಆಹಾರವನ್ನು ತೆಗೆದುಕೊಂಡು ಹೋಗಲಿ!“ ಎಂದಳು. ಅದಕ್ಕೆ ಆ ಬ್ರಾಹ್ಮಣನು, ಎಲ್ಲಾದರೂ ಉಂಟೆ? ನನ್ನ ಜೀವ ಉಳಿಸಿಕೊಳ್ಳುವುದಕ್ಕಾಗಿ ಇದನ್ನು ಎಂದಿಗೂ ಮಾಡಲಾರೆ! ತನ್ನ ಜೀವವನ್ನಾಗಲೀ, ತನ್ನ ಮಗನ ಜೀವವನ್ನಾಗಲೀ ತೆತ್ತು ಒಬ್ಬ ಬ್ರಾಹ್ಮಣನ ಜೀವವನ್ನು ಉಳಿಸಬೇಕು. ಅತಿಥಿಯಾಗಿ ಬಂದಿರುವ ಬ್ರಾಹ್ಮಣನ ಜೀವವನ್ನು ತನ್ನ ಜೀವಕ್ಕಾಗಿ ಕಳೆಯಬೇಕೆ? ಕುಲಹೀನರೂ ವಿಧರ್ಮಿಗಳೂ ಕೂಡ ಆ ಕೆಲಸವನ್ನು ಮಾಡುವುದಿಲ್ಲ. ಬ್ರಹ್ಮಹತ್ಯೆ, ಆತ್ಮಹತ್ಯೆ ಎರಡೂ ಕೆಟ್ಟದ್ದೇ ಆದರೂ ಬ್ರಹ್ಮಹತ್ಯಕ್ಕಿಂತ ಆತ್ಮಹತ್ಯ ಮೇಲು; ಅದರಲ್ಲಿಯೂ ಈಗ ನಾನು ಆತ್ಮಹತ್ಯವನ್ನು ಬುದ್ಧಿಪೂರ್ವಕವಾಗಿ ಮಾಡಿಕೊಳ್ಳುತ್ತಿಲ್ಲ.; ನಿರ್ಬಂಧವಾಗಿ ಪ್ರಾಣಕೊಡಬೇಕಾಗಿ ಬಂದಿದೆ. ಇತರರು ನನ್ನನ್ನು ಕೊಂದರೆ ಅದರಲ್ಲಿ ನನ್ನ ದೋಷವೇನು? ಹೀಗಿರಲು ನಾನು ಬುದ್ಧಿಪೂರ್ವಕವಾಗಿ ನನಗೋಸ್ಕರ ಒಬ್ಬ ಬ್ರಾಹ್ಮಣನನ್ನು ಕೊಲ್ಲಿಸಿದರೆ ಅದು ಘಾತುಕತನವೂ ನೀಚತನವೂ ಆಗುವುದಿಲ್ಲವೇ? ನನಗೆ ಅದರಿಂದ ಪರಿಹಾರವುಂಟೇ? ಅದರಲ್ಲಿಯೂ ಶರಣಾರ್ಥಿಯಾಗಿ ಮನೆಗೆ ಬಂದಿದ್ದು ಭಿಕ್ಷೆ ಎತ್ತಿಕೊಂಡು ಜೀವಿಸುತ್ತಿರುವವನನ್ನು ಕೊಲ್ಲಿಸಿದರೆ ಪರಮ ಕ್ರೌರ್ಯವಾದೀತು. ಎಂಥ ಆಪತ್ಕಾಲದಲ್ಲಿಯೂ ನಿಂದ್ಯವಾದ ಅಥವಾ ಕ್ರೂರವಾದ ಕೆಲಸವನ್ನ ಮಾಡಬಾರದೆಂದು ಆಪದ್ಧರ್ಮವನ್ನು ಬಲ್ಲ ದೊಡ್ಡವರು ಹೇಳುತ್ತಾರೆ; ಆದ್ದರಿಂದ ನಾನೂ ನನ್ನ ಹೆಂಡತಿ ಮಕ್ಕಳೂ ಸಾಯುವುದೇ ಮೇಲು: ಏನು ಮಾಡಿದರೂ ಬ್ರಾಹ್ಮಣವಧೆಗೆ ನಾನು ಒಪ್ಪುವವನಲ್ಲ!”ಎಂದನು. ಅದಕ್ಕೆ ಕುಂತಿಯು, “ಅಯ್ಯಾ ಬ್ರಾಹ್ಮಣಾ, ಬ್ರಾಹ್ಮಣರನ್ನು ಕಾಪಾಡಬೇಕೆಂಬುದು ನನ್ನ ಧೃಢ ಸಂಕಲ್ಪವಾಗಿದೆ; ನೂರು ಮಕ್ಕಳಿದ್ದರೂ ಅದರಲ್ಲಿ ಒಬ್ಬ ಮಗ ಹೋಗಲಿ ಎಂದು ಯಾರು ಎನ್ನುತ್ತಾರೆ? ನನಗೆ ನನ್ನ ಮಗನೇನು ಬೇಡದೆ ಹೋಗಿಲ್ಲ! ಈ ರಾಕ್ಷಸನು ನನ್ನ ಮಗನನ್ನು ಕೊಲ್ಲಲು ಶಕ್ತನಲ್ಲ.; ಏಕೆಂದರೆ ನನ್ನ ಮಗ ತೇಜಶ್ಯಾಲಿ,ವೀರ,ಮಂತ್ರಸಿದ್ಧಿಯನ್ನು ಪಡೆದವನು. ಆವನು ಆ ರಾಕ್ಷಸನಿಗೆ ಊಟವನ್ನು ತೆಗೆದುಕೊಂಡು ಹೋಗಿ ತಾನು ಉಳಿದುಕೊಂಡು ಬರುತ್ತಾನೆಂದು ನನಗೆ ಧೈರ್ಯವಿದೆ. ಹಿಂದೆ ಎಷ್ಟೋ ಜನ ಮಹಾಬಲಶಾಲಿಗಳೂ ಬೃಹದಾಕಾರರೂ ಆದ ರಾಕ್ಷಸರನ್ನು ಅವನು ಕೊಂದಿದ್ದಾನೆ. ಅದನ್ನು ನಾನೇ ಕಂಡಿದ್ದೇನೆ. ಇದನ್ನು ನೀನು ಯಾರಿಗೂ ಹೇಳಬೇಡ.; ಏಕೆಂದರೆ ಆಮೇಲೆ ಜನರು ಕುತೂಹಲ್ದಿಂದ ಆ ಮಂತ್ರವಿದ್ಯೆಯನ್ನು ನನಗೆ ಹೇಳಿಕೊಡು ತನಗೆ ಹೇಳಿಕೊಡು ಎಂದು ಅವನನ್ನು ಪೀಡಿಸುತ್ತಾರೆ; ಗುರುವಿನ ಅನುಮತಿಯಿಲ್ಲದೆ ಹೇಳಿಕೊಟ್ಟರೆ ಆ ವಿದ್ಯೆಯಿಂದ ಕಾರ್ಯ ನಡೆಸಲಾಗುವುದೂ ಇಲ್ಲ.” ಎಂದಳು. ಇಷ್ಟು ಹೇಳಿದಮೇಲೆ ಆತನು ಒಪ್ಪಿದನು. ಗಂಡಹೆಂಡಿರು ಕುಂತಿಯ ಅಮೃತದಂಥ ಮಾತಿಗಾಗಿ ಅವಳನ್ನು ವಂದಿಸಿದರು. ಆ ಬ್ರಾಹ್ಮಣನೂ ಕುಂತಿಯೂ ಭೀಮಸೇನನನ್ನು ಕಂಡು ಈ ಕೆಲಸ ಮಾಡಬೇಕೆಂದು ಕೇಳಿಕೊಳ್ಳಲು ಅವನು “ಆಗಲಿ” ಎಂದನು. </p>
<p> ಇಷ್ಟು ಹೊತ್ತಿಗೆ ಮಿಕ್ಕ ಪಾಂಡವರು ಭಿಕ್ಷೆ ಎತ್ತಿಕೊಂಡು ಮನೆಗೆ ಬಂದರು. ಭೀಮನ ಮುಖವನ್ನು ನೋಡಿಯೇ ಏನೋ ವಿಶೇಷವಿದೆ ಎಂದು ತಿಳಿದುಕೊಂಡು ಯುಧಿಷ್ಠಿರನು ಕುಂತಿಯನ್ನು ನೋಡಿ“ಏನಮ್ಮ! ಏನು ಸಮಾಚಾರ? ಭೀಮ ಏನು ಮಾಡಬೇಕೆಂದಿದ್ದಾನೆ? ನಿನಗೆ ಹೇಳಿದ್ದಾನೋ? ನೀನು ಒಪ್ಪಿಗೆ ಕೊಟ್ಟಿದ್ದೀಯೋ?” ಎಂದು ಕೇಳಿದನು. ಅವಳು ನಡೆದ ಸಂಗತಿಯನ್ನು ತಿಳಿಸಿ, “ನಾನು ಹೇಳಿದ್ದರ ಮೇಲೆಯೇ, ಈ ಬ್ರಾಹ್ಮಣನಿಗೆ ಸಹಾಯಮಾಡಿ ಊರಿಗೂ ಬಿಡುಗಡೆ ತರುವುದಕ್ಕಾಗಿ ಅವನು ಈ ದೊಡ್ಡ ಕೆಲಸವನ್ನು ಕೈಕೊಂಡಿದ್ದಾನೆ!” ಎಂದಳು. ಯುಧಿಷ್ಠಿರನನಿಗೆ ಅದರಿಂದ ಸಮಾಧಾನವಾಗಲಿಲ್ಲ. “ಏನಮ್ಮ ನೀನು ಮಾಡಿದ ಕೆಲಸ! ಮಗನನ್ನು ಕೊಟ್ಟುಬಿಅಡುವುದು ಯಾರಾದರೂ ತಿಳಿದವರು ಒಪ್ಪುವ ಮಾತೇ? ಮತ್ತೊಬ್ಬರ ಮಗನಿಗಾಗಿ ನಿನ್ನ ಮಗನನ್ನು ಕೊಡುವುದಕ್ಕೆ ಹೇಗೆ ಮನಸ್ಸು ಬಂತು? ಇದು ಲೋಕಕ್ಕೆ ವಿರುದ್ಧವಾಗಿದೆ. ಅಲ್ಲದೆ ಭೀಮನ ಬಾಹುಬಲದಿಂದ ನಾವು ಸುಖವಾಗಿ ನಿದ್ರೆ ಹೋಗುತ್ತಿದ್ದೇವೆ. ನೀಚರಿಂದ ಅಪಹೃತವಾದ ರಾಜ್ಯವನ್ನು ಮತ್ತೆ ಪಡೆದೇವೆಂದು ಆಸೆಯಿಟ್ಟುಕೊಂಡಿದ್ದೇವೆ. ಅವನ ಬಾಹುಬಲ ನೆನಪಿಗೆ ಬರುವುದರಿಂದಲೇ ದುರ್ಯೋಧನನಿಗೂ ಶಕುನಿಗೂ ನಿದ್ರೆಬಾರದು. ಅವನ ಬಾಹುಬಲದಿಂದಲೇ ನಾವು ಪುರೋಚ್ನಅನನ್ನು ಕೊನೆಗಾಣಿಸಿ ಅರಗಿನ ಮನೆಯಿಂದ ತಪ್ಪಿಸಿಕೊಂಡು ಬಂದಿದ್ದು. ಆಂಥವನನ್ನು ಕೊಟ್ಟುಬಿಡಬೇಕೆಂಬ ಯೋಚನೆ ನಿನಗೆ ಹೇಗೆ ಬಂತು? ಆ ಬ್ರಾಹ್ಮಣನ ಗೋಳಾಟವನ್ನು ಕೇಳಿ ನಿನಗೆ ಬುದ್ಧಿ ವ್ಯತ್ಯಾಸವಾಗಿಬಿಟ್ಟಿತೇನು?” ಎಂದು ಕೇಳಿದನು. ಕುಂತಿಯು,“ಭೀಮನ ವಿಚಾರದಲ್ಲಿ ನೀನೇನೂ ಚಿಂತೆ ಪಡಬೇಡ, ಯುಧಿಷ್ಠಿರ! ಇದನ್ನು ನಾನು ಬುದ್ಧಿಶೂನ್ಯಳಾಗಿ ಮಾಡಿದ್ದೇನೆಂದು ತಿಳಿದುಕೊಳ್ಳಬೇಡ; ಈ ಬ್ರಾಹ್ಮಣನ ಮನೆಯಲ್ಲಿ ನಾವು ಸುಖವಾಗಿ ವಾಸಮಾಡಿಕೊಂಡಿದ್ದೇವೆಯೋ ಇಲ್ಲವೋ? ಅದಕ್ಕೆ ಪ್ರತ್ಯುಪಕಾರವಾಗಿ ನಾನು ಇದನ್ನು ಯೋಚಿಸಿದೆನಪ್ಪ! ಅರಗಿನ ಮನೆಯ ಸಂದರ್ಭದಲ್ಲಿ, ಹಿಡಿಂಬನ ಸಂದರ್ಭದಲ್ಲಿ , ಭೀಮನ ಪರಾಕ್ರಮವನ್ನು ನೋಡಿ ಅವನಲ್ಲಿ ನನಗೆ ಭರವಸೆಯುಂಟಾಯಿತು.; ಇದಅರಿಂದ ಉಪಕಾರಕ್ಕೆ ಪ್ರತ್ಯುಪಕಾರ ಮಾಡಿದ್ ಅಹಾಗೂ ಆಯಿತು. ಬ್ರಾಹ್ಮಣನಿಗೆ ಸಹಾಯಮಾಡಿ ಪುಣ್ಯ ಸಂಪಾದಿಸಿದ ಹಾಗೂ ಆಯಿತು. !” ಎಂದಳು. ಧರ್ಮರಾಯನಿಗೆ ಸಮಾಧಾನವಾಗಿ “ಅಮ್ಮ! ಆ ಬ್ರಾಹ್ಮಣನ ದುಃಖವನ್ನು ನೋಡಿ ಮರುಕದಿಂಧ ನೀನು ಈ ಕೆಲಸ ಮಾಡಿದ್ದೀಯೆ; ಅದು ಯುಕ್ತವಾದದ್ದೇ. ಭೀಮನು ಆ ನರಭಕ್ಷಕನಾದ ರಾಕ್ಷಸನನ್ನು ಕೊ&lt;ದುಹಾಕಿ ಬರುತ್ತಾನೆ. ಇದು ಖಂಡಿತ. ಆದರೆ ನಗರವಾಸಿಗಳಿಗೆ ಇದು ಗೊತ್ತಾಗಬಾರದು: ಹೀಗೆಂದು ಆ ಬ್ರಾಹ್ಮಣನಿಗೆ ಹೇಳಿ ಅವನಿಂದ ಮಾತು ತೆಗೆದುಕೊಳ್ಳಬೇಕು” ಎಂದನು..</p>
<p> ಆವೊತ್ತಿನ ರಾತ್ರಿ ಕಳೆಯಿತು. ಮರುದಿನ ಬೆಳಿಗ್ಗೆ ಭೀಮಸೇನನು ಅನ್ನದ ಗಾಡಿಯನ್ನು ಹೊಡೆದುಕೊಂಡು ಆ ರಾಕ್ಷಸನಿದ್ದ ಸ್ಥಳಕ್ಕೆ ಹೋದನು. ಅಲ್ಲಿ ಹೋದ ಕೂಡಲೆ ಅವನನ್ನು ಹೆಸರು ಹಿಡಿದು ಕರೆಯುತ್ತಾ ಅವನಿಗಾಗಿ ತಂದಿದ್ದ ಅನ್ನವನ್ನು ತಾನೇ ಊಟಮಾಡಲು ಮೊದಲು ಮಾಡಿದನು. ಅವನ ಕೂಗನ್ನು ಕೇಳುತ್ತಲೇ ಆ ರಾಕ್ಷಸನು ರೋಷ್ದಿಂದ ಭೂಮಿಯನ್ನು ಬಿರಿಯಿಸುವಂತೆ ಕಾಲು ಹಾಕುತ್ತಾ ಬಂದು ಭೀಮಸೇನನು ಅನ್ನ ತಿನ್ನುತ್ತಿರುವುದನ್ನು ನೋಡಿ “ಇದು ಯಾರು? ನನ್ನ ಕಣ್ಣೆದುರಿಗೇ ನನ್ನ ಅನ್ನವನ್ನು ತಿನ್ನುತ್ತಿರುವ ದುಷ್ಟ? ಅವನನ್ನು ಯಮಲೋಕಕ್ಕೆ ಕಳುಹಿಸಿಬಿಡುತ್ತೇನೆ!” ಎಂದು ಗರ್ಜಿಸಿದನು. ಭೀಮಸೇನನು ಆ ಮಾತನ್ನು ಕೇಳಿ ನಗುತ್ತ, ಅವನಿಗೆ ಲಕ್ಷ್ಯವೇ ಮಾಡದೆ, ಅವನ ಕಡೆಗೆ ಬೆನ್ನು ತಿರುಗಿಸಿ ಅನ್ನ ತಿನ್ನುತ್ತಲೇ ಇದ್ದನು. ರಾಕ್ಷಸನು ಅವನನ್ನು ಕೊಂದುಬಿಡುವಂತೆ ಎರಡು ಕೈಗಳನ್ನೂ ಎತ್ತಿಕೊಂಡು ಬಂದನು; ಆದರೆ ಭೀಮನು ತಿರುಗಿ ನೋಡಲೂ ಇಲ್ಲ, ತಿನ್ನುವುದನ್ನು ನಿಲ್ಲಿಸಲೂ ಇಲ್ಲ. ರಾಕ್ಷಸನು ಕೋಪವನ್ನು ತಡೆಯಲಾರದೆ ಎರಡು ಕೈಗಳಿಂದಲೂ ಭೀಮನ ಬೆನ್ನ ಮೇಲೆ ಗುದ್ದಿದನು. ಆಗಲೂ ಹಿಂತಿರುಗಿ ನೋಡಲಿಲ್ಲ. ಆಗ ರಾಕ್ಷಸನಿಗೆ ಇನ್ನೂ ಸಿಟ್ಟುಬಂದು ಭೀಮನನ್ನು ಹೊಡೆಯಲು ಒಂದು ಮರವನ್ನು ಕಿತ್ತುತಂದನು. ಅಷ್ಟುಹೊತ್ತಿಗೆ ಭೀಮನು ಸಾವಕಾಶವಾಗಿ ಊಟಮಾಡಿ ಕೈಬಾಯಿ ತೊಳೆದುಕೊಂಡು ತೃಪ್ತನಾಗಿ ನಗುಮುಖದಿಂದ ತನ್ನ ಮೇಲೆ ಎಸೆದ ಮರವನ್ನು ಬಲಗೈಯಲ್ಲಿ ಹಿಡಿದುಕೊಂಡುಬಿಟ್ಟನು. ರಾಕ್ಷಸನು ಇನ್ನೊಂದು ಮರವನ್ನು ಕಿತ್ತು ಅವನ ಮೇಲೆ ಎಸೆದನು; ಪ್ರತಿಯಾಗಿ ಭೀಮಸೇನನು ರಾಕ್ಷಸನನ್ನು ಅದೇ ಮರದಿಂದ ಹೊಡೆದನು. ಹೀಗೆ ಬಕ ಭೀಮರಿಗೆ ಮರಕಾಳಗ ಬಹಳ ಹೊತ್ತು ನಡೆಯಿತು. ಆಮೇಲೆ ಬಕನು ತನ್ನ ಹೆಸರನ್ನು ಘೋಷಿಸುತ್ತ ಬಂದು ಭೀಮನನ್ನು ಬಲವಾಗಿ ತಬ್ಬಿ ಹಿಡಿದನು. ಭೀಮನು ಬಿಡಿಸಿಕೊಂಡು ಝಾಡಿಸಿ ನೂಕಿದನು. ಅವರ ಎಳೆದಾಟದಿಂದ ಭೂಮಿ ನಡುಗಿಹೋಯಿತು; ಮರಗಳು ಮುರಿದುಬಿದ್ದವು. ಕೊನೆಗೆ ರಾಕ್ಷಸನಿಗೆ ಅಸ್ಥವಸ್ಥೆಯಾದದ್ದನ್ನು ನೋಡಿ ಭೀಮನು ಅವನನ್ನು ನೆಲದ ಮೇಲೆ ಬೋರಲಾಗಿ ಕೆಡವಿ, ಮಂಡಿಯಿಂದ ಬೆನ್ನನ್ನು ಅದುಮಿ ಹಿಡಿದುಕೊಂಡು, ಬಲಗೈಯಿಂದ ಕುತ್ತಿಗೆಯನ್ನೂ ಎಡಗೈಯಿಂದ ಸೊಂಟಕ್ಕೆ ಕಟ್ಟಿದ ದಟ್ಟಿಯನ್ನು ಹಿಡಿದುಕೊಂಡು ಅವನನ್ನು ಎರಡು ಮಡಿಕೆಯಾಗುವಂತೆ ಮುರಿದುಬಿಟ್ಟನು. ರಾಕ್ಷಸನು ಘೋರವಾಗಿ ಅರಚುತ್ತ ರಕ್ತವನ್ನು ಕಾರಿಕೊಳ್ಳುತ್ತ ಪ್ರಾಣಬಿಟ್ಟನು. ಅವನ ಕೂಗನ್ನು ಕೇಳಿ ಓಡಿಬಂದ ಅವನ ಕಡೆಯ ರಾಕ್ಷಸರು ಬಕನು ಸಂಹೃತನಾಗಿದ್ದದ್ದನ್ನು ನೋಡಿ ತುಂಬ ಹೆದರಿದರು. ಭೀಮನು ಅವರಿಗೆ ಧೈರ್ಯ ಹೇಳಿ, “ಇನ್ನು ಮೇಲೆ ಮನುಷ್ಯರನ್ನು ನಿಮ್ಮಲ್ಲಿ ಯಾರಾದರೂ ಹಿಂಸೆ ಮಾಡೀರಿ ಜೋಕೆ!” ಎಂದು ಎಚ್ಚರಿಕೆ ಕೊಟ್ಟನು. ಅನಂತರ ಬಕನ ಆ ದೇಹವನ್ನು ಊರ ಬಾಗಿಲ ಹತ್ತಿರ ತಂದಿಟ್ಟು ಯಾರಿಗೂ ಕಾಣಿಸಿಕೊಳ್ಳದಂತೆ ತಾನಿದ್ದ ಮನೆಗೆ ಹೊರಟುಹೋದನು. ಮಾರನೆಯ ದಿನ ಬೆಳಿಗ್ಗೆ ಸಾವಿರಾರು ಜನ ಊರಿನವರು ಬಂದು ರಕ್ತಮಯವಾಗಿದ್ದ ಆ ರಾಕ್ಷಸನ ದೇಹವನ್ನು ನೋಡಿ ವಿಸ್ಮಯಗೊಂಡರು. ಇದು ಮನುಷ್ಯರಾರಿಂದಲೂ ಆದ ಕೆಲಸವಲ್ಲ ಎಂದು ದೇವತಾಪೂಜೆಗಳನ್ನು ನಡೆಸಿದರು. ಆಮೇಲೆ “ಇವತ್ತು ಯಾರ ಸರದಿ?” ಎಂದು ಜ್ಞಾಪಕ ಮಾಡಿಕೊಂಡು ಆ ಬ್ರಾಹ್ಮಣನ ಹತ್ತಿರಕ್ಕೆ ಬಂದು “ಇದೇನು ಸಮಾಚಾರ?” ಎಂದು ಕೇಳಿದರು. ಅವರು ಅವನನ್ನು ತುಂಬ ಪೀಡಿಸಿದ್ದರಿಂದ ಕೊನೆಗೆ “ನಾನು ಹೆಂಡತಿ ಮಕ್ಕಳೊಡನೆ ಅಳುತ್ತಿದ್ದುದನ್ನು ಒಬ್ಬ ಮಂತ್ರಸಿದ್ಧನೂ ಬಲಶಾಲಿಯೂ ಆದ ಬ್ರಾಹ್ಮಣನು ಕಂಡು, ನನ್ನ ದುಃಖವನ್ನೂ,ಊರಿನ ಕಷ್ಟವನ್ನೂ ಕೇಳಿ ನನ್ನನ್ನು ಸಮಾಧಾನಮಾಡಿ, ‘ನಾನು ಆ ರಾಕ್ಷಸನಿಗೆ ಅನ್ನವನ್ನೂ ತೆಗೆದುಕೊಂಡು ಹೋಗಿ ಕೊಡುತ್ತೇನ್;ೆ ನನಗೇನಾದೂ ಆದೀತೆಂದು ಹೆದರಿಕೊಳ್ಳಬೇಡಿ’ ಎಂದು ಹೇಳಿ ಅನ್ನವನ್ನು ಬಕವನಕ್ಕೆ ತೆಗೆದುಕೊಂಡು ಹೋದನು. ಲೋಕಹಿತಾರ್ಥವಾಗಿ ಅವನೇ ಈ ಕೆಲಸವನ್ನು ಮಾಡಿರಬೇಕೆಂದು ತೋರುತ್ತದೆ.” ಎಂದನು. ಅನಂತರ ನಾಲ್ಕು ವರ್ಣದ ಜನರೂ ಸೇರಿ ಬ್ರಹ್ಮೋತ್ಸವವನ್ನು ನಡೆಸಿದರು. </p>
<p> ಭೀಮಸೇನನು ಬಕಾಸುರನನ್ನು ಕೊಂದು ಕೆಲವು ದಿವಸಗಳಾದ ಮೇಲೆ, ಪಾಂಡವರು ವಾಸವಾಗಿದ್ದ ಆ ಮನೆಗೆ ಒಬ್ಬ ಬ್ರಾಹ್ಮಣನು ಅತಿಥಿಯಾಗಿ ಬಂದು ಇಳಿದುಕೊಂಡನು. ಆತ ವಿದ್ವಾಂಸ; ದೇಶಸಂಚಾರಮಾಡಿ ಬಂದವನು; ಆದ್ದರಿಂದ ನಾನಾ ನಗರ ತೀರ್ಥಕ್ಷೇತ್ರ ಮುಂತಾದವುಗಳ ವಿಚಾರವಾಗಿ ಚಿತ್ರವಿಚಿತ್ರವಾದ ಕಥೆಗಳನ್ನು ಹೇಳುತ್ತಿದ್ದನು. ಪಾಂಡವರೂ ಅವನ ಮುಂದೆ ಕುಳಿತು ಕಥೆಗಳನ್ನು ಕೇಳಿದರು. ಅವನು ಪಾಂಚಾಲ ನಗರದಲ್ಲಿ ದ್ರೌಪದಿಯ ಸ್ವಯಂವರಕ್ಕೆ ಏರ್ಪಾಡಾಗಿದ್ದದ್ದನ್ನೂ, ದ್ರೌಪದಿಯೂ ದೃಷ್ಟದ್ಯುಮ್ನನೂ ಅಮಾನುಷ ರೀತಿಯಲ್ಲಿ ಯಜ್ಞಕುಂಡದಿಂದ ಹುಟ್ಟಿದವರೆಂಬುದನ್ನೂ ಹೇಳಿದನು. ಈ ಅದ್ಭುತ ವೃತ್ತಾಂತವನ್ನು ವಿವರವಾಗಿ ಕೇಳಬೇಕೆಂದು ಅಪೇಕ್ಷಿಸಲು ಆತನು ಹೀಗೆ ಹೇಳಿದನು:-</p>
<p> ಗಂಗಾದ್ವಾರದಲ್ಲಿ ಭರದ್ವಾಜನೆಂಬ ಮಹರ್ಷಿಯಿದ್ದನು. ಆತನಿಗೆ ದ್ರೋಣನೆಂಬ ಮಗನಾದನು. ಈ ದ್ರೋಣನೂ ಭರದ್ವಾಜನ ಸ್ನೇಹಿತನಾದ ಪೃಷತನ ಮಗ ದ್ರುಪದನೂ ಭರದ್ವಾಜನಲ್ಲಿ ಒಟ್ಟಿಗೆ ವೇದಾಧ್ಯಯನ ಮಾಡಿದರು. ಪರಶುರಾಮನು ಬ್ರಾಹ್ಮಣರೆಲ್ಲರಿಗೂ ದಾನಕೊಡುತ್ತಿದ್ದಾನೆಂದು ಕೇಳಿ ದ್ರೋಣನೂ ಆತನಲ್ಲಿಗೆ ಹೋಗಲು ಪರಶುರಾಮನು ತನ್ನ ಹತ್ತಿರ ಇದ್ದ ಐಶ್ವರ್ಯವನ್ನೆಲ್ಲಾ ಆಗಲೇ ದಾನ ಮಾಡಿಬಿಟ್ಟಿದ್ದೇನೆಂದೂ ತನ್ನವಾಗಿ ಉಳಿದಿದ್ದದ್ದು ತನ್ನ ದೇಹ, ತನ್ನ ಅಸ್ತ್ರಗಳು ಎರಡೇ ಎಂದೂ ಹೇಳಿದನು. ಈ ಮಾತನ್ನು ಕೇಳಿ ದ್ರೋಣನು ಅಸ್ತ್ರಗಳನ್ನೇ ಕೊಡಿ ಎಂದು ಪಡೆದುಕೊಂಡು ಬಂದು, ತನ್ನ ಬಾಲ್ಯಸ್ನೇಹಿತನಾಗಿದ್ದ ದ್ರುಪದನು ಇಷ್ಟು ಹೊತ್ತಿಗೆ ರಾಜನಾಗಿರಲು ಅವನನ್ನು ಕಂಡನು. ದ್ರುಪದನು “ನೀನು ಬಡಬ್ರಾಹ್ಮಣ; ನಾನು ರಾಜ; ನನಗೂ ನಿನಗೂ ಸ್ನೇಹವೆಂದರೇನು, ಹೋಗು!” ಎಂದು ತಿರಸ್ಕರಿಸಿದನು. ಆಗ ದ್ರೋಣನು ತುಂಬ ವ್ಯಥೆಪಟ್ಟುಕೊಂಡು ಕುರುದೇಶಕ್ಕೆ ಹೋಗಿ ಅಲ್ಲಿ ಕೌರವ ಪಾಂಡವರಿಗೆ ಆಚಾರ್ಯನಾಗಿ ಅವರು ಧನುರ್ವಿದ್ಯಾಪ್ರವೀಣರಾದ ಮೇಲೆ ತನಗೆ ಗುರುದಕ್ಷಿಣೆಯಾಗಿ ದ್ರುಪದನನ್ನು ಸೋಲಿಸಿ ಸೆರೆಹಿಡಿದುಕೊಡಬೇಕೆಂದು ಅಪೇಕ್ಷಿಸಿದನು. ಪಾಂಡವರು ಅದರಂತೆಯೇ ಮಾಡಲು ದ್ರೋಣನು ಗಂಗಾತೀರದ ದಕ್ಷಿಣಭಾಗವನ್ನು ದ್ರುಪದನಿಗೆ ಕೊಟ್ಟು “ಇಗೋ ನಾನು ನಿನಗೆ ಸಮಾನನಾಗಿದ್ದೇನ್;ೆ ಇನ್ನು ಮೇಲೆ ನನ್ನ ಸ್ನೇಹಿತನಾಗಿರು”ಎಂದು ಹೇಳಿದನು. ದ್ರುಪದನಿಗೆ ತೇಜೋವಧೆಯಾಯಿತು. ಅವನು ಅದನ್ನು ಮರೆಯಲೇ ಇಲ್ಲ. ತನಗೆ ಇದ್ದ ಮಕ್ಕಳೂ ಬಂಧುಗಳೂ ಅಪ್ರಯೋಜಕರೆಂದು ಅವರ ಯೋಚನೆಯನ್ನು ಬಿಟ್ಟು ದ್ರೋಣನನ್ನು ಕೊಲ್ಲಬಲ್ಲ ಒಬ್ಬ ಮಗನನ್ನು ಪಡೆಯಬೇಕೆಂದು ಕರ್ಮಸಿದ್ಧರಾದ ಬ್ರಾಹ್ಮಣರನ್ನು ಹುಡುಕಿಕೊಂಡು ಹೊರಟನು. ಕೊನೆಗೆ ಯಾಜೋಪಯಾಜರೆಂಬ ಅಣ್ಣತಮ್ಮಂದಿರಾದ ಇಬ್ಬರು ಬ್ರಾಹ್ಮಣರು ಸಿಕ್ಕಿದರು. ತಮ್ಮನು ಒಪ್ಪಲಿಲ್ಲ. ಅಣ್ಣನಾದ ಯಾಜನು ಒಪ್ಪಿಕೊಂಡು ತಮ್ಮನ ಸಹಾಯದೊಡನೆ, ಹವನ ಕರ್ಮವನ್ನು ಮಾಡಿಸಿದನು. ಹೋಮಾಂತದಲ್ಲಿ ಯಾಜನು ದ್ರುಪದನ ಹೆಂಡತಿಯನ್ನು ಕರೆದು “ಇಗೋ, ಇದನ್ನು ತೆಗೆದುಕೋ; ನಿನಗೆ ಇಬ್ಬರು ಮಕ್ಕಳಾಗುತ್ತಾರೆ!” ಎನ್ನಲು, ಅವಳು “ಯಾಜರೇ, ಸ್ವಲ್ಪ ತಡೆಯಿರಿ; ನನ್ನ ಬಾಯಿ ಮೈಯಿ ಎರಡೂ ಕೊಳಕಾಗಿವೆ” ಎಂದಳು. ಯಾಜನು “ನೀನು ಬಂದರೆ ಬಾ, ಬಿಟ್ಟರೆ ಬಿಡು! ಯಾಜೋಪಯಾಜರು ಮಂತ್ರಿಸಿದ ಹವ್ಯವು ಹೇಗೆ ವ್ಯರ್ಥವಾಗುತ್ತದೆ ನೋಡೋಣ!” ಎಂದು ಅದನ್ನು ಅಗ್ನಿಯಲ್ಲಿ ಹೋಮ ಮಾಡಿಬಿಟ್ಟನು. ಕೂಡಲೇ ಅಗ್ನಿಕುಂಡದಿಂದ ಜ್ವಾಲೆಯಂಥ ಘೋರರೂಪಿನ ಒಬ್ಬ ಹುಡುಗನು ಕಿರೀಟ ಕವಚ ಕತ್ತಿ ಬಿಲ್ಲು ಬಾಣಗಳೊಡನೆ ಹುಟ್ಟಿಬಂದು ರಥದಮೇಲೆ ಕುಳಿತು ಹೊರಟುಬಿಟ್ಟನು. ಪಾಂಚಾಲರೆಲ್ಲರಿಗೂ ತುಂಬ ಸಂತೋಷವಾಯಿತು. “ಇವನು ದ್ರೋಣನನ್ನು ಕೊಲ್ಲುತ್ತಾನೆ” ಎಂದು ಆಕಾಶವಾಣಿಯು ಕೇಳಿಸಿತು. ಆಮೇಲೆ ಅದೇ ಅಗ್ನಿಕುಂಡದಿಂದಲೇ ಮನುಷ್ಯರೂಪನ್ನು ತಳೆದ ದೇವತೆಯಂತಿದ್ದ ಒಬ್ಬ ಹುಡುಗಿ ಹುಟ್ಟಿಬಂದಳು. ಅವಳಿಗೆ ರೂಪದಲ್ಲಿ ಯಾರೂ ಎಣೆಯಿಲ್ಲ. ಅವಳು ಹುಟ್ಟಿದಾಗಲೂ ಆಕಾಶವಾಣಿಯಾಗಿ “ಈ ಕೃಷ್ಣೆಯು ಕ್ಷತ್ರಿಯನಾಶವನ್ನುಂಟುಮಾಡುತ್ತಾಳೆ!”ಎಂದಿತು. ಆ ಹುಡುಗನೇ ಪರಮ ಧೈರ್ಯಶಾಲಿಯಾದ ದೃಷ್ಟದ್ಯುಮ್ನ; ಹುಡುಗಿಯೇ ದ್ರೌಪದಿಯಾದ ಕೃಷ್ಣೆ. ದೃಷ್ಟದ್ಯುಮ್ನನು ಧನುರ್ವಿದ್ಯೆ ಕಲಿಯಲೆಂದು ದ್ರೋಣಾಚಾರ್ಯನ ಹತ್ತಿರಕ್ಕೆ ಹೋದನು. ದ್ರೋಣನಿಗೆ ಇದೆಲ್ಲಾ ತಿಳಿದಿದ್ದರೂ “ದೈವಸಂಕಲ್ಪವಿದ್ದಂತಾಗಲಿ! ಅದನ್ನು ಮೀರುವುದು ಯಾರಿಗೆ ಸಾಧ್ಯ!” ಎಂದು ಅವನನ್ನೂ ಶಿಷ್ಯನಾಗಿ ಮಾಡಿಕೊಂಡನು. </p>
<p> ಇದನ್ನು ಕೇಳಿ ಪಾಂಡವರಿಗೆ ಶಲ್ಯದಿಂದ ಇರಿದ ಹಾಗಾಗಿ ಮನಸ್ಸು ಕದಡಿಹೋಯಿತು. ಮಕ್ಕಳು ಅಶಾಂತರಾದದ್ದನ್ನು ಕಂಡು ಕುಂತಿಯು ಯುಧಿಷ್ಟಿರನನ್ನು ಕರೆದು “ಮಗು! ಈ ಬ್ರಾಹ್ಮಣನ ಮನೆಯಲ್ಲಿ ತುಂಬ ದಿನದಿಂದ ಇದ್ದೇವೆ. ಈ ಸುತ್ತಿನಲ್ಲಿ ನೋಡಬೇಕಾದದ್ದೆಲ್ಲ ನೋಡಿಮುಗಿಯಿತು; ನೋಡಿದ್ದನ್ನೇ ನೋಡುತ್ತಿರುವುದರಲ್ಲಿ ಏನು ಸುಖ? ಮೊದಲಿನ ಹಾಗೆ ಭಿಕ್ಷವೂ ಸಿಕ್ಕುತ್ತಿಲ್ಲ; ಆದ್ದರಿಂದ ನೀನು ಇಷ್ಟಪಟ್ಟರೆ ಪಾಂಚಾಲದೇಶಕ್ಕೆ ಹೋಗೋಣ; ಅದು ತುಂಬ ಸುಭಿಕ್ಷವೂ ಸುಂದರವೂ ಆದ ದೇಶ; ಅದರ ರಾಜನಾದ ಯಜ್ಞಸೇನನೂ (ದ್ರುಪದ) ಬ್ರಾಹ್ಮಣರಲ್ಲಿ ತುಂಬ ವಿಶ್ವಾಸವುಳ್ಳವನಂತೆ. ಒಂದೇ ಕಡೆ ಎಷ್ಟು ದಿವಸ ಇರುವುದು!” ಎಂದಳು. ಯುಧಿಷ್ಠಿರನು “ಅಮ್ಮಾ! ನಿನಗೆ ಯಾವುದು ಇಷ್ಟವೋ ನನಗೂ ಅದೇ ಇಷ್ಟ; ಮಿಕ್ಕವರು ಏನೆನ್ನುತ್ತಾರೋ!” ಎಂದನು. ಕುಂತಿಯು ಮಿಕ್ಕ ಮಕ್ಕಳನ್ನೂ ಕೇಳಿ, ಅವರೂ ಒಪ್ಪಲು ಎಲ್ಲರೂ ಆ ಊರನ್ನು ಬಿಟ್ಟು ಪಾಂಚಾಲ ನಗರದ ಕಡೆಗೆ ಹೊರಟರು.</p>
<p> ಪಾಂಚಾಲನಗರಕ್ಕೆ ಸೇರಿ ಆ ಊರನ್ನು ಅದರ ಸುತ್ತ ಮಾಡಿದ್ದ ಬಿಡಾರಗಳನ್ನೂ ನೋಡಿ ಒಬ್ಬ ಕುಂಬಾರನ ಕಾರ್ಯಶಾಲೆಯಲ್ಲಿ ಇಳಿದುಕೊಂಡರು. ಹಿಂದಿನಂತೆಯೇ ಬ್ರಾಹ್ಮಣವೇಷದಿಂದ ಭಿಕ್ಷಾವೃತ್ತಿಯನ್ನು ಕೈಕೊಂಡು ಜೀವಿಸುತ್ತಿದ್ದರು. ಅವರು ಅಲ್ಲಿಗೆ ಬಂದಿದ್ದದ್ದು ಒಂದು ನರಪಿಳ್ಳೆಗೂ ಗೊತ್ತಾಗಲಿಲ್ಲ. </p>
<p> ಯಜ್ಞಸೇನ(ದ್ರುಪದ)ನಿಗೆ ತನ್ನ ಮಗಳನ್ನು ಅರ್ಜುನನಿಗೆ ಕೊಡಬೇಕೆಂಬ ಆಸೆ. ಆದರೆ ಅದನ್ನು ಬಾಯಿಬಿಟ್ಟು ಹೇಳುತ್ತಿರಲಿಲ್ಲ. ಅವನೂ ಪಾಂಡವರನ್ನು ಹುಡುಕಿಸುವಷ್ಟು ಹುಡುಕಿಸಿದನು. ಅವರ ವರ್ತಮಾನ ತಿಳಿಯಲಿಲ್ಲ. ಆಮೇಲೆ, ಬಗ್ಗಿಸಲಸಾಧ್ಯವಾದ ಒಂದು ಬಿಲ್ಲನ್ನೂ ಆಕಾಶಯಂತ್ರವನ್ನೂ ಮಾಡಿಸಿದನು. ಆ ಯಂತ್ರದ ಹಿಂದೆ ಚಿನ್ನದಿಂದ ಮಾಡಿದ್ದ ಒಂದು ಲಕ್ಷ್ಯವಿತ್ತು. “ಯಾರು ಈ ಬಿಲ್ಲನ್ನು ಬಗ್ಗಿಸಿ ಅದಕ್ಕೆ ಹೆದೆಕಟ್ಟಿ ಅದರಿಂದ ಬಾಣಗಳನ್ನು ಬಿಟ್ಟು ಯಂತ್ರದ ಮೂಲಕ ಲಕ್ಷ್ಯವನ್ನು ಭೇದಿಸುತ್ತಾನೋ ಅವನು ನನ್ನ ಮಗಳನ್ನು ಪಡೆಯುತ್ತಾನೆ.” ಎಂದು ಎಲ್ಲೆಲ್ಲೂ ಸಾರಿಸಿದನು. ಅದನ್ನು ಕೇಳಿ ದುರ್ಯೋಧನ,ಕರ್ಣ ಮುಂತಾದ ಕೌರವರೂ ನಾನಾದೇಶಗಳ ರಾಜರೂ ಬ್ರಾಹ್ಮಣರೂ ಋಷಿಗಳೂ ಬಂದರು. ದ್ರುಪದನು ಅವರನ್ನೆಲ್ಲ ಗೌರವಿಸಿ ಆದರಮಾಡಿದನು. ಪುರಜನರಿಗೆ ಸಂಭ್ರಮವೋ ಸಂಭ್ರಮ! ಊರು ಸಾಗರದಂತೆ ಮೊರೆಯುತ್ತಿತ್ತು. </p>
<p> ಆ ಊರಿನ ಈಶಾನ್ಯದಿಕ್ಕಿಗೆ ಸಮತಲವೂ ಶುಭಕರವೂ ಆದ ಪ್ರದೇಶದಲ್ಲಿ ಸ್ವಯಂವರ ಮಂದಿರವು ರಚಿತವಾಗಿತ್ತು. ಅದರ ಸುತ್ತಲೂ ದಿವ್ಯಭವನಗಳೂ ಪ್ರಾಕಾರವೂ ಕಂದಕವೂ ಇದ್ದವು; ಮಹಾದ್ವಾರವು ತೋರಣದಿಂದ ಅಲಂಕೃತವಾಗಿತು; ಒಳಗೆ ಎಲ್ಲೆಡೆಯಲ್ಲಿಯೂ ಚಿತ್ರದ ಮೇಲುಕಟ್ಟುಗಳನ್ನು ಕಟ್ಟಿತ್ತು. ನೆಲಕ್ಕೆ ಮೆತ್ತನೆಯ ಹಾಸುಗಳನ್ನು ಹಾಸಿತ್ತು. ಶ್ರೇಷ್ಟವಾದ ಧೂಪ ಘಮಘಮಿಸುತ್ತಿತ್ತು. ನೆಲಕ್ಕೆ ಗಂಧೋದಕವನ್ನು ಚಿಮುಕಿಸಿತ್ತು. ನೂರಾರು ವಾದ್ಯಗಳು ಬಾಜಿಸುತ್ತಿದ್ದವು; ಎಲ್ಲೆಲ್ಲಿ ನೋಡಿದರೂ ಹೂವಿನ ಮಾಲೆಗಳ ಅಲಂಕಾರ; ಕೈಲಾಸ ಶಿಖರದಂತೆ ಆಕಾಶವನ್ನು ಮುಟ್ಟುವ ಸುಂದರವಾದ ಉಪ್ಪರಿಗೆಗಳು; ಅವಕ್ಕೆ ಕೆಂಪಿನ ಗೋಡೆಗಳು; ಬಂಗಾರದ ಜಾಲಂದ್ರಗಳು; ಸುಖವಾಗಿ ಹತ್ತಬಹುದಾದ ಮೆಟ್ಟಿಲುಗಳು; ಸರಾಗವಾಗಿ ಓಡಾಡಬಹುದಾದ ನೂರಾರು ಬಾಗಿಲುಗಳು; ಕೂರಲೂ ಮಲಗಲೂ ಆಸನಗಳು; ಅವುಗಳ ಮೇಲೆ ಹಂಸದಂತೆ ಶುಭ್ರವಾದ ಆಚ್ಛಾದನಗಳು; ಅವುಗಳಿಗೆ ಕೊಟ್ಟಿದ್ದ ಸುವಾಸನೆಯು ಒಂದು ಯೋಜನದವರೆಗೂ ವ್ಯಾಪಿಸುವಂತಿತ್ತು </p>
<p> ಈ ಸ್ವಯಂವರಮಂದಿರದೊಳಗೆ ತರತರದ ಮಂಟಪಗಳಲ್ಲಿ, ಸೊಗಸಾಗಿ ಅಲಂಕಾರ ಮಾಡಿಕೊಂಡು, ಸುಗಂಧವನ್ನು ಹತ್ತಿಸಿಕೊಂಡು, ಒಬ್ಬರೊಡನೆ ಒಬ್ಬರು ಹುರುಡು ಮಾಡುತ್ತ ಎಲ್ಲ ರಾಜರೂ ಕುಳಿತಿದ್ದರು. ಪುರಜನರೂ ಗ್ರಾಮಸ್ಥರೂ ಸುತ್ತಲೂ ಅಟ್ಟಳೆಗಳ ಮೇಲೆ ಕುಳಿತು ಪರಾಕ್ರಮಶಾಲಿಗಳೂ ಲೋಕಪ್ರಿಯರೂ ಪುಣ್ಯವಂತರೂ ಆದ ಆ ರಾಜರನ್ನು ನೋಡುತ್ತಿದ್ದರು. ಪಾಂಡವರು ಅಲ್ಲಿಗೆ ಹೋಗಿ ಬ್ರಾಹ್ಮಣರ ಮಧ್ಯದಲ್ಲಿ ಕುಳಿತರು. </p>
<p> ಸ್ವಯಂವರೋತ್ಸವವು ಆರಂಭವಾಗಿ ದಿನದಿನಕ್ಕೆ ಜನಸಂದಣಿ ಹೆಚ್ಚುತ್ತ ಬಂತು; ಅವರನ್ನು ನಟರೂ ನರ್ತಕರೂ ಸಂತೋಷಗೊಳಿಸುತ್ತ ರತ್ನಗಳನ್ನು ಬಹುಮಾನವಾಗಿ ಪಡೆಯುತ್ತಿದ್ದರು. ಹೀಗೆ ಹದಿನೈದು ದಿನ ಕಳೆಯಲು, ಹದಿನಾರನೆಯ ದಿವಸ ದ್ರೌಪದಿಯು ಮಂಗಳಸ್ನಾನಮಾಡಿ ಒಳ್ಳೆಯ ಸೀರೆಯುಟ್ಟು ಆಭರಣಭೂಷಿತಳಾಗಿ ಅಲಂಕಾರಮಾಡಿದ್ದ ಬಂಗಾರದ ವೀರಕಲಶವನ್ನು ಹಿಡಿದುಕೊಂಡು ರಂಗವನ್ನು ಪ್ರವೇಶಿಸಿದಳು. ಮಂಗಳವಾದ್ಯಗಳು ನಿಂತು ನಿಶ್ಯಬ್ದವಾಗಲು, ದೃಷ್ಟದ್ಯುಮ್ನನು ರಂಗದ ಮಧ್ಯಕ್ಕೆ ಬಂದು ಮೇಘ ಗಂಭೀರವಾದ ಧ್ವನಿಯಿಂದ ಗಟ್ಟಿಯಾಗಿ ಹೀಗೆಂದನು.: “ಎಲ್ಲ ರಾಜರೂ ಕೇಳಬೇಕು! ಇಗೋ ಈ ಬಿಲ್ಲು, ಈ ಬಾಣಗಳು, ಈ ಲಕ್ಷ್ಯ, ಇವುಗಳನ್ನು ನೋಡಿ! ಈ ಯಂತ್ರದಲ್ಲಿರುವ ರಂಧ್ರವನ್ನು ಹಾಯಿಸಿಹೋಗಿ ಲಕ್ಷ್ಯವನ್ನು ಭೇದಿಸುವಂತೆ ಈ ಐದು ಬಾಣಗಳನ್ನು ಹೊಡೆಯಬೇಕು. ಹಾಗೆ ಹೊಡೆಯಬಲ್ಲ ಕುಲ ರೂಪ ಬಲ ಸಂಪನ್ನನು ನನ್ನ ತಂಗಿಯನ್ನು ಹೆಂಡತಿಯಾಗಿ ಪಡೆಯುವನು!” ಅನಂತರ ತನ್ನ ತಂಗಿಯ ಕಡೆ ತಿರುಗಿ “ಅಮ್ಮಾ ಕೃಷ್ಣೆ! ಇಗೋ ಈತ ದುರ್ಯೋಧನ, ಈತ ದುರ್ಮುಖ, ಈತ ದುಃಶಾಸನ, ಈತ ಯುಯುತ್ಸು..ಈತ ಕರ್ಣ..ಈತ ಶಕುನಿ..ಈತ ಅಶ್ವತ್ಥಾಮ..ಈತ ವಿರಾಟ..ಈತ ಮದ್ರರಾಜನಾದ ಶಲ್ಯ...ಈತ ಬಲರಾಮ... ಈತ ವಾಸುದೇವ...ಈತ ಅಕ್ರೂರ...ಈತ ಸಾತ್ಯಕಿ...ಇವರೇ ಮುಂತಾದ ರಾಜರು ನಾನಾದೇಶಗಳಿಂದ ನಿನ್ನನ್ನು ಪಡೆಯಲು ಬಂದಿದ್ದಾರೆ. ಯಾರು ತಮ್ಮ ಸಾಮರ್ಥ್ಯದಿಂದ ಈ ಲಕ್ಷ್ಯವನ್ನು ಭೇದಿಸುತ್ತಾರೋ ಅವರನ್ನು ವರಿಸು!” ಎಂದು ಹೇಳಿದನು.</p>
<p> ಆಮೇಲೆ ಅಲ್ಲಿ ಅಲಂಕಾರಮಾಡಿಕೊಂಡು ಕುಳಿತಿದ್ದ ರಾಜರು ತಾವೇ ಅಸ್ತ್ರ ಬಲ್ಲವರು ಬಲಶಾಲಿಗಳು ಎಂಬ ಅಹಂಭಾವದಿಂದ, ಹುರುಡುಕಟ್ಟಿ ಎದ್ದುಬಂದರು. ಅವರೆಲ್ಲರೂ ರೂಪ ಯೌವನ ಸಂಪನ್ನರು; ಸತ್ಕುಲಪ್ರಸೂತರು; ಆದ್ದರಿಂದ ಪ್ರತಿಯೊಬ್ಬನೂ ಕೃಷ್ಣೆ ತನ್ನವಳೇ ಎಂದು ಭಾವಿಸಿಕೊಂಡನು. ರಂಗಕ್ಕೆ ಬಂದಾಗ ಹುರುಡಿನಿಂದ ಹೊಟ್ಟೆಯಕಿಚ್ಚು ಹುಟ್ಟಿ ಮಿತ್ರರಾಗಿದ್ದವರು ಶತ್ರುಗಳಾದರು. ಅಷ್ಟು ಹೊರತು ಯಾವನಿಂದಲೂ ಬಿಲ್ಲಿಗೆ ಹೆದೆಯನ್ನೇ ಏರಿಸಲಾಗಲಿಲ್ಲ. ಆ ಪ್ರಯತ್ನದಲ್ಲಿ ನೆಲದ ಮೇಲೆ ಬಿದ್ದು, ಬಾಜು ಬಂದು ಕರ್ಣಕುಂಡಲ ಮುಂತಾದುವುಗಳನ್ನು ಮುರಿದುಕೊಂಡು, ಮಾನಭಂಗವಾಗಿ ಮುಖ ತೋರಿಸಲಾರದೆ ಹೊರಟುಹೋದರು. ರಾಜಮಂಡಲವು ಜೋಲುಮುಖ ಹಾಕಿಕೊಂಡಿತು. ಸಭಿಕರೆಲ್ಲರೂ ಸಂಭ್ರಾಂತರಾದರು. ಆಗ ಬ್ರಾಹ್ಮಣರ ಮಧ್ಯದಿಂದ ಅರ್ಜುನನು ಎದ್ದುಬಂದನು. ಇಂದ್ರಧ್ವಜದಂತಿದ್ದ ಅವನನ್ನು ನೋಡಿ ಬ್ರಾಹ್ಮಣರು ಉತ್ಸಾಹದಿಂದ ತಮ್ಮ ಕೃಷ್ಣಾಜಿನಗಳನ್ನು ಹಾರಿಸಿದರು. ಕೆಲವರು ಮುಖ ತಗ್ಗಿಸಿಕೊಂಡರು. “ಧನುರ್ವಿದ್ಯಾನಿಪುಣರಾದ ಕರ್ಣ ಶಲ್ಯ ಮುಂತಾದ ಪ್ರಸಿದ್ಧರಾಜರು ಬಗ್ಗಿಸಲಾರದ ಬಿಲ್ಲನ್ನು ಅಸ್ತ್ರವಿದ್ಯೆಯನ್ನರಿಯದ ಈ ಕೈಲಾಗದ ಬ್ರಾಹ್ಮಣ ಬಗ್ಗಿಸಿಯಾನೇ? ರಾಜರಲ್ಲಿ ಬ್ರಾಹ್ಮಣರಿಗೆ ನಗೆಪಾಟಲು ಅಷ್ಟೇಯೆ!” ಎಂದರು. ಇನ್ನು ಕೆಲವರು “ಅವನು ಹೇಗಿದ್ದಾನೆ ನೋಡಯ್ಯ, ಹಿಮಾಲಯ ಪರ್ವತದ ಹಾಗೆ! ಅವನ ತೋಳು ಆನೆಯ ಸೊಂಡಲಿನ ಹಾಗಿದೆ.! ಏನೋ, ಇವನು ಇದನ್ನು ಸಾಧಿಸಿದರೂ ಸಾಧಿಸಿಬಿಟ್ಟನೇ! ಕೈಯಲ್ಲಾಗದವರು ಯಾರಾದರೂ ಹೀಗೆ ಮುಂದುವರಿದು ಹೋದಾರೇ?” ಎಂದರು. ಹೀಗೆ ಬ್ರಾಹ್ಮಣರು ವಿಧವಿಧವಾಗಿ ಮಾತನಾಡಿಕೊಳ್ಳುತ್ತಿರಲು ಅರ್ಜುನನು ಬಿಲ್ಲಿನ ಹತ್ತಿರ ಬಂದು ಬೆಟ್ಟದಂತೆ ಧೃಢವಾಗಿ ನಿಂತನು. ಅದಕ್ಕೆ ಬಲವಂದು ನಮಸ್ಕರಿಸಿದನು; ಅನಂತರ ಕೈಯಲ್ಲಿ ಹಿಡಿದುಕೊಂಡು ಒಂದು ನಿಮಿಷದೊಳಗೆ ಹೆದೆಯೇರಿಸಿ, ಐದು ಬಾಣಗಳನ್ನು ಬಿಲ್ಲಿನಲ್ಲಿ ಹೂಡಿ ಲಕ್ಷ್ಯವನ್ನು ಹೊಡೆದು ಕೆಡವಿದನು. ಅವನ ಮೇಲೆ ಹೂವಿನ ಮಳೆ ಕರೆಯಿತು.; ದುಂದುಭೀ ಧ್ವನಿಯಾಯಿತು.; ಸಭೆಯಲ್ಲಿ ಕೋಲಾಹಲವೆದ್ದಿತು. ಎಲ್ಲರೂ</p>
<p>ಆಹಾ! ಆಹಾ! ಎಂದು ಆಶ್ಚರ್ಯವನ್ನು ವ್ಯಕ್ತಪಡಿಸಿದರು. ವಂದಿಮಾಗಧರು ಹೊಗಳಿದರು. ಈ ಗದ್ದಲದಲ್ಲಿ ಯುಧಿಷ್ಠಿರನು ನಕುಲ ಸಹದೇವರನ್ನು ಕರೆದುಕೊಂಡು ತಮ್ಮ ಬಿಡಾರಕ್ಕೆ ಹೊರಟುಹೋದನು, ಅರ್ಜುನನು ಲಕ್ಷ್ಯವನ್ನು ಭೇದಿಸಿದ್ದನ್ನು ನೋಡಿ ದ್ರೌಪದಿಯು ಸಂವರಣಮಾಲಿಕೆಯನ್ನು ಅವನ ಕೊರಳಲ್ಲಿ ಹಾಕಿದಳು. ಅವನ ಮುಖ ಅರಳಿತು. ಬ್ರಾಹ್ಮಣರು ಅವನನ್ನು ಸುತ್ತಿಮುತ್ತಿ ಆಭಿನಂದಿಸಿ ಗೌರವಿಸುತ್ತಿರಲು, ಅರ್ಜುನನು ತಾನು ರಂಗದಲ್ಲಿ ಗೆದ್ದ ಹೆಣ್ಣನ್ನು ಕರೆದುಕೊಂಡು ಅಲ್ಲಿಂದ ಹೊರಟನು. </p>
<p> ಹೀಗೆ ಒಬ್ಬ ಬ್ರಾಹ್ಮಣನಿಗೆ ದ್ರುಪದನು ತನ್ನ ಮಗಳನ್ನು ಕೊಡಲಿರುವುದನ್ನು ನೋಡಿ ಅಲ್ಲಿ ಸೇರಿದ್ದ ರಾಜರಿಗೆಲ್ಲ ಕೋಪ ಬಂತು. “ಇಲ್ಲಿ ಸೇರಿರುವ ನಮ್ಮನ್ನೆಲ್ಲ ಹುಲ್ಲಿಗೆಣೆಯಾಗಿ ಮಾಡಿ ಅಲಕ್ಷಿಸಿ, ಸ್ರ್ತೀ ರತ್ನಳಾದ ದ್ರೌಪದಿಯನ್ನು ಬ್ರಾಹ್ಮಣನಿಗೆ ಕೊಟ್ಟುಬಿಡಬೇಕೆಂದಿರುವ ಈ ದುರಾತ್ಮನನ್ನು ಕೊಂದುಬಿಡೋಣ; ಅವನ ವಿಚಾರದಲ್ಲಿ ಸತ್ಕಾರ ಸಂಪ್ರದಾಯ ಏನೂ ನೋಡಬೇಕಾಗಿಲ್ಲ; ಇಷ್ಟು ಜನ ರಾಜರನ್ನು ಕರೆಕಳುಹಿಸಿ ಆತಿಥ್ಯಮಾಡಿ ಅನ್ನಹಾಕಿ ಈಗ ಅವಮಾನಮಾಡುತ್ತಿದ್ದಾನೆ. ದೇವಸಭೆಯಂತಿರುವ ಈ ರಾಜಸಮೂಹದಲ್ಲಿ ಅವನಿಗೆ ತಕ್ಕ ಒಬ್ಬ ರಾಜನೂ ದೊರೆಯದೆ ಹೋದನೋ? ಸ್ವಯಂವರದಲ್ಲಿ ಬ್ರಾಹ್ಮಣರಿಗೇನು ಅಧಿಕಾರ? ಅದು ಕ್ಷತ್ರಿಯರಿಗೆ ಹೇಳಿದ್ದು; ಆ ಹುಡುಗಿ ಯಾರನ್ನೂ ಒಪ್ಪದಿದ್ದರೆ ಅವಳನ್ನು ಬೆಂಕಿಯಲ್ಲಿ ಹಾಕಿಬಿಟ್ಟು ನಮ್ಮ ನಮ್ಮ ದೇಶಕ್ಕೆ ಹಿಂತಿರುಗಿ ಹೋಗಿಬಿಡೋಣ; ಆ ಬ್ರಾಹ್ಮಣನು ದುಡುಕಿನಿಂದಲೋ ದುರಾಶೆಯಿಂದಲೋ ಈ ಕೆಲಸ ಮಾಡಿದ್ದರೆ ಅವನನ್ನು ಕೊಲ್ಲಬೇಕಾದ್ದಿಲ್ಲ. ಹೀಗಾದರೆ ನಮ್ಮ ಮಾನ ಉಳಿಯುತ್ತದೆ; ಧರ್ಮ ಉಳಿಯುತ್ತದೆ. ಇನ್ನು ಮುಂದೆ ನಡೆಯುವ ಸ್ವಯಂವರಗಳಿಗೆ ಈ ಗತಿ ಬರುವುದಿಲ್ಲ.” ಎಂದು ಅವರು ದ್ರುಪದರಾಜನ ಮೇಲೆ ಬೀಳುವುದಕ್ಕೆ ಹೊರಟರು. ಮದದಾನೆಗಳಂತೆ ಬರುತ್ತಿರುವ ಅವರನ್ನು ಭೀಮಾರ್ಜುನರು ತಡೆದರು. ಜಗಳ ಹತ್ತಿತು. ಬ್ರಾಹ್ಮಣರು ಕೃಷ್ಣಾಜಿನಗಳನ್ನೂ ಕಮಂಡಲುಗಳನ್ನೂ ಎಸೆದರು; ಅವರನ್ನು ನೋಡಿ ಅರ್ಜುನನು ನಸುನಗುತ್ತ “ನೀವು ಸುಮ್ಮನೆ ಒಂದು ಪಕ್ಕದಲ್ಲಿ ನಿಂತು ನೋಡುತ್ತಿರಿ; ನಾನು ಅವರನ್ನು ಬಾಣದಿಂದ ಹೊಡೆದು ಓಡಿಸುತ್ತೇನೆ!” ಎಂದು ತಾನು ಹೆದೆಯೇರಿಸಿದ್ದ ಬಿಲ್ಲನ್ನೇ ತೆಗೆದುಕೊಂಡು, ಭೀಮನೊಡನೆ ಬೆಟ್ಟದಂತೆ ನಿಶ್ಚಲನಾಗಿ ನಿಂತನು. ಅದನ್ನು ನೋಡಿ ಆ ರಾಜರು ಬ್ರಾಹ್ಮಣರು ಯುದ್ಧಕ್ಕೆ ನಿಂತರೆ ಅವನನ್ನೂ ಕೊಲ್ಲುವುದೇ! ದಂಡಿನಲ್ಲಿ ದ್ವಿಜನೇ?“ ಎಂದರು. ಕರ್ಣನು ಅರ್ಜುನನ ಮೇಲೆ ಬಿದ್ದನು; ಶಲ್ಯನು ಭೀಮಸೇನನ ಮೇಲೆ ಬಿದ್ದನು. ಸ್ವಲ್ಪದರಲ್ಲಿಯೇ ಕರ್ಣನು ಅರ್ಜುನನ ಅಪ್ರತಿಮ ಪರಾಕ್ರಮವನ್ನು ಬಾಣಪ್ರಯೋಗಗಳನ್ನೂ ನೋಡಿ ”ಅಯ್ಯಾ ವಿಪ್ರೋತ್ತಮ! ನಿನ್ನ ಬಾಹುವೀರ್ಯವನ್ನೂ ಶಸ್ತ್ರಾಸ್ತ್ರ ಪ್ರಯೋಗವನ್ನೂ ನೋಡಿ ನನಗೆ ಪರಮಸಂತೋಷವಾಗಿದೆ. ನೀನೇನು ಸಾಕ್ಷಾತ್​ ಧನುರ್ವೇದವೇಯೋ, ಪರಶುರಾಮನೋ? ನಾನು ಸೆಣಸಿ ನಿಂತರೆ ಇಂದ್ರ ಅರ್ಜುನ ಇಬ್ಬರ ಹೊರತು ಯಾರೂ ನನ್ನ ಮುಂದೆ ನಿಲ್ಲಲಾರರು!“ ಎಂದನು. ಅರ್ಜುನನು ”ಅಯ್ಯಾ ಕರ್ಣ, ನಾನು ಧನುರ್ವೆದವೂ ಅಲ್ಲ, ಪರಶುರಾಮನೂ ಅಲ್ಲ; ಶಸ್ತ್ರಜ್ಞನಾದ ಬ್ರಾಹ್ಮಣ. ಗುರೂಪದೇಶದಿಂದ ಬ್ರಹ್ಮಾಸ್ತ್ರ ಮಹೇಂದ್ರಾಸ್ತ್ರಗಳಲ್ಲಿ ಸಿದ್ಧಿಪಡೆದವನು!“ ಎಂದನು. ಈ ಮಾತನ್ನು ಕೇಳಿ ಕರ್ಣನು ಯುದ್ಧಮಾಡುವುದನ್ನು ಬಿಟ್ಟು ಹೊರಟುಹೋದನು; ಬ್ರಹ್ಮಾಸ್ತ್ರದ ಮುಂದೆ ತಾನು ನಿಲ್ಲಲಾರನೆಂಬುದು ಅವನಿಗೆ ಗೊತ್ತಿತ್ತು. ಅತ್ತ ಶಲ್ಯ ಭೀಮರೂ ಒಂದು ಗಳಿಗೆ ಎಳೆದಾಡಿದ ಮೇಲೆ ಭೀಮನು ಎರಡು ತೋಳುಗಳಿಂದಲೂ ಶಲ್ಯನನ್ನು ಮೇಲಕ್ಕೆ ಎತ್ತಿ, ಬ್ರಾಹ್ಮಣರು ನಗುತ್ತಿರಲು, ಅವನನ್ನು ನೆಲದಮೇಲೆ ಕುಕ್ಕಿದನು; ಆದರೆ ಪ್ರಾಣ ತೆಗೆಯಲಿಲ್ಲ; ಕರ್ಣ ಶಲ್ಯರ ಈ ಅವಸ್ಥೆಯನ್ನು ನೋಡಿ ಮಿಕ್ಕ ರಾಜರೆಲ್ಲರೂ ಹೆದರಿ ಭೀಮನ ಸುತ್ತ ಮುತ್ತಿಕೊಂಡು ”ಈ ಬ್ರಾಹ್ಮಣೋತ್ತಮರು ಎಂಥ ಶೂರರು.! ಇವರು ಯಾರು, ಎಂತು ಎಲ್ಲಿದ್ದಾರೆ ಎಂದು ತಿಳಿದುಕೊಳ್ಳಬೇಕು; ಪರಶುರಾಮ ದ್ರೋಣ ಕೃಪ ಕೃಷ್ಣ ಅರ್ಜುನ ಇಷ್ಟು ಜನ ಹೊರತು ಕರ್ಣನ ಮೇಲೆ ಯುದ್ಧಮಾಡಬಲ್ಲವರಾರು? ಹಾಗೆಯೇ ಶಲ್ಯನ ಮೇಲೆ ಬಲರಾಮ ಭೀಮಸೇನ ಇವರ ಹೊರತು ಮತ್ತೆ ಯಾರು ಯುದ್ಧಮಾಡಬಲ್ಲರು? ಇದನ್ನು ತಿಳಿದುಕೊಂಡು ಆಮೇಲೆ ಬೇಕಾದರೆ ಯುದ್ಧಮಾಡೋಣ; ಈಗ್ಗೆ ಈ ಬ್ರಾಹ್ಮಣನೊಡನೆ ಯುದ್ಧ ನಿಲ್ಲಿಸೋಣ!“ ಎಂದರು ಇದನ್ನೆಲ್ಲ ನೋಡುತ್ತಿದ್ದ ಅದರಲ್ಲಿಯೂ ಭೀಮನ ಕೆಲಸವನ್ನು ನೋಡಿದ ಶ್ರೀ ಕೃಷ್ಣನಿಗೆ ಅವರು ಭೀಮಾರ್ಜುನರಿರಬೇಕೆಂಬ ಸಂದೇಹವುಂಟಾಯಿತು. ಆದ್ದರಿಂದ ”ದ್ರೌಪದಿಯನ್ನು ಧರ್ಮರೀತಿಯಲ್ಲಿ ಗೆದ್ದಿರುವಾಗ ಯುದ್ಧವೇಕೆ?“ಎಂದು ಎಲ್ಲರನ್ನೂ ನಿವಾರಿಸಿದನು. ಕದನ ನಿಲ್ಲಿಸಿ ಎಲ್ಲರೂ ”ಸ್ವಯಂವರ ರಂಗದಲ್ಲಿ ಬ್ರಾಹ್ಮಣರಿಗೆ ಜಯವಾಯಿತು; ಪಾಂಚಾಲಿಯು ಬ್ರಾಹ್ಮಣರ ಕೈಸೇರಿದಳು" ಎಂದು ಮಾತನಾಡಿಕೊಳ್ಳುತ್ತ ತಮ್ಮತಮ್ಮ ಬಿಡಾರಗಳಿಗೆ ಹಿಂತಿರುಗಿ ಹೋದರು. ಗಾಯವಡೆದ ಭೀಮಾರ್ಜುನರು ದ್ರೌಪದಿಯನ್ನು ಕರೆದುಕೊಂಡು ಕೃಷ್ಣಾಜಿನಧಾರಿಗಳಾದ ಬ್ರಾಹ್ಮಣರ ಮಧ್ಯೆ ಸೇರಿಕೊಂಡು ವೀರ ತೇಜಸ್ಸಿನಿಂದ ಶೋಭಿಸುತ್ತ ಬರುತ್ತಿರಲು, ಜನಸಂದಣಿಯಲ್ಲಿ ಅವರು ಚಲಿಸುವುದೇ ಕಷ್ಟವಾಯಿತು.</p>
<p> ಇತ್ತ ತಾಯಿಯಾದ ಕುಂತಿಯು ಮಕ್ಕಳ ಮೇಲಿನ ಮಮತೆಯಿಂದ “ಭಿಕ್ಷೆಯ ಕಾಲ ಮೀರಿ ಹೋಗುತ್ತಿದೆ; ಈ ಹುಡುಗರು ಇನ್ನೂ ಬರಲಿಲ್ಲ; ಯಾವ ಅಪಾಯವೋ ಏನು ತೊಂದರೆಯೋ! ಕೌರವರಿಗೆ ಗುರುತು ಹತ್ತಿಯೋ, ಮಾಯಾವಿಗಳಾದ ರಾಕ್ಷಸರ ಕೈಗೆ ಸಿಕ್ಕಿಯೋ, ಜೀವ ಕಳೆದುಕೊಳ್ಳದಿದ್ದರೆ ಸಾಕು!”ಎಂದು ಪರಿಪರಿಯಾಗಿ ಚಿಂತಿಸುತ್ತಿದ್ದಳು ಅಷ್ಟುಹೊತ್ತಿಗೆ ಅಪರಾಹ್ನ ಸಮಯದಲ್ಲಿ ಮೋಡಗಳು ಸುತ್ತುವರಿದ ಸೂರ್ಯನಂತೆ ಅರ್ಜುನನು ಬ್ರಾಹ್ಮಣರೊಡನೆ ಬಂದನು. ಬರುತ್ತಿದ್ದ ಹಾಗೆಯೇ ಭೀಮಾರ್ಜುನರು “ಅಮ್ಮಾ! ಭಿಕ್ಷವನ್ನು ತಂದಿದ್ದೇವೆ” ಎಂದರು. ಕುಂತಿಯು ಅವರನ್ನು ನೋಡದೆಯೇ ಮನೆಯೊಳಗಿಂದಲೇ, “ಎಲ್ಲರೂ ತೆಗೆದುಕೊಳ್ಳಿ!” ಎಂದುಬಿಟ್ಟಳು. ಆಮೇಲೆ ಹೊರಗೆಬಂದು ನೋಡಲು ಅವರು ಒಬ್ಬ ಹುಡುಗಿಯನ್ನು ಕರೆತಂದಿದ್ದಾರೆ! “ನಾನು ಏನು ಮಾತನಾಡಿಬಿಟ್ಟೆ” ಎಂದು ನಾಚಿಗೆಪಡುತ್ತಲೂ ಅಧರ್ಮಕ್ಕೆ ಹೆದರುತ್ತಲೂ ಅವಳು ದ್ರೌಪದಿಯನ್ನು ಕೈಹಿಡಿದು ಕರೆದುಕೊಂಡು ಬಂದು ಯುಧಿಷ್ಟಿರನೊಡನೆ “ನೋಡು ಮಗೂ! ನಿನ್ನ ತಮ್ಮಂದಿರು ಈ ದ್ರುಪದರಾಜ ಪುತ್ರಿಯನ್ನು ತಂದು ನನಗೆ ಒಪ್ಪಿಸಿದರು. ನಾನು ಪ್ರಮಾದದಿಂದ ಬಾಯಿತಪ್ಪಿ ‘ಎಲ್ಲರೂ ತೆಗೆದುಕೊಳ್ಳಿ’ ಎಂದುಬಿಟ್ಟೆ ನಾನು ಸುಳ್ಳಾಡಿದ ಹಾಗೂ ಆಗಬಾರದು, ಪಾಂಚಾಲಿಯು ಅಧರ್ಮಕ್ಕೆ ಹೋದಹಾಗೂ ಆಗಬಾರದು, ಹಾಗೆ ಏನು ಮಾಡೋಣ?” ಎಂದಳು. ಯುಧಿಷ್ಟಿರನು ಒಂದು ಕ್ಷಣ ಯೋಚಿಸಿ, ತಾಯಿಯನ್ನು ಸಮಾಧಾನಮಾಡಿ, ಅರ್ಜುನನನ್ನು ಕುರಿತು, “ಅರ್ಜುನ, ಯಾಜ್ಞಸೇನಿಯನ್ನು ಗೆದ್ದವನು ನೀನು! ನೀನು ಅವಳನ್ನು ಅಗ್ನಿಸಾಕ್ಷಿಯಾಗಿ ಮದುವೆಮಾಡಿಕೋ!” ಎಂದನು. ಅರ್ಜುನನು “ಬೇಡ ಮಹಾರಾಜ! ನನ್ನನ್ನು ಅಧರ್ಮಕ್ಕೆ ಸಿಕ್ಕಿಸ್ಬೇಡ; ನೀನು ಮೊದಲು ಮದುವೆಯಾಗು, ಆಮೇಲೆ ಭೀಮ, ಆಮೇಲೆ ನಾನು, ಆಮೇಲೆ ನಕುಲ, ಆಮೇಲೆ ಸಹದೇವ, ಇದೇ ಧರ್ಮ. ನಾವೆಲ್ಲರೂ ನೀನು ಹೇಳಿದಂತೆ ಕೇಳುತ್ತೇವೆ. ಯಾವುದು ಧರ್ಮವೋ, ಯಾವುದು ಕೀರ್ತಿಕರವೋ, ಯಾವುದು ಪಾಂಚಾಲರಾಜನಿಗೆ ಪ್ರಿಯವೋ, ಅದನ್ನು ಯೋಚಿಸಿ ಹೇಳು; ಅದರಂತೆ ಮಾಡೋಣ!”ಎಂದನು. ಈ ಮಧ್ಯೆ ಅವರೆಲ್ಲರಿಗೂ ದ್ರೌಪದಿಯ ಮೇಲೆ ಮನಸ್ಸಾಯಿತು. ದ್ರೌಪದಿಗೂ ಅವರೆಲ್ಲರ ಮೇಲೆ ಮನಸ್ಸಾಯಿತು. ಅದನ್ನು ಗಮನಿಸಿ ಯುಧಿಷ್ಟಿರನು, ಯಾರಿಗೂ ಮನಸ್ತಾಪ ಬರಬಾರದೆಂದು “ದ್ರೌಪದಿಯು ನಮ್ಮೆಲ್ಲರಿಗೂ ಹೆಂಡತಿಯಾಗಿಬಿಡಲಿ!” ಎಂದು ತನ್ನ ತೀರ್ಮಾನವನ್ನು ಹೇಳಿದನು. ಅದನ್ನು ಮನಸ್ಸಿನಲ್ಲಿ ಎಲ್ಲರೂ ವಿಚಾರಮಾಡುತ್ತಿದ್ದರು. </p>
<p> ಅತ್ತ ಶ್ರೀಕೃಷ್ಣನಿಗೆ ಸಂದೇಹ ಹುಟ್ಟಿದಮೇಲೆ ಅವನು ಬಲರಾಮನನ್ನು ಜೊತೆಯಲ್ಲಿ ಕರೆದುಕೊಂಡು ಕುಂಬಾರಶಾಲೆಗೆ ಬರಲು ಅಲ್ಲಿ ಧರ್ಮರಾಯನ ಸುತ್ತಲೂ ಭೀಮಾದಿಗಳು ಕುಳಿತಿದ್ದನ್ನು ನೋಡಿದನು. ಬರುತ್ತಿದ್ದ ಹಾಗೇ “ನಾನು ಕೃಷ್ಣ!” ಎಂದು ಹೆಸರು ಹೇಳಿಕೊಂಡು ಧರ್ಮರಾಯನಿಗೆ ಕಾಲುಮುಟ್ಟಿ ನಮಸ್ಕಾರ ಮಾಡಿದನು. ಬಲರಾಮನೂ ಹಾಗೆಯೇ ನಮಸ್ಕರಿಸಿದನು. ಅನಂತರ ಅವರಿಬ್ಬರೂ ಸೋದರತ್ತೆಯಾದ ಕುಂತಿಗೆ ನಮಸ್ಕರಿಸಿದರು. ಯುಧಿಷ್ಟಿರನು ಕುಶಲಪ್ರಶ್ನೆಗಳನ್ನು ಮಾಡಿದ ನಂತರ “ನಾವು ಇಲ್ಲಿ ಗುಟ್ಟಾಗಿದ್ದೆವು; ನಿನಗೆ ಹೇಗೆ ಗೊತ್ತಾಯಿತು,,ವಾಸುದೇವ?” ಎಂದು ಕೇಳಿದನು. ಕೃಷ್ಣನು ನಗುನಗುತ್ತ “ಮಹಾರಾಜ, ಬೆಂಕಿ ಗುಟ್ಟಾಗಿದ್ದರೂ ಗೊತ್ತಾಗಿಯೇ ಹೋಗುತ್ತದೆ. ಆ ಪರಾಕ್ರಮವು ಪಾಂಡವರಿಗಲ್ಲದೆ ಮತ್ತಾರಿಗೆ ಸಾಧ್ಯ? ಭಾಗ್ಯವಶದಿಂದ ನೀವು ಬೆಂಕಿಗೆ ಸಿಕ್ಕದೆ ತಪ್ಪಿಸಿಕೊಂಡು ಬಂದಿರಿ; ಆ ಪಾಪಿ ಧುರ್ಯೋಧನನೂ ಅವನ ದುರ್ಮಂತ್ರಿಗಳೂ ಮಾಡಿದ ಹಂಚಿಕೆ ನಡೆಯದೆಹೋಯಿತು. ಗುಹೆಯಲ್ಲಿಟ್ಟಿರುವ ಬೆಂಕಿಯಂತೆ ಬೆಳೆದುಬನ್ನಿ. ಯಾರಾದರೂ ರಾಜರಿಗೆ ನೀವು ಇಲ್ಲಿರುವುದು ತಿಳಿದೀತು; ನಾವು ನಮ್ಮ ಬಿಡಾರಕ್ಕೆ ಹೊರಟುಹೋಗುತ್ತೇವೆ.” ಎಂದು ಅವರೆಲ್ಲರ ಅನುಜ್ಞೆಯನ್ನು ಪಡೆದು ಕೃಷ್ಣಬಲರಾಮರು ಹೊರಟುಹೋದರು. </p>
<p> ಭೀಮಾರ್ಜುನರು ತಮ್ಮ ನಿವಾಸದ ಕಡೆ ಹೊರಟಾಗ ಪಾಂಚಾಲರಾಜಕುಮಾರನಾದ ದೃಷ್ಟದ್ಯುಮ್ನನು ಅವರಿಗೆ ಕಾಣಿಸಿಕೊಳ್ಳದಂತೆ ಅವರನ್ನು ಹಿಂಬಾಲಿಸಿ ಕುಂಬಾರಶಾಲೆಗೆ ಬಂದು ಅವರ ಹತ್ತಿರವೇ ಹೊಂಚಿಕೊಂಡಿದ್ದು ಅವರ ನಡೆನುಡಿಗಳನ್ನು ನೋಡುತ್ತಿದ್ದನು. ಸಂಜೆಯಾದ ಕೂಡಲೇ ಭೀಮಾರ್ಜುನರು ನಕುಲ ಸಹದೇವರೂ ಭಿಕ್ಷೆ ಎತ್ತಿತಂದು ಧರ್ಮರಾಯನ ಮುಂದಿಟ್ಟರು. ಆಗ ಕುಂತಿಯು ದ್ರೌಪದಿಯನ್ನು ಕರೆದು “ ಈ ಅನ್ನದಲ್ಲಿ ಮೇಲ್ಭಾಗವನ್ನು ತೆಗೆದುಕೊಂಡು ಬಲಿ ಅರ್ಪಿಸು, ಬ್ರಾಹ್ಮಣನಿಗೆ ಭಿಕ್ಷೆ ಹಾಕು, ಹತ್ತಿರ ಇರುವವರು ಯಾರಾದರೂ ಕೇಳಿದರೆ ಕೊಡು; ಆಮೇಲೆ ಮಿಕ್ಕದ್ದನ್ನು ಅರ್ಧಮಾಡಿ ಒಂದು ಅರ್ಧವನ್ನು ಭೀಮನಿಗೆ ಕೊಡು; ಮಿಕ್ಕ ಅರ್ಧವನ್ನು ಉಳಿದ ಆರುಜನಕ್ಕೂ ಹಂಚಿಬಿಡು.!”ಎಂದು ಹೇಳಿದಳು. ಅವಳು ಸಂತೋಷವಾಗಿ ಹಾಗೆಯೇ ಮಾಡಿದಳು; ಎಲ್ಲರಿಗೂ ಊಟವಾಯಿತು.; ಸಹದೇವನು ನೆಲದಮೇಲೆ ದರ್ಭೆಯನ್ನು ಹರಡಲು ಎಲ್ಲರೂ ಅದರಮೇಲೆ ತಮ್ಮ ತಮ್ಮ ಕೃಷ್ಣಾಜಿನಗಳನ್ನು ಹಾಸಿಕೊಂಡು ದಕ್ಷಿಣದ ಕಡೆಗೆ ತಲೆಮಾಡಿ ಮಲಗಿಕೊಂಡರು. ಕುಂತಿಯು ಅವರ ತಲೆಯ ಕಡೆಗೂ, ದ್ರೌಪದಿಯು ಅವರ ಕಾಲ ಕಡೆಗೂ ಮಲಗಿದಳು. ಹೀಗೆ ದ್ರೌಪದಿಯು ದರ್ಭೆಯ ಮೇಲೆ ಮಲಗಿದರೂ ಅವಳಿಗೆ ಕಷ್ಟ ಕಾಣಲಿಲ್ಲ; ಪಾಂಡವರ ವಿಚಾರದಲ್ಲಿ ಯಾವ ವಿಧವಾದ ತಿರಸ್ಕಾರವನ್ನೂ ತೋರಲಿಲ್ಲ; ಪಾಂಡವರು ಹಾಗೆ ಮಲಗಿಕೊಂಡು, ಸೇನೆ ಯುದ್ಧ ದಿವ್ಯಾಸ್ತ್ರ ರಥ ಆನೆ ಕತ್ತಿ ಗದೆ ಪರಶು ಇವುಗಳ ವಿಚಾರವಾಗಿ ಚಿತ್ರವಿಚಿತ್ರವಾದ ಮಾತುಗಳನ್ನಾಡುತ್ತಿದ್ದರು. ಇದನ್ನೆಲ್ಲಾ ಕೇಳಿ ನೋಡಿ, ದೃಷ್ಟದ್ಯುಮ್ನನು ತಂದೆಗೆ ತಿಳಿಸಲು ತವಕಪಡುತ್ತ ಮನೆಗೆ ಹೋದನು. ಅವರನ್ನು ಪಾಂಡವರೆಂದರಿಯದ ದ್ರುಪದನು ಚಿಂತೆಪಡುತ್ತಿದ್ದು, ಮಗನು ಬಂದ ಕೂಡಲೆ,“ಕುಮಾರಾ! ಕೃಷ್ಣೆ ಎಲ್ಲಿ? ಯಾರು ಕರೆದುಕೊಂಡುಹೋದರು? ಹೀನಕುಲದಲ್ಲಿ ಹುಟ್ಟಿದ ಯಾವನೋ ಶೂದ್ರನೋ ವೈಶ್ಯನೋ ಅಲ್ಲವಷ್ಟೇ? ನನ್ನ ತಲೆಯ ಮೇಲೆ ಕೆಸರಹೆಜ್ಜೆ ಬೀಳಲಿಲ್ಲ ತಾನೇ? ಹೂವಿನಸರ ಸುಡುಗಾಡಿನಲ್ಲಿ ಬೀಳಲಿಲ್ಲ ತಾನೇ? ಯಾರಾದರೂ ಮೇಲುಜಾತಿಯವನಾಗಿದ್ದಾನೇ? ನನ್ನ ಮಗಳನ್ನು ಗೆದ್ದುಕೊಂಡು ಹೋದವನು ಯಾರು? ಒಂದುವೇಳೆ ಪಾಂಡವರು ಬದುಕಿದ್ದು ಅವರಲ್ಲಿ ಅರ್ಜುನನು ಹೆದೆಯೇರಿಸಿ ಲಕ್ಷ್ಯವನ್ನು ಹೊಡೆದಿರಬಹುದೇ?” ಎಂದು ಕೇಳಿದನು, ದೃಷ್ಟದ್ಯುಮ್ನನು ಅತ್ಯಂತ ಹರ್ಷದಿಂದ “ತಂದೆಯೇ! ದೇವತೆಯಂತೆ ರೂಪಸಂಪನ್ನನೂ, ಅಗಲವಾದ ಮತ್ತು ಹೊಳೆಯುವ ಕಣ್ಣುಳ್ಳವನೂ ಆದ ಆ ಯುವಕನು ಕೃಷ್ಣಾಜಿನವನ್ನು ಹೊದ್ದುಬಂದು ಬಿಲ್ಲಿಗೆ ಹೆದೆಯೇರಿಸಿ, ಲಕ್ಷ್ಯವನ್ನು ಹೊಡೆದು ನೆಲದ ಮೇಲೆ ಬೀಳಿಸಿದ ಕೂಡಲೆ, ಬ್ರಾಹ್ಮಣರು ಸುತ್ತಿಮುತ್ತಿ ಅಭಿನಂದಿಸುತ್ತಿರಲು ಅಲ್ಲಿಂದ ಹೊರಟುಬಿಟ್ಟನು. ಕೃಷ್ಣೆಯೂ ಅವನ ಕೃಷ್ಣಾಜಿನವನ್ನು ಹಿಡಿದು ಸಲಗದ ಹಿಂದೆ ಹೆಣ್ಣಾನೆಯಂತೆ ಸುಮ್ಮಾನದಿಂದ ಹೊರಟಳು. ರಾಜರು ಅದನ್ನು ಸಹಿಸದೆ ಕೋಪಗೊಂಡು ಮೇಲೆದ್ದು ಬರಲು, ಇನ್ನೊಬ್ಬನು ಒಂದು ಮರವನ್ನು ಕಿತ್ತು ತಂದು ಯಮನಂತೆ ಅವರನ್ನು ಹೊಡೆದು ಕೆಡವಲಾರಂಭಿಸಿದನು. ಹೀಗೆ ಅವರಿಬ್ಬರೂ ಚಂದ್ರ ಸೂರ್ಯರಂತೆ ಶೋಭಿಸುತ್ತ ಊರಹೊರಗೆ ಒಂದು ಕುಂಬಾರಶಾಲೆಗೆ ಹೋದರು. ಅಲ್ಲಿ ಬೆಂಕಿಯಜ್ವಾಲೆಯಂತೆ ಹೊಳೆಯುತ್ತಿದ್ದ ಒಬ್ಬ ಹೆಂಗಸೂ, ಆಕೆ ಅವರ ತಾಯಿಯಿರಬಹುದೆಂದು ನನ್ನ ಊಹೆ- ಹಾಗೆಯೇ ಇದ್ದ ಮೂವರು ಗಂಡಸರೂ ಕುಳಿತಿದ್ದರು. ಇವರಿಬ್ಬರೂ ಕೃಷ್ಣೆಯನ್ನು ಅವರ ಬಳಿಯಲ್ಲಿ ಬಿಟ್ಟು ಭಿಕ್ಷೆಗೆ ಹೊರಟರು. ಭಿಕ್ಷಾನ್ನವನ್ನು ತಂದ ಮೇಲೆ ಅದನ್ನು ಕೃಷ್ಣೆಯು ತೆಗೆದುಕೊಂಡು ಬಲಿಯರ್ಪಿಸಿ ಬ್ರಾಹ್ಮಣನ ಪಾಲನ್ನು ತೆಗೆದಿಟ್ಟು ಆ ಹಿರಿಯಾಕೆಗೂ ವೀರರಿಗೂ ಬಡಿಸಿ ತಾನೂ ಊಟಮಾಡಿದಳು. ಎಲ್ಲರೂ ನೆಲದ ಮೇಲೆ ದರ್ಭೆ ಕೃಷ್ಣಾಜಿನಗಳನ್ನು ಹಾಸಿಕೊಂಡು ಮಲಗಿದರು. ಕೃಷ್ಣೆಯು ಅವರ ಕಾಲಕಡೆಯಲ್ಲಿ ಮಲಗಿದಳು. ಅವರು ಆಮೇಲೆ ಕಾಲಮೇಘದ ಗಂಭೀರ ಧ್ವನಿಯಿಂದ ವಿಚಿತ್ರವಾದ ಮಾತುಕಥೆಗಳಲ್ಲಿ ತೊಡಗಿದರು. ಅವು ವೈಶ್ಯರಾಗಲೀ ಬ್ರಾಹ್ಮಣರಾಗಲೀ ಆಡತಕ್ಕ ಮಾತುಗಳಲ್ಲ. ಖಂಡಿತವಾಗಿಯೂ ಅವರು ಕ್ಷತ್ರಿಯ ವೀರರು. ಏಕೆಂದರೆ ಅವರು ಆಡುತ್ತಿದ್ದ ಮಾತು ಎಲ್ಲಾ ಯುದ್ಧವಿಚಾರವಾದದ್ದೇ! ಪಾಂಡವರು ಬೆಂಕಿಯಿಂದ ತಪ್ಪಿಸಿಕೊಂಡು ಬಂದಿದ್ದಾರೆಂದೂ ನಮ್ಮ ಆಸೆ ಈಡೇರಿದೆ ಎಂದೂ ಸ್ಪಷ್ಟವಾಗಿದೆ. ಬಿಲ್ಲನ್ನು ಬಗ್ಗಿಸಿದ್ದು ಲಕ್ಷ್ಯವನ್ನು ಹೊಡೆದದ್ದು, ಹೀಗೆ ಒಬ್ಬರೊಡನೊಬ್ಬರು ಮಾತನಾಡುತ್ತಿದ್ದದ್ದು ಇವೆಲ್ಲವನ್ನೂ ನೋಡಿದರೆ ಪಾಂಡವರು ರೂಪುಮರೆಸಿಕೊಂಡು ವೇಷಧಾರಿಗಳಾಗಿ ತಿರುಗುತ್ತಿದ್ದಾರೆಂಬುದೇ ಖಂಡಿತ!”ಎಂದನು. ದ್ರುಪದನಿಗೆ ತುಂಬಾ ಸಂತೋಷವಾಯಿತು. ಪುರೋಹಿತನನ್ನು ಕರೆದು ಅವರು ಪಾಂಡವರೇ ಹೌದೇ ಅಲ್ಲವೇ ತಿಳಿದುಕೊಂಡು ಬರಹೇಳಿ ಕಳುಹಿಸಿದನು. ಅವನು ಪಾಂಡವರಲ್ಲಿಗೆ ಬಂದು “ಮಹನೀಯರೇ! ಪಾಂಚಾಲರಾಜನಾದ ದ್ರುಪದರಾಜನು ತಮ್ಮ ಪರಿಚಯ ಮಾಡಿಕೊಳ್ಳಬೇಕೆಂದು ಹೀಗೆ ಹೇಳಿ ಕಳುಹಿಸಿದ್ದಾನೆ:- ಲಕ್ಷ್ಯ ಭೇದಿಸಿದ ಈತನನ್ನು ನೋಡಿ ನನಗೆ ಕೊನೆಗಾಣದಷ್ಟು ಹರ್ಷವುಂಟಾಗಿದೆ. ಪಾಂಡುರಾಜನು ನನ್ನ ಆಪ್ತಸ್ನೇಹಿತನಾಗಿದ್ದ. ನಾನು ಬೇರೆಯಲ್ಲ ಅವನು ಬೇರೆಯಲ್ಲ, ಅಷ್ಟು ಅನ್ಯೋನ್ಯವಾಗಿದ್ದೆವು ನನ್ನ ಮಗಳನ್ನು ಅವನ ಮಗನೂ ಬಾಹುಬಲಪರಾಕ್ರಮಿಯೂ ಆದ ಅರ್ಜುನನಿಗೆ ಕೊಟ್ಟು ಮದುವೆ ಮಾಡಬೇಕೆಂದು ಹಿಂದಿನಿಂದ ಯೋಚಿಸಿದ್ದೆ! ಆದ್ದರಿಂದ ನಿಮ್ಮ ಕುಲಪೂರ್ವೋತ್ತರಗಳನ್ನು ತಿಳಿಸುವವರಾಗಬೇಕು.!” ಎಂದು ಹೇಳಿದನು. ಪುರೋಹಿತನ ಈ ಮಾತನ್ನು ಕೇಳಿ ಯುಧಿಷ್ಡಿರನು ಭೀಮನಿಂದ ಆತನಿಗೆ ಅರ್ಘ್ಯಪಾದ್ಯಗಳನ್ನು ಕೊಡಿಸಿ ಗೌರವಮಾಡಿ ಸುಖಾಸನದಲ್ಲಿ ಕೂರಿಸಿ, “ಅಯ್ಯಾ ಬ್ರಾಹ್ಮಣೋತ್ತಮಾ! ಪಾಂಚಾಲರಾಜನು ರಾಜಧರ್ಮಾನುಸಾರವಾಗಿ ತನ್ನ ಮನಸ್ಸಿಗೆ ಬಂದಂಥ ಒಂದು ಪಣವನ್ನು ಇಟ್ಟು ಅದನ್ನು ಸಾಧಿಸಿದವನಿಗೆ ತನ್ನ ಮಗಳನ್ನು ಕೊಡುತ್ತೇನೆಂದು ಗೊತ್ತುಮಾಡಿದನು. ಈ ವೀರನು ಅದೇ ರೀತಿಯಲ್ಲಿ ಅವಳನ್ನು ಗೆದ್ದುಕೊಂಡನು. ಇದರಲ್ಲಿ ಇಂಥ ಜಾತಿಯವನು ಅಥವಾ ಇಂಥ ಉದ್ಯೋಗದವನು ಕೈಹಾಕಬೇಕೆಂದಾಗಲೀ, ಅವನ ಕುಲಗೋತ್ರಗಳು ಇಂಥಿಂಥವಾಗಿರಬೇಕೆಂದಾಗಲೀ ನಿಯಮವಿರಲಿಲ್ಲ. ಹೀಗಿರುವಾಗ ದ್ರುಪದರಾಜನು ವ್ಯಥೆಪಡಬೇಕಾದದ್ದೇನು? ಅವನ ಆಸೆಯೂ ನೆರವೇರಿತು ಎನ್ನೋಣ! ಆ ಬಿಲ್ಲನ್ನು ಅಲ್ಪಸ್ವಲ್ಪ ಬಲವುಳ್ಳವನು ಯಾರಾದರೂ ಬಗ್ಗಿಸುವುದಕ್ಕಾದೀತೇ? ಹೆದೆ ಕಟ್ಟುವುದಕ್ಕಾದೀತೇ? ಅಸ್ತ್ರವಿದ್ಯೆಯನ್ನರಿಯದ ಹೀನಕುಲದವನು ಲಕ್ಷ್ಯವನ್ನು ಹೊಡೆದು ಕೆಡವುವುದು ಸಾಧ್ಯವಾದೀತೇ? ಆದ್ದರಿಂದ ಈಗ ಪಾಂಚಾಲರಾಜನು ಮಗಳ ವಿಚಾರದಲ್ಲಿ ಅನುತಾಪ ಪಡಬಾರದು” ಎಂದು ಹೇಳಿದನು. ಅವನು ಇನ್ನೂ ಮಾತನಾಡುತ್ತಿರುವಾಗಲೇ ದ್ರುಪದ.ರಾಜನ ಕಡೆಯಿಂದ ಮತ್ತೊಬ್ಬ ಮನುಷ್ಯನು ಬಂದು “ಮಹಾರಾಜನು ಸ್ವಯಂವರದ ಸಂಬಂಧದಲ್ಲಿ ಔತಣವನ್ನು ಏರ್ಪಡಿಸಿದ್ದಾನೆ. ‘ನಿಮ್ಮೆಲ್ಲ ಕೆಲಸಗಳನ್ನು ಮುಗಿಸಿಕೊಂಡು ಕೃಷ್ಣೆಯೊಡನೆ ಬೇಗ ಬರಬೇಕು; ತಡಮಾಡಬಾರದು’ ಎಂದು ಹೇಳಿಕಳುಹಿಸಿದ್ದಾನೆ. ಇದೋ ರಾಜಾರ್ಹವೂ ಬಂಗಾರದ ಕಮಲಗಳನ್ನು ಕೆತ್ತಿದವೂ ಒಳ್ಳೆಯ ಕುದುರೆಗಳನ್ನು ಹೂಡಿದವೂ ಆಗಿರುವ ರಥಗಳು ಬಂದಿವೆ. ಇವುಗಳಲ್ಲಿ ಕುಳಿತು ಎಲ್ಲರೂ ಪಾಂಚಾಲ ರಾಜಭವನಕ್ಕೆ ದಯಮಾಡಿಸಬೇಕು!” ಎಂದು ನಿವೇದಿಸಿದನು. ಅದರಂತೆ ಪಾಂಡವರು ಪುರೋಹಿತನನ್ನು ಮುಂದಾಗಿ ಕಳುಹಿಸಿ ತಾವು ರಥದಲ್ಲಿ ಕುಳಿತು ಹೊರಟರು. ಕುಂತಿಯೂ ಕೃಷ್ಣೆಯೂ ಜೊತೆಯಲ್ಲಿ ಹೊರಟರು.</p>
<p> ಧರ್ಮರಾಜನು ಪುರೋಹಿತನೊಡನೆ ಹೇಳಿ ಕಳುಹಿಸಿದ ಮಾತನ್ನು ಕೇಳಿ ದ್ರುಪದನು ಅವರ ಕುಲಗೋತ್ರಗಳನ್ನರಿಯಲಾರದೆ ಅವನ್ನು ತಿಳಿಯಲು ಒಂದು ಉಪಾಯಮಾಡಿದನು. ಪಾಂಡವರು ಬರುವ ಹೊತ್ತಿಗೆ ಅವರ ಸತ್ಕಾರಕ್ಕಾಗಿ ತನ್ನ ಮನೆಯಲ್ಲಿ ಉತ್ತಮವಾದ ಹೂವು ಹಣ್ಣು ಚರ್ಮ ವರ್ಮ ಆಸನ ಶಯನ ಮುಂತಾದವುಗಳನ್ನು ಜೊತೆಗೊಳಿಸಿ ಇಟ್ಟಿದ್ದಲ್ಲದೆ, ಒಂದು ಕಡೆ ದನ ಮಿಣಿ ಮುಂತಾದ ಕೃಷಿಗೆ ಸಂಬಂಧಪಟ್ಟ ವಸ್ತುಗಳನ್ನೂ, ಇನ್ನೊಂದುಕಡೆ ನಾನಾ ಶಿಲ್ಪಗಳಿಗೆ ಸಂಬಂಧಪಟ್ಟ ವಸ್ತುಗಳನ್ನೂ, ಮತ್ತೊಂದು ಕಡೆ ಸೊಗಸಾದ ರಥ ಕುದುರೆ ಕವಚ ಕತ್ತಿ ಬಿಲ್ಲು ಬಾಣ ಮುಂತಾದ ಯುದ್ಧ ಸಂಬಂಧವಾದ ವಸ್ತುಗಳನ್ನೂ ಇಡಿಸಿದ್ದನು. ಅವರು ಬಂದರು. ಕೃಷ್ಣೆಯನ್ನು ಕರೆದುಕೊಂಡು ಕುಂತಿಯು ಅಂತಃಪುರಕ್ಕೆ ಹೋದಳು; ಅಲ್ಲಿ ಅವಳಿಗೆ ಹೆಂಗಸರೆಲ್ಲರೂ ಗೌರವಮಾಡಿದರು. ದ್ರುಪದರಾಜನು ಮಂತ್ರಿ ಮಗ ಮಿತ್ರ ಇವರೊಡನೆ ಪಾಂಡವರನ್ನು ಸ್ವಾಗತಿಸಿದನು. ಅವರು ಕೃಷ್ಣಾಜಿನಗಳನ್ನು ಹೊದ್ದುಕೊಂಡಿದ್ದರೂ ಸಿಂಹಗಳಂತೆ ವೀರನಡಗೆಯಿಂದ ನಡೆದುಬರುತ್ತಿದ್ದರು. ಒಬ್ಬೊಬ್ಬರೂ ಒಂದೊಂದು ಗೂಳಿಯಂತಿದ್ದರು; ಆಜಾನುಬಾಹುಗಳು; ತುಂಬಿದ ಭುಜವುಳ್ಳವರು; ಅವರನ್ನು ನೋಡಿ ದ್ರುಪದನಿಗೆ ತುಂಬಾ ಸಂತೋಷವಾಯಿತು. ಅವರು ಬಂದು ಶಂಕಿಸದೆ ಸಂಕೋಚಪಡದೆ, ಬೆರಗುವಡದೆ ಶ್ರೇಷ್ಠವಾದ ಪಾದಪೀಠಗಳ ಮೇಲೆ ಕ್ರಮವರಿತು ಕುಳಿತರು. ಚಿನ್ನ ಬೆಳ್ಳಿಯ ಪಾತ್ರೆಗಳಲ್ಲಿ ರಾಜಭೋಜನ ಬಂದಿತು. ಶುಭ್ರವಾದ ಮಡಿಗಳನ್ನುಟ್ಟಿದ್ದ ದಾಸ ದಾಸಿಯರು ಬಡಿಸಿದರು. ಊಟ ಮುಗಿದಮೇಲೆ ಎದ್ದು ಅವರು ಅಲ್ಲಿದ್ದ ಮಿಕ್ಕ ವಿಭಾಗಗಳನ್ನೆಲ್ಲ ದಾಟಿ ಮುಂದೆಹೋಗಿ ಯುದ್ಧವಸ್ತುಗಳಿದ್ದ ವಿಭಾಗವನ್ನು ಹೊಕ್ಕು ಅಲ್ಲಿ ಕುಳಿತರು. ಅದನ್ನು ನೋಡಿ ರಾಜನಿಗೆ ಸಂತೋಷವಾಯಿತು. ಅವರನ್ನು ಬ್ರಾಹ್ಮಣೋಚಿತವಾದ ರೀತಿಯಲ್ಲಿ ಸತ್ಕರಿಸಿ ದ್ರುಪದನು ಯುಧಿಷ್ಠಿರನನ್ನು ಕುರಿತು, “ಮಹನೀಯರೇ! ನಾವು ನಿಮ್ಮನ್ನು ಯಾರೆಂದು ತಿಳಿದುಕೊಳ್ಳೋಣ? ಕ್ಷತ್ರಿಯರೆಂದೇ? ಬ್ರಾಹ್ಮಣರೆಂದೇ? ವೈಶ್ಯರೆಂದೇ? ಶೂದ್ರರೆಂದೇ? ಮಾಯಾರೂಪಿನಿಂದ ಎಲ್ಲೆಡೆಯಲ್ಲಿಯೂ ಸಂಚರಿಸುತ್ತ ಕೃಷ್ಣೆಗೋಸ್ಕರ ದೇವಲೋಕದಿಂದ ಇಳಿದುಬಂದ ಸಿದ್ಧರೆಂದೇ? ದಯವಿಟ್ಟು ತಿಳಿಸಬೇಕು; ಏಕೆಂದರೆ ಈ ವಿಚಾರದಲ್ಲಿ ನಮಗೆ ದೊಡ್ಢ ಸಂದೇಹವುಂಟಾಗಿದೆ.; ಸಂಶಯ ಪರಿಹಾರವಾದರೆ ಮನಸ್ಸಿಗೆ ತುಂಬಾ ಸಮಾಧಾನವಾಗುತ್ತದೆ.; ನಮ್ಮ ಅದೃಷ್ಟ ಫಲಿಸುತ್ತದೆ; ಬಾಯಿಬಿಟ್ಟು ಹೇಳಿ; ನಿಜ ಹೇಳಿ; ಸುಳ್ಳು ಹೇಳಬೇಡಿ; ರಾಜರಿಗೆ ಸತ್ಯವೇ ಭೂಷಣ. ತಮ್ಮ ಮಾತನ್ನು ಕೇಳಿ ಅನಂತರ ವಿದ್ಯುಕ್ತವಾಗಿ ಮದುವೆಗೆ ಏರ್ಪಾಡುಗಳನ್ನು ಕೈಕೊಳ್ಳುತ್ತೇನೆ” ಎಂದನು. ಯುಧಿಷ್ಟಿರನು “ಮಹಾರಾಜ! ಚಿಂತಿಸಬೇಡ; ನಿನ್ನ ಇಷ್ಟಾರ್ಥವು ಖಂಡಿತವಾಗಿಯೂ ನೆರವೇರಿದೆ; ನಾವು ಕ್ಷತ್ರಿಯರು; ಮಹಾತ್ಮನಾದ ಪಾಂಡುರಾಜನ ಮಕ್ಕಳು; ನಾನೇ ಹಿರಿಯ; ಇವರಿಬ್ಬರೂ ಭೀಮಾರ್ಜುನರು; ರಾಜಸಮೂಹದಲ್ಲಿ ನಿನ್ನ ಮಗಳನ್ನು ಗೆದ್ದವರು; ಇವರು ಯಮಳರಾದ ನಕುಲ ಸಹದೇವರು. ಕೊರತೆ ಬಿಡು; ನಾವು ಕ್ಷತ್ರಿಯರು. ನಿನ್ನ ಮಗಳು ಪದ್ಮಿನಿಯಂತೆ ಒಂದು ಸರೋವರದಿಂದ ಇನ್ನೊಂದು ಸರೋವರಕ್ಕೆ ಬಂದಿದ್ದಾಳೆ; ನೀನು ನಮಗೆ ಪೂಜ್ಯ, ಹಿರಿಯ; ಆದ್ದರಿಂದ ನಿನ್ನಲ್ಲಿ ಯಾವುದನ್ನೂ ಮುಚ್ಚಿಡದೆ ಇದ್ದದ್ದಿದ್ದ ಹಾಗೆ ಹೇಳಿದ್ದೇನೆ.” ಎಂದನು. ಆಗ ದ್ರುಪದರಾಜನಿಗೆ ಆದ ಸಂತೋಷವನ್ನು ಹೇಳತೀರದು. ಆನಂದದಿಂದ ಕಣ್ಣು ನೀರು ತುಂಬಿತು; ಸೆರೆಬಿಗಿದು ಬಂದು ಮಾತೇ ಹೊರಡದಂತಾಯಿತು. ಅದನ್ನು ಹೇಗೋ ತಡೆದುಕೊಂಡು ಅವರು ಬೆಂಕಿಗೆ ಸಿಕ್ಕದೆ ಹೇಗೆ ತಪ್ಪಿಸಿಕೊಂಡು ಬಂದರೆಂದು ಕೇಳಿದನು. ಧರ್ಮರಾಜನು ಎಲ್ಲವನ್ನೂ ಕ್ರಮವಾಗಿ ಹೇಳಲು, ದ್ರುಪದನು ಧೃತರಾಷ್ಟ್ರನನ್ನು ಬಯ್ದು, ಪಾಂಡವರನ್ನು ಸಂತಯಿಸಿ, ಅವರು ರಾಜ್ಯವನ್ನು ಪಡೆಯುವುದಕ್ಕೆ ತಾನು ಸಹಾಯಮಾಡುವುದಾಗಿ ಧೈರ್ಯ ಹೇಳಿದನು. ಎಲ್ಲರೂ ಅರಮನೆಯೊಳಕ್ಕೆ ಹೋಗಿ ಸತ್ಕಾರಗೊಂಡು ಸಮಾಧಾನ ಹೊಂದಿದ ಮೇಲೆ ದ್ರುಪದನು “ಇನ್ನು ಒಳ್ಳೆಯದಿನ ನೋಡಿ ಅರ್ಜುನನು ಮದುವೆಮಾಡಿಕೊಂಡು ಬಿಡಲಿ” ಎಂದನು. ಧರ್ಮರಾಯನು “ಮಹಾರಾಜ! ನನಗೂ ಮದುವೆಯಾಗಬೇಕು!” ಎಂದನು. ದ್ರುಪದನು “ನೀನಾದರೂ ಮದುವೆಯಾಗು; ನಿನಗೆ ಯಾರು ಇಷ್ಟವೋ ಅವರಿಗಾದರೂ ಮಾಡಿಸು!” ಎಂದನು. ಯುಧಿಷ್ಟಿರನು “ಮಹಾರಾಜ! ದ್ರೌಪದಿಯು ನಮ್ಮೆಲ್ಲರ ರಾಣಿಯಾಗಲಿ! ನಮ್ಮ ತಾಯಿ ಹೀಗೆ ಹೇಳಿದಳು. ನನಗೂ ಭೀಮಸೇನನಿಗೂ ಮದುವೆಯಾಗಿಲ್ಲ. ನಿನ್ನ ಪುತ್ರೀರತ್ನವನ್ನು ಅರ್ಜುನನು ಗೆದ್ದು ತಂದಿದ್ದಾನೆ. ರತ್ನವನ್ನು ಎಲ್ಲರೂ ಅನುಭವಿಸಬೇಕೆಂಬುದು ನಾವು ನಾವು ಮಾಡಿಕೊಂಡಿರುವ ಒಪ್ಪಂದ. ಆ ಒಪ್ಪಂದವನ್ನು ಒಡೆಯುವುದಕ್ಕೆ ನಮಗೆ ಇಷ್ಟವಿಲ್ಲ; ಆದ್ದರಿಂದ ಕ್ರಮವಾಗಿ ನಮ್ಮೆಲ್ಲರನ್ನೂ ಕೃಷ್ಣೆಯು ಅಗ್ನಿಸಾಕ್ಷಿಕವಾಗಿ ಮದುವೆಮಾಡಿಕೊಂಡು ಎಲ್ಲರಿಗೂ ಧರ್ಮಪತ್ನಿಯಾಗಲಿ!” ಎಂದನು. ದ್ರುಪದನು “ಅಯ್ಯಾ ಕೌಂತೇಯ! ಒಬ್ಬನಿಗೆ ಅನೇಕ ಹೆಂಡಿರುಂಟು; ಒಬ್ಬಳಿಗೆ ಅನೇಕ ಗಂಡಂದಿರು ಎಲ್ಲಿಯಾದರೂ ಉಂಟೆ? ಧಾರ್ಮಿಕನೂ ಶುಚಿವಂತನೂ ಆದ ನಿನಗೆ ಲೋಕ ವೇದಗಳೆರಡಕ್ಕೂ ವಿರೋಧವಾದ ಈ ಆಚರಣೆ ಹೇಗೆ ಮನಸ್ಸಿಗೆ ಬಂತು?” ಎಂದು ಕೇಳಿದನು. ಯುಧಿಷ್ಠಿರನು “ಮಹಾರಾಜ! ಧರ್ಮವು ಸೂಕ್ಷ್ಮವಾದದ್ದು. ಅದರ ಆಗುಹೋಗುಗಳು ನಮಗೆ ಗೊತ್ತಾಗುವುದಿಲ್ಲ; ಹಿಂದಿನವರು ಹೋದ ದಾರಿಯಲ್ಲಿ ನಾವೂ ಹೋಗುತ್ತೇವೆ; ಆದರೆ ನನ್ನ ಬಾಯಿ ಸುಳ್ಳಾಡುವುದಿಲ್ಲ; ಮನಸ್ಸು ಆಧರ್ಮವನ್ನು ಯೋಚಿಸುವುದಿಲ್ಲ; ಅಮ್ಮನು ಹೀಗೆ ಹೇಳುತ್ತಾಳೆ; ನನಗೂ ಅದೇ ಇಷ್ಟ; ಇದು ಖಂಡಿತವಾಗಿಯೂ ಧರ್ಮವೇ ಆಗಿದೆ ಮಹಾರಾಜ! ಇದನ್ನು ಹಿಂದು ಮುಂದು ನೋಡದೆ ನಡೆಸು; ಶಂಕಿಸಬೇಡ!” ಎಂದನು. ದ್ರುಪದನು “ಅಯ್ಯಾ! ಹಾಗಿದ್ದರೆ ನೀನು ಕುಂತಿ ನನ್ನ ಮಗ ದೃಷ್ಟದ್ಯುಮ್ನ ಮೂರು ಜನವೂ ಸೇರಿ ಯೋಚಿಸಿ ಏನು ಮಾಡಬೇಕೆಂದು ಹೇಳಿದರೆ ನಾಳೆ ಅದರಂತೆ ನಡೆಸೋಣ!” ಎಂದು ತನ್ನ ತೀರ್ಮಾನವನ್ನು ಹೇಳಿದನು. ಕುಂತಿಯೂ ಯುಧಿಷ್ಠಿರನೂ ತಮ್ಮ ನಿಶ್ಚಯದಿಂದ ಕದಲಲಿಲ್ಲ. ದೃಷ್ಟದ್ಯುಮ್ನನು ಅದನ್ನೇ ಒಪ್ಪಬೇಕಾಯಿತು. ದ್ರುಪದನೂ “ಅದೃಷ್ಟವು ಗಂಟುಹಾಕಿದ್ದನ್ನು ತಪ್ಪಿಸುವುದಕ್ಕಾಗುತ್ತದೆಯೇ? ನಾನೇನು ಮಾಡಬಲ್ಲೆ?” ಎಂದುಕೊಂಡು ಮರುದಿನ ಮದುವೆಗೆ ಏರ್ಪಾಡುಮಾಡಿದನು. ಬೇಕಾದ ಬಂಧುಬಳಗಗಳೂ, ಇಷ್ಟಮಿತ್ರರೂ ಪುರಪ್ರಧಾನರೂ ಬ್ರಾಹ್ಮಣಶ್ರೇಷ್ಠರೂ ಬಂದರು. ವಿವಾಹ ಮಂಟಪವು ಕಮಲ ಕನ್ನೈದಿಲೆಗಳಿಂದಲೂ ರತ್ನಾಲಂಕಾರಗಳಿಂದಲೂ ಅಲಂಕೃತವಾಗಿ ನಕ್ಷತ್ರಗಳು ಹೊಳೆಯುತ್ತಿರುವ ನಿರ್ಮಲಾಕಾಶದಂತೆ ಶೋಭಿಸುತ್ತಿತ್ತು. ಕೃಷ್ಣೆಯೂ ಪಾಂಡವರೂ ಮಂಗಳಸ್ನಾನಮಾಡಿ ರತ್ನಾಭರಣಭೂಷಿತರಾಗಿ ಬಹು ಬೆಲೆಯುಳ್ಳ ಬಟ್ಟೆಗಳನ್ನುಟ್ಟು ಗಂಧವನ್ನು ಸವರಿಕೊಂಡು ಮಂಟಪಕ್ಕೆ ಬಂದರು. ಪುರೋಹಿತನು ಹವನ ಹೋಮಗಳನ್ನು ನೆರವೇರಿಸಿದ ಮೇಲೆ ಯುಧಿಷ್ಟಿರನು ಕೃಷ್ಣೆಯ ಕೈಹಿಡಿದು ಅಗ್ನಿಪ್ರದಕ್ಷಿಣೆ ಮಾಡಿದನು. ಅಲ್ಲಿಂದ ಮುಂದೆ ಪ್ರತಿನಿತ್ಯವೂ ಭೀಮಾದಿಗಳು ಕ್ರಮವಾಗಿ ಒಂದೊಂದುದಿನ ಒಬ್ಬೊಬ್ಬರಂತೆ ಅವಳನ್ನು ಮದುವೆಮಾಡಿಕೊಂಡರು. ಅವಳು ಹಿಂದಿನ ದಿನವಿನ್ನೂ ಮದುವೆಯಾಗಿದ್ದರೂ ಮರುದಿನ ಹೊಸ ಮದುವಣಿಗಿತ್ತಿಯಾಗುತ್ತಿದ್ದಳು! ಆ ಮಹಾನುಭಾವೆಯ ಮದುವೆಯಲ್ಲಿ ಇದೇ ಒಂದು ಅದ್ಭುತವಾದ ನೋಟವಾಗಿತ್ತು. ಹೀಗೆ ಮದುವೆ ಮುಗಿದಮೇಲೆ ದ್ರುಪದರಾಜನು ಪಾಂಡವರಿಗೆ ಯಥೇಚ್ಛವಾದ ಧನವನ್ನೂ ಉತ್ತಮವಾದ ನೂರು ರಥಗಳನ್ನೂ ಅವುಗಳಿಗೆ ಹೂಡಲು ಚಿನ್ನದ ಮಾಲೆ ಹಾಕಿ ಚಿನ್ನದ ಲಾಳ ಹಾಕಿಸಿದ್ದ ನಾಲ್ಕು ನಾಲ್ಕು ಕುದುರೆಗಳನ್ನೂ ಸುವರ್ಣಾಲಂಕೃತವಾದ ನೂರು ಆನೆಗಳನ್ನೂ ಶ್ಲಾಘ್ಯ ವೇಷಭೂಷಗಳುಳ್ಳ ನೂರು ದಾಸಿಯರನ್ನೂ ಬೆಲೆಯುಳ್ಳ ಒಡವೆ ವಸ್ತುಗಳನ್ನೂ ಬಳುವಳಿಯಾಗಿ ಕೊಟ್ಟನು. ಮದುವಣಿಗರಾದ ಪಾಂಡವರು ಈ ರತ್ನರಾಶಿಗಳನ್ನೂ ಪಡೆದು ದೇವೇಂದ್ರನಂತೆ ಹೊಳೆಯುತ್ತಿದ್ದರು. ಪಾಂಡವರ ಸಂಬಂಧವಾಯಿತೆಂದು ದ್ರುಪದನಿಗೆ ಪರಮಸಂತೋಷವಾಯಿತು. ‘ದೇವತೆಗಳೇ ಬರಲಿ! ನನಗೇನೂ ಭಯವಿಲ್ಲ!’ ಎಂಬ ಧೈರ್ಯ ಬಂದಿತು. ಅಂತಃಪುರ ಸ್ತ್ರೀಯರೆಲ್ಲರೂ ಬಂದು ಕುಂತಿಗೆ ನಮಸ್ಕಾರ ಮಾಡಿದರು. ಕೃಷ್ಣೆಯೂ ಪಟ್ಟೆಮಡಿಯುಟ್ಟು, ಕಂಕಣತೊಟ್ಟು ಅತ್ತೆಗೆ ನಮಸ್ಕಾರ ಮಾಡಿ ಕೈಮುಗಿದುಕೊಂಡು ನಿಲ್ಲಲು, ರೂಪಲಕ್ಷಣ ಸಂಪನ್ನಳೂ ಶೀಲಾಚಾರ ಸಮನ್ವಿತಳೂ ಆದ ಸೊಸೆಯನ್ನು ಪ್ರೀತಿಯಿಂದ ಕುಂತಿಯು ಆಶೀರ್ವಾದಮಾಡಿ “ಇಂದ್ರಾಣಿಯು ಇಂದ್ರನಿಗೆ ಹೇಗೋ. ಸ್ವಾಹಾದೇವಿಯು ಅಗ್ನಿಗೆ ಹೇಗೋ ರೋಹಿಣಿಯು ಚಂದ್ರನಿಗೆ ಹೇಗೋ, ದಮಯಂತಿಯು ನಳನಿಗೆ ಹೇಗೋ, ಭದ್ರೆ ಕುಬೇರನಿಗೆ ಹೇಗೋ, ಅರುಂಧತಿಯು ವಸಿಷ್ಠನಿಗೆ ಹೇಗೋ, ಲಕ್ಷ್ಮಿ ನಾರಾಯಣನಿಗೆ ಹೇಗೋ ಹಾಗೆ ನೀನೂ ನಿನ್ನ ಗಂಡಂದಿರಿಗೆ ಅನುವರ್ತಿನಿಯಾಗಿರು! ಆಯುಷ್ಮಂತರೂ ವೀರರೂ ಆದ ಮಕ್ಕಳನ್ನು ಪಡೆ! ಸಕಲ ಸೌಖ್ಯ ಸೌಭಾಗ್ಯಗಳನ್ನೂ ಪಡೆದು ಯಜ್ಞಪತ್ನಿಯೂ ವ್ರತಾಚಾರಿಣಿಯೂ ಆಗು! ಅತಿಥಿ ಅಭ್ಯಾಗತರು ಸಾಧು ಸಂತರು ಮಕ್ಕಳು ಮುದುಕರು ಗುರುಗಳು ಹಿರಿಯರು ಎಲ್ಲರನ್ನೂ ಅವರವರಿಗೆ ತಕ್ಕಂತೆ ಆದರಿಸುತ್ತ ನಿನ್ನ ಕಾಲವನ್ನು ಕಳೆ! ಕುರುಜಾಂಗಲವೇ ಮೊದಲಾದ ರಾಷ್ಟ್ರಗಳಲ್ಲಿ ಧರ್ಮವತ್ಸಲನಾದ ಯುಧಿಷ್ಠಿರನಿಗೆ ಪಟ್ಟಾಭಿಷೇಕ ಮಾಡಿಸು! ಮಹಾಪರಾಕ್ರಮಶಾಲಿಗಳಾದ ನಿನ್ನ ಗಂಡಂದಿರಿಂದ ಭೂಮಿಯನ್ನು ಗೆಲ್ಲಿಸಿ ಅಶ್ವಮೇಧ ಯಜ್ಞಮಾಡಿಸಿ ಸರ್ವಸ್ವವನ್ನೂ ಬ್ರಾಹ್ಮಣರಿಗೆ ದಾನಮಾಡಿಸು! ಎಲೈ ಕಲ್ಯಾಣಿ! ಲೋಕದಲ್ಲಿ ಗುಣಸಂಪನ್ನವೆನ್ನಿಸಿಕೊಂಡ ರತ್ನಗಳು ಏನೇನು ಇವೆಯೋ ಅವೆಲ್ಲವನ್ನೂ ಪಡೆ! ನೂರುವರ್ಷ ಸುಖವಾಗಿ ಬಾಳು! ಪಟ್ಟೆಮಡಿಯುಟ್ಟಿರುವ ನಿನ್ನನ್ನು ಈಗ ಆಭಿನಂದಿಸುತ್ತಿರುವಂತೆ ಪುತ್ರವಂತೆಯೂ ಗುಣವಂತೆಯೂ ಆದ ನಿನ್ನನ್ನು ಮತ್ತೆಮತ್ತೆ ಅಭಿನಂದಿಸುವಂತಾಗಲೀ!” ಎಂದಳು. </p>
<p> ಶ್ರೀಕೃಷ್ಣನು ಪಾಂಡವರಿಗೆ ಮದುವೆಯ ಉಡುಗೊರೆಯಾಗಿ ಮುತ್ತು ರತ್ನ ಕೆತ್ತಿದ ಆಭರಣಗಳನ್ನೂ ನಾನಾ ದೇಶಗಳಿಂದ ತರಿಸಿದ ಬೆಲೆಯುಳ್ಳ ವಸ್ತ್ರಗಳನ್ನೂ ಕಂಬಳಿ ಅಜಿನ ಶಯನ ವಾಹನಾದಿಗಳನ್ನೂ ರಥ ಆನೆ ಕುದುರೆಗಳನ್ನೂ ದಾಸದಾಸಿಯರನ್ನೂ ಬಂಗಾರದ ಗಟ್ಟಿಗಳನ್ನೂ ಕಳುಹಿಸಿಕೊಟ್ಟನು. ಗೋವಿಂದನಿಗೆ ಪ್ರೀತಿಯಾಗಲೆಂದು ಧರ್ಮರಾಯನು ಅವೆಲ್ಲವನ್ನೂ ಸಂತೋಷ್ದಿಂದ ಸ್ವೀಕರಿಸಿದನು. </p>
<p> ಇತ್ತ ದುರ್ಯೋಧನನ ಕಡೆಯ ಗೂಢಚಾರರು ದ್ರೌಪದಿಯು ಪಾಂಡಅವರ ಕೈಹಿಡಿದಳೆಂದೂ ಬಿಲ್ಲನ್ನು ಬಗ್ಗಿಸಿ ಲಕ್ಷ್ಯವನ್ನು ಹೊಡೆದವನು ಅರ್ಜುನನೆಂದೂ ಶಲ್ಯನನ್ನು ಎತ್ತಿ ತಿರುಗಿಸಿದವನು ಮತ್ತು ಮರವನ್ನು ಕಿತ್ತುತಂದು ಗಾಬರಿಗೊಳ್ಳದೆ ಎಲ್ಲರನ್ನೂ ಬಡಿದೋಡಿಸಿದವನು ಭೀಮನೆಂದೂ, ವರ್ತಮಾನವನ್ನು ತಂದರು. ಪಾಂಡವರು ಅರಗಿನ ಮನೆಯಲ್ಲಿ ಸುಟ್ಟು ಸತ್ತುಹೋದರೆಂದು ಭಾವಿಸಿದ್ದ ರಾಜರು ಹೀಗೆ ಅವರು ಬ್ರಾಹ್ಮಣವೇಷದಲ್ಲಿದ್ದದ್ದನ್ನು ಕೇಳಿ ಸಂತೋಷಿಸಿ ಅವರು ಮತ್ತೊಂದುಸಾರಿ ಹುಟ್ಟಿಬಂದಂತಾಯಿತು ಎಂದುಕೊಂಡರು. ಪುರೋಚನನಿಂದ ಮಾಡಿಸಿದ ಘಾತುಕ ಕೃತ್ಯಕ್ಕಾಗಿ ಭೀಷ್ಮ ಧೃತರಾಷ್ಟ್ರರನ್ನು ಬೈದರು. ಧುರ್ಯೋಧನನು ದುಗುಡದಿಂದ ತುಂಬಿದನು. ದುಃಶಾಸನನು ಸಂಕೋಚಪಡುತ್ತ “ಅವನು ಬ್ರಾಹ್ಮಣನಲ್ಲದಿದ್ದರೆ ದ್ರೌಪದಿಯನ್ನು ಪ್ಡೆಯುತ್ತಿರಲಿಲ್ಲ.; ಅವನು ನಿಜವಾಗಿಯೂ ಅರ್ಜುನನೇ ಎಂದು ಬಲ್ಲವರು ಯಾರು? ದೈವವೇ ದೊಡ್ಡದು, ಅಣ್ಣ! ಪೌರುಷ ಏನೂ ಕೆಲಸಕ್ಕೆ ಬಂದದ್ದಲ್ಲ.; ಛಿ! ಪಾಂಡವರು ಬದುಕಿರುವುದೇ ಆದರೆ, ನಾವು ಪೌರುಷ್ದಿಂದ ಏನು ಸಾಧಿಸಿದ ಹಾಗಾಯಿತು!” ಎಂದನು. ಹೀಗೆ ಮಾತನಾಡಿಕೊಂಡು ಪುರೋಚನನನ್ನು ನಿಂದಿಸುತ್ತ ಸ್ವಯಂವರಕ್ಕೆ ಬಂದಿದ್ದವರೆಲ್ಲರೂ ಜೋಲುಮುಖದಿಂದ ಹಸ್ತಿನಾಪುರಕ್ಕೆ ಹಿಂತಿರುಗಿ ಬಂದರು. ಪಾಂಡವರು ಬೆಂಕಿಯಿಂದ ತಪ್ಪಿಸಿಕೊಂಡು ಹೋದರು. ಈಗ ಮಹಾತೇಜಶ್ಯಾಲಿಗಳಾಗಿದ್ದಾರೆ; ದ್ರುಪದನ ಸಂಬಂಧ ದೊರೆಯಿತು. ದೃಷ್ಟದ್ಯುಮ್ನ ಶಿಖಂಡಿ ಮುಂತಾದ ಅವನ ಮಕ್ಕಳ ಮತ್ತು ಬಂಧುಬಳಗದ ಸಹಾಯ ದೊರೆಯಿತು; ಆದ್ದರಿಂದ ದುರ್ಯೋಧನ ಮೊದಲಾದವರಿಗೆ ಉತ್ಸಾಹಭಂಗದ ಜೊತೆಗೆ ಹೊಟ್ಟೆಯಕಿಚ್ಚೂ ಹೆದರಿಕೆಯೂ ಉಂಟಾದುವು.</p>
<p> ವಿದುರನು ಇದೆಲ್ಲವನ್ನೂ ತಿಳಿದು, ನೋಡಿ, ಧೃತರಾಷ್ಠ್ರನ ಹತ್ತಿರಕ್ಕೆ ಹೋಗಿ “ಅಣ್ಣಾ! ಭಾಗ್ಯವಶದಿಂದ ಕುರುರಾಜಪುತ್ರರು ಮುಂದಕ್ಕೆ ಬರುತ್ತಿದ್ದಾರೆ!” ಎಂದನು. ಧೃತರಾಷ್ಟ್ರನು “ಆಹಾ! ಭಾಗ್ಯವೇ! ಭಾಗ್ಯವೇ!!” ಎಂದು ಹರ್ಷಪಟ್ಟನು. ದ್ರೌಪದಿಯು ಧುರ್ಯೋಧನನನ್ನು ವರಿಸಿದಳೆಂದು ಅವನು ಭ್ರಾಂತಿಪಟ್ಟನು. ಆದ್ದರಿಂದ ಅವನನ್ನು ಕರೆದು “ದ್ರೌಪದಿಗೆ ವಸ್ತ್ರಾಭರಣಗಳನ್ನು ಕೊಟ್ಟು ಕರೆದುಕೊಂಡು ಬಾ!” ಎಂದು ಆಜ್ಞೆಮಾಡಿದನು. ಆಮೇಲೆ ವಿದುರನು “ದ್ರೌಪ್ದಿ ಪಾಂಡವರನ್ನು ವರಿಸಿದಳು; ಅವರು ಕುಶಲದಿಂದಿದ್ದಾರೆ. ದ್ರುಪದನ ಗೌರವಾದರಗಳಿಗೆ ಪಾತ್ರರಾಗಿದ್ದಾರೆ!” ಎಂದು ಹೇಳಿದ್ದಾನೆ. ಧೃತರಾಷ್ಟ್ರನು ತನ್ನ ಮನಸ್ಸಿನಲ್ಲಿ ಉಂಟಾದ ಭಾವನೆಗಳನ್ನು ಮುಚ್ಚಿಕೊಂಡು “ವಿದುರ, ಹಾಗಿದ್ದರೆ ಅದು ಇನ್ನೂ ಹೆಚ್ಚಿನ ಸಂತೋಷ; ಪಾಂಡುವಿನ ಮಕ್ಕಳೆಂದರೆ ನನಗೆ ತುಂಬ ಪ್ರೀತಿ; ಅವರು ದ್ರುಪದನಂಥ ಮಿತ್ರನ ಒತ್ತಾಸೆಯನ್ನು ಪಡೆದು ಕ್ಷೇಮದಿಂದಿದ್ದಾರೆಂದು ಕೇಳಿ ಬಹು ಸಂತೋಷವಾಯಿತು!” ಎಂದನು. ವಿದುರನು “ಮಹಾರಾಜ! ನಿನ್ನ ಬುದ್ದಿ ಯಾವಾಗಲೂ ಹೀಗೆಯೇ ಇರಲಿ!” ಎಂದು ಹೊರಟುಹೋದನು. ಅವನು ಹೊರಟುಹೋದಮೇಲೆ, ದುರ್ಯೋಧನನೂ ಕರ್ಣನೂ ಧೃತರಾಷ್ಟ್ರನನ್ನು ಕುರಿತು, ’ಮಹಾರಾಜ! ವಿದುರನು ಎದುರಿಗಿದ್ದಾಗ ನಮಗೆ ಮಾತನಾಡುವುದು ಸಾಧ್ಯವಾಗಲಿಲ್ಲ; ಈಗ ಯಾರೂ ಇಲ್ಲ; ಆದ್ದರಿಂದ ಮಾತನಾಡುತ್ತೇವೆ. ಇದೇನು ನೀನು ಮಾಡುತ್ತಿರುವುದು? ವಿದುರನ ಮುಂದೆ ಪಾಂಡವರನ್ನು ಹೊಗಳಿದೆಯಲ್ಲಾ, ಅದಕ್ಕೇನು ಅರ್ಥ? ನಮ್ಮ ದಾಯಾದರು ದೊಡ್ಡವರಾಗಬೇಕೆಂದೇ? ಮಾಡಬೇಕಾಗಿರುವುದು ಒಂದು, ನೀನು ಮಾಡುತ್ತಿರುವುದು ಮತ್ತೊಂದು! ಅವರು ನಮ್ಮನ್ನು ಮಕ್ಕಳುಮರಿ ನೆಂಟರಿಷ್ಟರ ಸಹಿತವಾಗಿ ನುಂಗಿಹಾಕದಿರಬೇಕಾದರೆ ಅವರ ಬಲವನ್ನು ಮುರಿಯುವುದು ಹೇಗೆ ಎಂದು ಸತತವಾಗಿ ಯೋಚಿಸುತ್ತಿರಬೇಕು“ ಎಂದನು. ಧೃತರಾಷ್ಟ್ರನು ”ಮಗು! ನಾನೂ ನಿಮ್ಮಂತೆಯೇ ಯೋಚಿಸುತ್ತಿದ್ದೇನೆ; ಆದರೆ ಅದನ್ನು ವಿದುರನ ಮುಂದೆ ಪ್ರಕಾಶಗೊಳಿಸುವುದು ನನಗೆ ಇಷ್ಟವಿಲ್ಲ. ಆದ್ದರಿಂದ ನನ್ನ ಮನಸ್ಸು ಅವನಿಗೆ ಗೊತ್ತಾಗದಿರಲೆಂದು ಅವನೆದುರಿಗೆ ಪಾಂಡವರ ಗುಣಗಳನ್ನೇ ಹೆಚ್ಚಾಗಿ ಹೊಗಳುತ್ತಿರುತ್ತೇನೆ. ಈಗ ನೀನೂ ರಾಧೇಯನೂ ಏನು ಯೋಚನೆ ಮಾಡಿದ್ದೀರೋ ಹೇಳಿ!“ ಎಂದನು. ದುರ್ಯೋಧನನು ಕುಶಲರಾದ ಬ್ರಾಹ್ಮಣರನ್ನು ಕಳುಹಿಸಿ ಪಾಂಡವರಲ್ಲಿ ಒಡಕು ಹುಟ್ಟಿಸಬಹುದು; ದ್ರುಪದನಿಗೆ ಯಥೇಚ್ಛವಾಗಿ ಹಣಕೊಟ್ಟು ಅವನೂ ಅವನ ಮಕ್ಕಳೂ ಮಂತ್ರಿಗಳೂ ಯುಧಿಷ್ಟಿರನನ್ನು ಕೈಬಿಡುವಂತೆ ಮಾಡಬಹುದು; ನಮ್ಮ ಊರಿನಲ್ಲಿ ಲೋಪದೋಷಗಳನ್ನು ವರ್ಣಿಸಿ ಅವರು ಅಲ್ಲೇ ಇದ್ದುಬಿಡುವಂತೆ ಮಾಡಬಹುದು. ಕೃಷ್ಣೆಯಲ್ಲಿ ದೋಷಾರೋಪಣೆಗಳನ್ನು ಮಾಡಿ ಅವರ ಮನಸ್ಸನ್ನು ಕೆಡಿಸಬಹುದು; ಅವಳಿಗೆ ಹಲವು ಗಂಡಂದಿರು ಇರುವುದರಿಂದ ಇದು ಸುಲಭ; ಭೀಮನನ್ನು ತಂತ್ರದಿಂದ ಕೊಲ್ಲಿಸಿಬಿಡಬಹುದು; ಪಾಂಡವರಿಗೆ ಅವನ ಬಲವೇ ಬಲ. ಅದಿಲ್ಲದಿದ್ದರೆ ಅವರು ರಾಜ್ಯ ಪಡೆಯಲು ಪ್ರಯತ್ನಿಸುವುದಿಲ್ಲ.; ಅವನ ಬೆಂಬಲವಿರುವುದರಿಂದಲೇ ಅರ್ಜುನನು ಅಜೇಯನಾಗಿರುವುದು. ಅವನು ಹೋಗಿಬಿಟಟರೆ ಅರ್ಜುನನು ಕರ್ಣನ ಕಾಲಿಗೆ ಸಮನಲ್ಲ.; ಸುಂದರಿಯರಾದ ಹೆಂಗಸರನ್ನು ಕಳುಹಿಸಿ ಅವರೊಬ್ಬೊಬ್ಬರೂ ದ್ರೌಪದಿಯಲ್ಲಿ ಬೇಸರಪಟ್ಟುಕೊಳ್ಳುವಂತೆ ಮಾಡಬಹುದು; ಅವರನ್ನು ಇಲ್ಲಿಗೆ ಕರೆಸಿಕೊಂಡು ದಾರಿಯಲ್ಲಿ ನಮಗೆ ಬೇಕಾದವರಿಂದ ಕೊಂದುಹಾಕಿಸಿಬಿಡಬಹುದು. ಈ ಉಪಾಯಗಳಲ್ಲಿ ಯಾವುದು ಸರಿಯೆಂದು ನಿನಗೆ ತೋರುತ್ತದೆಯೋ ಅದನ್ನು ಕೈಕೊಂಡು ನಡೆಸೋಣ; ಆಮೇಲೆ ಕಾಲ ಮೀರಿಹೋಗುತ್ತದೆ. ನಾವು ಏನುಮಾಡಿದರೂ ದ್ರುಪದನೊಡನೆ ಅವರ ವಿಶ್ವಾಸವು ಬಲಪಡುವುದಕ್ಕಿಂತ ಮುಂಚೆ ಮಾಡಬೇಕು. ಇದೇ ಪಾಂಡವರನ್ನು ನಿಗ್ರಹಿಸುವುದರಲ್ಲಿ ನನಗೆ ತೋರಿರುವ ಯೋಚನೆ. ಏನು ರಾಧೇಯ? ನಿನಗೆ ಇದು ಹೇಗೆ ತೋರುತ್ತದೆ? ಯುಕ್ತವೋ, ಆಯುಕ್ತವೋ?” ಎಂದನು. ಕರ್ಣನು “ದುರ್ಯೋಧನ! ನಿನ್ನ ಯೋಚನೆ ನನಗೆ ಸರಿಯಾಗಿ ಕಾಣುವುದಿಲ್ಲ. ಮೊದಲನೆಯದಾಗಿ ಅವರನ್ನು ಉಪಾಯಗಳಿಂದ ನಿಗ್ರಹಿಸುವುದು ಸಾಧ್ಯವಿಲ್ಲ; ಅವರು ಇಲ್ಲಿ ನಮ್ಮ ಹತ್ತಿರವೇ ಇನ್ನೂ ರೆಕ್ಕೆ ಹುಟ್ಟದ ಮರಿಗಳಂತಿದ್ದಾಗಲೇ ಅದು ಸಾಧ್ಯವಾಗಲಿಲ್ಲ. ಈಗ ಅವರು ಬೆಳೆದು ಗರಿಗಟ್ಟಿಕೊಂಡು ಬೇರೆ ದೇಶದಲ್ಲಿರುವಾಗ ಸಾಧ್ಯವಾಗುತ್ತದೆಯೇ? ಎರಡನೆಯದಾಗಿ ಜೂಜು ಮುಂತಾದ ವ್ಯಸನಗಳಲ್ಲಿ ಅವರನ್ನು ಸಿಕ್ಕಿಸುವುದು ಸಾಧ್ಯವಿಲ್ಲ. ಎಕೆಂದರೆ ಅವರು ಅದೃಷ್ಟವಂತರು; ಪಿತ್ರಾರ್ಜಿತ ಸ್ವತ್ತಿನ ಮೇಲೆ ಗಮನವುಳ್ಳವರು; ಮೂರನೆಯದಾಗಿ ಅಷ್ಟುಜನವೂ ಒಬ್ಬಳೇ ಹೆಂಡತಿಗೆ ಗಂಡಂದಿರಾಗಿರುವುದರಿಂದ ಅವರಲ್ಲಿ ಒಡಕು ಹುಟ್ಟಿಸುವುದು ಸಾಧ್ಯವಲ್ಲ. ನಾಲ್ಕನೆಯದಾಗಿ, ದ್ರೌಪದಿಯು ಬಡವರಾಗಿದ್ದಾಗಲೇ ಅವರನ್ನು ಮೆಚ್ಚಿಕೊಂಡಳು.; ಇನ್ನು ಪುಷ್ಟರಾಗಿರುವಾಗ ತಿರಸ್ಕರಿಸುವುದುಂಟೇ? ಐದನೆಯದಾಗಿ ದ್ರುಪದನು ದೊಡ್ಡ ನಡತೆಯವನು. ಧನದ ಆಸೆ ಇಲ್ಲದವನು. ಆದ್ದರಿಂದ ಅವನಿಗೆ ರಾಜ್ಯಗಳನ್ನೇ ಕೊಟ್ಟರೂ ಪಾಂಡವರನ್ನು ಬಿಡುವುದಿಲ್ಲ.; ಅವನ ಮಗನೂ ಹಾಗೆಯೇ; ಗುಣವಂತ; ಪಾಂಡವರಲ್ಲಿ ಅನುರಕ್ತ. ಆದ್ದರಿಂದ ಅವರನ್ನು ಯಾವ ಉಪಾಯದಿಂದಲೂ ವಶಪಡಿಸಿಕೊಳ್ಳುವುದು ಸಾಧ್ಯವಿಲ್ಲ; ಸಾಧ್ಯವಾದದ್ದು ಯಾವುದೆಂದರೆ ಪಾಂಡವರು ಇನ್ನೂ ಬೇರು ಬಿಟ್ಟುಕೊಳ್ಳುವುದಕ್ಕೆ ಮುಂಚೆಯೇ ಅವರನ್ನು ಪರಾಕ್ರಮದಿಂದ ಅದುಮಿಬಿಡಬೇಕು; ಇನ್ನೂ ನಮ್ಮ ಪಕ್ಷ ಬಲವಾಗಿ ಪಾಂಚಾಲನ ಪಕ್ಷ ಅಲ್ಪವಾಗಿರುವಾಗಲೇ ಇದನ್ನು ಮಾಡಬೇಕು; ಅವರು ವಾಹನಗಳನ್ನೂ ಸ್ನೇಹಿತರನ್ನೂ ಕೂಡಿಹಾಕಿಕೊಳ್ಳುವುದಕ್ಕಿಂತ ಮುಂಚೆಯೇ ದ್ರುಪದನೂ ಅವನ ಮಕ್ಕಳೂ ಪ್ರಯತ್ನಶೀಲರಾಗುವುದಕ್ಕೆ ಮುಂಚೆಯೇ, ಕೃಷ್ಣನು ತನ್ನ ಯಾದವೀ ಸೈನ್ಯವನ್ನು ತಂದು ಸೇರಿಸುವುದಕ್ಕಿಂತ ಮುಂಚೆಯೇ ಇದನ್ನು ಮಾಡಬೇಕು. ಹಿಂದೆ ಭರತನು ಭೂಮಿಯನ್ನು ಗೆದ್ದದ್ದು ಪರಾಕ್ರಮದಿಂದ; ದೇವೇಂದ್ರನು ಮೂರುಲೋಕಗಳನ್ನು ಗೆದ್ದದ್ದು ಪರಾಕ್ರಮದಿಂದ; ಪರಾಕ್ರಮವು ಕ್ಷತ್ರಿಯರಿಗೆ ಸ್ತುತ್ಯವಾದ ಗುಣ. ಶೂರರಿಗೆ ಸ್ವಧರ್ಮ. ಆದ್ದರಿಂದ ನಾವು ಬೇಗ ಚತುರಂಗ ಸೈನ್ಯವನ್ನು ತೆಗೆದುಕೊಂಡುಹೋಗಿ ದ್ರುಪದನನ್ನು ಸೋಲಿಸಿ ಪಾಂಡವರನ್ನು ಇಲ್ಲಿಗೆ ಹಿಡಿತರೋಣ; ಅವರು ಸಾಮ ದಾನ ಭೇದಗಳಿಗೆ ಬಗ್ಗುವವರಲ್ಲ; ಪರಾಕ್ರಮವನ್ನು ಪ್ರಯೋಗಿಸಿ ಅವರನ್ನು ಗೆದ್ದರೇ ನಿನಗೆ ಅಖಂಡ ಸಾಮ್ರಾಜ್ಯ ದೊರೆಯುತ್ತದೆ. ಇದಕ್ಕೆ ನನಗೆ ಬೇರೆ ಮಾರ್ಗವಿನ್ನಾವುದೂ ಕಾಣುವುದಿಲ್ಲ” ಎಂದನು. ಧೃತರಾಷ್ಟ್ರನು “ಕರ್ಣ! ನೀನು ಪ್ರಾಜ್ಞ, ಅಸ್ತ್ರಜ್ಞ; ಆದ್ದರಿಂದ ನೀನು ಹೀಗೆ ಪರಾಕ್ರಮದ ಮಾತನ್ನು ಆಡುವುದು ಯುಕ್ತವೇ ಆಗಿದೆ. ಆದರೂ ಭೀಷ್ಮ ದ್ರೋಣ ವಿದುರರು ಏನು ಹೇಳುತ್ತಾರೋ ಅದನ್ನೂ ಕೇಳೋಣ; ನಮಗೆ ಏತರಿಂದ ಸುಖವಾದೀತು ಎಂಬ ವಿಚಾರವಾಗಿ ನೀವು ಯೋಚನೆಮಾಡಿ!” ಎಂದನು.</p>
<p> ಭೀಷ್ಮ ದ್ರೋಣಾದಿಗಳನ್ನು ಕರೆಸಿ ಕೇಳಲು ಭೀಷ್ಮನು, ’ಪಾಂಡವರೊಡನೆ ಯುದ್ಧವು ನನಗೆ ಸ್ವಲ್ಪವೂ ಇಷ್ಟವಿಲ್ಲ.; ನನಗೆ ನೀನು ಹೇಗೋ ಪಾಂಡುವೂ ಹಾಗೆಯೇ; ಗಾಂಧಾರಿಯ ಮಕ್ಕಳು ಹೇಗೋ ಕುಂತಿಯ ಮಕ್ಕಳು ಹಾಗೆಯೇ. ಅವರು ನನ್ನ ರಕ್ಷಣೆಗೆ ಹೇಗೆ ಅರ್ಹರೋ ಹಾಗೆ ನಿನ್ನ ರಕ್ಷಣೆಗೂ ಅರ್ಹರು. ಆದ್ದರಿಂದ ಅವರೊಡನೆ ಯುದ್ದ ಬೇಡ! ಸಂಧಿ ಮಾಡಿಕೊಂಡು ಅವರ ತಾತ ಮುತ್ತಾತರ ರಾಜ್ಯದಲ್ಲಿ ಅವರಿಗೆ ಪಾಲು ಕೊಡಿ; ದುರ್ಯೋಧನ! ಈ ರಾಜ್ಯವು ನಿನ್ನ ಪಿತ್ರಾರ್ಜಿತ ಸೊತ್ತು ಎಂದು ನೀನು ಹೇಗೆ ಭಾವಿಸುತ್ತೀಯೋ ಪಾಂಡವರೂ ಹಾಗೆಯೇ ಇದ್ದು ತಮ್ಮ ಪಿತ್ರಾರ್ಜಿತ ಸ್ವತ್ತು ಎಂದು ಭಾವಿಸುತ್ತಾರೆ. ಅವರಿಗೆ ರಾಜ್ಯ ಬರಲಾರದೆ ಹೋದರೆ, ನಿನಗೆ ತಾನೇ ಹೇಗೆ ಬಂದೀತು? ನಿನಗೆ ಧರ್ಮದಿಂದ ರಾಜ್ಯ ಬಂತು; ಅವರಿಗೆ ನಿನಗಿಂತಲೂ ಮುಂಚೆಯೇ ಬಂತೆಂದು ನನ್ನ ಅಭಿಪ್ರಾಯ. ಆದ್ದರಿಂದ ಮಧುರವಾದ ಮಾರ್ಗದಲ್ಲಿಯೇ ಅವರಿಗೆ ಅರ್ಧರಾಜ್ಯವನ್ನು ಕೊಟ್ಟುಬಿಡು; ಇದು ಎಲ್ಲರಿಗೂ ಹಿತಕರವಾದದ್ದು. ಹಾಗಲ್ಲದೆ ಬೇರೆ ದಾರಿ ಹಿಡಿದರೆ ಖಂಡಿತವಾಗಿಯೂ ನಮಗೆ ಒಳ್ಳೆಯದಾಗುವುದಿಲ್ಲ. ನಿನಗೂ ಕೆಟ್ಟ ಹೆಸರು ಬರುತ್ತದೆ. ಕೀರ್ತಿಯನ್ನು ಕಾಪಾಡಿಕೊಳ್ಳಬೇಕು. ಕೀರ್ತಿಯೇ ದೊಡ್ಡಬಲ. ಕೀರ್ತಿ ಕಳೆದುಕೊಂಡವನ ಬಾಳು ವ್ಯರ್ಥ. ಆವನು ಬದುಕಿದ್ದರೂ ಸತ್ತಂತೆಯೇ. ಆದ್ದರಿಂದ ಧರ್ಮ ಮಾರ್ಗವನ್ನು ಹಿಡಿ; ಧರ್ಮವು ಕುರುಕುಲಕ್ಕೆ ಬಂದದ್ದು; ನಿನಗೂ ನಿನ್ನ ಪೂರ್ವಿಕರಿಗೂ ಅನುರೂಪವಾದದ್ದು; ಅದೃಷ್ಟದಿಂದ ಪಾಂಡವರು ಇನ್ನೂ ಬದುಕಿದ್ದಾರೆ. ಪೃಥೆ ಬದುಕಿದ್ದಾಳೆ; ಪಾಪಿ ಪುರೋಚನನ ಉದ್ದೇಶ ನೆರವೇರಲಿಲ್ಲ; ಅವರಿಗೆ ಹೀಗಾಯಿತು ಎಂದು ಕೇಳಿದಾರಭ್ಯ, ಒಂದು ನರಪ್ರಾಣಿಗೆ ನನ್ನ ಮುಖ ತೋರಿಸುವುದ್ಕ್ಕ ಇಷ್ಟವಿರಲಿಲ್ಲ; ಲೋಕವು ಪುರೋಚನನನ್ನು ಬೈಯುವುದಕ್ಕಿಂತ ಹೆಚ್ಚಾಗಿ ನಿನ್ನನ್ನು ಬೈಯುತ್ತದೆ; ಅವರು ಬದುಕಿ ಕೊಂಡಿದ್ದರಿಂದ ನಿನ್ನ ಪಾಪಕ್ಕೆ ಪ್ರಾಯಶ್ಚಿತ್ತವಾದಂತಾಯಿತು. ಅವರು ವೀರರು; ಅವರು ಜೀವದಿಂದಿರುವಾಗ, ದೇವೇಂದ್ರನೇ ಬಂದರೂ ಅವರ ಪಿತ್ರಾರ್ಜಿತ ಸ್ವತ್ತನ್ನು ಅವರಿಂದ ಕಸಿದುಕೊಳ್ಳುವುದಕ್ಕಾಗುವುದಿಲ್ಲ.; ಅವರು ಧರ್ಮದಿಂದ ಬಾಳುತ್ತಿದ್ದಾರೆ; ಒಮ್ಮನಸ್ಸಿನಿಂದ ಬಾಳುವೆ ಮಾಡುತ್ತಿದ್ದಾರೆ. ಸಮಾನ ಬಾಧ್ಯತೆಯುಳ್ಳ ರಾಜ್ಯದಿಂದ ಅವರನ್ನು ಹೊರದೂಡಿರುವುದು ಅಧರ್ಮ. ನೀನು ಧರ್ಮವಾದದ್ದನ್ನು ಮಾಡಬೇಕಾದರೆ, ನನಗೆ ಪ್ರಿಯವಾದದ್ದನ್ನು ಮಾಡಬೇಕಾದರೆ, ಕ್ಷೇಮಕರವಾದದ್ದನ್ನು ಮಾಡಬೇಕಾದರೆ ಅವರಿಗೆ ಅರ್ಧರಾಜ್ಯವನ್ನು ಕೊಡು!" ಎಂದನು. </p>
<p> ದ್ರೋಣನು,, “ಮಹಾರಾಜ, ಮಂತ್ರಾಲೋಚನೆಗೆಂದು ಕರೆಸಿದವರು ಯಾವುದು ಧರ್ಮವೂ ಹಿತಕರವೂ ಶ್ರೇಯಸ್ಕರವೂ ಆದದ್ದೋ ಅದನ್ನೇ ಹೇಳಬೇಕೆಂದು ಕೇಳಿದ್ದೇನೆ. ಮಹಾತ್ಮನಾದ ಭೀಷ್ಮನು ಹೇಳಿದ್ದೇ ನನ್ನ ಅಭಿಪ್ರಾಯವೂ ಆಗಿದೆ. ಪಾಂಡವರಿಗೆ ಪಾಲು ಕೊಡುವುದೇ ಧರ್ಮ; ಆದ್ದರಿಂದ ಪ್ರಿಯವಾಗಿ ಮಾತನಾಡಬಲ್ಲವನೊಬ್ಬನನ್ನು ಆದಷ್ಟು ಜಾಗ್ರತೆಯಾಗಿ ದ್ರುಪದನ ಹತ್ತಿರಕ್ಕೆ ಕಳುಹಿಸು. ಅವನು ರತ್ನಾಭರಣಗಳನ್ನು ಉಡುಗೊರೆಯಾಗಿ ತೆಗೆದುಕೊಂಡು ಹೋಗಿ ಕೊಡಲಿ; ಈ ಸಂಬಂಧದಿಂದ ಒಂದು ದೊಡ್ಡ ಅಭ್ಯುದಯವಾದಂತಾಯಿತೆಂದೂ ನೀನೂ ದುಯೋಧನನೂ ತುಂಬ ಸಂತೋಷಪಟ್ಟರೆಂದೂ ದ್ರುಪದ ದೃಷ್ಟದ್ಯುಮ್ನರಿಗೆ ಮತ್ತೆ ಮತ್ತೆ ಹೇಳಲಿ; ಪಾಂಡವರಿಗೆ ಮತ್ತೆ ಮತ್ತೆ ಸಮಾಧಾನ ತರಬಲ್ಲ ಮಾತುಗಳನ್ನು ಹೇಳಿ ನಿನ್ನ ಪರವಾಗಿ ಹೊಳೆಹೊಳೆಯುವ ಸ್ವರ್ಣಾಭರಣಗಳನ್ನು ದ್ರೌಪದಿಗೆ ಕೊಡಲಿ. ಹೀಗೆ ದ್ರುಪದನನ್ನೂ ಪಾಂಡವರನ್ನೂ ಸಮಾಧಾನಗೊಳಿಸಿ ಆಮೇಲೆ ಅವರನ್ನು ಇಲ್ಲಿಗೆ ಬರುವಂತೆ ಕರೆಯಲಿ; ಅವರು ಬರಲೊಪ್ಪಿದರೆ ಇಲ್ಲಿಂದ ದುಶ್ಯಾಸನನೂ ವಿಕರ್ಣನೂ ಶುಭಪರಿವಾರದೊಡನೆ ಹೋಗಿ ಕರೆದುಕೊಂಡು ಬರಲಿ. ಇಲ್ಲಿಗೆ ಬಂದಮೇಲೆ ಗೌರವದಿಂದ ಬಾಳುತ್ತ, ಪ್ರಜಾಸಮ್ಮತವಾಗಿ ಪಿತ್ರಾರ್ಜಿತವಾದ ರಾಜ್ಯವನ್ನು ಅನುಭವಿಸಿಕೊಂಡಿರಲಿ; ಇದೇ ನೀನು ನಿನ್ನ ಆ ಮಕ್ಕಳಲ್ಲಿ ಈಗ ನಡೆಸಬೇಕಾದದ್ದು ಎಂದು ತೋರುತ್ತದೆ” ಎಂದನು. </p>
<p> ವಿದುರನು, “ಮಹಾರಾಜ! ಬಂಧುಗಳಾದವರು ಶ್ರೇಯಸ್ಕರವಾದದ್ದನ್ನೇ ಹೇಳಬೇಕು; ಕೇಳಲೊಲ್ಲೆಯಾದರೆ ಅದು ನಿನ್ನ ಕಿವಿಗೆ ಬೀಳುವುದಿಲ್ಲ. ಭೀಷ್ಮನೂ ದ್ರೋಣನೂ ನಿನಗೆ ಹಿತವನ್ನು ನುಡಿದಿದ್ದಾರೆ. ಅವರಿಗಿಂತ ಬುದ್ದಿವಂತರಾದ ಆಪ್ತ ಮಿತ್ರರು ನಿನಗೆ ಇನ್ನಾರೂ ಇಲ್ಲ.; ಅವರು ಜ್ಞಾನವೃದ್ಧರು; ವಯೋವೃದ್ಧರು; ನಿನ್ನನ್ನೂ ಪಾಂಡವರನ್ನೂ ಒಂದೇ ಸಮನಾಗಿ ಕಾಣತಕ್ಕವರು; ಧರ್ಮನಿಷ್ಠರು; ಸತ್ಯನಿಷ್ಠರು; ನಿನಗೆ ಎಂದೂ ಅಶ್ರೇಯಸ್ಸನ್ನು ಕೋರಿದ್ದಾಗಲೀ, ಅಪಕಾರವನ್ನು ಮಾಡಿದ್ದಾಗಲೀ ಇಲ್ಲ.; ನಿಷ್ಕಪಟಿಗಳು; ಹಣದ ಆಸೆಯಿಂದ ಪಕ್ಷಪಾತವಾದ ಅಭಿಪ್ರಾಯವನ್ನು ಕೊಡತಕ್ಕವರಲ್ಲ.; ಮಹಾರಾಜ! ನಿನಗೆ ದುರ್ಯೋಧನ ಮೊದಲಾದವರು ಹೇಗೆ ಮಕ್ಕಳೋ ಪಾಂಡವರೂ ಹಾಗೆಯೇ ಮಕ್ಕಳು; ಆದ್ದರಿಂದ ಪಾಂಡವರಿಗೆ ಅಹಿತವಾದ ಸಲಹೆಯನ್ನು ಕೊಡತಕ್ಕವರು ನಿನ್ನ ಶ್ರೇಯಸ್ಸನ್ನು ಕೋರುವುದಿಲ್ಲ.; ಪಾಂಡವರನ್ನು ಜಯಿಸುವುದು ಸಾಧ್ಯವಲ್ಲ ಎಂದು ಅವರು ಹೇಳಿದ್ದು ಸರಿ; ಸವ್ಯಸಾಚಿಯಾದ ಅರ್ಜುನನನ್ನು ದೇವೇಂದ್ರನಾದರೂ ಯುದ್ಧದಲ್ಲಿ ಜಯಿಸುವುದಕ್ಕಾದೀತೇ? ಹತ್ತುಸಾವಿರ ಆನೆಗಳ ಬಲವುಳ್ಳ ಭೀಮನನ್ನು ದೇವತೆಗಳಾದರೂ ಗೆದ್ದಾರೇ? ನಕುಲ ಸಹದೇವರು ಯುದ್ಧಕ್ಕೆ ಬಂದರೆ ಇವರು ಯಮಳರಲ್ಲ ಯಮನ ಮಕ್ಕಳು ಎನ್ನಿಸುತ್ತಾರೆ; ಧೈರ್ಯ ದಾಕ್ಷಿಣ್ಯ ತಾಳ್ಮೆ ಸತ್ಯ ಪರಾಕ್ರಮ ಇವು ನೆಲಸಿರುವ ಧರ್ಮರಾಯನನ್ನು ಗೆಲ್ಲುವುದು ಹೇಗೆ? ಸಾತ್ಯಕಿಯೂ ಬಲರಾಮನೂ ಅವರ ಕಡೆ ಇದ್ದಾರೆ; ಕೃಷ್ಣ ಮಂತ್ರಿ; ದ್ರುಪದ ಮಾವ; ದೃಷ್ಟದ್ಯುಮ್ನ ಮೊದಲಾದ ವೀರರು ಭಾವಮೈದಂದಿರು; ಆದ್ದರಿಂದ ಪಾಂಡವರನ್ನು ಜಯಿಸುವುದಕ್ಕಾಗುವುದಿಲ್ಲೆಂಬುದನ್ನು ಮೊದಲೇ ಮಂದಟ್ಟು ಮಾಡಿಕೊಂಡು ದಾಯಾದರಲ್ಲಿ ಹೇಗೆ ನಡೆದುಕೊಳ್ಳುವುದು ಧರ್ಮವೋ ಹಾಗೆ ನಡೆದುಕೋ; ಅವರಲ್ಲಿ ಅನುಗ್ರಹ ಬುದ್ಧಿಯನ್ನು ತೋರಿದರೆ ಈ ಪುರೋಚನ ವೃತ್ತಾಂತದಿಂದ ಬಂದಿರುವ ಕಳಂಕವನ್ನು ತೊಳೆದುಕೊಂಡಂತಾಗುತ್ತದೆ. ದ್ರುಪದನು ಬಲಿಷ್ಠನಾದ ರಾಜ; ಅವನು ನಮ್ಮ ವೈರಿಯಾಗಿದ್ದಾನೆ. ಈ ನೆವದಲ್ಲಿ ಅವನನ್ನು ಸಂಗ್ರಹಿಸಿಕೊಂಡರೆ ನಮ್ಮ ಪಕ್ಷ ಬೆಳೆಯುತ್ತದೆ. ಯಾದವರು ಬಹುಸಂಖ್ಯೆಯುಳ್ಳವರೂ ಬಲವುಳ್ಳವರೂ ಆಗಿದ್ದಾರೆ. ಕೃಷ್ಣನು ಯಾವ ಕಡೆ ಸೇರಿದರೆ ಅವರು ಆ ಕಡೆ ಸೇರುತ್ತಾರೆ. ಆದ್ದರಿಂದ ಕೃಷ್ಣನಿದ್ದ ಕಡೆಗೆ ಜಯವು ಸಿದ್ಧ; ಸಾಮಮಾರ್ಗದಲ್ಲಿ ಸಾಧಿಸಬಹುದಾದದ್ದನ್ನು ಯುದ್ಧಮಾರ್ಗದಿಂದ ಯಾರು ಸಾಧಿಸುವುದಕ್ಕೆ ಹೋಗುತ್ತಾರೆ, ಮಹಾರಾಜ? ಪಾಂಡವರು ಬದುಕಿದ್ದಾರೆಂದು ಕೇಳಿ ಪೌರರೂ ಗ್ರಾಮಸ್ಥರೂ ಅವರನ್ನು ನೋಡಬೇಕೆಂದು ತುಂಬ ಕುತೂಹಲ ಉಳ್ಳವರಾಗಿದ್ದಾರೆ; ಅವರ ಇಷ್ಟಾರ್ಥವನ್ನು ನೆರವೇರಿಸು. ದುರ್ಯೋಧನ ದುಶ್ಯಾಸನ ಶಕುನಿ ಕರ್ಣ ಇವರೆಲ್ಲಾ ಹುಡುಗರು; ಆಧರ್ಮಿಗಳು; ದುರ್ಬುದ್ಧಿಗಳು;ಅವರ ಮಾತನ್ನು ಕೇಳಬೇಡ; ಇದನ್ನು ನಾನು ನಿನಗೆ ಹಿಂದೆಯೇ ಹೇಳಿದ್ದೇನೆ. ದುರ್ಯೋಧನನ ತಪ್ಪಿನಿಂದ ನಿನ್ನ ಪ್ರಜೆಯೆಲ್ಲಾ ನಾಶ ಹೊಂದುವುದು” ಎಂದನು.</p>
<p> ಹೀಗೆ ವಿದುರನು ಧೃತರಾಷ್ಟ್ರನ ಅಪ್ಪಣೆಯಂತೆ ದ್ರುಪದನ ಮತ್ತು ಪಾಂಡವರ ಹತ್ತಿರಕ್ಕೆ ಹೋದನು. ದ್ರುಪದನೂ ಅವನನ್ನು ಆದರಿಸಿ ಉಪಚರಿಸಿದನು. ಕುಶಲಪ್ರಶ್ನೆಗಳಾದ ಮೇಲೆ ವಿದುರನು ಪಾಂಡವರನ್ನೂ ವಾಸುದೇವನನ್ನೂ ಕಂಡು ಪ್ರೀತಿಯಿಂದ ಆಲಿಂಗಿಸಿಕೊಂಡು ಅವರ ಯೋಗಕ್ಷೇಮವನ್ನು ವಿಚಾರಿಸಿದನು. ಧೃತರಾಷ್ಟ್ರನ ಪರವಾಗಿಯೂ ಕುಶಲವನ್ನು ಕೇಳಿ ಅವನು ಪಾಂಡವರಿಗೂ ಕುಂತಿಗೂ ದ್ರೌಪದಿಗೂ ದ್ರುಪದನಿಗೂ ಅವನ ಮಕ್ಕಳಿಗೂ ಕಳುಹಿಸಿದ್ದ ಉಡುಗೊರೆಗಳನ್ನೂ ಕೊಟ್ಟನು. ಅನಂತರ ನಯವಿನಯಗಳಿಂದ ಕೂಡಿ ಪಾಂಡವರ ಮತ್ತು ಕೃಷ್ಣನ ಮುಂದೆ ದ್ರುಪದನನ್ನು ಕುರಿತು “ಮಹಾರಾಜ! ನೀನೂ ನಿನ್ನ ಮಂತ್ರಿಗಳೂ ಮಕ್ಕಳೂ ನಾನು ಹೇಳುವುದನ್ನು ಆಲಿಸಬೇಕು. ಧೃತರಾಷ್ಟ್ರನೂ ಅವನ ಮಕ್ಕಳೂ ಮಂತ್ರಿಗಳೂ ಬಾಂಧವರೂ ಪ್ರೀತಿಯಿಂದ ಮತ್ತೆ ಮತ್ತೆ ನಿಮ್ಮ ಯೋಗಕ್ಷೇಮಗಳನ್ನು ಕೋರಿ ಹೇಳಿಕಳುಹಿಸಿದ್ದಾರೆ. ನಿಮ್ಮ ಸಂಬಂಧದಿಂದ ಅವರಿಗೆ ತುಂಬ ಸಂತೋಷವಾಗಿದೆ. ಭೀಷ್ಮನೂ ಮಿಕ್ಕ ಕೌರವರೂ ನಿಮ್ಮ ಕುಶಲವನ್ನು ಕೇಳಿದ್ದಾರೆ. ನಿನ್ನ ಪ್ರಿಯ ಸ್ನೇಹಿತನಾದ ದ್ರೋಣನು ಆಲಿಂಗನಪೂರ್ವಕವಾಗಿ ಕುಶಲವನ್ನು ಕೇಳಿದ್ದಾನೆ. ಯಜ್ಞಸೇನ ಮಹಾರಾಜ! ನಿನ್ನ ಸಂಬಂಧವು ರಾಜ್ಯವನ್ನು ಪಡೆದದ್ದಕ್ಕಿಂತಲೂ ಹೆಚ್ಚಿನ ಸಂತೋಷವನ್ನು ಉಂಟುಮಾಡಿದೆ. ಕೌರವರು ಧನ್ಯರಾದೆವೆಂದು ಭಾವಿಸುತ್ತಾರೆ. ಇದನ್ನು ಮನಸ್ಸಿಗೆ ತಂದುಕೊಂಡು ಪಾಂಡವರನ್ನು ಕಳುಹಿಸಿಕೊಡು. ಅವರನ್ನೂ ಕೃಷ್ಣೆಯನ್ನೂ ಎಂದಿಗೆ ನೋಡೇವು ಎಂದು ಕುರುದೇಶ ಕಾತರಪಡುತ್ತಿದೆ. ಅವರೂ ತಮ್ಮ ಊರುಬಿಟ್ಟು ತುಂಬ ದಿನವಾಯಿತು. ಆದ್ದರಿಂದ ಅದನ್ನು ನೋಡಲು ಕುತೂಹಲವುಳ್ಳವರಾಗಿರಬಹುದು. ನೀನು ಅವರನ್ನು ಕಳುಹಿಸಿಕೊಡುವುದಾದರೆ ಮುಂದಾಗಿ ಧೃತರಾಷ್ಟ್ರನಿಗೆ ವರ್ತಮಾನವನ್ನು ಕೊಟ್ಟು ನನ್ನ ಜೊತೆಯಲ್ಲಿ ಕರೆದುಕೊಂಡು ಹೋಗುತ್ತೇನೆ. ನಾನು ಬಂದಿರುವುದೇ ಇದಕ್ಕೆ ” ಎಂದನು. </p>
<p> ದ್ರುಪದನು, “ಅಯ್ಯಾ ವಿದುರ! ನೀನು ಹೇಳಿದ್ದೆಲ್ಲಾ ನಿಜ; ನನಗೂ ಈ ಸಂಬಂಧದಿಂದ ತುಂಬ ಹರ್ಷ ಉಂಟಾಗಿದೆ.; ಈ ಮಹಾತ್ಮರು ಅವರ ಮನೆಗೆ ಹೋಗತಕ್ಕದ್ದು ಯುಕ್ತವೇಯೆ; ಆದರೆ ಆ ಮಾತನ್ನು ನಾನೇ ಹೇಳಬಾರದು; ಯುಧಿಷ್ಟಿರನೂ ಭೀಮಾರ್ಜುನ ನಕುಲ ಸಹದೇವರೂ ಬಲರಾಮ ಶ್ರೀಕೃಷ್ಣರೂ ಯಾವಾಗ ಇಷ್ಟಪಡುತ್ತಾರೋ ಆವಾಗ ಹೋಗಬಹುದು.” ಎಂದನು. ಯುಧಿಷ್ಠಿರನು “ಮಹಾರಾಜ, ನಾವು ಪರಾಧೀನರು; ನೀನು ಪ್ರೀತಿಯಿಂದ ಹೇಗೆ ಹೇಳಿದರೆ ಹಾಗೆ ನಡೆದುಕೊಳ್ಳುತ್ತೇವೆ” ಎಂದನು. ಶ್ರೀಕೃಷ್ಣನು ಒಪ್ಪಲು, ದ್ರುಪದನು ಅವರನ್ನು ಸಾಗ ಕಳುಹಿಸಿಕೊಟ್ಟನು. ಪಾಂಡವರು ಕೃಷ್ಣ ವಿದುರ ಕುಂತಿ ಕೃಷ್ಣೆ ಇವರೊಡನೆ ಹೊರಟು ಸುಖವಾಗಿ ಹಸ್ತಿನಗರಕ್ಕೆ ತಲುಪಿದರು. ವಿಕರ್ಣ ಮಹೇಶ್ವಾಸ ಚಿತ್ರಸೇನ ಮುಂತಾದ ಕೌರವರೂ ದ್ರೋಣ ಕೃಪ ಮುಂತಾದ ಹಿರಿಯರೂ ಅವರನ್ನು ಎದುರುಗೊಂಡು ಊರೊಳಕ್ಕೆ ಕರೆದುಕೊಂಡು ಹೋದರು. ಅವರು ರಥಗಳಲ್ಲಿ ಕುಳಿತು ನಿಧಾನವಾಗಿ ಊರೊಳಗೆ ನಿಧಾನವಾಗಿ ಮೆರವಣಿಗೆ ಹೋಗುತ್ತಿರಲು ಅವರನ್ನು ನೋಡುವುದಕ್ಕೆ ಜನವು ಊರೇ ಹಿಸಿದು ಹೋಗುವಂತೆ ಕಿಕ್ಕಿರಿದು ಬಿಟ್ಟಿತ್ತು. ಅವರು ತಮ್ಮ ವಿಚಾರವಾಗಿ ಆಡಿಕೊಳ್ಳುತ್ತಿದ್ದ ಪ್ರೀತಿಯ ಮಾತುಗಳನ್ನು ಕೇಳಿ ಪಾಂಡವರಿಗೆ ತುಂಬ ಆಹ್ಲಾದವುಂಟಾಯಿತು. ಅವರು “ಧರ್ಮಜ್ಞನಾದ ಈ ಮಹಾನುಭಾವ ಮತ್ತೆ ಬಂದ; ಈತ ನಮ್ಮನ್ನು ತನ್ನ ಹತ್ತಿರದ ನಂಟರಂತೆ ನೋಡಿಕೊಳ್ಳುತ್ತಾನೆ; ಧರ್ಮದಿಂದ ರಾಜ್ಯಪರಿಪಾಲನೆ ಮಾಡುತ್ತಾನೆ; ಇಂದು ಕಾಡಿಗೆ ಹೋದ ಪಾಂಡುವೇ ಮತ್ತೆ ಬಂದ ಹಾಗಾಯಿತು. ಪಾಂಡವರ ಬರವಿಗಿಂತ ನಮಗೆ ಹೆಚ್ಚು ಪ್ರಿಯವಾದದ್ದು ಇನ್ನೇನೂ ಇಲ್ಲ; ನಾವೇನಾದರೂ ದಾನ ಧರ್ಮ ಜಪತಪಗಳನ್ನು ಮಾಡಿದ್ದರೆ ಅದರ ಫಲವಾಗಿ ಪಾಂಡವರು ಈ ಊರಿನಲ್ಲಿ ನೂರಾರು ವರ್ಷ ಇದ್ದುಕೊಂಡಿರಲಿ!” ಎನ್ನುತ್ತಿದ್ದರು. ಮನೆಗೆ ಬಂದಕೂಡಲೆ ಧೃತರಾಷ್ಟ್ರನಿಗೂ ಭೀಷ್ಮನಿಗೂ ಇತರ ಹಿರಿಯರಿಗೂ ನಮಸ್ಕಾರಮಾಡಿ ಪಾಂಡವರು ತಮಗೆ ಗೊತ್ತುಮಾಡಿದ್ದ ಬಿಡಾರಗಳಿಗೆ ಹೋಗಿ ವಿಶ್ರಾಂತಿಯನ್ನು ತೆಗೆದುಕೊಂಡರು.</p>
<p> ಸ್ವಲ್ಪಕಾಲದ ಮೇಲೆ ಭೀಷ್ಮನೂ ಧೃತರಾಷ್ಟ್ರನೂ ಅವರಿಗೆ ಹೇಳಿಕಳುಹಿಸಿದರು. ಧೃತರಾಷ್ಟ್ರನು, “ಕೌಂತೇಯ, ನೀನೂ ನಿನ್ನ ತಮ್ಮಂದಿರೂ ಈಗ ನಾನು ಹೇಳುವುದನ್ನು ಕಿವಿಗೊಟ್ಟು ಕೇಳಿ. ಇಲ್ಲಿ ಇದ್ದು ನಿಮನಿಮಗೆ ಜಗಳವಾಗುವುದು ಬೇಡ; ನೀವು ಆರ್ಧರಾಜ್ಯವನ್ನು ತೆಗೆದುಕೊಂಡು ಖಾಂಡವಪ್ರಸ್ಥಕ್ಕೆ ಹೋಗಿ ಅಲ್ಲಿ ಹಾಯಾಗಿ ಇದ್ದುಬಿಡಿ!” ಎಂದನು. ಅದರಂತೆ ಅವರು ಎಲ್ಲರ ಅನುಜ್ಞೆಯನ್ನೂ ತೆಗೆದುಕೊಂಡು ಖಾಂಡವಪ್ರಸ್ಥಕ್ಕೆ ಹೊರಟರು. ಖಾಂಡವಪ್ರಸ್ಥವು ಆಗ ಭಯಂಕರವಾದ ಕಾಡು; ಅಲ್ಲಿ ಪಾಂಡವರು ಇಂದ್ರಪ್ರಸ್ಥವೆಂಬ ದೊಡ್ಡನಗರವನ್ನು ಕಟ್ಟಿಕೊಂಡರು. ಅದಕ್ಕೆ ಆಕಾಶ ಮುಟ್ಟುವಂಥ ಕೋಟೆಯೂ ಸಾಗರದಂಥ ಅಗಳೂ ಇದ್ದುವು: ಕೋಟೆಯಬಾಗಿಲು ಗರುಡನು ರೆಕ್ಕೆ ಬಿಚ್ಚಿಕೊಂಡಂತಿತ್ತು.; ಮಂದರದಂಥ ಮಹಡಿಮನೆಗಳಿದ್ದವು.; ವಿಶಾಲವಾದ ರಸ್ತೆಗಳು ಇದ್ದುವು; ಮಾವು ಸಂಪಗೆ ಪುನ್ನಾಗ ಅಶೋಕ ನೇರಿಲೆ ಪಾದರಿ ಮುಂತಾದ ಫಲಪುಷ್ಪ ವೃಕ್ಷಗಳಿಂದ ಕೂಡಿದ ಉದ್ಯಾನಗಳು ಇದ್ದುವು. ಲತಾಗೃಹಗಳಿದ್ದವು. ಅವುಗಳಲ್ಲಿ ಶುಕ ಪಿಕ ಮಯೂರಗಳು ಉಲಿಯುತ್ತಿದ್ದುವು; ಕಮಲ ಕನ್ನೈದಿಲೆಗಳಿಂದ ಭರಿತವಾದ ಕೆರೆ ಕಟ್ಟೆ ಬಾವಿಗಳಿದ್ದವು. ಅವುಗಳಲ್ಲಿ ಹಂಸ ಕಾರಂಡಕ ಚಕ್ರವಾಕಾದಿ ಪಕ್ಷಿಗಳಿರುತ್ತಿದ್ದವು.; ಆ ಊರಿಗೆ ವೇದವೇದಾಂಗ ಪಾರಂಗತರೂ, ನಾನಾ ಭಾಷಾವಿಶಾರದರೂ, ವರ್ತಕರೂ, ಶಿಲ್ಪಿಗಳೂ ಬಂದು ನೆಲಸಿದರು. ಪಾಂಡವರು ಅಲ್ಲಿ ಸುಖವಾಗಿ ಆಳಿಕೊಂಡಿದ್ದರು.</p>
<p> ದ್ರೌ ಪದಿಯು ಸಿಂಹಗಳಂತಿದ್ದ ಐವರು ವೀರಪತಿಗಳನ್ನು ಪಡೆದು ಪರಮಪ್ರೀತಳಾಗಿ ಅವರಲ್ಲಿ ವಿಧೇಯತೆಯಿಂದ ನಡೆದುಕೊಳ್ಳುತ್ತಿದ್ದಳು. ಅವರೂ ದ್ರೌಪದಿಯ ನಿಮಿತ್ತವಾಗಿ ಹಿಂದೆ ಸುಂದೋಪಸುಂದರರಿಗೆ ಆದಂತೆ(ಸುಂದೋಪಸುಂದರೆಂಬವರು ಇಬ್ಬರು ರಾಕ್ಷಸ ಅಣ್ಣ ತಮ್ಮಂದಿರು. ಅವರು ತಮ್ಮನ್ನು ಯಾರೂ ಕೊಲ್ಲಕೂಡದೆಂದೂ, ಗೆಲ್ಲಕೂಡದೆಂದೂ ತಮಗೆ ಸಾವು ಬಂದರೆ ತಮ್ಮ ತಮ್ಮಿಂದಲೇ ಬರಬೇಕೆಂದೂ ಬ್ರಹ್ಮನಿಂದ ವರವನ್ನು ಪಡೆದಿದ್ದರು. ತಾವು ತುಂಬ ಪ್ರೀತಿಯಿಂದ ಎರಡು ದೇಹ ಒಂದು ಜೀವದಂತೆ ನಡೆದುಕೊಳ್ಳುತ್ತಿದ್ದರು. ಆದ್ದರಿಂದ ತಾವು ಜಗಳವಾಡುವ ಪ್ರಮೇಯವೇ ಬರುವುದಿಲ್ಲವೆಂದೂ ತಾವು ಸಾಯುವುದೇ ಇಲ್ಲವೆಂದೂ ತಿಳಿದು ಲೋಕಕಂಟಕರಾದರು. ಆದರೆ ತಿಲೋತ್ತಮೆಯನ್ನು ನೋಡಿದಾಗ ಇಬ್ರಿಗೂ ಅವಳ ಮೇಲೆ ಆಸೆಹುಟ್ಟಿ ಅವಳು ನನಗೆ ಬೇಕು ತನಗೆ ಬೇಕು ಎಂದು ಹೊಡೆದಾಡಿ ಇಬ್ಬರೂ ಸತ್ತರು) ಅಣ್ಣತಮ್ಮಂದಿರಲ್ಲಿ ಮನಸ್ತಾಪ ಉಂಟಾದೀತೆಂದು ಒಂದು ಒಪ್ಪಂದಕ್ಕೆ ಬಂದರು. ಅದರ ಪ್ರಕಾರ ದ್ರೌಪದಿಯು ಒಬ್ಬೊಬ್ಬ ಗಂಡನೊಡನೆ ಒಂದೊಂದು ವರ್ಷ ಸಂಸಾರ ಮಾಡಿಕೊಂಡಿರಬೇಕೆಂದೂ ಅವಳು ಒಬ್ಬ ಗಂಡನೊಡನೆ ಏಕಾಂತದಲ್ಲಿ ಇದ್ದದ್ದನ್ನು ಮತ್ತೊಬ್ಬರು ನೋಡಿದರೆ ಅವನು ಹನ್ನೆರಡು ವರ್ಷ ವನವಾಸಮಾಡಬೇಕೆಂದು ಗೊತ್ತಾಯಿತು. </p>
<p> ಪಾಂಡವರು ಧರ್ಮನಿರತರಾಗಿದ್ದದ್ದರಿಂದ ಕುರುದೇಶವು ಮುಂದಕ್ಕೆ ಬಂತು. ಜನರು ಪಾಪ ಬಿಟ್ಟು ಸುಖಿಗಳಾಗಿದ್ದರು. ಹೀಗೆ ಎಷ್ಟೋಕಾಲ ಕಳೆದಮೇಲೆ ಒಂದು ದಿನ ಕೆಲವು ಕಳ್ಳರು ಒಬ್ಬ ಬ್ರಾಹ್ಮಣನ ಹಸುಗಳನ್ನು ಕದ್ದುಕೊಂಡು ಹೋದರು. ಆ ಬ್ರಾಹ್ಮಣನು ಖಾಂಡವಪ್ರಸ್ಥಕ್ಕೆ ಬಂದು ಪಾಂಡವರ ಅರಮನೆಯ ಮುಂದೆ ಗೋಳಿಟ್ಟನು. ಇದು ಅರ್ಜುನನ ಕಿವಿಗೆ ಬಿತ್ತು. ಅವನು ಕೂಡಲೆ ಬಂದು ಆ ಬ್ರಾಹ್ಮಣನಿಗೆ ಅಭಯವನ್ನು ಕೊಟ್ಟನು. ಆದರೆ ಆಗ ಆಯುಧಗಳನ್ನಿಟ್ಟಿದ್ದ ಮನೆಯಲ್ಲಿಯೇ ಧರ್ಮರಾಜನೂ ಕೃಷ್ಣೆಯೂ ಏಕಾಂತದಲ್ಲಿದ್ದರು; ಆದ್ದರಿಂದ ಅಲ್ಲಿಗೆ ಹೋಗುವ ಹಾಗಿರಲಿಲ್ಲ. ಬರುವ ಹಾಗಿರಲಿಲ್ಲ. ಇತ್ತಲಾಗಿ ಬ್ರಾಹ್ಮಣನು ಮೇಲಿಂದ ಮೇಲೆ ಕೂಗಿಕೊಳ್ಳುತ್ತಲೇ ಇದ್ದನು. ಆದ್ದರಿಂದ ಅರ್ಜುನನು ಧರ್ಮಸಂಕಟಕ್ಕೆ ಸಿಕ್ಕಿದನು. ಬ್ರಾಹ್ಮಣನಿಗೆ ಸಹಾಯಮಾಡದಿದ್ದರೆ ಅಧರ್ಮವಾಗುವುದಲ್ಲದೆ. ಜನರಿಗೆ ಅವರ ವಿಚಾರದಲ್ಲಿ ಅಸಡ್ಡೆಯುಂಟಾಗುವುದು.; ಯುಧಿಷ್ಠಿರನಿಗೆ ತಿಳಿಸದೆ ಒಳಗೆ ಹೋದರೆ ಇಬ್ಬರಿಗೂ ಅಪ್ರಿಯವಾಗುತ್ತದೆ. ತನಗೆ ವನವಾಸ ಲಭಿಸುತ್ತದೆ. ಕಾಡಿಗೆ ಹೋಗಿ ಜೀವ ತೆತ್ತರೂ ಚಿಂತೆಯಿಲ್ಲ, ಧರ್ಮ ಉಳಿಯಲಿ ಎಂದು ಅರ್ಜುನನು ಧರ್ಮರಾಯನಿದ್ದ ಮನೆಯೊಳಕ್ಕೆ ಹೋಗಿ ಅವನಿಗೆ ಇದನ್ನು ತಿಳಿಸಿ ಬಿಲ್ಲನ್ನು ತಂದನು. ಕಳ್ಳರನ್ನು ಅಟ್ಟಿಸಿಕೊಂಡು ಹೋಗಿ ಅವರನ್ನು ಕೊಂದು ಬ್ರಾಹ್ಮಣನಿಗೆ ಅವನ ಹಸುಗಳನ್ನು ಒಪ್ಪಿಸಿಯಾಯಿತು. ಊರಿಗೆ ಹಿಂತಿರುಗಿ ಬಂದು ಅರ್ಜುನನು ಧರ್ಮರಾಜನಿಗೆ ನಮಸ್ಕಾರಮಾಡಿ ವನವಾಸಕ್ಕೆ ಅಪ್ಪಣೆ ಬೇಡಿದನು. ಯುಧಿಷ್ಠಿರನು “ ನೀನು ನಾವಿಬ್ಬರೂ ಇದ್ದಕಡೆಗೆ ಬಂದೆಯೆಂದು ನನ್ನ ಮನಸ್ಸಿಗೆ ಸ್ವಲ್ಪವೂ ಕಿಂಕೃತಿಯಿಲ್ಲ. ದೊಡ್ಡವರಿರುವ ಕಡೆಗೆ ಚಿಕ್ಕವರು ಬಂದರೆ ತಪ್ಪಲ್ಲ; ಚಿಕ್ಕವರು ಇದ್ದಕಡೆಗೆ ದೊಡ್ಡವರು ಬರಬಾರದು; ಅಷ್ಟೇಯೇ. ನಿನ್ನಿಂದ ಧರ್ಮಲೋಪವಾಗಿಲ್ಲ; ನೀನು ಕಾಡಿಗೆ ಹೋಗಬೇಕಾಗಿಲ್ಲ.” ಎಂದನು. ಅರ್ಜುನನು ಕುಂಟುಯುಕ್ತಿ ಹೇಳಿ ಧರ್ಮದಿಂದ ತಪ್ಪಿಸಿಕೊಳ್ಳಬಾರದು ಎಂದು ನೀನೇ ಹೇಳಿದ್ದೆ. ಅಣ್ಣ! ಆದ್ದರಿಂದ ಸತ್ಯವನ್ನು ಧರ್ಮವನ್ನು ಮೀರಬಾರದೆಂದು ಮಾಡಿದ್ದೇನೆ" ಎಂದು ತನ್ನ ನಿರ್ಧಾರವನ್ನು ತಿಳಿಸಿದನು. ಅವನ ಹನ್ನೆರಡು ವರ್ಷದ ವನವಾಸವಾರಂಭವಾಯಿತು. </p>
<p> ಅವನು ಉತ್ತರದಲ್ಲಿ ಗಂಗಾದ್ವಾರ, ಹಿಮಾಲಯ ಪ್ರದೇಶದಲ್ಲಿದ್ದ ಅಗಸ್ತ್ಯವಟ, ವಸಿಷ್ಠಪರ್ವತ, ಹಿರಣ್ಯಬಿಂದು ಮುಂತಾದ ತೀರ್ಥಕ್ಷೇತ್ರಗಳನ್ನೂ ಪೂರ್ವದಲ್ಲಿ ನೈಮಿಷಾರಣ್ಯ ಕೌಶಿಕಿ ಮಹಾನದಿ ಗಯ ಗಂಗೆ ಮಹೇಂದ್ರಪರ್ವತ ಮಣಲೂರು ಮುಂತಾದ ಸ್ಥಳಗಳನ್ನೂ ದಕ್ಷಿಣದಲ್ಲಿ ಪಂಚತೀರ್ಥಗಳು ಮುಂತಾದವುಗಳನ್ನೂ ಪಶ್ಚಿಮದಲ್ಲಿ ಪ್ರಸಿದ್ಧವಾದ ಪುಣ್ಯಕ್ಷೇತ್ರಗಳನ್ನೂ ನೋಡಿಕೊಂಡು ಪ್ರಭಾಸಪುರಕ್ಕೆ ಬಂದನು. ಆ ಕ್ಷೇತ್ರಗಳಲ್ಲಿ ಸ್ನಾನ ತರ್ಪಣಗಳನ್ನೂ ದಾನಧರ್ಮಗಳನ್ನೂ ಮಾಡಿದನು. ಗಂಗಾದ್ವಾರದಲ್ಲಿದ್ದಾಗ ಉಲೂಪಿಯೆಂಬ ನಾಗಕನ್ಯೆಯನ್ನೂ ಮಣಲೂರಿನಲ್ಲಿದ್ದಾಗ ಚಿತ್ರಾಂಗದೆಯೆಂಬ ರಾಜಪುತ್ರಿಯನ್ನೂ ಕೈಹಿಡಿದನು. ಮುಂದೆ ಅವರ ಹೊಟ್ಟೆಯಲ್ಲಿ ಕ್ರಮವಾಗಿ ಇರಾವತ ಬಭ್ರುವಾಹನ ಎಂಬ ಮಕ್ಕಳಾದರು. </p>
<p> ಅರ್ಜುನನು ಪ್ರಭಾಸಪುರಕ್ಕೆ ಬಂದ ಸಂಗತಿ ಶ್ರೀಕೃಷ್ಣನಿಗೆ ತಿಳಿಯಲು ಅವನು ಬಂದು ಅರ್ಜುನನನ್ನು ಕಂಡು ಅವನ ಯೋಗಕ್ಷೇಮ ವಿಚಾರಿಸಿ ರೈವತಕ ಪರ್ವತಕ್ಕೆ ಅವನನ್ನು ಕರೆದುಕೊಂಡು ಹೋದನು. ಕೃಷ್ಣನ ಅಪ್ಪಣೆಯಂತೆ ಅದು ಈ ಮೊದಲೇ ಅಲಂಕೃತವಾಗಿತ್ತು. ಅಲ್ಲಿಯೇ ಊಟ ತಿಂಡಿಗಳಾದುವು; ನಾಟ್ಯ ನರ್ತನಗಳನ್ನು ನೋಡಿದ್ದಾಯಿತು. ರಾತ್ರಿ ಸುಖವಾದ ಹಾಸಿಗೆಯ ಮೇಲೆ ಮಲಗಿಕೊಂಡು ಅರ್ಜುನನು ತಾನು ನೋಡಿದ ಗಿರಿ ನದಿ ತೀರ್ಥಕ್ಷೇತ್ರಗಳನ್ನು ಶ್ರೀಕೃಷ್ಣನಿಗೆ ವರ್ಣಿಸುತ್ತ ನಿದ್ರೆಹೋದನು. ಬೆಳಗ್ಗೆ ಮಧುರವಾದ ಸಂಗೀತವನ್ನು ವೀಣಾಗಾನವನ್ನೂ ಮಂಗಳಸ್ತೋತ್ರವನ್ನೂ ಕೇಳಿ ಎಚ್ಚರಗೊಂಡು ನಿತ್ಯಕಾರ್ಯಗಳನ್ನು ಮುಗಿಸಿ ಶ್ರೀಕೃಷ್ಣನೊಡನೆ ರಥದಲ್ಲಿ ಕುಳಿತು ದ್ವಾರಕೆಗೆ ಹೊರಟನು. ಅರ್ಜುನನನ್ನು ಗೌರವಿಸಲು ಊರೆಲ್ಲವೂ ಅಲಂಕೃತವಾಗಿತ್ತು. ಅವನನ್ನು ನೋಡಲು ಊರಜನರು ಸಾವಿರಗಟ್ಟಲೆಯಾಗಿ ರಾಜಬೀದಿಗಳಲ್ಲಿ ಬಂದು ಸೇರಿದರು. ಭೋಜ, ದೃಷ್ಣಿ ಅಂಧಕ ಕುಲಗಳಿಗೆ ಸೇರಿದ ಪ್ರಮುಖರೆಲ್ಲ ಬಂದರು; ಅರ್ಜುನನು ಅವರಲ್ಲಿ ಹಿರಿಯರನ್ನು ವಂದಿಸಿ ಆಶೀರ್ವಾದವನ್ನು ಕೈಕೊಂಡನು; ಜೊತೆಯವರನ್ನು ಆಲಿಂಗಿಸಿಕೊಂಡನು. ಕಿರಿಯರನ್ನು ಆಶೀರ್ವದಿಸಿದನು; ಕೃಷ್ಣನ ಮನೆಯಲ್ಲಿಯೇ ಸುಖವಾಗಿ ವಾಸಮಾಡಿಕೊಂಡಿದ್ದನು.</p>
<p> ಕೆಲವು ದಿವಸದ ಮೇಲೆ ಆ ರೈವತಕ ಬೆಟ್ಟದಲ್ಲಿ ಒಂದು ಉತ್ಸವ ನಡೆಯಿತು; ಅದು ವೃಷ್ಣಿಗಳೂ ಅಂಧಕರೂ ಸೇರಿ ನಡೆಸುತ್ತಿದ್ದುದ್ದು; ಆಗ ಎಲ್ಲೆಲ್ಲಿ ನೋಡಿದರೂ ಮಂಟಪಗಳು ದೀಪವೃಕ್ಷಗಳು ವಾದ್ಯ ಸಂಗೀತ ನಾಟ್ಯ ನರ್ತನ ಇವುಗಳೇಯೇ! ಜನರು ಎಲ್ಲ ಕಡೆಗಳಿಂದಲೂ ಮಕ್ಕಳು ಮರಿಗಳೊಡನೆ ಬಗೆಬಗೆಯಾದ ಯಾನಗಳಲ್ಲಿ ಬರುವವರು ಬಂದರು; ನಡೆದು ಬರುವವರು ಬಂದರು; ಬಲರಾಮ ರೇವತಿ ಅಕ್ರೂರ ಸಾತ್ಯಕಿ ಮುಂತಾದ ಯಾದವ ಮುಖ್ಯರೆಲ್ಲರೂ ಬಂದಿದ್ದರು. ಈ ಪರಸೆಯನ್ನು ನೋಡುವುದಕ್ಕೆ ಕೃಷ್ಣಾರ್ಜುನರೂ ಹೋದರು. ಅಲ್ಲಿ ಅರ್ಜುನನು ಸಖೀ ಮಧ್ಯದಲ್ಲಿ ಓಡಾಡುತ್ತಿದ್ದ ಸುಭದ್ರೆಯನ್ನು ನೋಡಿದನು; ಅವಳ ಮೇಲೆ ಮನಸ್ಸಾಯಿತು. ಕೃಷ್ಣನು ಅದನ್ನು ನೋಡಿ ನಗುತ್ತ “ಏನಯ್ಯಾ, ಕಾಡಿನಲ್ಲಿ ಅಲೆಯುವವರಿಗೂ ಕಾಮನ ಕಾಟವೋ? ಅವಳು ನನ್ನ ತಂಗಿ; ಬಲರಾಮನ ಒಡಹುಟ್ಟಿದವಳು; ನಿನಗೆ ಇಷ್ಟವಿದ್ದರೆ ಹೇಳು; ನಾನೇ ಅಪ್ಪನೊಡನೆ ಪ್ರಸ್ತಾಪಮಾಡುತ್ತೇನೆ” ಎಂದನು. ಅರ್ಜುನನು, :ಏನು ಕೃಷ್ಣ, ಹೀಗೆನ್ನುತ್ತೀಯೆ? ವಸುದೇವನ ಮಗಳು; ವಾಸುದೇವನ ತಂಗಿ; ರೂಪ ಯೌವನ ಸಂಪನ್ನಳು; ಅವಳು ಯಾರನ್ನು ಮೋಹಗೊಳಿಸಳು? ನಿನ್ನ ತಂಗಿ ನನ್ನ ರಾಣಿಯಾದರೆ ನನಗೆ ಎಲ್ಲಾ ಕಲ್ಯಾಣಗಳೂ ಒದಗಿದಂತೆಯೇ! ಅವಳನ್ನು ಪಡೆಯುವುದಕ್ಕೆ ಏನು ಮಾಡಬೇಕು ಹೇಳು; ಮನುಷ್ಯನ ಕೈಯಲ್ಲಿ ಸಾಧ್ಯವಾದದ್ದೆನ್ನೆಲ್ಲಾ ಮಾಡುತ್ತೇನೆ“ ಎಂದನು. ವಾಸುದೇವನು ”ಅರ್ಜುನ! ಕ್ಷತ್ರಿಯರಲ್ಲಿ ಸ್ವಯಂವರವು ರೂಢಿ; ಅದರಲ್ಲಿ ಕೆಲಸ ನಮ್ಮ ಇಷ್ಟದಂತೆಯೇ ಆಗುತ್ತದೆಯೆಂದು ಹೇಳುವ ಹಾಗಿಲ್ಲ; ಶೌರ್ಯದಿಂದ ಕನ್ನೆಯನ್ನು ಕರೆದುಕೊಂಡುಹೋಗಿ ಮದುವೆ ಮಾಡಿಕೊಂಡು ಬಿಡುವುದೂ ಕ್ಷತ್ರಿಯರಿಗೆ ಧರ್ಮವೇಯೆ ಎಂದು ತಿಳಿದವರು ಹೇಳುತ್ತಾರೆ. ಆದ್ದರಿಂದ ನೀನು ನನ್ನ ತಂಗಿಯನ್ನು ಹಾರಿಸಿಕೊಂಡು ಹೋಗಿಬಿಡು! ಸ್ವಯಂವರದಲ್ಲಿ ಏನಾಗುತ್ತದೆಯೋ ಯಾರು ಬಲ್ಲರು?" ಎಂದನು. ಅನಂತರದಲ್ಲಿ ಅವರಿಬ್ಬರೂ ಸೇರಿ ಅದನ್ನು ಹೇಗೆ ನಡಸಬೇಕೆಂದು ಯೋಚಿಸಿದರು. ತಮ್ಮ ಯೋಚನೆಯನ್ನೆಲ್ಲಾ ಇಂದ್ರಪ್ರಸ್ಥದಲ್ಲಿದ್ದ ಧರ್ಮರಾಜನಿಗೆ ಶೀಘ್ರಗಾಮಿಗಳಾದ ಜನರೊಡನೆ ಹೇಳಿ ಕಳುಹಿಸಿದರು. ಅದಕ್ಕೆ ಅವನ ಸಮ್ಮತಿಯೂ ದೊರೆಯಿತು. </p>
<p> ಸುಭದ್ರೆಯು ರೈವತಕದಲ್ಲಿರುವ ಸಮಯವನ್ನು ನೋಡಿಕೊಂಡು ಅರ್ಜುನನು ಕವಚ ಕತ್ತಿ ಬೆರಳುಕಾವುಗಳನ್ನು ಧರಿಸಿ ಶಸ್ತ್ರಾಸ್ತ್ರಗಅಳಿಂದ ಸನ್ನದ್ಧವಾದ ರಥದಲ್ಲಿ ಕುಳಿತು ಬೇಟೆಗೆಂಬಂತೆ ಹೊರಟನು. ಸುಭದ್ರೆಯು ದೇವತಾದರ್ಶನಮಾಡಿ ಪರ್ವತಕ್ಕೆ ಪ್ರದಕ್ಷಿಣೆ ಹಾಕಿ ಬ್ರಾಹ್ಮಣರಿಂದ ಆಶೀರ್ವಾದವನ್ನು ಕೈಕೊಂಡು ದ್ವಾರಕೆಗೆ ಹಿಂತಿರುಗಿ ಬರುತ್ತಿದ್ದಳು. ಅರ್ಜುನನು ಅವಳಹಿಂದೆಹೋಗಿ ಅವಳನ್ನು ಬಲಾತ್ಕಾರದಿಂದ ತನ್ನ ರಥದಲ್ಲಿ ಕೂರಿಸಿಕೊಂಡು ಇಂದ್ರಪ್ರಸ್ಥದ ಕಡೆಗೆ ವಾಯುವೇಗದಿಂದ ಹೊರಟನು. ಇದನ್ನು ನೋಡಿ ಸೈನಿಕರು ದ್ವಾರಕೆಗೆ ಓಡಿಹೋಗಿ ಸಭಾಪಾಲನಿಗೆ ತಿಳಿಸಿದರು. ಸಭಾಪಾಲನು ಸಮರಭೇರಿಯನ್ನು ಹೊಡೆಸಿದನು. ವೃಷ್ಣಿವೀರರು ನೆರೆದು ಅರ್ಜುನನನ್ನು ಅಟ್ಟಿಸಿಕೊಂಡು ಹೋಗಲು ಕುದುರೆಗಳ ಮೇಲೂ ರಥಗಳ ಮೇಲೂ ಹೊರಡುವುದಕ್ಕೆ ಸಿದ್ಧರಾದರು. ದೊಡ್ಡ ಕೋಲಾಹಲವೆದ್ದಿತು; ಅದನ್ನು ನೋಡಿ ಬಲರಾಮನು “ಇದೇನು ನಿಮ್ಮ ಸಡಗರ? ಕೃಷ್ಣ ನೋಡಿದರೆ ಸುಮ್ಮನಿದ್ದಾನೇ! ನಿಮ್ಮದು ವ್ಯರ್ಥ ಸಂಭ್ರಮವಾಗಿ ಕಾಣುತ್ತದೆ; ಅವನ ಅಭಿಪ್ರಾಯವನ್ನು ತಿಳಿದುಕೊಂಡು ಅವನು ಹೇಳಿದಂತೆ ನಡೆಸಿ!” ಎಂದನು. ಅನಂತರ ಅವರೆಲ್ಲರೂ ಕಾಮಪಾಲನನ್ನು ಮುಂದುಮಾಡಿಕೊಂಡು ಕೃಷ್ಣನಲ್ಲಿಗೆ ಹೋದರು. ಕಾಮಪಾಲನು “ಇದೇನು ಕೃಷ್ಣ! ನೀನು ಇದೆಲ್ಲವನ್ನೂ ಕಣ್ಣಾರೆ ನೋಡುತ್ತಿದ್ದರೂ ತುಟಿಪಟಕ್ಕೆನ್ನದೆ ಕುಳಿತಿದ್ದೀಯೇ? ನಿನಗೋಸ್ಕರ ನಾವು ಅರ್ಜುನನನ್ನು ಗೌರವಿಸಿದೆವು; ಅವನು ಆ ಗೌರವಕ್ಕೆಲ್ಲಾ ಅರ್ಹನಲ್ಲವೆಂದು ತೋರುತ್ತದೆ; ಅವನು ಉಂಡ ಮನೆಗೆ ಎರಡು ಬಗೆಯುವವನು. ನಮ್ಮನ್ನೆಲ್ಲಾ ಪೂರ್ತಿಯಾಗಿ ಅಲಕ್ಷ್ಯಮಾಡಿ ಸುಭದ್ರೆಯನ್ನು ಹಾರಿಸಿಕೊಂಡು ಹೋಗಿದ್ದಾನಲ್ಲಾ! ಇದು ಮೃತ್ಯುವನ್ನು ಒಡಗೂಡಿಕೊಂಡು ಹೋದಂತೆಯೇ ಸರಿ; ನನಗೆ ಈ ಕ್ಷಣವೇ ಅಟ್ಟಿಸಿಕೊಂಡು ಹೋಗಿ ಆ ಕೌರವರೆಲ್ಲರನ್ನೂ ನಾಶಮಾಡಿ ಬಿಡೋಣವೆನ್ನಿಸಿದೆ! ” ಎಂದನು. ಮಿಕ್ಕವರೂ ಮೇಲಿಂದ ಮೇಲೆ ಇದೇ ರೀತಿಯಲ್ಲಿ ಮಾತನಾಡಲು ಶ್ರೀ ಕೃಷ್ಣನು ನಮ್ಮ ಕುಲಕ್ಕೆ ಅವಮಾನವಾದದ್ದೇನೂ ಮಾಡಿಲ್ಲ; ಅದರಿಂದ ಇನ್ನೂ ಗೌರವವೇಯೆ; ಏಕೆಂದರೆ ನಮ್ಮನ್ನು ಅವನು ಬರಿಯ ಐಶ್ವರ್ಯದ ಮೇಲೆ ಗಮನವುಳ್ಳ ಲೋಭಿಗಳೆಂದು ಭಾವಿಸಲಿಲ್ಲ; ಸ್ವಯಂವರದಲ್ಲಿ ಸಾಹಸವೇನಿದೆ? ಕನ್ಯಾದಾನವೆನ್ನುವುದು ಒಂದು ಕೈಯ್ಯಿಂದ ಇನ್ನೊಂದು ಕೈಗೆ ದನಕರುಗಳನ್ನು ದಾಟಿಸಿದ ಹಾಗೆ; ಅದರಲ್ಲಿ ದೊಡ್ಡಸ್ತಿಕೆ ಏನಿದೆ? ಮನುಷ್ಯನಾಗಿ ಹುಟ್ಟಿದವನು ಹೆಣ್ಣುಮಗಳನ್ನು ಮಾರಿಕೊಳ್ಳುವುದಿಲ್ಲ; ಆದ್ದರಿಂದ ಅರ್ಜುನನು ಸುಭದ್ರೆಯನ್ನು ಎತ್ತಿಕೊಂಡು ಹೋದ; ಅದೂ ಧರ್ಮವೇ; ಅಲ್ಲದೆ ಸಂಬಂಧವೂ ತುಂಬ ಶ್ಲಾಘ್ಯವಾದದ್ದು; ಅರ್ಜುನನು ಭರತವಂಶದಲ್ಲಿ ಹುಟ್ಟಿದವನು; ಕುಂತಿಯಮಗ; ಇಂದ್ರರುದ್ರರೂ ಪರಾಕ್ರಮದಲ್ಲಿ ಅವನ ಮುಂದಲ್ಲ; ಇಂಥ ಶೀಘ್ರಾಸ್ತ್ರನಾದ ಅರ್ಜುನನು ನನ್ನ ಕುದುರೆಗಳನ್ನು ಹೂಡಿದ ಅಂಥ ದಿವ್ಯರಥದಲ್ಲಿ ಕುಳಿತು ಯುದ್ಧ ಮಾಡುವುದಕ್ಕೆ ಉಪಕ್ರಮಿಸಿದರೆ, ಅವನಿಗೆ ಯಾರು ಸಮನಾಗಬಲ್ಲರು? ಆದ್ದರಿಂದ ಶಾಂತರೀತಿಯಲ್ಲಿ ಅರ್ಜುನನ ಹಿಂದೆ ಹೋಗಿ ಅವನನ್ನು ಹಿಂದಕ್ಕೆ ಕರೆದುಕೊಂಡು ಬನ್ನಿ; ಒಂದು ವೇಳೆ ನೀವು ಅವನನ್ನು ಅಟ್ಟಿಸಿಕೊಂಡು ಹೋಗಿ ಅವನು ನಿಮ್ಮನ್ನು ಹೊಡೆದೋಡಿಸಿ ತಾನು ತನ್ನ ಊರನ್ನು ಸೇರಿಕೊಂಡರೆ ನಿಮಗೆ ಅಪಯಶಸ್ಸು; ಶಾಂತಿಯಿಂದ ಹೋದರೆ ಸೋತ ಹಾಗಾಗುವುದಿಲ್ಲ" ಎಂದನು. ಅವರು ಹಾಗೆಯೇ ಮಾಡಿದರು. ಅರ್ಜುನನು ಹಿಂತಿರುಗಿ ಬಂದು ಸುಭದ್ರೆಯನ್ನು ಮದುವೆಯಾಗಿ ತನ್ನ ಹನ್ನೆರಡು ವರ್ಷದ ಅವಧಿ ಮುಗಿಯುಅವವರೆಗೂ ಅಲ್ಲಿಯೇ ಇದ್ದನು; ಅದು ಮುಗಿದಮೇಲೆ ಅರ್ಜುನನು ಸುಭದ್ರೆಯನ್ನು ಕರೆದುಕೊಂಡು ಖಾಂಡವಪ್ರಸ್ಥಕ್ಕೆ ಹೋದನು. ಆಗ ಅವಳು ಗೊಲ್ಲರ ಉಡುಪಿನಲ್ಲಿದ್ದಳು; ಅದೂ ಅವಳಿಗೆ ಬಹಳ ಚೆನ್ನಾಗಿ ಒಪ್ಪುತ್ತಿತ್ತು; ಮನೆಗೆ ಬಂದ ಕೂಡಲೆ ಅರ್ಜುನನು ತಾಯಿಗೂ ಅಣ್ಣನಿಗೂ ನಮಸ್ಕರಿಸಿ ದ್ರೌಪದಿಯನ್ನು ಕಂಡನು; ಸುಭದ್ರೆಯೂ ಅವರೆಲ್ಲರಿಗೂ ನಮಸ್ಕರಿಸಿ ಆಶೀರ್ವಾದ ಪಡೆದಳು. ಹೀಗೆ ಅವರು ತಮ್ಮ ಊರನ್ನು ತಲುಪಿ ಅಲ್ಲಿ ನೆಲಸಿದ ಮೇಲೆ ಕೃಷ್ಣ ಬಲರಾಮರು ಇತರ ವೃಷ್ಣಿವೀರರೊಡನೆ ಉಡುಗೊರೆಗಳನ್ನು ತೆಗೆದುಕೊಂಡು ಬಂದು ಕೊಟ್ಟು ಅವರಿಂದ ಖಾಂಡವಪ್ರಸ್ಥದಲ್ಲಿ ಸತ್ಕಾರ ಪಡೆದು ಸುಖವಾಗಿದ್ದರು. </p>
<p> ಯಥಾಕಾಲದಲ್ಲಿ ಸುಭದ್ರೆಯು ಒಂದು ಗಂಡುಮಗುವನ್ನು ಹೆತ್ತಳು; ಅವನೇ ವೀರನಾದ ಅಭಿಮನ್ಯು. ಶ್ರೀಕೃಷ್ಣನಿಗೆ ಅವನಮೇಲೆ ಹುಟ್ಟಿದಂದಿನಿಂದಲೂ ತುಂಬ ಪ್ರೀತಿ; ತಾಯಿತಂದೆಗಳಿಗಂತೂ ಹೇಳಲೇಬೇಕಾಗಿಲ್ಲ. ಅವನು ಚಿಕ್ಕಂದಿನಲ್ಲಿಯೇ ಅರ್ಜುನನಿಂದ ದೈವ ಮಾನುಷ ಶಸ್ತ್ರಾಸ್ತ್ರಗಳನ್ನೆಲ್ಲಾ ಕಲಿತು ಅವುಗಳ ಪ್ರಯೋಗದಲ್ಲಿ ಕುಶಲತೆಯನ್ನು ಪಡೆದನು; ಪೂರ್ಣಚಂದ್ರನಂತೆ ಸುಂದರ; ದರ್ಪವೋ ಸಿಂಹದರ್ಪ; ಅವನು ಅರ್ಜುನನಿಗೆ ಒಂದು ಹೆಮ್ಮೆಯಾಗಿದ್ದನು. ಇದೇ ರೀತಿಯಲ್ಲಿ ದ್ರೌಪದಿಗೆ ಪಾಂಡವರೈವರಿಂದಲೂ ಐವರು ವೀರರಾದ ಮಕ್ಕಳಾದರು. ಅವರೇ ಕ್ರಮವಾಗಿ ಪ್ರತಿವಿಂಧ್ಯ, ಸುತಸೋಮ, ಶ್ರುತಕರ್ಮ, ಶತಾನೀಕ, ಮತ್ತು ಶ್ರುತಸೇನ.</p>
<p> ಪಾಂಡವರು ಭೀಷ್ಮ ಧೃತರಾಷ್ಟ್ರರ ಆಜ್ಞೆಯ ಮೇರೆಗೆ ಇಂದ್ರಪ್ರಸ್ಥದಲ್ಲಿ ಧರ್ಮದಿಂದ ರಾಜ್ಯವನ್ನು ಆಳಿಕೊಂಡಿದ್ದರು. ಧರ್ಮರಾಯನು ಅವನ ತಮ್ಮಂದಿರೊಡನೆ ಇದ್ದದ್ದು, ಮಹಾಯಜ್ಞವು ನಾಲ್ಕು ವೇದಗಳ ಪ್ರಯೋಗವನ್ನು ಒಡಗೊಂಡಂತಿತ್ತು. ಅವನನ್ನು ನೋಡಿದರೆ ಜನಕ್ಕೆ ಕಣ್ಮನಗಳೆರಡೂ ತಣಿಯುತ್ತಿದ್ದವು. ಹೀಗೆ ಕೆಲವು ಕಾಲ ಕಳೆಯಿತು. ಒಂದು ದಿನ ಅರ್ಜುನನು ಕೃಷ್ಣನನ್ನು ನೋಡಿ, “ಸೆಕೆ ಹೆಚ್ಚಾಗಿಬಿಟ್ಟಿದೆ ಕೃಷ್ಣ! ಒಂದು ದಿನ ನಮಗೆ ಬೇಕಾದವರನ್ನು ಕರೆದುಕೊಂಡು ಹೋಗಿ ಯಮುನಾತೀರದಲ್ಲಿ ವಿಹರಿಸಿಕೊಂಡು ಬರೋಣವೆನ್ನಿಸಿದ್; ಬೆಳಿಗ್ಗೆಹೋಗಿ ಸಂಜೆ ಬಂದುಬಿಡೋಣ!” ಎಂದನು. “ನನಗೂ ಒಂದು ದಿನ ನೀರಿನಲ್ಲಿ ಕುಣಿದಾಡಿ ಬರೋಣ ಎನ್ನಿಸಿತು.” ಎಂದನು ಕೃಷ್ಣ. ಹೀಗೆ ಅವರಿಬ್ಬರೂ ತಮಗೆ ಬೇಕಾದವರನ್ನು ಕರೆದುಕೊಂಡು ಯಮುನಾತೀರದಲ್ಲಿದ್ದ ಒಂದು ವಿಹಾರ ಪ್ರದೇಶಕ್ಕೆ ಹೋದರು. ಅಲ್ಲಿ ವಿಧವಿಧವಾದ ಮರಗಳು ಬೆಳೆದು ಒಂದು ತೋಪಿನಂತಿತ್ತು. ಎಲ್ಲೆಲ್ಲಿ ನೋಡಿದರೂ ವಿಹಾರಮಂದಿರಗಳು; ಅಲ್ಲಿ ಬೇಕಾದಷ್ಟು ಭಕ್ಷ್ಯಭೋಜ್ಯಗಳನ್ನು ತಿಂದರು.; ರಸವತ್ತಾದ ಪಾನೀಯಗಳನ್ನು ಕುಡಿದರು. ಆಡಿದರು; ಪಾಡಿದರು; ನಕ್ಕರು; ನಗಿಸಿದರು; ಗುಟ್ಟುಮಾತಾಡಿಕೊಂಡರು; ವೇಣು ವೀಣೆಗಳನ್ನೂ ಮೃದಂಗವನ್ನೂ ಬಾಜಿಸಿದರು; ಸುಭದ್ರೆ ದ್ರೌಪದಿ ಮುಂತಾದ ಹೆಂಗಸರೆಲ್ಲರೂ ಹೀಗೆ ಉತ್ಸವದಲ್ಲೆ ಆಸಕ್ತರಾಗಿದ್ದಾಗ ಕೃಷ್ಣಾರ್ಜುನರಿಬ್ಬರೂ ಸ್ವಲ್ಪದೂರದಲ್ಲಿ ಸುಂದರವಾದ ಒಂದು ಪೀಠದಮೇಲೆ ಕುಳಿತುಕೊಂಡು ವಿನೋದದ ಮತ್ತು ವಿಕ್ರಮದ ಸಂಗತಿಗಳನ್ನು ಹೇಳಿಕೊಳ್ಳುತ್ತಿದ್ದರು. ಆಗ ಅವರಲ್ಲಿಗೆ ಒಬ್ಬ ಬ್ರಾಹ್ಮಣನು ಬಂದನು; ಎತ್ತರವಾದ ಆಳು; ಚಿನ್ನದಂಥ ಮೈಬಣ್ಣ; ಬಾಲಸೂರ್ಯನಂತೆ ಜ್ವಲಿಸುವ ತೇಜಸ್ಸು. ಕೃಷ್ಣಾರ್ಜುನರು ಅವನಿಗೆ ನಮಸ್ಕರಿಸಲು ಅವನು, “ಸ್ವಾಮೀ ನನ್ನ ಹೊಟ್ಟಿ ದೊಡ್ಡದು; ಊಟ ತುಂಬ ಹೆಚ್ಚು; ನಿಮ್ಮ ದಯೆಯಿಂದ. ನನ್ನ ಹೊಟ್ಟೆ ತುಂಬಬೇಕಾಗಿದೆ!” ಎಂದನು. ಅವರು “ನೀನು ತಿನ್ನುವ ಆಹಾರವೇನು? ಹೇಳಿದರೆ ಅದನ್ನು ಒದಗಿಸಲು ಯತ್ನಿಸುತ್ತೇವೆ!” ಎಂದರು ಅದಕ್ಕೆ ಅವನು “ನಾನು ತಿನ್ನುವುದು ಎಲ್ಲರೂ ತಿನ್ನುವ ಅನ್ನವಲ್ಲ; ನಾನು ಅಗ್ನಿ; ನಾನು ಈ ಖಾಂಡವವನವನ್ನು ತಿನ್ನಬೇಕೆನ್ನುತ್ತೇನೆ; ಆದರೆ ಇಂದ್ರನು ಇದನ್ನು ಕಾಪಾಡಿಕೊಂಡಿದ್ದಾನೆ. ಇದರಲ್ಲಿ ಬೆಂಕಿ ಕಂಡಿತೆಂದರೆ ಮಳೆಗರೆಯುತ್ತಾನೆ.; ಏಕೆಂದರೆ ಇದರಲ್ಲಿ ಅವನ ಸ್ನೇಹಿತನಾದ ತಕ್ಷಕನೂ ಅವನ ಪರಿವಾರದವರೂ ವಾಸಮಾಡಿಕೊಂಡಿದ್ದಾರೆ.; ಅವರ ನೆವದಲ್ಲಿ ಎಷ್ಟೋ ಮೃಗ ಪಕ್ಷಿಗಳೂ ರಕ್ಷಣೆ ಪಡೆದುಕೊಂಡಿವೆ. ನೀವು ಅಸ್ತ್ರಗಳನ್ನು ಬಲ್ಲವರು; ದಯೆತೋರಿದರೆ ನಾನು ಈ ವನವನ್ನು ಸುಡಬಹುದು.” ಎಂದನು. ಅರ್ಜುನನು “ಅಗ್ನಿದೇವ! ನನ್ನ ಹತ್ತಿರ ಬೇಕಾದಷ್ಟು ದಿವ್ಯಾಸ್ತ್ರಗಳೇನೋ ಇವೆ.; ಆದರೆ ನನ್ನ ಬಲಕ್ಕೆ ತಕ್ಕಂಥ ಬಿಲ್ಲು ಇಲ್ಲ; ನನ್ನ ಎಸೆತ ಬಹು ವೇಗ; ಆದ್ದರಿಂದ ಎಷ್ಟು ಬಾಣಗಳಿದ್ದರೂ ಸಾಲದು; ಬೇಕಾದಷ್ಟು ಆಯುಧಗಳನ್ನು ತುಂಬಿಕೊಂಡು ಹೋಗೋಣವೆಂದರೆ, ಅವುಗಳನ್ನು ಹಿಡಿಸುವಂಥ ರಥವಿಲ್ಲ; ಅದನ್ನು ಎಳೆಯಬಲ್ಲಂಥ ಕುದುರೆಗಳೂ ಇಲ್ಲ.; ಕೃಷ್ನನಿಗೂ ಹಾಗೆಯೇ ಆಗಿದೆ.; ಅವನ ವೀರ್ಯಕ್ಕೆ ತಕ್ಕಂಥ ಆಯುಧವಿಲ್ಲ.; ಇದಕ್ಕೇನು ಮಾಡೋಣ? ತಕ್ಕ ಸಾಧನಗಳನ್ನು ಸಂಪಾದಿಸಿಕೊಟ್ಟರೆ, ಮನುಷ್ಯ ಪ್ರಯತ್ನದಿಂದ ಸಾಧ್ಯವಾದದ್ದೆನ್ನೆಲ್ಲಾ ಮಾಡಬಹುದು.!” ಎಂದನು.ಇದನ್ನು ಕೇಳಿ ಅಗ್ನಿಯು ವರುಣನನ್ನು ನೆನೆದು ಬರಮಾಡಿಕೊಂಡು ಅವನಿಂದ ಅರ್ಜುನನಿಗೆ ಗಾಂಡೀವ ಧನುಸ್ಸನ್ನೂ ಅಕ್ಷಯ ತೂಣೀರ(ಬತ್ತಳಿಕೆ) ಗಳನ್ನೂ ಬೆಳ್ಳಿಯಂತೆ ಹೊಳೆಯುತ್ತಿದ್ದ ದಿವ್ಯಾಶ್ವಗಳನ್ನು ಹೂಡಿದ ಉತ್ತಮ ರಥವನ್ನೂ ಅದಕ್ಕೆ ಕಟ್ಟಲು ಹನುಮಂತನು ಕುಳಿತಿರುವ ಧ್ವಜವನ್ನೂ ಕೊಡಿಸಿದನು. ಶ್ರೀಕೃಷ್ಣನಿಗೆ ಸುದರ್ಶನ ಚಕ್ರವನ್ನೂ ಆಗ್ನೇಯಾಸ್ತ್ರವನ್ನೂ ಕೊಟ್ಟನು. ಆ ಚಕ್ರದಿಂದ ದೇವತೆಗಳು ಮನುಷ್ಯರು ರಾಕ್ಷಸರು ಪಿಶಾಚರು ಯಾರನ್ನು ಬೇಕಾದರೂ ಕೊಲ್ಲಬಹುದಾಗಿತ್ತು. ಹಾಗೆ ಕೊಂದು ಆ ಚಕ್ರವು ಹಿಂತಿರುಗಿ ಬಂದು ಬಿಟ್ಟವನ ಕೈ ಸೇರುತ್ತಿತ್ತು. ಇವುಗಳಲ್ಲದೆ ವರುಣನು ಶ್ರೀಕೃಷ್ಣನಿಗೆ ಕೌಮೋದಕಿಯೆಂಬ ಗದೆಯನ್ನೂ ಕೊಟ್ಟನು. ಹೀಗೆ ರಥ ಶಸ್ತ್ರಾಯುಧ ಸಂಪನ್ನರಾಗಿ ಕೃಷ್ಣಾರ್ಜುನರು “ಈಗ ಸುರಾಸುರರೆಲ್ಲರೂ ಬೇಕಾದರೂ ಬರಲಿ; ಅವರ ಮೇಲೆ ಯುದ್ಧಮಾಡಲು ಸಜ್ಜಿತರಾಗಿದ್ದೇವೆ; ಬರಿಯ ಒಬ್ಬ ಇಂದ್ರನೋಡನೆಯೇ ಏಕೆ!” ಎಂದರು. ಕಾಡಿಗೆ ಕಿಚ್ಚು ಹತ್ತಿಕೊಂಡು ಉರಿಯಲಾರಂಭವಾಯಿತು. </p>
<p> ಆ ಕಿಚ್ಚಿನ ಎರಡು ಕಡೆಯೂ ಎರಡೂ ರಥಗಳಲ್ಲಿ ಕೃಷ್ಣಾರ್ಜುನರು ಕುಳಿತು ಕಿಚ್ಚಿನಿಂದ ಒಂದು ಪ್ರಾಣಿಯೂ ತಪ್ಪಿಸಿಕೊಂಡು ಹೋಗದಹಾಗೆ ನೋಡಿಕೊಂಡರು. ಆದ್ದರಿಂದ ಸಾವಿರಾರು ಪಶುಪಕ್ಷಿಗಳು ವಿಕಾರವಾಗಿ ಅರಚಿಕೊಂಡು ಸತ್ತವು. ಆರ್ಧ ಸುಟ್ಟವು ಕೆಲವು; ಕಣ್ಣು ಸಿಡಿದವು ಕೆಲವು; ಮೇಲಕ್ಕೆ ನೆಗೆದು ಮತ್ತೆ ಬೆಂಕಿಯಲ್ಲಿಯೇ ಬಿದ್ದು ಸತ್ತವು ಕೆಲವು; ಮಕ್ಕಳು ಮರಿಗಳನ್ನೂ ತಾಯಿತಂದೆಗಳನ್ನೂ ಅವಿಚಿಕೊಂಡು ಅವನ್ನು ಬಿಡಲಾರದೆ ಸತ್ತವು ಕೆಲವು. ಎಲ್ಲಾ ಜಲಾಶಯಗಳೂ ಕೊತಕೊತನೆ ಕುದಿಯಲು ಅದರಲ್ಲಿದ್ದ ಸಾವಿರಾರು ಮೀನುಗಳೂ ಆಮೆಗಳೂ ಬೆಂದು ತೇಲಿದುವು. ಬೆಂಕಿಗೆ ಆನಂದವೋ ಆನಂದ! ಆಗ ದೇವೇಂದ್ರನು ಬಲವಾಗಿ ಮಳೆಗರೆದನು; ಗುಡುಗೂ ಮಿಂಚೂ ಭಯಂಕರವಾಗಿದ್ದವು.; ಆದರೆ ಅರ್ಜುನನು ಆ ಕಾಡಿನ ಮೇಲೆಲ್ಲಾ ತನ್ನ ಬಾಣಗಳನ್ನು ಹಾರಿಸಿ ಚಪ್ಪರ ಕಟ್ಟಿಬಿಟ್ಟಿದ್ದರಿಂದ ಒಂದು ಹನಿಯೂ ಬೆಂಕಿಯ ಮೇಲೆ ಬೀಳುತ್ತಿರಲಿಲ್ಲ.; ಅಗ್ನಿಗೆ ತೃಪ್ತಿಯಾಯಿತು. ಆದರೆ ತಕ್ಷಕನು ತಪ್ಪಿಸಿಕೊಂಡು ಕುರುಕ್ಷೇತ್ರಕ್ಕೆ ಹೊರಟುಹೋದನು.; ಅವನಲ್ಲದೆ ಈ ದಾವಾಗ್ನಿಯಲ್ಲಿ ಉಳಿದವು ಆರು ಪ್ರಾಣಿಗಳು ಮಾತ್ರ; ಅವರು ಯಾರೆಂದರೆ, ತಕ್ಷಕನ ಮಗ ಅಶ್ವಸೇನ, ಮಯನೆಂಬ ರಾಕ್ಷಸ, ಮತ್ತು ನಾಲ್ಕು ಶಾರ್ಙ್ಗಕ ಪಕ್ಷಿಗಳು. ದೇವೇಂದ್ರನು ದೇವತೆಗಳ ಸಹಾಯವನ್ನು ಪಡೆದು ತಾನೇ ಐರಾವತದ ಮೇಲೆ ವಜ್ರಧಾರಿಯಾಗಿ ಕುಳಿತು ಹೋರಾಡಿದರೂ ಪ್ರಯೋಜನವಾಗಲಿಲ್ಲ. ಕೊನೆಗೆ ಅವನು ಅರ್ಜುನನಿಗೆ ತನ್ನ ಮೆಚ್ಚಿಕೆಯನ್ನು ತೋರಿಸಿ ಅವನಿಗೇನು ಬೇಕೆಂದು ಕೇಳಿದನು. ಅರ್ಜುನನು ಕೆಲವು ಅಸ್ತ್ರಗಳನ್ನು ಅಪೇಕ್ಷಿಸಿದನು. ಇಂದ್ರನು ಅದಕ್ಕೆ ಒಂದು ಅವಧಿಯನ್ನು ಹಾಕಿ ಮಹಾದೇವನು ಅರ್ಜುನನಿಗೆ ಪ್ರಸನ್ನನಾದಾಗ ತಾನು ಆ ಅಸ್ತ್ರಗಳನ್ನು ಕೊಡುವುದಾಗಿ ಹೇಳಿದನು. </p>
	<p> ಆದಿಪಅರ್ವ ಮುಗಿಯಿತು. </p>
	</section>
</body>
</html>
