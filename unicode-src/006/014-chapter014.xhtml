<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ವಚನ ಭಾರತ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-014">
		<h1 class="level1-title" epub:type="title">ಆಶ್ವಮೇಧಿಕಪರ್ವ</h1>
		<p class="verse">ನಮಿಸಿ ನಾರಾಯಣನ ನರನ ಪುರುಷೋತ್ತಮನ ।<br />ವ್ಯಾಸವಾಗ್ದೇವಿಯರ ಬಳಿಕ ಪೇಳ್ವುದು ಜಯವ ॥</p>
		<p><span class="bigletter">ಭೀ</span>ಷ್ಮನಿಗೆ ಜಲತರ್ಪಣವನ್ನು ಕೊಟ್ಟು ಗಂಗೆಯ ತೀರಕ್ಕೆ ಹತ್ತಿ ಬರುತ್ತಿದ್ದ ಹಾಗೆಯೇ ಧರ್ಮರಾಜನು ದುಃಖದಿಂದ ಕುಸಿದು ಬಿದ್ದುಬಿಟ್ಟನು. ಧೃತರಾಷ್ಟ್ರ ಕೃಷ್ಣ ವ್ಯಾಸ ಎಲ್ಲರೂ ಅವನನ್ನು ಸಮಾಧಾನಮಾಡಿ ಎಬ್ಬಿಸಬೇಕಾಯಿತು. ಧೃತರಾಷ್ಟ್ರನು “ಏಳು ಯುಧಿಷ್ಠಿರ! ಮುಂದಿನ ಕೆಲಸಗಳನ್ನು ನೋಡು! ಕ್ಷತ್ರಿಯಧರ್ಮದಿಂದ ಗೆದ್ದ ರಾಜ್ಯವನ್ನು ಆಳು! ಇಲ್ಲಿ ಯಾರಾದರೂ ದುಃಖಪಡಬೇಕಾದವರಿದ್ದರೆ ಅವರು ನಾನು ಮತ್ತು ಗಾಂಧಾರಿ. ಅವಳು ಹೆತ್ತ ನೂರು ಮಕ್ಕಳು ಕನಸಿನ ಗಂಟಾಯಿತು! ವಿದುರನು ಹೇಳಿದ ಮಾತನ್ನು ಸಮಯದಲ್ಲಿ ಕೇಳದೆ ನಾನು ಶೋಕಸಾಗರದಲ್ಲಿ ಮುಳುಗಬೇಕಾಯಿತು. ಏಳು; ದುಃಖಿಸುತ್ತಿರುವ ನಿನ್ನ ಮುದುಕ ತಾಯಿತಂದೆಗಳಾದ ನಮ್ಮನ್ನು ನೋಡು; ಸಮಾಧಾನಮಾಡಿಕೋ!” ಎಂದನು. ಕೃಷ್ಣನು “ಹೀಗೆ ಶೋಕಿಸಬಾರದು, ಮಹಾರಾಜ! ಅತ್ತರೆ ಸತ್ತವರಿಗೆ ಸಂತಾಪವಾಗುತ್ತದೆ. ಆಗಬೇಕಾದದ್ದು ಆಯಿತು; ಅದಕ್ಕೆ ಕೊರಗಿ ಏನು ಪ್ರಯೋಜನ? ಯುದ್ದದಲ್ಲಿ ಪ್ರಾಣಬಿಟ್ಟವರನ್ನೇನಾದರೂ ಈಗ ನೋಡುವುದಕ್ಕಾಗುತ್ತದೆಯೇ? ಅವರು ಯಾರೂ ರಣದಲ್ಲಿ ಹಿಮ್ಮೆಟ್ಟಿದವರಲ್ಲ; ಕ್ಷತ್ರಿಯರು ಹೀಗೆ ಸತ್ತು ಸ್ವರ್ಗಪಡೆಯುವುದು ಯುಕ್ತವಾಗಿಯೇ ಇದೆ. ಹೀಗಿರುವಾಗ ನೀನು ಮೂಢನಂತೆ ನಡೆದುಕೊಳ್ಳದೆ ನಿಮ್ಮ ತಂದೆತಾತಂದಿರಂತೆ ರಾಜ್ಯಭಾರವನ್ನು ವಹಿಸಿಕೋ. ಇದುವರೆಗೆ ಭೀಷ್ಮನಿಂದ ಬೇಕಾದಷ್ಟು ರಾಜಧರ್ಮವನ್ನು ಕೇಳಿಯೂ ಇಷ್ಟೇಯೇ? ಯಜ್ಞಯಾಗಾದಿಗಳನ್ನು ಮಾಡು; ದೇವತೆಗಳನ್ನೂ ಪಿತೃಗಳನ್ನೂ ಅತಿಥಿಗಳನ್ನೂ ತೃಪ್ತಿಗೊಳಿಸು!” ಎಂದನು. ಯುಧಿಷ್ಠಿರನು “ಕೃಷ್ಣ! ಅಜ್ಜನನ್ನೂ ಕರ್ಣನನ್ನೂ ಕೊಲ್ಲಿಸಿದ ಮೇಲೆ ನನಗೆ ಸ್ವಲ್ಪವೂ ಮನಸ್ಸಿಗೆ ಶಾಂತಿ ತೋರದಾಗಿದೆ; ಎಲ್ಲವನ್ನೂ ಬಿಟ್ಟು ತಪೋವನಕ್ಕೆ ಹೋಗಿಬಿಡೋಣವೆನ್ನಿಸುತ್ತದೆ. ಏನು ಪ್ರಾಯಶ್ಚಿತ್ತಕರ್ಮ ಮಾಡಿದರೆ ಈ ಪಾಪ ಪರಿಹಾರವಾಗಿ ನನ್ನ ಮನಸ್ಸು ನಿರ್ಮಲವಾದೀತು?” ಎಂದು ಕೇಳಿದನು. ಆಗ ವ್ಯಾಸನು “ನಿನ್ನ ಬುದ್ಧಿ ಚೆನ್ನಿಲ್ಲ, ಯುಧಿಷ್ಠಿರ! ಮನುಷ್ಯನು ತನ್ನ ಇಷ್ಟದಂತೆ ಸ್ವತಂತ್ರವಾಗಿ ಏನನ್ನಾದರೂ ಮಾಡುವುದು ಸಾಧ್ಯವೇ? ಒಳ್ಳೆಯದೋ ಕೆಟ್ಟದೋ ಕರ್ಮವನ್ನು ಈಶ್ವರನು ಪ್ರೇರಿಸುತ್ತಾನೆ, ಮನುಷ್ಯ ಮಾಡುತ್ತಾನೆ. ಇಷ್ಟರಮೇಲೂ ನೀನು ಪಾಪಕರ್ಮ ಮಾಡಿದ್ದೀಯೇ ಎನ್ನಿಸುತ್ತಿದ್ದರೆ ಅದನ್ನು ಪರಿಹಾರಮಾಡಿಕೊಳ್ಳುವುದಕ್ಕೆ ದಾರಿಯಿದೆ. ದುಷ್ಕೃತ್ಯ ಮಾಡಿದವರು ಯಜ್ಞ ತಪಸ್ಸು ದಾನ ಇವುಗಳಿಂದ ಪರಿಶುದ್ಧರಾಗುತ್ತಾರೆ. ದೇವತೆಗಳು ಬಲಿಷ್ಠರಾಗಿ ದಾನವರನ್ನು ಅಟ್ಟಿದ್ದೇ ಹೀಗೆ. ಹಿಂದೆ ಶ್ರೀರಾಮನೂ ಭರತ ಚಕ್ರವರ್ತಿಯೂ ಮಾಡಿದಂತೆ ನೀನೂ ಅಶ್ವಮೇಧ ಯಜ್ಞವನ್ನು ನಡೆಸಿ ಯಥೇಚ್ಛವಾಗಿ ಅನ್ನದಾನ ಮಾಡು; ಭೂರಿದಕ್ಷಿಣೆ ಕೊಡು!” ಎಂದನು.</p>
		<p>ಯುಧಿಷ್ಠಿರನು “ಹೌದು; ಅಶ್ವಮೇಧವು ಪ್ರಪಂಚವನ್ನೇ ಪಾಪದಿಂದ ಪಾರುಮಾಡುತ್ತದೆ; ಅದರಲ್ಲಿ ಸಂದೇಹವಿಲ್ಲ; ಆದರೆ ಈಗ ನಾನು ಅದಕ್ಕೆ ಬೇಕಾದ ಧನವನ್ನೆಲ್ಲಿ ತರಲಿ? ಈ ಹುಡುಗರನ್ನು ಹಣ ಸಂಪಾದಿಸಿಕೊಂಡು ಬನ್ನಿ ಎಂದು ಹೇಳುವುದಕ್ಕೆ ನನಗೆ ಸ್ವಲ್ಪವೂ ಉತ್ಸಾಹವಿಲ್ಲ; ರಾಜರನ್ನೆಲ್ಲಾ ಕೈಯ್ಯಾರ ಕೊಂದು ಕಪ್ಪಕಾಣಿಕೆಗಳನ್ನು ಯಾರಿಂದ ನಿರೀಕ್ಷಿಸಲಿ? ಕೌರವನ ಕೋಶವೆಲ್ಲಾ ಬರಿದಾಗಿದೆ. ಅಶ್ವಮೇಧ ಮಹಾಯಜ್ಞದಲ್ಲಿ ಭೂಮಿಯೆಲ್ಲವನ್ನೂ ದಕ್ಷಿಣೆಯಾಗಿ ಕೊಟ್ಟರೂ ಸಾಲದು!” ಎಂದು ಹಂಬಲಿಸಿದನು. ಅದಕ್ಕೆ ವ್ಯಾಸನು “ಹಿಂದೆ ಮರುತ್ತರಾಜನು ಹಿಮವತ್ಪರ್ವತದಲ್ಲಿ ಯಾಗ ಮಾಡಿದ್ದಾಗ ಅವನು ಸೇರಿಸಿಟ್ಟಿದ್ದ ಹಣ ಬೇಕಾದಷ್ಟು ಬಿದ್ದಿದೆ. ಅದನ್ನು ಬ್ರಾಹ್ಮಣರು ಹೊತ್ತುಕೊಂಡು ಹೋಗಲಾರದೆ ಬಿಟ್ಟಿದ್ದಾರೆ. ಅದನ್ನು ತರಿಸಿಕೋ! ನಿನ್ನ ಕೆಲಸಕ್ಕೆ ಸಾಕಾಗುತ್ತದೆ!" ಎಂದು ಸೂಚನೆಕೊಟ್ಟನು. ಯುಧಿಷ್ಠಿರನು ಸಮಾಧಾನಗೊಂಡು ಭೀಷ್ಮನಿಗೆ ನಡೆಸಬೇಕಾದ ಉತ್ತರಕ್ರಿಯೆಗಳನ್ನೆಲ್ಲಾ ನಡೆಸಿ ರಾಜ್ಯವನ್ನಾಳುತ್ತಿದ್ದನು.<sup><a epub:type="noteref" href="999-aside.xhtml#id-014-91">*</a></sup></p>
		<p>ಇದಾದ ಸ್ವಲ್ಪ ದಿವಸಕ್ಕೆ ಶ್ರೀಕೃಷ್ಣನು ತನ್ನ ತಂಗಿಯಾದ ಸುಭದ್ರೆಯನ್ನು ಕರೆದುಕೊಂಡು ದ್ವಾರಕೆಗೆ ಹೋದನು. ಅವನು ಊರನ್ನು ಬಿಟ್ಟುಹೋಗಿ ಬಹುದಿನಗಳಾಗಿದ್ದವು. ಈಗ ದಾನವರನ್ನೆಲ್ಲಾ ಸಂಹಾರಮಾಡಿ ಬಂದ ದೇವೇಂದ್ರನಂತೆ ಅವನು ಮಹಾಭಾರತ ಯುದ್ಧವನ್ನು ಆಗಗೊಳಿಸಿ ಹಿಂತಿರುಗಿ ಬಂದಿದ್ದನು. ಆದ್ದರಿಂದ ಎಲ್ಲರೂ ಅವನನ್ನು ಕಂಡು ಆನಂದಿಸುವವರೇ, ಅಭಿನಂದಿಸುವವರೇ! ಹಾಗೆ ಅವನನ್ನು ಬರಮಾಡಿಕೊಂಡ ಭೋಜರು ವೃಷ್ಣಿಗಳು ಅಂಧಕರು ಎಲ್ಲರನ್ನೂ ಅವನು ಸೂಕ್ತರೀತಿಯಲ್ಲಿ ಗೌರವಿಸಿ ಅವರವರ ಯೋಗಕ್ಷೇಮಗಳನ್ನು ವಿಚಾರಿಸಿ ತನ್ನ ತಾಯಿತಂದೆಗಳಿದ್ದೆಡೆಗೆ ಬಂದು ಅವರಿಗೆ ನಮಸ್ಕರಿಸಿದನು. ವಸುದೇವನು “ಮಗು ಕೃಷ್ಣ! ಆ ಅದ್ಭುತವಾದ ಯುದ್ದದ ವಿಚಾರವನ್ನು ನಿತ್ಯವೂ ಕಥೋಪಕಥೆಗಳಾಗಿ ಅವರಿವರ ಬಾಯಿಂದ ಕೇಳಿದೆ. ನೀನು ಅದನ್ನು ಕಣ್ಣಾರೆ ಕಂಡವನು.ಅದರೊಳಗೇ ತೊಡಗಿದ್ದವನು; ಪರಾಕ್ರಮಶಾಲಿ; ಆದ್ದರಿಂದ ಪಾಂಡವರಿಗೂ ಭೀಷ್ಮ ಕರ್ಣ ಕೃಪ ದ್ರೋಣರಿಗೂ ಮಿಕ್ಕ ಕ್ಷತ್ರಿಯರಿಗೂ ಆ ಯುದ್ಧ ಹೇಗೆ ನಡೆಯಿತು ಎಂಬುದನ್ನು ನಡೆದದ್ದು ನಡೆದಂತೆ ನೀನೇ ಹೇಳು ಕೃಷ್ಣ!” ಎಂದನು. ಶ್ರೀಕೃಷ್ಣನು “ಮಹಾತ್ಮರಾದ ಆ ಕ್ಷತ್ರಿಯರ ಅದ್ಭುತಕಾರ್ಯಗಳನ್ನೆಲ್ಲಾ ಲೆಕ್ಕಹಾಕಿ ವಿವರಿಸಲು ನೂರು ವರ್ಷಗಳಾದರೂ ಸಾಲದು. ಆದ್ದರಿಂದ ಮುಖ್ಯ ಮುಖ್ಯವಾದ ಸಂಗತಿಗಳನ್ನೆಲ್ಲಾ ಸಂಗ್ರಹಿಸಿ ಹೇಳುತ್ತೇನೆ ಕೇಳಿ” ಎಂದು ಭೀಷ್ಮನು ಸೇನಾಪತಿಯಾದದ್ದು ಮೊದಲುಗೊಂಡು ದುರ್ಯೋಧನನ ಸಾವಿನವರೆಗೆ ನಡೆದದ್ದನ್ನೆಲ್ಲಾ ತಿಳಿಸಿದನು. ಆದರೆ ಅದರಲ್ಲಿ ಅಭಿಮನ್ಯು ಸತ್ತ ಸಂಗತಿಯನ್ನು ಮಾತ್ರ ಹೇಳಲಿಲ್ಲ. ಮೊಮ್ಮಗನ ಸಾವನ್ನು ಕೇಳಿ ಆ ಮುದುಕನು ತಪಿಸದಿರಲೆಂದು ಬೇಕೆಂದೇ ಮರೆಸಿದನು. ಆದರೆ ಹತ್ತಿರದಲ್ಲಿಯೇ ಇದ್ದ ಸುಭದ್ರೆಯು “ಅಭಿಮನ್ಯುವಿನ ವಧೆಯನ್ನೇಕೆ ಬಿಟ್ಟೆ ಕೃಷ್ಣ? ಅದನ್ನೂ ಹೇಳಿಬಿಡು!” ಎಂದು ಅದರ ನೆನಪಿನಿಂದ ಪ್ರಜ್ಞೆತಪ್ಪಿ ನೆಲದ ಮೇಲೆ ದೊಪ್ಪನೆ ಬಿದ್ದಳು. ವಸುದೇವನೂ ಮೂರ್ಛೆಹೋಗಿ ಎಚ್ಚತ್ತು “ಕೃಷ್ಣ, ನೀನು ನಿಜಗಾರನೆಂದು ಲೋಕದಲ್ಲೆಲ್ಲಾ ಪ್ರಸಿದ್ಧನಾಗಿದ್ದೀಯೆ; ಹಾಗಿದ್ದರೂ ನನ್ನ ಮೊಮ್ಮಗನ ಸಾವನ್ನೇ ಮರೆಸುವುದೇ? ಅದನ್ನೂ ಹೇಳಪ್ಪ? ಅವನು ಹೇಗೆ ಹತನಾದ? ತಾಯಿಗೆ ಏನನ್ನು ಹೇಳಿಕಳುಹಿಸಿದ? ನನಗೇನಾದರೂ ಹೇಳಿದನೇ? ಅಯ್ಯೋ ಅವನನ್ನು ಕಂಡರೆ ನನಗೆ ಏನು ಚಪಲ! ಏನು ಪ್ರೀತಿ! ಅವನು ಯುದ್ಧದಿಂದ ಹಿಮ್ಮೆಟ್ಟಿ ಓಡಿಹೋಗುತ್ತ ಶತ್ರುಗಳಿಂದ ಹತನಾಗಲಿಲ್ಲವಲ್ಲ?” ಎಂದು ಬಗೆಬಗೆಯಾಗಿ ಹಂಬಲಿಸಿದನು. ಆಗ ಕೃಷ್ಣನು, “ಹಿಮ್ಮೆಟ್ಟಿ ಓಡುವುದೇ? ರಣದಲ್ಲಿ ಎಲ್ಲರಿಗಿಂತಲೂ ಮುಂದಾಳಾಗಿ ಯುದ್ಧಮಾಡಿದ! ಮುಖದಲ್ಲಿ ಒಂದು ಚೂರೂ ವಿಕಾರಗೊಳ್ಳಲಿಲ್ಲ! ನೂರು ನೂರಾಗಿ ಸಾವಿರಸಾವಿರವಾಗಿ, ರಾಜರನ್ನು ಕೊಂದ! ಕೊನೆಗೆ ದ್ರೋಣ ಕರ್ಣರೊಡನೆ ಯುದ್ದಮಾಡಿ ಆಯಾಸಪಟ್ಟಿದ್ದಾಗ ದುಶ್ಶಾಸನನ ಮಗನಿಗೆ ಸಿಕ್ಕಿಬಿದ್ದ! ಸಮಸಮನಾಗಿ ಒಂಟಿ ಕಾಳಗಕ್ಕೆ ನಿಂತರೆ ಅವನನ್ನು ಯಾರು ಗೆಲ್ಲಬಲ್ಲರು, ಅಪ್ಪ! ಇಂದ್ರನಿಗೂ ಆಗದು. ಸಂಶಪ್ತಕರು ಅತ್ತಲಾಗಿ ಅರ್ಜುನನನ್ನು ಯುದ್ಧಕ್ಕೆ ಎಳೆದುಕೊಂಡು ಹೋದರು. ಇತ್ತಲಾಗಿ ಅಭಿಮನ್ಯುವು ದ್ರೋಣಾದಿಗಳನ್ನು ಎದುರಿಸಿ ಯುದ್ಧಮಾಡಿ ದುಶ್ಶಾಸನನ ಮಗನಿಂದ ಹತನಾಗಬೇಕಾಯಿತು. ಅವನು ಖಂಡಿತವಾಗಿ ಸ್ವರ್ಗಕ್ಕೆ ಹೋಗಿದ್ದಾನೆ. ದ್ರೋಣ ಕರ್ಣ ಮುಂತಾದವರೊಡನೆ ಯುದ್ದಮಾಡಿ ಸತ್ತವನು ಸ್ವರ್ಗಕ್ಕೆ ಹೋಗುವುದಿಲ್ಲವೆಂದರೇನು? ಹೀಗೆ ರಣದಲ್ಲಿ ಆಯುಧದಿಂದ ಹತನಾಗಿ ಅವನು ಪವಿತ್ರವಾದ ಮರಣವನ್ನೇ ಪಡೆದನು. ಅವನ ಸಾವನ್ನು ಕೇಳಿ ಈ ಸುಭದ್ರೆ ಗೋಳಾಡುವುದಕ್ಕೆ ಮೊದಲುಮಾಡಿದಳು; ದ್ರೌಪದಿಯ ಹತ್ತಿರಕ್ಕೆ ಹೋಗಿ ‘ಅಮ್ಮಾ, ನಿನ್ನ ಮಕ್ಕಳೆಲ್ಲಿ? ಅವರನ್ನಾದರೂ ನೋಡುತ್ತೇನೆ!’ ಎಂದಳು.ಉತ್ತರೆಯ ಹತ್ತಿರಕ್ಕೆ ಹೋಗಿ ‘ಅಯ್ಯೋ ಮಗು! ನಿನ್ನ ಗಂಡ ಎಲ್ಲಿ ಹೋದನಮ್ಮ! ಅವನು ಬಂದರೆ ಹೇಳು! ನನಗೆ ಹೇಳದೆ ಅವನು ಎಂದೂ ಹೊರಗೆ ಹೋಗುತ್ತಿರಲಿಲ್ಲ; ಈಗ ನಾನು ಕರೆದರೂ ಅವನು ಏಕೆ ಬರುತ್ತಿಲ್ಲ?’ ಎಂದು ಹುಚ್ಚಿಯ ಹಾಗೆ ಆಡಿದಳು. ಆಗ ಕುಂತಿಯು ಅವಳನ್ನು ಸಮಾಧಾನ ಮಾಡುತ್ತ ‘ಏನು ಮಾಡುವುದಮ್ಮಾ? ಸಾವು ಮನುಷ್ಯ ಧರ್ಮ; ವಾಸುದೇವ, ಸಾತ್ಯಕಿ, ಅರ್ಜುನ ಇಂಥವರು ಲಾಲಿಸಿ ಪಾಲಿಸಿದರೂ ಯುದ್ಧದಲ್ಲಿ ಕಾಲವಶನಾದ! ಅವನು ಶೂರ; ಸದ್ಗತಿಯನ್ನು ಪಡೆದಿದ್ದಾನೆ; ನೀನು ಒಳ್ಳೆಯ ಕ್ಷತ್ರಿಯ ಕುಲದಲ್ಲಿ ಹುಟ್ಟಿದವಳು; ಆದ್ದರಿಂದ ಇದಕ್ಕಾಗಿ ಕೊರಗಬೇಡ; ಬಸುರಿಯಾದ ಉತ್ತರೆಯ ಯೋಗಕ್ಷೇಮವನ್ನು ನೋಡು; ಅವಳಿಗೆ ದಿನ ತುಂಬಿದೆ; ಸ್ವಲ್ಪ ದಿನಗಳಲ್ಲಿಯೇ ಮಗನನ್ನು ಪಡೆಯುತ್ತಾಳೆ!’ ಎಂದಳು. ಆಮೇಲೆ ನಡೆಯಬೇಕಾದ ಕೆಲಸಗಳು ನಡೆದುವು.” ಎಂದನು.</p>
		<p>ಅತ್ತ ಧರ್ಮರಾಜನು ತಮ್ಮಂದಿರೊಡನೆ ಹಿಮಾಲಯಕ್ಕೆ ಹೋಗಿ ಅಲ್ಲಿ ದೊರೆತ ಯಜ್ಞಸಾಮಗ್ರಿಗಳನ್ನೂ ಧನಕನಕಗಳನ್ನೂ ಲೆಕ್ಕವಿಲ್ಲದಷ್ಟು ಆಳುಗಳು ಆನೆ ಒಂಟೆ ಹೇಸರಕತ್ತೆ ಗಾಡಿ ಮೊದಲಾದುವುಗಳ ಮೇಲೆ ಹೇರಿಸಿಕೊಂಡು ತಂದನು. ಯಾಗದ ದಿವಸವು ಹತ್ತಿರವಾಗಲು ಶ್ರೀಕೃಷ್ಣನು ಸುಭದ್ರೆಯೊಡನೆಯೂ ಬಲರಾಮ ಮುಂತಾದ ಯಾದವರೊಡನೆಯೂ ಹಸ್ತಿನಗರಕ್ಕೆ ಬಂದನು. ಅವನು ಅಲ್ಲಿ ಇದ್ದಾಗಲೇ ಉತ್ತರೆಯು ಒಂದು ಗಂಡುಮಗುವನ್ನು ಹೆತ್ತಳು. ಅದು ನಿರೀಕ್ಷಿಸಿದ್ದಂತೆಯೇ ಅಶ್ವತ್ಥಾಮನ ಅಸ್ತ್ರದಿಂದ ಸತ್ತು ಹುಟ್ಟಿತು. ವಂಶದ ಕುಡಿ ಮೊಳೆಯಿತಲ್ಲಾ ಎಂದು ಎಲ್ಲರೂ ಹರ್ಷಧ್ವನಿಮಾಡಿದರು; ಮರುಕ್ಷಣದಲ್ಲಿಯೇ ಅದು ಸತ್ತಿತೆಂದು ಕೇಳಿ ಗೋಳಾಟಕ್ಕೆ ಮೊದಲಾಯಿತು. ಕುಂತಿ ದ್ರೌಪದಿ ಸುಭದ್ರೆ ಎಲ್ಲರೂ ಕೃಷ್ಣನಲ್ಲಿ ಮೊರೆಯಿಟ್ಟರು. “ಅವನು ಸತ್ತು ಹುಟ್ಟಿದರೆ ನಾನು ಬದುಕಿಸುತ್ತೇನೆ - ಎಂದು ಹೇಳಿದ್ದೆಯಂತಲ್ಲಾ ಕೃಷ್ಣ! ಇಗೋ ಮಗು ಸತ್ತು ಹುಟ್ಟಿದೆ; ನೋಡು ಬಾ, ಕೃಷ್ಣ; ಅದನ್ನು ಬದುಕಿಸಿದರೆ ನಾವೆಲ್ಲರೂ ಬದುಕಿಕೊಳ್ಳುತ್ತೇವೆ. ನಮ್ಮೆಲ್ಲರ ಪ್ರಾಣವೂ ಈಗ ಆ ಮಗುವಿನಲ್ಲಿದೆ!” ಎಂದು ಅವನನ್ನು ಬೇಡಿಕೊಂಡರು. ಆಗ ಕೃಷ್ಣನು ಹೊಲೆಮನೆಗೆ ಹೋಗಿ ನಿಶ್ಚೇತನವಾಗಿ ಬಿದ್ದಿದ್ದ ಮಗುವನ್ನು ನೋಡಿ, “ನಾನು ವಿನೋದಕ್ಕಾಗಿಯೂ ಹಿಂದೆ ಎಂದೂ ಸುಳ್ಳು ಹೇಳದೆ ಇದ್ದರೆ, ಯುದ್ಧದಲ್ಲಿ ಎಂದೂ ಹಿಮ್ಮೆಟ್ಟದಿದ್ದರೆ, ಈ ಮಗು ಬದುಕಲಿ! ಧರ್ಮವೂ ಬ್ರಾಹ್ಮಣರೂ ನನಗೆ ಪ್ರಿಯವಾಗಿದ್ದರೆ ಈ ಮಗು ಬದುಕಲಿ! ಸತ್ಯವೂ ಧರ್ಮವೂ ನನ್ನಲ್ಲಿ ನೆಲೆಸಿದ್ದರೆ ಈ ಮಗು ಬದುಕಲಿ!” ಎಂದು ಹೆಜ್ಜೆಯಿಂದ ತಲೆಯವರೆಗೆ ಅದರ ಮೇಲೆ ಕೈಯಾಡಿಸಿದನು. ಕೂಡಲೆ ಮಗುವು ಉಸಿರಾಡುವುದಕ್ಕೆ ಮೊದಲುಮಾಡಿತು. ಕುರುಕುಲವೆಲ್ಲಾ ಪರಿಕ್ಷೀಣವಾದಮೇಲೆ ಹುಟ್ಟಿದ ಮಗುವಾದ್ದರಿಂದ ಅದಕ್ಕೆ ‘ಪರಿಕ್ಷಿತ್ತು’ ಎಂದು ಹೆಸರಾಯಿತು.</p>
		<p>ಯಜ್ಞಕ್ಕೆ ಎಲ್ಲವೂ ಸಿದ್ಧವಾಯಿತು.ಸಂಚರಿಸಿಕೊಂಡು ಬರಲು ಕುದುರೆಯನ್ನು ಬಿಟ್ಟರು; ಅದರ ಹಿಂದೆ ಅರ್ಜುನನು ಮುಖ್ಯ ಅಂಗರಕ್ಷಕನಾಗಿ ಸೇನೆಯೊಡನೆ ಹೊರಟನು. ಧರ್ಮರಾಜನು ದೀಕ್ಷೆ ವಹಿಸಿದನು. ಅರ್ಜುನನು ತ್ರಿಗರ್ತ ಪ್ರಾಗ್ಜ್ಯೋತಿಷ ಸಿಂಧು ಈ ದೇಶಗಳನ್ನು ಗೆದ್ದು ಮಣಲೂರಪುರಕ್ಕೆ ಬಂದನು. ಅಲ್ಲಿಯ ರಾಜನಾಗಿದ್ದ ಬಭ್ರುವಾಹನನು ಅರ್ಜುನನಿಂದ ಚಿತ್ರಾಂಗದೆಯಲ್ಲಿ ಹುಟ್ಟಿದ್ದವನು. ಆದ್ದರಿಂದ ಅವನು ತಂದೆಯೆಂಬ ಭಕ್ತಿಯಿಂದ ಅರ್ಜುನನನ್ನು ಎದುರುಗೊಂಡನು. ಕುದುರೆಯನ್ನು ಕಟ್ಟಿ ಅವನೊಡನೆ ಯುದ್ಧಮಾಡಲಿಲ್ಲ. ಇದರಿಂದ ಅರ್ಜುನನಿಗೆ ಸಂತೋಷವಾಗುವುದಕ್ಕೆ ಬದಲಾಗಿ ಅಸಮಾಧಾನವೇ ಆಯಿತು. “ನಾನು ನಿರಾಯುಧನಾಗಿ ಬಂದಿದ್ದರೆ ಆಗ ನಿನ್ನ ಗೌರವವೆಲ್ಲಾ ತಕ್ಕದ್ದಾಗುತ್ತಿತ್ತು. ಯುದ್ಧಸನ್ನದ್ದನಾಗಿ ಬಂದಿರುವ ನನ್ನನ್ನು ಹೀಗೆ ಸಾಮರೀತಿಯಲ್ಲಿ ಕಾಣುವುದೇ? ಛೀ! ಇದು ಕ್ಷತ್ರಿಯಧರ್ಮವಲ್ಲ!” ಎಂದು ನಿಂದಿಸಿದನು. ಈ ಮಾತನ್ನು ಕೇಳಿ ನಾಗಕನ್ಯೆಯೂ ಅರ್ಜುನನ ಇನ್ನೊಬ್ಬ ಹೆಂಡತಿಯೂ ಆದ ಉಲೂಪಿಯು ಭೂಮಿಯನ್ನು ಒಡೆದುಕೊಂಡು ಮೇಲಕ್ಕೆ ಬಂದು, ಕತ್ತು ಬಗ್ಗಿಸಿಕೊಂಡು ನಿಂತಿದ್ದ (ಮಲ)ಮಗನನ್ನು ನೋಡಿ “ಮಗು! ಅರ್ಜುನನೊಡನೆ ಯುದ್ಧಮಾಡೋ! ಅದರಿಂದ ಅವನಿಗೆ ಸಂತೋಷವಾಗುತ್ತದೆ!” ಎಂದಳು. ಆದ್ದರಿಂದ ಬಭ್ರುವಾಹನನು ಯಜ್ಞದ ಕುದುರೆಯನ್ನು ಕಟ್ಟಿಹಾಕಿಸಿ ಅರ್ಜುನನೊಡನೆ ಯುದ್ಧಕ್ಕೆ ನಿಂತನು. ಅವನ ಶೌರ್ಯವನ್ನು ಕಂಡು ಅರ್ಜುನನಿಗೆ ಸಂತೋಷವಾಯಿತು; ಅವನನ್ನು ತುಂಬ ಪೀಡಿಸದೆ ಯುದ್ಧಮಾಡುತ್ತಿದ್ದನು. ಈ ಮಧ್ಯೆ ಬಭ್ರುವಾಹನನು ಹುಡುಗುತನದಿಂದ ಅರ್ಜುನನ ಎದೆಗೆ ಗುರಿಯಿಟ್ಟು ಒಂದು ಬಾಣ ಹೊಡೆಯಲು ಅರ್ಜುನನು ಮೂರ್ಛೆಹೋಗಿ ನೆಲದ ಮೇಲೆ ಬಿದ್ದನು. ಬಭ್ರುವಾಹನನೂ ಆಯಾಸದಿಂದ ಮೂರ್ಛೆಹೋದನು. ಚಿತ್ರಾಂಗದೆಗೆ ಈ ಸಂಗತಿ ತಿಳಿದು ಅವಳು ಯುದ್ಧರಂಗಕ್ಕೆ ಓಡಿಬಂದಳು. ಗಂಡನೂ ಮಗನೂ ಜ್ಞಾನತಪ್ಪಿ ನೆಲದಮೇಲೆ ಬಿದ್ದಿದ್ದದ್ದನ್ನೂ ನೋಡಿ “ಇಷ್ಟೆಲ್ಲಾ ನಿನ್ನಿಂದ ಆದದ್ದು” ಎಂದು ಉಲೂಪಿಯನ್ನು ದೂಷಿಸಿದಳು. ಈ ಮಧ್ಯೆ ಬಭ್ರುವಾಹನನು ಮೂರ್ಛೆಯಿಂದ ಎಚ್ಚತ್ತು ನೋಡಲು ತನ್ನ ತಾಯಿಯು ಬಿದ್ದಿದ್ದ ಗಂಡನ ಹತ್ತಿರ ಗೋಳಾಡುತ್ತಿದ್ದಾಳೆ! ಅದನ್ನು ನೋಡಿ ಅವನಿಗೆ ತುಂಬ ವ್ಯಥೆಯಾಯಿತು. ತಂದೆಯನ್ನು ಕೊಂದೆನೇನೋ ಎಂದು ಭಯವಾಯಿತು; ಅರ್ಜುನನೇನಾದರೂ ಏಳದೆ ಮೃತನಾದರೆ ತಾನೂ ಅಲ್ಲಿ ಪ್ರಾಣ ಒಪ್ಪಿಸುವುದೇ ಸರಿ ಎಂದು ಪ್ರಾಯೋಪವೇಶ ಹಿಡಿದು ಕುಳಿತುಬಿಟ್ಟನು. ಆಗ ಉಲೂಪಿಯು ಸಂಜೀವನಮಣಿಯನ್ನು ನೆನೆಯಲು ಅದು ಅವಳ ಕೈಗೆ ಬಂತು. ಅದನ್ನು ಅವಳು ಬಭ್ರುವಾಹನನಿಗೆ ಕೊಟ್ಟು, “ಇದನ್ನು ನಿನ್ನ ತಂದೆಯ ಎದೆಯ ಮೇಲೆ ಇಡು! ಅವನು ಎಚ್ಚರಗೊಳ್ಳುತ್ತಾನೆ; ನೀನು ಅವನನ್ನು ಕೊಂದಿಲ್ಲ. ಅವನು ನೀನು ಹೇಗೆ ಯುದ್ದಮಾಡುತ್ತೀಯೋ ನೋಡೋಣವೆಂದು ಬಂದ: ಆದ್ದರಿಂದ ನಾನು ಯುದ್ದಮಾಡುವಂತೆ ನಿನ್ನನ್ನು ಪ್ರೇರಿಸಿದೆ!” ಎಂದಳು. ಅದರಂತೆ ಆ ಮಣಿಯ ಸ್ಪರ್ಶದಿಂದ ಅರ್ಜುನನು ಎದ್ದನು. “ಭೀಷ್ಮನನ್ನು ಕೊಂದದ್ದಕ್ಕೆ ಇದು ಪ್ರಾಯಶ್ಚಿತ್ತವಾಯಿತು; ಇಲ್ಲದಿದ್ದರೆ ನಿನಗೆ ದುರ್ಗತಿ ಬರುತ್ತಿತ್ತು!” ಎಂದು ಅವನನ್ನು ಉಲೂಪಿಯು ಸಮಾಧಾನ ಮಾಡಿದಳು. ಅಲ್ಲಿಂದ ಹೊರಟ ಅರ್ಜುನನು ಚೇದಿ ಕಾಶಿ ಕೋಸಲ ಗಾಂಧಾರ ಮುಂತಾದ ದೇಶಗಳ ಮೇಲೆ ಹಾಯ್ದು ಅಲ್ಲಿಯ ರಾಜರನ್ನು ಸೋಲಿಸಿ ಕಪ್ಪಕಾಣಿಕೆಗಳನ್ನು ತೆಗೆದುಕೊಂಡು ಅವರನ್ನೆಲ್ಲಾ ಯಾಗಕ್ಕೆ ಬರುವಂತೆ ಕರೆದು ಹಸ್ತಿನಾವತಿಗೆ ಹಿಂತಿರುಗಿ ಬಂದನು.</p>
		<p>ಯಾಗವು ಮಹಾವೈಭವದಿಂದ ನಡೆಯಿತು. ರಾಜರಿಗೂ ಅತಿಥಿ ಅಭ್ಯಾಗತರಿಗೂ ಮರ್ಯಾದೆಗಳು ಸಂದುವು. ಎಲ್ಲೆಲ್ಲೂ ಅನ್ನದ ಪರ್ವತಗಳೂ, ತುಪ್ಪದ ಮಡುಗಳೂ, ರಸಾಯನದ ನದಿಗಳೂ, ಸುರೆ ಮೈರೇಯ ಮುಂತಾದ ಪಾನಗಳ ಸಾಗರಗಳೂ ಕಣ್ಣಿಗೆ ಬೀಳುತ್ತಿದ್ದವು. ಭಕ್ಷ್ಯಭೋಜ್ಯಗಳಿಗೆ ಕೊನೆ ಮೊದಲಿರಲಿಲ್ಲ. ದೇಶವಿದೇಶಗಳಲ್ಲೆಲ್ಲಾ ಆ ಮಹೋತ್ಸವವನ್ನು ವರ್ಣಿಸಿ ವಿವರಿಸುವ ಹಾಗಾಯಿತು. ಹೀಗೆ ಧನ ಕನಕ ರತ್ನಗಳನ್ನು ಮಳೆಗರೆದಂತೆ ದಾನಮಾಡಿ ಧರ್ಮರಾಜನು ಪಾಪವನ್ನು ನೀಗಿಕೊಂಡು ಕೃತಾರ್ಥನಾಗಿ ಊರನ್ನು ಪ್ರವೇಶಿಸಿದನು.</p>
		<p>ಯಜ್ಞದ ಕೊನೆಯಲ್ಲಿ ಒಂದು ವಿಶೇಷ ಸಂಗತಿ ನಡೆಯಿತು. ಬ್ರಾಹ್ಮಣರೂ ಬಂಧುಬಳಗಗಳೂ ಕುರುಡರೂ ಕುಂಟರೂ ಅನಾಥರೂ ಮಹಾದಾನಗಳಿಂದ ಎಲ್ಲೆಲ್ಲಿಯೂ ತೃಪ್ತರಾಗಿ ಕೋಲಾಹಲವಾಗಿದ್ದಾಗ ಅಲ್ಲಿ ಒಂದು ಬಿಲದಿಂದ ಒಂದು ಮುಂಗುಸಿ ಹೊರಟುಬಂತು. ಅದಕ್ಕೆ ಒಂದು ಪಕ್ಕವೆಲ್ಲಾ ಬಂಗಾರವಾಗಿತ್ತು. ಅದು ಸಿಡಿಲಿನಂತೆ ಒಂದು ಕೂಗು ಹಾಕಿ ಮನುಷ್ಯರಂತೆ ಮಾತನಾಡುತ್ತಾ “ಎಲೈ ರಾಜರೇ! ಈ ಯಜ್ಞವು ಹಿಂದೆ ಆ ಉಂಛವೃತ್ತಿಯ ಬ್ರಾಹ್ಮಣನು ಮಾಡಿದ ಒಂದು ಸೇರು ಹಿಟ್ಟಿನ ದಾನಕ್ಕೆ ಸಮನಲ್ಲ!” ಎಂದಿತು. ಅವನು ಯಾರು ಅವನ ವೃತ್ತಾಂತವೇನು ಎಂದು ಅವರು ಕೇಳಲು ಮುಂಗಸಿಯು ಈ ಕಥೆಯನ್ನು ಹೇಳಿತು. :-</p>
		<figure>
			<img src="images/0028.jpg" alt="image" />
			<figcaption>ಮುಂಗಸಿಯ ವೃತ್ತಾಂತ.</figcaption>
		</figure>
		<p>ಹಿಂದೆ ಕುರುಕ್ಷೇತ್ರದಲ್ಲಿ ಕಾಳನ್ನು ಆರಿಸಿಕೊಂಡು ಬಂದು (ಉಂಛವೃತ್ತಿಯಿಂದ) ಜೀವಿಸುತ್ತಿದ್ದ ಒಬ್ಬ ತಪಸ್ವಿಯಾದ ಬ್ರಾಹ್ಮಣನಿದ್ದನು. ಅವನಿಗೆ ಹೆಂಡತಿ ಮಗ ಸೊಸೆಯರೂ ಇದ್ದರು. ಒಂದು ಸಾರಿ ದುರ್ಭಿಕ್ಷ ಬಂದು ಒಂದು ದಿನವೆಲ್ಲಾ ಕಾಳೇ ಸಿಕ್ಕಲಿಲ್ಲ. ಆದ್ದರಿಂದ ಅಂದು ಮನೆಯವರೆಲ್ಲಾ ಉಪವಾಸಮಾಡಬೇಕಾಯಿತು. ಮರುದಿನ ಮದ್ಯಾಹ್ನದ ಹೊತ್ತಿಗೆ ಅವನು ಅಲೆದು ಅಲೆದು ಆಯಾಸಪಟ್ಟು ಒಂದು ಸೇರಿನಷ್ಟು ಜವೆಗೋಧಿಯನ್ನು ಆರಿಸಿಕೊಂಡು ಬಂದನು. ಅದನ್ನು ಹಿಟ್ಟುಮಾಡಿ, ಜಪಾಹ್ನೀಕಗಳಾದ ಮೇಲೆ, ಅಗ್ನಿಗೆ ಅರ್ಪಿಸಿ ಎಲ್ಲರೂ ಹಂಚಿಟ್ಟುಕೊಂಡು ಊಟಕ್ಕೆ ಕುಳಿತುಕೊಳ್ಳಬೇಕೆನ್ನುವ ಹೊತ್ತಿಗೆ ಸರಿಯಾಗಿ ಒಬ್ಬ ಅತಿಥಿ ಬಂದನು. ಅವನಿಗೆ ಅರ್ಘ್ಯಪಾದ್ಯಾದಿಗಳನ್ನು ಕೊಟ್ಟು ಪೂಜಿಸಿ ಆ ಬ್ರಾಹ್ಮಣನು ತನ್ನ ಪಾಲಿನ ಹಿಟ್ಟನ್ನು ಬಡಿಸಿದನು. ಅವನಿಗೆ ತುಂಬ ಹಸಿವಾಗಿದ್ದರಿಂದ ಅಷ್ಟರಿಂದ ಹೊಟ್ಟೆ ತುಂಬಲಿಲ್ಲ. ಆಮೇಲೆ ಹೆಂಡತಿಯ ಪಾಲನ್ನು ಬಡಿಸಿದ್ದಾಯಿತು; ಅದರಿಂದಲೂ ಹೊಟ್ಟೆ ತುಂಬಲಿಲ್ಲ. ಆಮೇಲೆ ಮಗನ ಪಾಲನ್ನೂ ಸೊಸೆಯ ಪಾಲನ್ನೂ ಬಡಿಸಿದನು. ಆಗ ಅವನಿಗೆ ತೃಪ್ತಿಯಾಯಿತು. ಹೆಂಡತಿ ಮಕ್ಕಳ ಬಾಯ ತುತ್ತನ್ನು ಕಿತ್ತುಕೊಳ್ಳಬೇಕಲ್ಲಾ ಎಂದು ಆ ಗೃಹಸ್ಥನಿಗೆ ವ್ಯಥೆಯಾಗುತ್ತಿದ್ದರೂ ಅವರು ಮಾತ್ರ ಅದನ್ನು ಒಪ್ಪದೆ ತಮ್ಮ ಹಸಿವು ಆಯಾಸಗಳನ್ನು ಲೆಕ್ಕಿಸದೆ ತಮ್ಮ ತಮ್ಮ ಪಾಲಿನ ಹಿಟ್ಟನ್ನು ಸಂತೋಷದಿಂದ ಅತಿಥಿಗೆ ಕೊಡಿಸಿದರು. ಅವನು ತೃಪ್ತನಾಗಿ, “ಅಯ್ಯಾ! ನೀನು ಮಾಡಿದ ದಾನವು ಪರಿಶುದ್ಧವಾದದ್ದು, ನ್ಯಾಯವಾಗಿಯೂ ಧರ್ಮದಿಂದಲೂ ಸಂಪಾದಿಸಿದ್ದು; ಆದ್ದರಿಂದ ಶ್ರೇಷ್ಠವಾದದ್ದು! ಇದರಿಂದ ನಿನ್ನ ಪಿತೃಗಳಿಗೆಲ್ಲಾ ಸದ್ಗತಿಯುಂಟಾಯಿತು. ಶ್ರದ್ಧೆಯಿಂದ ನೀನು ಮಾಡಿದ ತಪಸ್ಸು ದೇವತೆಗಳಿಗೆ ಸಂತೋಷವನ್ನುಂಟುಮಾಡಿದೆ. ಹಸಿವಿನಿಂದ ಬುದ್ದಿಕೆಡುತ್ತದೆ. ಧರ್ಮಬುದ್ದಿ ಲೋಪವಾಗುತ್ತದೆ. ವಿವೇಕ ಹೋಗುತ್ತದೆ, ಧೈರ್ಯ ಕುಗ್ಗುತ್ತದೆ. ಹಸಿವನ್ನು ಗೆದ್ದವನು ಸ್ವರ್ಗವನ್ನು ಗೆದ್ದಂತೆಯೇ! ಹೀಗಿರುವಾಗ, ನೀನು ಹಸಿವನ್ನು ಲೆಕ್ಕಿಸದೆ, ಹೆಂಡತಿ ಮಕ್ಕಳ ಮೇಲಣ ಪ್ರೇಮವನ್ನು ಲೆಕ್ಕಿಸದೆ, ಧರ್ಮವೇ ದೊಡ್ಡದೆಂದು ದಾನಮಾಡಿದೆ. ಸತ್ಪಾತ್ರನಾದವನಿಗೆ ಸಕಾಲದಲ್ಲಿ ಶ್ರದ್ಧೆಯಿಂದ ದಾನಮಾಡಿದರೆ ಅಂಥವನಿಗೆ ಸ್ವರ್ಗದ ಬಾಗಿಲು ತೆರೆಯುತ್ತದೆ. ಕೊಡುವವನು ನೂರು ಕೊಡಬೇಕು, ಸಾವಿರ ಕೊಡಬೇಕೆಂಬುದೇನೂ ಇಲ್ಲ. ಅದರಲ್ಲಿ ಶ್ರದ್ಧೆಯೇ ಮುಖ್ಯ; ಹಿಂದೆ ರಂತಿದೇವನು ತನ್ನಲ್ಲಿ ಇನ್ನೇನೂ ಇಲ್ಲದಾಗ, ಶುದ್ಧಮನಸ್ಸಿನಿಂದ ನೀರನ್ನು ಕೊಟ್ಟೇ ಸ್ವರ್ಗಕ್ಕೆ ಏರಿಹೋದನೆಂದು ಹೇಳುತ್ತಾರೆ. ದೊಡ್ಡದೊಡ್ಡ ದಾನಗಳಿಗಿಂತ ನ್ಯಾಯವಾಗಿ ಪಡೆದ, ಶ್ರದ್ಧೆಯಿಂದ ಪವಿತ್ರವಾದ, ಸಣ್ಣ ದಾನಗಳೇ ಧರ್ಮನಿಗೆ ಇಷ್ಟವಾದವು. ಈಗ ನೀನು ಮಾಡಿದ ದಾನಕ್ಕೆ, ರಾಜಸೂಯಗಳನ್ನೂ ಅಶ್ವಮೇಧಗಳನ್ನೂ ಮಾಡಿದವರು ಕೊಡುವ ಅಪಾರ ದಕ್ಷಿಣೆ ಸಮನಾಗುವುದಿಲ್ಲ. ಒಂದು ಸೇರು ಹಿಟ್ಟಿನಿಂದ ನೀನು ಬ್ರಹ್ಮಲೋಕವನ್ನು ಪಡೆದಿದ್ದೀಯೆ! ಇಗೋ ವಿಮಾನ ಬಂದಿದೆ. ಎಲ್ಲರೂ ಹೊರಡಿ! ನಾನು ಧರ್ಮ!” ಎಂದನು. ಅವರೆಲ್ಲರೂ ಹೊರಟುಹೋದಮೇಲೆ ನಾನು ಬಿಲದಿಂದ ಹೊರಕ್ಕೆ ಬಂದೆ. ಅಲ್ಲಿ ಬಿದ್ದಿದ್ದ ಹಿಟ್ಟಿನ ಕಣಗಳಿಂದ ನನ್ನ ತಲೆಯೂ ಅರ್ಧ ದೇಹವೂ ಚಿನ್ನವಾದವು. ಇನ್ನೊಂದು ಅರ್ಧವೂ ಚಿನ್ನವಾದೀತೋ ಏನೋ ಎಂದು ಆಗಿನಿಂದ ತಪೋವನಗಳಿಗೂ ಯಜ್ಞಗಳಿಗೂ ಹೋಗುತ್ತಿದ್ದೇನೆ. ಧರ್ಮರಾಜ ಯಜ್ಞಮಾಡುತ್ತಾನೆಂದು ಕೇಳಿ ಎಷ್ಟೋ ಆಸೆಯಿಂದ ಇಲ್ಲಿಗೆ ಬಂದೆ. ಆದರೆ ನನ್ನ ಮೈ ಬಂಗಾರವೇನಾಗಲಿಲ್ಲ. ಆದ್ದರಿಂದ ಈ ಯಜ್ಞವು ಆ ಹಿಟ್ಟಿನ ದಾನಕ್ಕೆ ಸಮನಲ್ಲ ಎಂದು ಹೇಳಿದೆ - ಎಂದು ಹೊರಟುಹೋಯಿತು.</p>
		<p>ಕೋಟ್ಯಂತರ ಋಷಿಗಳು ತಪಸ್ಸಿನಿಂದಲೇ ಸ್ವರ್ಗಕ್ಕೆ ಹೋಗಿದ್ದಾರೆ. ಹಿಂದೆ ಅಗಸ್ತ್ಯನು ಧ್ಯಾನಯಜ್ಞದಿಂದಲೇ ಇಂದ್ರನನ್ನು ತೃಪ್ತಿಪಡಿಸಿದನು. ಅದರ ಫಲವಾಗಿ ಮಳೆಬೆಳೆಗಳಾದುವು. ಪ್ರಾಣಿಗಳಿಗೆ ದ್ರೋಹ ಮಾಡದಿರುವಿಕೆ, ತೃಪ್ತಿ, ಶೀಲ, ಋಜುತೆ, ತಪಸ್ಸು, ದಮ, ಸತ್ಯ, ದಾನ, ಇವೆಲ್ಲಾ ಸಮಾನವಾದವುಗಳು - ಎಂದು ವೈಶಂಪಾಯನನು ಜನಮೇಜಯರಾಜನಿಗೆ ಹೇಳಿದನು.<sup><a epub:type="noteref" href="999-aside.xhtml#id-014-92">*</a></sup></p>
		<p class="text-center"><strong>ಆಶ್ವಮೇಧಿಕಪರ್ವ ಮುಗಿಯಿತು</strong></p>
		<p class="text-center"><strong>ಶ್ರೀರಸ್ತು</strong></p>
		<p class="vertical-delimiter" />
	</section>
</body>
</html>
