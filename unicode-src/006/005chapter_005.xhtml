<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಶ್ರೀ ವಚನ ಭಾರತ</title>
	<link type="text/css" rel="stylesheet" href="css/style.css" />
</head>
<body class="maintext">
	 <section class="level1 unnumbered" epub:type="chapter" role="doc-chapter" id="id-005">
                <h1 class="level1-title" epub:type="title">ಉದ್ಯೋಗಪರ್ವ</h1>
<p class="verse">ನಮಿಸಿ ನಾರಾಯಣನ ನರನ ಪುರುಷೋತ್ತಮನ।<br />ವ್ಯಾಸ ವಾಗ್ದೇವಿಯರ ಬಳಿಕ ಪೇಳ್ವುದು ಜಯವ॥</p>
<p> ಅಭಿಮನ್ಯುವಿನ ಮದುವೆಯಾದ ಮೇಲೆ ವಿರಾಟನ ಆಸ್ಥಾನದಲ್ಲಿ ಪಾಂಡವರ ಪಕ್ಷಕ್ಕೆ ಸೇರಿದ್ದ ಪ್ರಮುಖರೆಲ್ಲರ ಸಭೆ ಸೇರಿತು. ಪಾಂಡವರು ಮತ್ತು ಅವರ ಮಕ್ಕಳಲ್ಲದೆ, ದ್ರುಪದ ವಿರಾಟರು, ಬಲರಾಮ ಕೃಷ್ಣರು, ವಸುದೇವ ಸಾತ್ಯಕಿ ಮುಂತಾದವರೆಲ್ಲರೂ ಇದ್ದರು. ಶ್ರೀಕೃಷ್ಣನು ಅವರನ್ನು ಕುರಿತು “ಪಾಂಡವರು ತಮ್ಮ ಪ್ರತಿಜ್ಞೆಯಂತೆ ವನವಾಸ ಅಜ್ಞಾತವಾಸಗಳನ್ನು ಮುಗಿಸಿದ್ದಾರೆ. ಈಗ ಅವರಿಗೂ ದುರ್ಯೋಧನನಿಗೂ ಯಾವುದು ಹಿತವೋ ಅದನ್ನು ನಾವು ಯೋಚಿಸಬೇಕು. ಅದು ಧರ್ಮವಾಗಿರಬೇಕು. ಅಧರ್ಮದಿಂದ ಯುಧಿಷ್ಠಿರನು ದೇವತೆಗಳ ರಾಜ್ಯವನ್ನು ಕೊಟ್ಟರೂ ತೆಗೆದುಕೊಳ್ಳುವವನಲ್ಲ; ಧರ್ಮದಿಂದ ತನ್ನ ಪಾಲಿಗೆ ಒಂದು ಗ್ರಾಮ ಬಂದರೂ ಅದಕ್ಕೆ ಸಂತೋಷಿಸತಕ್ಕವನು. ಕೌರವರು ಪಾಂಡವರ ಪಿತ್ರಾರ್ಜಿತ ಸ್ವತ್ತನ್ನು ಹೇಗೆ ಮೋಸದಿಂದ ಕಿತ್ತುಕೊಂಡು ಅವರನ್ನು ಕಷ್ಟಕ್ಕೆ ಗುರಿಪಡಿಸಿದರೆಂಬುದು ನಿಮಗೆಲ್ಲರಿಗೂ ಗೊತ್ತಿದೆ. ಅವರೇನು ಅರ್ಜುನನನ್ನು ಯುದ್ಧದಲ್ಲಿ ಗೆಲ್ಲಲಿಲ್ಲ. ತಾವು ಸ್ವಂತವಾಗಿ ಗೆದ್ದುತಂದದ್ದನ್ನಾದರೂ ತಮಗೆ ಕೊಟ್ಟರೆ ಅಷ್ಟೇ ಸಾಕೆಂದು ಪಾಂಡವರೆನ್ನುತ್ತಿದ್ದಾರೆ. ಆದರೆ ಕೌರವರಿಗೆ ಅವರನ್ನು ಕೊಂದು ಅವರ ರಾಜ್ಯವನ್ನು ಕಸಿದುಕೊಳ್ಳುವುದರ ಮೇಲೆ ಜ್ಞಾನ. ಹೀಗೆ ಕೌರವರ ಲುಬ್ಧತೆ, ಪಾಂಡವರ ಧಾರ್ಮಿಕತೆ, ನೆಂಟತನ ಇವನ್ನೆಲ್ಲಾ ಮನಸ್ಸಿನಲ್ಲಿಟ್ಟುಕೊಂಡು ನಾವು ಯೋಚಿಸಬೇಕಾಗಿದೆ. ಕೌರವರು ಅನ್ಯಾಯವಾಗಿ ನಡೆದುಕೊಂಡರೆ, ಪಾಂಡವರು ಸ್ವಲ್ಪ ಜನವಿದ್ದರೂ ತಮ್ಮ ಸ್ನೇಹಿತರ ಸಹಾಯವನ್ನು ತೆಗೆದುಕೊಂಡು ಯುದ್ಧದಲ್ಲಿ ಅವರನ್ನು ಕೊಲ್ಲುವುದಕ್ಕೆ ಯತ್ನಮಾಡಿಯೇ ಮಾಡುವರು. ಆದರೆ ಈ ವಿಚಾರದಲ್ಲಿ ದುರ್ಯೋಧನನ ಅಭಿಪ್ರಾಯವೇನೆಂಬುದು ಖಚಿತವಾಗಿ ಗೊತ್ತಿಲ್ಲ; ಅದು ಗೊತ್ತಿಲ್ಲದೆ ನಾವು ಹೇಗೂ ವರ್ತಿಸುವಂತಿಲ್ಲ; ಆದ್ದರಿಂದ ಒಬ್ಬ ಸಮರ್ಥನಾದ ದೂತನನ್ನು ಕಳುಹಿಸಿ ಪಾಂಡವರಿಗೆ ಅರ್ಧರಾಜ್ಯ ಕೊಡಬೇಕೆಂದು ಹೇಳಿಸೋಣ!” ಎಂದನು.</p>
<p> ಬಲರಾಮನು “ಪಾಂಡವರು ಕೇಳುವಂತೆ ದುರ್ಯೋಧನನು ಅರ್ಧರಾಜ್ಯವನ್ನು ಕೊಟ್ಟುಬಿಟ್ಟರೆ ಎಲ್ಲರೂ ಸುಖವಾಗಿಯೂ ಶಾಂತವಾಗಿಯೂ ಬಾಳಿಕೊಂಡಿರಬಹುದು. ಆದ್ದರಿಂದ ಈ ಕೆಲಸಕ್ಕೆ ಒಬ್ಬ ದೂತನನ್ನು ಕಳುಹಿಸಿಕೊಡುವುದು ನನಗೂ ಇಷ್ಟವೇ. ಅವನು ಹಸ್ತಿನಗರಕ್ಕೆ ಹೋಗಿ ಭೀಷ್ಮಾದಿ ಹಿರಿಯರೂ ಪೌರವೃದ್ಧರೂ ಕೌರವರೂ ಸೇರಿರುವಾಗ ಅವರಿಗೆ ನಮಸ್ಕರಿಸಿ ವಿನಯದಿಂದ ಈ ಮಾತನ್ನು ಎತ್ತಲಿ. ಧರ್ಮರಾಜನು ತಿಳಿದೂ ತಿಳಿದೂ ಶಕುನಿಯೊಡನೆ ಆಟಕ್ಕೆ ಕುಳಿತು, ಗರಗಳು ವಿರುದ್ಧವಾಗಿದ್ದರೂ ಹಟದಿಂದ ಆಟವನ್ನು ಮುಂದುವರೆಸಿ ಎಲ್ಲವನ್ನೂ ಕಳೆದುಕೊಂಡರೆ ಅದರಲ್ಲಿ ಶಕುನಿಯ ತಪ್ಪೇನು? ಆದ್ದರಿಂದ ಸಾಧುಮಾರ್ಗದಲ್ಲಿಯೇ ಹೋಗಲಿ!" ಎಂದನು.</p>
<p> ಸಾತ್ಯಕಿಗೆ ಆ ಮಾತು ಸಹಿಸಲಿಲ್ಲ. ಅವನು “ಪ್ರತಿಯೊಬ್ಬನೂ ಅವನವನ ಮನಸ್ಸು ಹೇಗಿರುತ್ತದೆಯೋ ಅದಕ್ಕೆ ತಕ್ಕ ಹಾಗೆ ಮಾತನಾಡುತ್ತಾನೆ. ಆದ್ದರಿಂದ ಬಲರಾಮನು ಹೀಗೆಂದದ್ದಕ್ಕೆ ನನಗೆ ಕೋಪವಿಲ್ಲ; ಅದನ್ನು ಕೇಳಿಕೊಂಡು ಸುಮ್ಮನಿರುವವರ ಮೇಲೆ ಕೋಪ; ನುರಿತ ಆಟಗಾರರಾದ ಕೌರವರು ಧರ್ಮರಾಜನನ್ನು ತಾವಾಗಿ ಆಟಕ್ಕೆ ಕರೆದು, ಅವನನ್ನು ಮೋಸದಿಂದ ಸೋಲಿಸಿದರೆ ಅದು ಧರ್ಮಜಯ ಹೇಗಾದೀತು? ಪ್ರತಿಜ್ಞೆಯಂತೆ ವನವಾಸವನ್ನು ಮುಗಿಸಿಕೊಂಡು ಬಂದಮೇಲೆ ವಿನಯವನ್ನೇಕೆ ತೋರಿಸಬೇಕು? ಶತ್ರುಗಳಲ್ಲಿ ಯಾಚಿಸುವುದು ಅಧರ್ಮ! ಅಪಮಾನಕರ! ಆದ್ದರಿಂದ ಕೌರವರು ಅರ್ಧರಾಜ್ಯವನ್ನು ಕೊಟ್ಟರೆ ಕೊಡಲಿ. ಇಲ್ಲದಿದ್ದರೆ ರಣರಂಗದಲ್ಲಿ ಮಡಿಯಲಿ" ಎಂದನು. </p>
<p> ದ್ರುಪದನು ಸಾತ್ಯಕಿಯನ್ನು ಅನುಮೋದಿಸುತ್ತ “ದುರ್ಯೊಧನನು ಮಧುರವಾದ ಮಾತಿನಿಂದ ಎಂದಿಗೂ ರಾಜ್ಯವನ್ನು ಬಿಟ್ಟುಕೊಡುವವನಲ್ಲ. ಧೃತರಾಷ್ಟ್ರನೂ ಮಗನ ಮೇಲಣ ಅಭಿಮಾನದಿಂದ ಅವನನ್ನೇ ಅನುಸರಿಸುತ್ತಾನೆ. ಭೀಷ್ಮ ದ್ರೋಣರು ಕಾರ್ಪಣ್ಯದಿಂದಲೂ ಕರ್ಣ ಶಕುನಿಗಳು ಮೂರ್ಖತನದಿಂದಲೂ ಅವನಿಗೆ ಬೆಂಬಲವಾಗುತ್ತಾರೆ. ದುರ್ಯೋಧನನಲ್ಲಿ ಮೃದುವಾದ ಮಾತುಗಳನ್ನಾಡುವುದು, ಕತ್ತೆಯಲ್ಲಿ ಮೃದುತ್ವವನ್ನು ತೋರಿಸಿದಂತೆಯೇ. ಅವನು ಮೃದುತ್ವವನ್ನು ಅಶಕ್ತಿಯೆಂದುಕೊಳ್ಳುತ್ತಾನೆ. ಆದ್ದರಿಂದ ಯುದ್ಧಪ್ರಯತ್ನಮಾಡಿ ಶಲ್ಯ ದೃಷ್ಟಕೇತು ಮುಂತಾದ ರಾಜರಿಗೆ ಹೇಳಿಕಳುಹಿಸೋಣ. ದುರ್ಯೋಧನನೂ ಹಾಗೆ ಹೇಳಿಕಳುಹಿಸಿಯೇ ಕಳುಹಿಸುತ್ತಾನೆ; ಯಾರು ಮುಂಚೆ ಬಂದು ಕೇಳಿದರೆ ಅವರೊಡನೆ ಸೇರುವುದು ರಾಜರಿಗೆ ರೂಢಿ. ಆದ್ದರಿಂದ ಈ ಕೆಲಸವನ್ನು ತ್ವರೆಯಿಂದ ಮಾಡಬೇಕು. ನನ್ನ ಪುರೋಹಿತನು ಕೌರವನ ಆಸ್ಥಾನಕ್ಕೆ ಹೋಗುತ್ತಾನೆ; ಏನು ಹೇಳಿಕಳುಹಿಸಬೇಕೋ ಅದನ್ನು ಅವನೊಡನೆ ಹೇಳಿ!” ಎಂದನು. </p>
<p> ಕೃಷ್ಣನು ಅವನನ್ನು ಅನುಮೋದಿಸಿ, “ಪಾಂಚಾಲರಾಜ! ಕೌರವ ಪಾಂಡವರಿಬ್ಬರೂ ನನಗೆ ನೆಂಟರು; ಅವರು ತಮತಮಗೆ ಇಷ್ಟಬಂದಂತೆ ನಡೆದುಕೊಳ್ಳುತ್ತಿದ್ದಾಗ, ನಾವು ಮಧ್ಯೆ ಮದುವೆಗೆಂದು ಬಂದವರು; ನೀನು ರಾಜರಲ್ಲಿ ವಯೋವೃದ್ಧನೂ ಜ್ಞಾನವೃದ್ಧನೂ ಆಗಿದ್ದೀಯೆ; ನಾವೆಲ್ಲ ನಿನಗೆ ಶಿಷ್ಯರಂತಿದ್ದೇವೆ; ಧೃತರಾಷ್ಟ್ರನು ನಿನ್ನ ಮಾತಿಗೆ ಗೌರವ ಕೊಡುತ್ತಾನೆ; ಅಲ್ಲದೆ ನೀನು ದ್ರೋಣಾಚಾರ್ಯ ಕೃಪಾಚಾರ್ಯರಿಗೆ ಸ್ನೇಹಿತ; ಆದ್ದರಿಂದ ಪಾಂಡವರ ಕೆಲಸವಾಗುವಂತೆ ಏನು ಹೇಳಿ ಕಳುಹಿಸಬೇಕೋ ಅದನ್ನು ಹೇಳಿ ಕಳುಹಿಸು; ಅದು ನಮ್ಮೆಲ್ಲರಿಗೂ ಸಮ್ಮತವಾಗಿರುತ್ತದೆ; ಕೌರವನು ನ್ಯಾಯವನ್ನೂ ಶಾಂತಿಯನ್ನೂ ಹಿಡಿದರೆ, ಸೋದರರಲ್ಲಿ ಸರ್ವನಾಶವಾಗುವುದು ಉಳಿಯುತ್ತದೆ. ಹಾಗಲ್ಲದೆ, ದರ್ಪವನ್ನೇ ತೋರಿಸಿದರೆ, ಎಲ್ಲ ರಾಜರಿಗೂ ಹೇಳಿಕಳುಹಿಸು; ನನಗೂ ಹೇಳಿಕಳುಹಿಸು; ಅರ್ಜುನನ ಕೋಪಕ್ಕೆ ಪಾತ್ರನಾಗಿ ಮಂತ್ರಿ ಬಾಂಧವರೊಡನೆ ಆ ಮೂರ್ಖನೂ ನಾಶವಾಗುತ್ತಾನೆ!” ಎಂದನು. </p>
<p> ದ್ರುಪದನು ಶ್ರೀಕೃಷ್ಣನನ್ನೂ ಇತರ ರಾಜರನ್ನೂ ಗೌರವಿಸಿ ಕಳುಹಿಸಿಕೊಟ್ಟನು. ಕೃಷ್ಣನು ಅತ್ತಲಾಗಿ ದ್ವಾರಕೆಗೆ ಹೋಗಲು ಇತ್ತಲಾಗಿ ಯುದ್ಧಸಿದ್ಧತೆಗಳಿಗೆ ಮೊದಲಾಯಿತು. ಪಾಂಡವರ ಕಡೆಗೆ ರಾಜರೂ ಅವರ ಸೇನೆಯೂ ಸೇರುತ್ತಿದ್ದಾರೆಂದು ಕೇಳಿ ದುರ್ಯೋಧನನೂ ತನಗೆ ಬೇಕಾದ ರಾಜರಿಗೆ ಹೇಳಿಕಳುಹಿಸಿದನು. ಎಲ್ಲೆಲ್ಲಿ ನೋಡಿದರೂ ಅವರ ಓಡಾಟವೇ ಆಯಿತು. ಈ ಮಧ್ಯೆ ದ್ರುಪದನು ತನ್ನ ವೃದ್ಧ ಪುರೋಹಿತನನ್ನು ದುರ್ಯೊಧನನಲ್ಲಿಗೆ ಕಳುಹಿಸಿಕೊಟ್ಟನು. -ಅವನ ಮಾತಿಗೆ ದುರ್ಯೋಧನನು ಒಪ್ಪಿಕೊಂಡುಬಿಡುತ್ತಾನೆಂದಲ್ಲ. ಅವನು ಧರ್ಮವಾದ ಮಾತುಗಳನ್ನು ಆಡಿದರೆ ಭೀಷ್ಮ ದ್ರೋಣ ವಿದುರರು ಅವನನ್ನು ಅನುಮೋದಿಸುತ್ತಾರೆ; ದುರ್ಯೋಧನನು ಅವರ ಮನಸ್ಸನ್ನು ತನ್ನ ಕಡೆಗೆ ತಿರುಗಿಸಿ ಅವರನ್ನೆಲ್ಲಾ ಕಲೆಹಾಕಬೇಕಾದರೆ ಸ್ವಲ್ಪಕಾಲ ಬೇಕಾಗುತ್ತದೆ; ಸಂಧಿಯ ನೆವದಲ್ಲಿ ಕಾಲಹರಣವಾಗುತ್ತಿದ್ದರೆ, ಇತ್ತಲಾಗಿ ಪಾಂಡವರಿಗೆ ಸಿದ್ಧಮಾಡಿಕೊಳ್ಳಲು ಹೆಚ್ಚು ಅವಕಾಶ ದೊರೆಯುತ್ತದೆ; ಇದು ಮುಖ್ಯ ಉದ್ದೇಶ.</p>
<p> ಅತ್ತಲಾಗಿ ಕೃಷ್ಣ ಬಲರಾಮರು ದ್ವಾರವತಿಗೆ ಸೇರುತ್ತಿದ್ದ ಹಾಗೆಯೇ ದುರ್ಯೋಧನನು ಕೃಷ್ಣನನ್ನು ಕಾಣಲು ಬಂದನು; ಅರ್ಜುನನೂ ಅಂದೇ ಬಂದನು. ಅವರು ಬಂದಾಗ ಕೃಷ್ಣನು ನಿದ್ರೆಮಾಡುತ್ತಿರಲು ಇಬ್ಬರೂ ಅವನು ಮಲಗಿದ್ದೆಡೆಗೇ ಹೋದರು. ದುರ್ಯೋಧನನು ಮೊದಲು ಬಂದು ಕೃಷ್ಣನ ತಲೆಯ ಕಡೆಗೆ ಹಾಕಿದ್ದ ಒಂದು ಶ್ರೇಷ್ಠವಾದ ಆಸನದಲ್ಲಿ ಕುಳಿತನು. ಅರ್ಜುನನು ಕೃಷ್ಣನ ಕಾಲಕಡೆಯಲ್ಲಿ ಕೈಮುಗಿದುಕೊಂಡು ನಿಂತಿದ್ದನು. ಕೃಷ್ಣನಿಗೆ ಎಚ್ಚರವಾಗಲು ಎದುರಿಗಿದ್ದ ಅರ್ಜುನನು ಕಣ್ಣಿಗೆ ಬಿದ್ದನು. ಆಮೇಲೆ ಹಿಂದಿದ್ದ ದುರ್ಯೋಧನನು ಕಂಡನು. ಇಬ್ಬರನ್ನೂ ಉಪಚರಿಸಿ ಅವರು ಬಂದ ಕಾರಣವೇನೆಂದು ಕೇಳಲು, ದುರ್ಯೋಧನನು, “ಕೃಷ್ಣ! ಯುದ್ಧದಲ್ಲಿ ನಿನ್ನ ಸಹಾಯವನ್ನು ಕೋರಿ ಬಂದಿದ್ದೇನೆ. ಅರ್ಜುನನಲ್ಲಿಯೂ ನನ್ನಲ್ಲಿಯೂ ನಿನಗೆ ಸ್ನೇಹ ಸಂಬಂಧಗಳು ಒಂದೇ ವಿಧವಾಗಿವೆ; ನಾನು ಮೊದಲು ಬಂದವನು; ಆದ್ದರಿಂದ ನನ್ನ ಕೋರಿಕೆಯನ್ನು ನೆರವೇರಿಸುವುದು ಶಿಷ್ಟಸಮ್ಮತವಾದದ್ದು!” ಎಂದನು. ಕೃಷ್ಣನು, “ಅಯ್ಯಾ, ನೀನು ಮೊದಲೇ ಬಂದಿರಬಹುದು; ಅದರಲ್ಲಿ ಅನುಮಾನವಿಲ್ಲ; ಆದರೆ ಮೊದಲು ನನ್ನ ಕಣ್ಣಿಗೆ ಬಿದ್ದವನು ಅರ್ಜುನ; ನೀನು ಮೊದಲು ಬಂದದ್ದರಿಂದಲೂ, ಅರ್ಜುನನು ಮೊದಲು ಕಣ್ಣಿಗೆ ಬಿದ್ದದ್ದರಿಂದಲೂ ನಾನು ನಿಮ್ಮಿಬ್ಬರಿಗೂ ಸಹಾಯಮಾಡುತ್ತೇನೆ; ಆದರೆ ಚಿಕ್ಕವರ ಕೋರಿಕೆಯನ್ನು ಮೊದಲು ನೆರವೇರಿಸಿಕೊಡಬೇಕು. ಆದ್ದರಿಂದ ಅರ್ಜುನನನ್ನು ಕೇಳುತ್ತೇನೆ; ಏನು ಅರ್ಜುನ, ನಿನಗೆ ನಾನು ಬೇಕೋ, ನನ್ನ ಸೇನೆ ಬೇಕೋ? ನನ್ನ ಸೇನೆಯಲ್ಲಿ ಒಂದು ಅರ್ಬುದ ಯೋಧರಿದ್ದಾರೆ; ನಾನು ಯುದ್ಧದಲ್ಲಿ ಶಸ್ತ್ರಾಸ್ತ್ರಗಳನ್ನು ಹಿಡಿದು ಯುದ್ಧಮಾಡುವವನಲ್ಲ.” ಎಂದು ಕೇಳಿದನು. ಅರ್ಜುನನು ಯುದ್ಧಮಾಡದಿದ್ದರೂ ಚಿಂತೆಯಿಲ್ಲವೆಂದು ಕೃಷ್ಣನನ್ನು ಆರಿಸಿಕೊಂಡನು. ದುರ್ಯೋಧನನಿಗೆ ಅರ್ಬುದ ಸೇನೆ ಸಿಕ್ಕಿತಲ್ಲಾ ಎಂದು ಸಂತೋಷವಾಯಿತು; ಅದನ್ನು ತೆಗೆದುಕೊಂಡು ದುರ್ಯೋಧನನು ಬಲರಾಮನಲ್ಲಿಗೆ ಹೋದನು. ಬಲರಾಮನು ವಿರಾಟನ ಮನೆಯಲ್ಲಿ ತಾನು ಆಡಿದ ಮಾತನ್ನೂ ಅದನ್ನು ಕೃಷ್ಣನು ಮನಸ್ಸಿಗೆ ತಂದುಕೊಳ್ಳದ್ದನ್ನೂ ಹೇಳಿ “ನಾನು ಕೃಷ್ಣನನ್ನು ಬಿಟ್ಟು ಇರುವುದಕ್ಕಾಗುವುದಿಲ್ಲ. ಅವನು ಅರ್ಜುನನ ಕಡೆ ಇದ್ದಾನೆ; ಆದ್ದರಿಂದ ನಾನು ಯಾವ ಕಡೆಗೂ ಇರುವುದು ಬೇಡವೆಂದಿದ್ದೇನೆ. ನೀನು ಭರತವಂಶದಲ್ಲಿ ಹುಟ್ಟಿದ ಕ್ಷತ್ರಿಯ; ಹೋಗು ಕ್ಷತ್ರಿಯನಂತೆ ಯುದ್ಧಮಾಡು!” ಎಂದುಬಿಟ್ಟನು. ಅದರಿಂದ ಅವನಿಗೆ ಸಂತೋಷವೇ ಆಯಿತು. ಅನಂತರ ಕೃತವರ್ಮನು ಕೊಟ್ಟ ಒಂದು ಅಕ್ಷೌಹಿಣೀ ಸೈನ್ಯವನ್ನು ತೆಗೆದುಕೊಂಡು ದುರ್ಯೋಧನನು ತುಂಬ ಉತ್ಸಾಹದಿಂದ ಊರನ್ನು ಸೇರಿದನು. ದುರ್ಯೋಧನನು ಅತ್ತ ಕಡೆಗೆ ತಿರುಗುತ್ತಲೂ ಇತ್ತಕಡೆ ಕೃಷ್ಣನು ಅರ್ಜುನನನ್ನು “ಯುದ್ಧಮಾಡದಿದ್ದರೂ ಚಿಂತೆಯಿಲ್ಲವೆಂದು ನನ್ನೊಬ್ಬನನ್ನೇ ಏಕೆ ಕೋರಿದೆ ಅರ್ಜುನ?” ಎಂದು ಕೇಳಿದನು. ಅವನು, ”ಕೃಷ್ಣ! ನೀನೊಬ್ಬನೇ ಅವರೆಲ್ಲರನ್ನೂ ಕೊಲ್ಲಲು ಸಮರ್ಥ; ನಾನೂ ಹಾಗೆಯೇ ಅವರನ್ನು ಕೊಲ್ಲಬಲ್ಲೆನೆಂದು ಧೈರ್ಯವಿದೆ. ನೀನು ನನಗೆ ಸಾರಥಿಯಾಗು; ಇದು ನನಗೆ ಬಹಳ ದಿನದಿಂದ ಮನಸ್ಸಿನಲ್ಲಿತ್ತು.“ ಎಂದನು. ಕೃಷ್ಣನು ”ನೀನು ನನ್ನೊಡನೆ ಹುರುಡಿಸುವುದು ಯುಕ್ತವಾಗಿದೆ ಪಾರ್ಥ! ಆಗಲಿ, ನಿನಗೆ ಸಾರಥಿಯಾಗುತ್ತೇನೆ. ನಿನ್ನ ಇಷ್ಟ ಕೈಗೂಡಲಿ!" ಎಂದನು. </p>
<p> ಅತ್ತ ಪಾಂಡವರ ಪ್ರಾರ್ಥನೆಯಂತೆ ಮದ್ರರಾಜನಾದ ಶಲ್ಯನು ತನ್ನ ಮಹಾರಥರಾದ ಮಕ್ಕಳೊಡನೆಯೂ ಅಪಾರವಾದ ಸೇನೆಯೊಡನೆಯೂ ಬರುತ್ತಿರಲು ದುರ್ಯೋಧನನು ಅವರು ಬರುತ್ತಿದ್ದ ದಾರಿಯಲ್ಲಿ ರಮಣೀಯವಾದ ಸ್ಥಳಗಳನ್ನು ನೋಡಿ ಅಲ್ಲಿ ದಿವ್ಯಸುಂದರವಾದ ಮಂಟಪಗಳನ್ನು ಮಾಡಿಸಿ ಅವುಗಳೊಳಗೆ ಅವರ ಸತ್ಕಾರಕ್ಕೆ ಏರ್ಪಡಿಸಿದನು. ಶಲ್ಯನು ಅದನ್ನು ನೋಡಿ ಸಂತೋಷಪಟ್ಟು, “ಈ ಮಂಟಪಗಳನ್ನು ಕಟ್ಟಿದವರು ಯಾರು? ಕರೆಯಿರಿ. ನಾನು ಅವರಿಗೆ ಬಹುಮಾನ ಮಾಡಬೇಕು!” ಎಂದನು. ಮರೆಯಾಗಿದ್ದ ದುರ್ಯೋಧನನು ಆಗ ಮುಂದೆ ಬಂದು ತಾನೇ ಅದಕ್ಕೆಲ್ಲಾ ಏರ್ಪಾಟುಮಾಡಿದ್ದವನೆಂದು ಹೇಳಿದನು. ಶಲ್ಯನು ತುಂಬ ಸಂತೋಷಪಟ್ಟು ದುರ್ಯೋಧನನನ್ನು ಆಲಿಂಗಿಸಿಕೊಂಡು ತನ್ನಿಂದ ಏನಾಗಬೇಕೆಂದು ಕೇಳಿದನು. ಅವನು, “ಮಾವ! ನೀನು ಅಖಂಡ ಕೌರವ ಸೇನೆಗೆ ನೇತೃವಾಗಬೇಕು!” ಎಂದನು. ಶಲ್ಯನು ಒಪ್ಪಿ “ಇನ್ನೇನು?” ಎಂದು ಕೇಳಿದನು. ದುರ್ಯೋಧನನು “ಇನ್ನೇನೂ ಇಲ್ಲ, ಇನ್ನೇನೂ ಇಲ್ಲ; ಅಷ್ಟೆ ಅಷ್ಟೆ!” ಎಂದು ತುಂಬ ತೃಪ್ತಿಯಿಂದ ಹೇಳಿ ತನ್ನ ಊರಿಗೆ ಹಿಂತಿರುಗಿದನು. ಶಲ್ಯನು ಯುಧಿಷ್ಠಿರನನ್ನು ಕಂಡುಬರುತ್ತೇನೆಂದು ಹೇಳಿ ಉಪಪ್ಲವ್ಯನಗರಕ್ಕೆ ಬಂದು ಅವನನ್ನು ಪರಮಪ್ರೀತಿಯಿಂದ ಆಲಿಂಗಿಸಿಕೊಂಡು, ಕುಶಲ ಪ್ರಶ್ನೆ ಮಾಡಿ ದಾರಿಯಲ್ಲಿ ದುರ್ಯೋಧನನೊಡನೆ ನಡೆದದ್ದನ್ನೆಲ್ಲಾ ಹೇಳಿದನು. ಯುಧಿಷ್ಠಿರನು “ಒಳ್ಳೆಯದಾಯಿತು! ನೀನು ನಮಗೆ ಒಂದು ಉಪಕಾರ ಮಾಡಿಕೊಡು! ನೀನೂ ವಾಸುದೇವನೂ ಯುದ್ಧದಲ್ಲಿ ಸರಿಸಮರೆಂದು ಗಣ್ಯರಾಗಿದ್ದೀರಿ. ಕರ್ಣಾರ್ಜುನರಿಗೆ ಮುಂದೆ ಪರಸ್ಪರ ರಥಯುದ್ಧ ಒದಗಿದಾಗ ನೀನು ಕರ್ಣನಿಗೆ ಸಾರಥ್ಯಮಾಡಬೇಕಾಗುತ್ತದೆ. ಮಾವ! ನನ್ನಲ್ಲಿ ನಿನಗೆ ವಿಶ್ವಾಸವಿರುವುದಾದರೆ ಆಗ ನೀನು ಅರ್ಜುನನನ್ನು ಕಾಪಾಡಿಕೊಳ್ಳಬೇಕು. ಕರ್ಣನಿಗೆ ತೇಜೋವಧೆ ಮಾಡಬೇಕು; ಇದು ಮಾಡಬಾರದ್ದಾದರೂ ನಮಗೋಸ್ಕರ ಮಾಡಬೇಕು!” ಎಂದನು. ಶಲ್ಯನು, “ನಿಜ! ನಾನು ಖಂಡಿತವಾಗಿಯೂ ರಣದಲ್ಲಿ ಅವನ ಸಾರಥಿಯಾಗುತ್ತೇನೆ; ಯುದ್ಧಮಾಡಬೇಕೆನ್ನುವಾಗ, ಅವನ ಗರ್ವವನ್ನು ಮುರಿದು ಅವನೊಡನೆ ಮಾತಿಗೆ ಮಾತು ಕೊಟ್ಟು ಮೆತ್ತಗಾಗುವಂತೆ ಅಪ್ರಿಯವಾಗಿ ವಾದಿಸುತ್ತೇನೆ; ಅದರಿಂದ ಅವನನ್ನು ಗೆಲ್ಲುವುದು ಸುಲಭವಾಗುತ್ತದೆ. ಇದಲ್ಲದೆ ಇನ್ನೂ ನನ್ನ ಕೈಯಲ್ಲೇನಾಗಬಹುದೋ ಅದನ್ನೆಲ್ಲಾ ಮಾಡುತ್ತೇನೆ. ನೀವೂ ಕೃಷ್ಣೆಯೂ ಜೂಜಿನಲ್ಲಿ ದುಃಖವನ್ನು ಅನುಭವಿಸಿದ್ದು, ಕರ್ಣನಿಂದ ಕಠೋರವಾದ ಮಾತುಗಳನ್ನು ಕೇಳಿದ್ದು, ಜಟಾಸುರ ಕೀಚಕ ಮುಂತಾದವರಿಂದ ತೊಂದರೆಪಟ್ಟದ್ದು, ಎಲ್ಲವನ್ನೂ ನಾನು ಬಲ್ಲೆ. ಈ ದುಃಖವೆಲ್ಲಾ ಮುಂದೆ ಸುಖದಲ್ಲಿ ಮುಗಿಯುತ್ತದೆ. ಅದಕ್ಕಾಗಿ ವ್ಯಥೆಪಡಬೇಡ; ವಿಧಿ ಬಲವತ್ತರವಾದದ್ದು. ದೇವತೆಗಳಿಗೂ ಕಷ್ಟತಪ್ಪಿದ್ದಲ್ಲ; ಸಾಕ್ಷಾತ್​ ದೇವೇಂದ್ರನೂ ಅವನ ಹೆಂಡತಿ ಶಚೀದೇವಿಯೂ ತುಂಭ ಕಷ್ಟಕ್ಕೆ ಸಿಕ್ಕಿ ನರಳಿದರು” ಎಂದು ಸಮಾಧಾನಮಾಡಿ ಆ ವೃತ್ತಾಂತವನ್ನು ಹೇಳಿದನು:-</p>
<p> "ಹಿಂದೆ ತ್ವಷ್ಟೃ ಪ್ರಜಾಪತಿಯು ಇಂದ್ರನಲ್ಲಿ ದ್ರೋಹಬುದ್ದಿಯಿಂದ ತ್ರಿಶಿರಸನೆಂಬ ಮಗನನ್ನು ಪಡೆದನು. ಅವನು ತಪಸ್ಸಿನಿಂದ ಇಂದ್ರನ ಸ್ಥಾನವನ್ನು ಆಕ್ರಮಿಸಿಕೊಳ್ಳಬೇಕೆಂದು ಯತ್ನಿಸಿದನು. ಅಪ್ಸರೆಯರ ಮೂಲಕ ಅವನ ತಪಸ್ಸನ್ನು ಕೆಡಿಸುವುದು ಅಸಾಧ್ಯವಾಗಲು ಇಂದ್ರನು ಅವನನ್ನು ಕೊಂದನು. ಆಗ ತ್ವಷ್ಟೃವು ಇನ್ನೂ ಪ್ರಬಲನಾದ ವೃತ್ರನೆಂಬ ಮಗನನ್ನು ಪಡೆದನು. ಅವನ ಮುಂದೆ ಇಂದ್ರನು ನಿಲ್ಲಲಾರದೆ ಓಡಿಹೋಗಬೇಕಾಯಿತು. ಆಗ ದೇವತೆಗಳು ಅವನಿಗೂ ಇಂದ್ರನಿಗೂ ಸಂಧಿಮಾಡಿಸಿದರು. ಆದರೂ ಇಂದ್ರನು ಸಮಯ ಕಾಯುತ್ತಿದ್ದು ವೃತ್ರನು ಸಮುದ್ರತೀರದಲ್ಲಿದ್ದಾಗ ಅದರ ನೊರೆಯಿಂದಲೇ ವೃತ್ರನನ್ನು ಕೊಂದುಬಿಟ್ಟನು. ಇವರಿಬ್ಬರನ್ನೂ ಕೊಂದದ್ದರಿಂದ ಇಂದ್ರನನ್ನು ಬ್ರಹ್ಮಹತ್ಯೆಯು ಮೆಟ್ಟಿಕೊಂಡಿತು. ಅವನು ನಾಚಿ ಮುಖತೋರಿಸಲಾರದೆ ತಲೆತಪ್ಪಿಸಿಕೊಂಡು ಹೋದನು. </p>
<p> ಆಗ ದೇವರ್ಷಿಗಳೂ ದೇವತೆಗಳೂ ಆಲೋಚಿಸಿ ನಹುಷನನ್ನು ತಮ್ಮ ಪಾಲಕನಾಗಿ ಇಂದ್ರಪದವಿಯಲ್ಲಿ ನೇಮಿಸಿಕೊಂಡರು. ಕಾಲಕ್ರಮದಲ್ಲಿ ಅವನ ಬುದ್ದಿಯು ಧರ್ಮದಿಂದ ಕಾಮಕ್ಕೆ ತಿರುಗಿತು. ಅಪ್ಸರ ಸ್ತ್ರೀಯರು ಸಾಲದೆ ಶಚೀದೇವಿಯ ಮೇಲೆ ಮನಸ್ಸು ಹೋಯಿತು. ಅವಳು ನಹುಷನನ್ನು ಕಂಡು ಸ್ವಲ್ಪ ಕಾಲಾವಕಾಶ ಕೇಳಿದಳು. ಈ ಮಧ್ಯೆ ದೇವತೆಗಳೆಲ್ಲರೂ ಇಂದ್ರನಿದ್ದ ಸ್ಥಳವನ್ನು ಕಂಡುಹಿಡಿದು ಅವನಿಂದ ಅಶ್ವಮೇಧಯಾಗ ಮಾಡಿಸಲು ಅವನಿಗೆ ಹಿಡಿದಿದ್ದ ಬ್ರಹ್ಮೇತಿ ಹೋಯಿತು. ಆಗ ಶಚಿಯು ನಹುಷನನ್ನು ಕಂಡು ಅವನು ಸಪ್ತರ್ಷಿಗಳು ಹೊತ್ತ ಪಲ್ಲಕ್ಕಿಯಲ್ಲಿ ಬಂದರೆ ಅವನ ವಶಳಾಗುವಳೆಂದು ಹೇಳಿದಳು. ಕಾಮಮೋಹಿತನಾದ ಅವನು ಅದೂ ಒಂದು ವೈಭವವೆಂದು ತಿಳಿದು ಹಾಗೆಯೇ ಮಾಡಿದನು. ಪಲ್ಲಕ್ಕಿಯಲ್ಲಿ ಕೂತು ಬರುತ್ತಿದ್ದಾಗ ಅವನ ಕಾಲು ಪಲ್ಲಕ್ಕಿಯನ್ನು ಹೊತ್ತಿದ್ದ ಅಗಸ್ತ್ಯನಿಗೆ ತಗುಲಲು ಆ ಋಷಿಯು ನಹುಷನ ಪುಣ್ಯವೆಲ್ಲ ನಷ್ಟವಾಗಿ ಸ್ವರ್ಗದಿಂದ ಅವನು ಸರ್ಪವಾಗಿ ಬಿದ್ದುಹೋಗಲಿ ಎಂದು ಶಪಿಸಿದನು. ಕೂಡಲೆ ಒಂದು ತಾವರೆದಂಟಿನಲ್ಲಿ ಅಣುರೂಪವಾಗಿ ಅಡಗಿಕೊಂಡಿದ್ದ ದೇವೇಂದ್ರನನ್ನು ದೇವತೆಗಳು ಹುಡುಕಿ ಕರೆದುಕೊಂಡು ಬಂದು ಅವನ ಸ್ಥಾನದಲ್ಲಿ ಅವನನ್ನು ನಿಲ್ಲಿಸಿದರು. ಆಮೇಲೆ ಅವನು ಶಚೀದೇವಿಯೊಡಗೂಡಿ ಮೊದಲಿನಂತೆ ಸಂತೋಷದಿಂದ ರಾಜ್ಯವನ್ನು ಪಾಲಿಸುತ್ತಿದ್ದನು.</p>
<p> ಹೀಗೆ ಇಂದ್ರನೂ ಅವನ ಹೆಂಡತಿಯೂ ಪಡಬಾರದ ಕಷ್ಟಪಟ್ಟರು. ಅವನೂ ಶತ್ರುಗಳ ಹೆದರಿಕೆಯಿಂದ ಅಜ್ಞಾತವಾಸ ಮಾಡಬೇಕಾಯಿತು. ಕೊನೆಗೆ ಇಂದ್ರನ ಶತ್ರುಗಳು ನಾಶ ಹೊಂದಿದಂತೆ ನಿನ್ನ ಶತ್ರುಗಳಾದ ಕರ್ಣ ದುರ್ಯೋಧನಾದಿಗಳೂ ನಾಶಹೊಂದಿ, ನೀನು ನಿನ್ನ ಸೋದರರು ಮತ್ತು ಹೆಂಡತಿಯೊಡನೆ ಸಾಗರಪರ್ಯಂತವಾದ ಭೂಮಿಯನ್ನು ಆಳುವೆ!" ಎಂದನು. </p>
<p> ಶಲ್ಯನು ಹೊರಟುಹೋದಮೇಲೆ ಸಾತ್ಯಕಿ ದೃಷ್ಟಕೇತು ಜಯತ್ಸೇನ ಪಾಂಡ್ಯ ಮುಂತಾದವರೆಲ್ಲರೂ ತಮ್ಮ ತಮ್ಮ ಸೈನ್ಯಗಳನ್ನು ತಂದು ಸೇರಿಸಿದರು. ಅದೆಲ್ಲಾ ಒಟ್ಟು ಏಳು ಅಕ್ಷೌಹಿಣೀ ಸೈನ್ಯವಾಯಿತು. ಅತ್ತಲಾಗಿ ದುರ್ಯೋಧನನ ಕಡೆಗೆ ಭಗದತ್ತ ಭೂರಿಶ್ರವಸ್ಸು ಕೃತವರ್ಮ ಜಯದ್ರಥ ಮುಂತಾದವರೆಲ್ಲರೂ ತಮ್ಮ ತಮ್ಮ ಸೈನ್ಯಗಳನ್ನು ಸೇರಿಸಿದರು. ಹಸ್ತಿನಗರವೆಲ್ಲಾ ಕಿಕ್ಕಿರಿದು ಹೋಗಿ ಸುತ್ತುಮುತ್ತಿನ ಕಾಡುಮೇಡು ಮರುಭೂಮಿ ನದೀತೀರ ಪರ್ವತಪ್ರದೇಶ ಎಲ್ಲಾ ಕಾಲಿಡಲಾಗದಂತೆ ಸೈನ್ಯದಿಂದ ತುಂಬಿಹೋಯಿತು.</p>
<p> ಹೀಗೆ ಎರಡು ಕಡೆಯೂ ಸೈನ್ಯವು ಶೇಖರವಾಗುತ್ತಿರಲು ದ್ರುಪದನು ಕಳುಹಿಸಿಕೊಟ್ಟ ಅವನ ಪುರೋಹಿತನು ಕೌರವರ ಆಸ್ಥಾನಕ್ಕೆ ಬಂದು ಭೀಷ್ಮಾದಿಗಳಿಂದ ಸತ್ಕೃತನಾಗಿ, ಅವರ ಯೋಗಕ್ಷೇಮಗಳನ್ನು ವಿಚಾರಿಸಿ, ಸೇನಾನಾಯಕರೆಲ್ಲರೂ ಸೇರಿದ್ದಾಗ ಅವರ ಮಧ್ಯೆ “ತಾವೆಲ್ಲರೂ ಪುರಾತನವಾದ ರಾಜಧರ್ಮವನ್ನು ಬಲ್ಲವರು. ಆದರೂ ನಾನು ಮಾತನಾಡಬೇಕಲ್ಲಾ ಎಂದು ಮಾತನಾಡುತ್ತಿದ್ದೇನೆ. ಧೃತರಾಷ್ಟ್ರನೂ ಪಾಂಡುವೂ ಒಬ್ಬ ತಂದೆಯ ಮಕ್ಕಳು. ಆದ್ದರಿಂದ ಪಿತ್ರಾರ್ಜಿತವಾದ ಸ್ವತ್ತು ಅವರಿಬ್ಬರಿಗೂ ಸಮಾನವಾಗಿ ಬರಬೇಕು. ಕೌರವರಿಗೇನೋ ಬಂತು. ಆದರೆ ಪಾಂಡವರಿಗೆ ಬರಲಿಲ್ಲ. ಅದೇಕೆ ಎಂಬುದನ್ನು ನೀವೆಲ್ಲರೂ ಬಲ್ಲಿರಿ; ಅಲ್ಲದೆ ಪಾಂಡವರನ್ನು ಕೊಲ್ಲುವುದಕ್ಕೆ ಯತ್ನಗಳು ನಡೆದುವು; ಆದರೆ ಅವರ ಆಯುಸ್ಸು ಇನ್ನೂ ಉಳಿದಿದ್ದದ್ದರಿಂದ ಅವರು ಬದುಕಿಕೊಂಡರು. ಸ್ವಂತ ಬಲದಿಂದ ರಾಜ್ಯವನ್ನು ಕಟ್ಟಿದರು, ಕುದುರಿಸಿದರು. ಆದರೆ ಕೌರವರು ಅದನ್ನು ಮೋಸದಿಂದ ಕಸಿದುಕೊಂಡು ಅವರನ್ನು ಕಾಡಿಗೆ ಅಟ್ಟಿದರು; ಅವರು ವನವಾಸವನ್ನೂ ಮುಗಿಸಿ, ವಿರಾಟನಗರದಲ್ಲಿ ಬೇರೊಂದು ಜನ್ಮದಂತೆ ಅಜ್ಞಾತವಾಸವನ್ನು ಮಾಡಿ ಬಂದಿದ್ದಾರೆ. ಆದರೆ ಆ ಕಷ್ಟಕಾರ್ಪಣ್ಯಗಳನ್ನೆಲ್ಲಾ ಹಿಂದಕ್ಕಿಟ್ಟು ಕೌರವರೊಡನೆ ಸಾಮಮಾರ್ಗದಲ್ಲಿಯೇ ವರ್ತಿಸುತ್ತಿದ್ದಾರೆ. ಅವರಿಗೆ ಯುದ್ಧ ಬೇಕಿಲ್ಲ; ದುರ್ಯೋಧನನು ಯುದ್ಧವನ್ನು ಅಪೇಕ್ಷಿಸುವುದಕ್ಕೆ ಕಾರಣಗಳಿರಬಹುದು. ಅವನು ತಾನು ಹೆಚ್ಚು ಬಲಿಷ್ಠನೆಂದು ತಿಳಿದುಕೊಂಡಿದ್ದರೆ ನೀವು ಅದು ಸರಿಯಲ್ಲವೆಂದು ತೋರಿಸಬೇಕು. ಯುಧಿಷ್ಠಿರನ ಹತ್ತಿರವೂ ಏಳು ಅಕ್ಷೌಹಿಣೀ ಸೈನ್ಯವಿದೆ. ನಿಮ್ಮ ಹತ್ತಿರ ಹನ್ನೊಂದು ಅಕ್ಷೌಹಿಣೀ ಇರಬಹುದು; ಆದರೆ ಆ ಸೇನೆಯೆಲ್ಲಾ ಅರ್ಜುನನೊಬ್ಬನ ತೂಕಕ್ಕೆ ಬರಲಾರದು; ಜೊತೆಗೆ ಬುದ್ಧಿಶಾಲಿಯಾದ ಕೃಷ್ಣನ ಸಹಾಯವಿದೆ; ಆದ್ದರಿಂದ ನೀವೆಲ್ಲರೂ ಸೇರಿ ಧರ್ಮಕ್ಕೆ ಅನುಸಾರವಾಗಿ ಪಾಂಡವರಿಗೆ ಬರಬೇಕಾದದ್ದನ್ನು ಕೊಡಿಸಿ; ಈ ಅವಕಾಶವನ್ನು ಕಳೆದುಕೊಳ್ಳಬೇಡಿ!” ಎಂದು ಹೇಳಿದನು. </p>
<p> ಈ ಮಾತನ್ನು ಭೀಷ್ಮನು ಅನುಮೋದಿಸುತ್ತ,“ಅಯ್ಯಾ! ನೀನು ಹೇಳಿದ್ದೆಲ್ಲಾ ನಿಜ; ನೀನು ಬ್ರಾಹ್ಮಣನಾದ್ದರಿಂದ ಇಷ್ಟು ಖಂಡಿತವಾಗಿ ಮಾತನಾಡಿದ್ದೀಯೆ; ಪಾಂಡವರು ತುಂಬ ಕಷ್ಟವನ್ನು ಅನುಭವಿಸಿದ್ದಾರೆ. ಅವರ ಪಿತ್ರಾರ್ಜಿತ ಸ್ವತ್ತು ಅವರಿಗೆ ಬರಬೇಕಾದದ್ದೇ; ಅರ್ಜುನನು ಶಸ್ತ್ರಾಸ್ತ್ರ ನಿಪುಣ; ಅವನನ್ನು ಯುದ್ಧದಲ್ಲಿ ಯಾರು ಜಯಿಸಿಯಾರು?..” ಎನ್ನುತ್ತಿರುವಷ್ಟರಲ್ಲಿಯೇ ಕರ್ಣನು ರೇಗಿ ದುರ್ಯೋಧನನ ಮುಖನೋಡಿ , ಧೃಷ್ಟತನದಿಂದ “ಅಯ್ಯಾ ಬ್ರಾಹ್ಮಣ! ನೀನು ಹೇಳಿದ್ದು ಯಾವ ಪ್ರಾಣಿಗೂ ತಿಳಿಯದಿದ್ದದ್ದೇನೂ ಅಲ್ಲ; ಆಡಿದ್ದನ್ನೇ ಆಡಿ ಏನು ಪ್ರಯೋಜನ? ದುರ್ಯೋಧನನಿಗಾಗಿ ಶಕುನಿ ಆಡಿದ; ಗೆದ್ದ. ಯುಧಿಷ್ಠಿರನು ಒಪ್ಪಂದವಾಗಿದ್ದ ಪ್ರಕಾರ ಕಾಡಿಗೆ ಹೋದ. ಆದರೆ ಒಪ್ಪಂದವನ್ನು ಗೌರವಿಸಿ ಅದರ ಪ್ರಕಾರ ರಾಜ್ಯವನ್ನು ಕೇಳುತ್ತಿಲ್ಲ. ದುರ್ಯೋಧನನು ಭಯದಿಂದ ಒಂದು ಹೆಜ್ಜೆ ಭೂಮಿಯನ್ನೂ ಕೊಡತಕ್ಕವನಲ್ಲ. ನ್ಯಾಯಕ್ಕೆ ಬಂದರೆ ಭೂಮಂಡಲವನ್ನೇ ಕೊಟ್ಟುಬಿಟ್ಟಾನು. ರಾಜ್ಯ ಬೇಕಾದರೆ ಪ್ರತಿಜ್ಞೆಯಂತೆ ಮತ್ತೆ ಕಾಡಿಗೆ ಹೋಗಿಬರಲಿ. ಆಮೇಲೆ ನಿಶ್ಚಿಂತರಾಗಿ ದುರ್ಯೊಧನನ ತೊಡೆಯ ಮೇಲೆ ಬಂದು ಕೂಡಲಿ. ಈ ಅಧರ್ಮ ಬುದ್ದಿ ಅವರಿಗೆ ಬರಿಯ ಮೂರ್ಖತನ ಅಷ್ಟೇಯೆ! ಧರ್ಮ ಬೇಡ ಯುದ್ಧ ಬೇಕು ಎನ್ನುವ ಹಾಗಿದ್ದರೆ ಕೌರವರ ಮೇಲೆ ಯುದ್ಧಮಾಡಲಿ; ಆಮೇಲೆ ನನ್ನ ಮಾತು ಅವರ ಮನಸ್ಸಿಗೆ ಬಂದೀತು!” ಎಂದನು.</p>
<p> ಭೀಷ್ಮನು “ರಾಧೇಯ! ಮಾತಿನಿಂದ ಏನು ಪ್ರಯೋಜನ? ಪಾರ್ಥನೊಬ್ಬನೇ ಷಡ್ರಥಿಕರನ್ನೂ ಯುದ್ಧದಲ್ಲಿ ಗೆದ್ದಾಗ ಏನಾಯಿತು ಎಂಬುದನ್ನು ಜ್ಞಾಪಿಸಿಕೊ! ಈ ಬ್ರಾಹ್ಮಣ ಹೇಳಿದಹಾಗೆ ನಡೆಯದಿದ್ದರೆ ನಾವು ಯುದ್ಧದಲ್ಲಿ ಹತರಾಗಿ ಮಣ್ಣುಮುಕ್ಕಬೇಕಾದೀತು!” ಎಂದನು. ಆಗ ಧೃತರಾಷ್ಟ್ರನು ಭೀಷ್ಮನನ್ನು ಸಮಾಧಾನಮಾಡಿ ಕರ್ಣನನ್ನು ಗದರಿಸಿ “ಭೀಷ್ಮನು ಹೇಳಿದ್ದು ನಮಗೂ ಪಾಂಡವರಿಗೂ ಎಲ್ಲ ಲೋಕಕ್ಕೂ ಹಿತವಾಗಿದೆ. ಈ ವಿಚಾರವನ್ನು ನಾನು ಯೋಚಿಸಿ ಸಂಜಯನನ್ನು ಪಾಂಡವರ ಹತ್ತಿರಕ್ಕೆ ಕಳುಹಿಸುತ್ತೇನೆ” ಎಂದು ಆ ಬ್ರಾಹ್ಮಣನನ್ನು ಮರ್ಯಾದೆಯಿಂದ ಹಿಂದಕ್ಕೆ ಕಳುಹಿಸಿ, ಸಂಜಯನನ್ನು ಬರಮಾಡಿಕೊಂಡನು. ಅವನನ್ನು ಕುರಿತು, “ನೋಡು ಸಂಜಯ! ಪಾಂಡವರು ಇದುವರೆಗೆ ಎಷ್ಟೇ ನೊಂದಿದ್ದರೂ ನಮ್ಮಲ್ಲಿ ಶಾಂತಿಯಿಂದಲೇ ವರ್ತಿಸುತ್ತಿರುವರು. ಈ ಕರ್ಣ ದುರ್ಯೋಧನರು ತಾವು ಮಾಡುತ್ತಿರುವುದೇ ಸರಿಯೆಂದುಕೊಂಡು ಪಾಂಡವರನ್ನು ಸುಮ್ಮನೇ ರೇಗಿಸುತ್ತಿದ್ದಾರೆ. ಆದರೆ ಯುಧಿಷ್ಠಿರನ ಮನಸ್ಸನ್ನು ನೋಯಿಸದೆ, ಯುದ್ಧಕ್ಕೆ ಎಡೆಗೊಡದೆ , ಅವರ ರಾಜ್ಯವನ್ನು ಅವರಿಗೆ ಕೊಟ್ಟುಬಿಡುವುದು ಒಳ್ಳೆಯದು. ಅರ್ಜುನನೊಬ್ಬನೇ ಗಾಂಡೀವವನ್ನು ಹಿಡಿದು ಈ ಲೋಕವನ್ನು ತಲೆಕೆಳಗು ಮಾಡುವುದಕ್ಕೆ ಸಾಕು; ಈಗ ಕೃಷ್ಣ ಬೇರೆ ಅವನಿಗೆ ಸಾರಥಿಯಾಗುತ್ತಾನಂತೆ. ನನ್ನ ಈ ಮೂರ್ಖ ಮಗ ಅವರನ್ನು ಎದುರಿಸದಿದ್ದರೆ ಕ್ಷೇಮವಾದೀತು; ಆದರೆ ಅವರ ಶೌರ್ಯಕ್ಕಿಂತ ನಾನು ಧರ್ಮರಾಜನ ಕೋಪಕ್ಕೇ ಹೆಚ್ಚು ಬೆದರುತ್ತೇನೆ. ಅವನು ದೊಡ್ಡತಪಸ್ವಿ. ಆದ್ದರಿಂದ ನೀನು ಹೋಗಿ ಅವರನ್ನೆಲ್ಲಾ ಕುಶಲಪ್ರಶ್ನೆಯಿಂದ ಹಿತವಾಗಿರುವಂತೆಯೇ ಮಾತನಾಡಿಸಿ ಸಂಧಿಯೇ ನನ್ನ ಉದ್ದೇಶವೆಂದು ತಿಳಿಸು. ಒಟ್ಟಿನ ಮೇಲೆ ನಮ್ಮ ಕುಲಕ್ಕೆ ಯಾವುದು ಶ್ರೇಯಸ್ಸೆಂದು ತೋರುವುದೋ ಆ ಮಾತುಗಳನ್ನೇ ಹೇಳು. ಯಾರಿಗೂ ಕೋಪ ಹುಟ್ಟಿಸಬೇಡ” ಎಂದು ಹೇಳಿ ಕಳುಹಿಸಿದನು.</p>
<p> ಅದರಂತೆಯೇ ಸಂಜಯನು ಉಪಪ್ಲವ್ಯನಗರಕ್ಕೆ ಹೋಗಿ ಪಾಂಡವರಿಂದ ಸತ್ಕೃತನಾಗಿ ಅವರ ಯೋಗಕ್ಷೇಮಗಳನ್ನು ವಿಚಾರಿಸಿ, ಪಾಂಡವರು ಸೃಂಜಯರು, ಕೃಷ್ಣ ಸಾತ್ಯಕಿ ವಿರಾಟರಾಜ ಎಲ್ಲರೂ ಸೇರಿದ್ದಾಗ ಅವರ ಮುಂದೆ ಧೃತರಾಷ್ಟ್ರನ ಶಾಂತಿಸಂದೇಶವನ್ನು ತಿಳಿಸಿ ಮುಂದೆ ಸರ್ವನಾಶಕರವಾದ ಯುದ್ಧಕ್ಕೆ ಅವಕಾಶವಾಗದಂತೆ ಮಾಡಬೇಕೆಂದು ಪ್ರಾರ್ಥಿಸಿದನು. </p>
<p>ಯುಧಿಷ್ಠಿರನು ತನಗೆ ಯುದ್ಧದಮೇಲೆ ಮನಸ್ಸಿಲ್ಲವೆಂದೂ ಇದೆಲ್ಲವೂ ಧೃತರಾಷ್ಟ್ರನು ಮಗನನ್ನು ಸಂತೋಷಪಡಿಸುವುದಕ್ಕಾಗಿ ಹಿಡಿದ ವಕ್ರಮಾರ್ಗದ ಫಲವೆಂದೂ, ವಿದುರನ ಮಾತನ್ನು ಅಲಕ್ಷ್ಯಮಾಡಿ ದುಶ್ಶಾಸನ ಶಕುನಿ ಕರ್ಣ ಈ ದುರ್ಮಂತ್ರಿಗಳ ಮಾತಿಗೆ ಕಿವಿಗೊಟ್ಟು ದುರ್ಯೋಧನನು ಹಾಳಾಗುವನೆಂದೂ, ಇಂದ್ರಪ್ರಸ್ಥವನ್ನು ಕೊಟ್ಟರೆ ತಾವು ಅಲ್ಲಿ ಆಳಿಕೊಂಡಿರುವರೆಂದೂ ಹೇಳಿ, ಕೊನೆಗೆ ಕೃಷ್ಣನು ಏನು ಹೇಳಿದರೆ ಅದನ್ನು ತಾನು ಅನುಸರಿಸುವೆನೆಂದನು.</p>
<p> ಶ್ರೀಕೃಷ್ಣನು “ಸಂಜಯ! ಪಾಂಡವರು ಕೆಡಬಾರದು ಬದುಕಬೇಕು ಎಂದು ಕೋರತಕ್ಕವನು ನಾನು; ಹಾಗೆಯೇ ಅನೇಕ ಮಕ್ಕಳ ತಂದೆಯಾದ ಧೃತರಾಷ್ಟ್ರನೂ ಚೆನ್ನಾಗಿ ಬಾಳಲಿ ಎನ್ನುವವನು; ಅದಕ್ಕೋಸ್ಕರವೇ ಇಬ್ಬರಿಗೂ ಶಾಂತಿಯನ್ನೂ ಬೋಧಿಸುತ್ತಿದ್ದೇನೆ. ಕೌರವರಿಗೆ ಇರುವ ರಾಜ್ಯಲೋಭದಿಂದ ಇದು ಎಷ್ಟು ಕಷ್ಟವೆಂದು ಧರ್ಮರಾಜನು ಸೂಚಿಸಿದ್ದಾನೆ; ಈ ವಿಚಾರದಲ್ಲಿ ಜಗಳವಾಗದೆ ಇರುವುದು ಹೇಗೆ ಸಾಧ್ಯ? ಕರ್ಮದಿಂದಲೇ ಫಲಪ್ರಾಪ್ತಿ; ನೀರು ಕುಡಿದರೆ ಬಾಯಾರಿಕೆ ಅಣಗುತ್ತದೆ! ಕರ್ಮದಿಂದಲೇ ಗಾಳಿ ಬೀಸುವುದು, ಸೂರ್ಯ ಬೆಳಗುವುದು, ಬೆಂಕಿ ಸುಡುವುದು, ಹೊಳೆ ಹರಿಯುವುದು. ಭೂಮಿ ಧರಿಸುವುದು. ಹೀಗಿರುವಾಗ ಪಾಂಡವರ ಪ್ರಯತ್ನವನ್ನೇಕೆ ತಡೆಯುತ್ತೀಯೆ? ಅವರು ಕೌರವರ ವಿಷಯದಲ್ಲಿ ಸಾಧುಮಾರ್ಗದಿಂದ ನಡೆದುಕೊಂಡರೇನೋ ಒಳ್ಳೆಯದೇ; ಆದರೆ ಕ್ಷತ್ರಿಯಧರ್ಮವನ್ನನುಸರಿಸಿ ಶಕ್ತ್ಯನುಸಾರವಾಗಿ ಯುದ್ಧಮಾಡಿ ಪ್ರಾಣಬಿಟ್ಟರೆ ಅದೂ ಶ್ರೇಯಸ್ಸೇ; ಕ್ರೂರವರ್ತನೆಯುಳ್ಳವನೊಬ್ಬ ರಾಜನು ಪರರ ಭೂಮಿಗೆ ಆಶೆಪಟ್ಟರೆ ಆಗ ರಾಜರಿಗೆ ಯುದ್ಧವಾಗತಕ್ಕದ್ದೇ. ಬಿಲ್ಲು ಬಾಣ ಕವಚ ಶಸ್ತ್ರ ಎಲ್ಲಾ ಹುಟ್ಟಿರುವುದೇ ಇದಕ್ಕೋಸ್ಕರ. ಕಳ್ಳರನ್ನು ಶಿಕ್ಷಿಸಬೇಕಾದದ್ದು ನ್ಯಾಯ. ಅವರು ಕಾಣದಂತೆ ಕದ್ದರೂ ಕಳ್ಳತನವೇ. ಹಿಂದೆ ಎಲ್ಲರ ಕಣ್ಣೆದುರಿಗೂ ಸಭಾಮಧ್ಯದಲ್ಲಿ ಎಂತಹ ಅನ್ಯಾಯ ನಡೆಯಿತು! ಕರ್ಣನು ದ್ರೌಪದಿಯನ್ನು ಕುರಿತು ಎಂಥ ಹೀನವಾದ ಮಾತುಗಳನ್ನಾಡಿದನು! ದುಶ್ಶಾಸನನು ಪಾಂಡವರನ್ನು ಜಳ್ಳೆಳ್ಳುಕಾಳು ಎಂದು ಅವಮಾನಪಡಿಸಿದನು. ಇದನ್ನೆಲ್ಲಾ ನೀನು ಬಲ್ಲೆ ಸಂಜಯ! ಈ ಸ್ಥಿತಿಯಲ್ಲಿ ಸಂಧಾನವಾಗುವುದು ಕಷ್ಟ; ಆದ್ದರಿಂದ ಆ ಕೆಲಸಕ್ಕೆ ನಾನೇ ಬರಬೇಕೆಂದಿದ್ದೇನೆ. ನಾನು ಬಂದರೆ ನನ್ನನ್ನು ಯಾರಾದರೂ ಲಕ್ಷ್ಯಮಾಡುವರೋ ಇಲ್ಲವೋ! ಮಾಡದಿದ್ದರೆ ಯುದ್ಧಕ್ಕೆ ಹಾತೊರೆಯುತ್ತಿರುವ ಭೀಮಾರ್ಜುನರಿಂದ ಭಸ್ಮವಾಗಿಹೋಗುತ್ತಾರೆ. ಧೃತರಾಷ್ಟ್ರನೂ ಅವನ ಮಕ್ಕಳೂ ಒಂದು ಕಾಡು; ಪಾಂಡವರು ಅದರಲ್ಲಿನ ಹುಲಿಗಳು; ಕಾಡಿನ ಆಶ್ರಯವಿಲ್ಲದಿದ್ದರೆ ಹುಲಿಗಳು ಕೊಲೆಗೀಡಾಗುತ್ತವೆ; ಹುಲಿಗಳ ಹೆದರಿಕೆಯಿಲ್ಲದಿದ್ದರೆ ಕಾಡು ನಿರ್ಮೂಲವಾಗುತ್ತದೆ. ಆದ್ದರಿಂದ ಹುಲಿಗಳು ಕಾಡನ್ನು ರಕ್ಷಿಸಬೇಕು; ಕಾಡು ಹುಲಿಗಳನ್ನು ರಕ್ಷಿಸಬೇಕು. ಕೌರವರು ಲತೆಗಳ ಹಾಗೆ; ಪಾಂಡವರು ಶಾಲವೃಕ್ಷಗಳಹಾಗೆ; ಮರಗಳ ಆಸರೆ ಇಲ್ಲದಿದ್ದರೆ ಲತೆಗಳು ಬೆಳೆಯಲಾರವು. ಪಾಂಡವರು ಯುದ್ಧಕ್ಕೂ ಸಿದ್ಧ, ಶಾಂತಿಗೂ ಸಿದ್ಧ; ಧೃತರಾಷ್ಟ್ರನಿಗೆ ಯಾವುದು ಇಷ್ಟವಾದರೆ ಅದನ್ನು ನಡೆಸಲಿ. ಅವರೇನೋ ಧರ್ಮಬುದ್ಧಿಯಿಂದ ತಾಳ್ಮೆ ವಹಿಸಿದ್ದಾರೆ; ಆದರೆ ಯುದ್ಧ ಸಮರ್ಥರು. ಇದನ್ನು ಅವರಿಗೆ ತಿಳಿಸು!” ಎಂದನು. </p>
<p>ಸಂಜಯನು ಹೊರಡುವುದಕ್ಕೆ ಅಪ್ಪಣೆ ಕೇಳಲು ಯುಧಿಷ್ಠಿರನು “ಸಂಜಯ! ಒಳ್ಳೆಯವರು ಕೆಟ್ಟವರು, ಅಜ್ಞ ಬುದ್ಧಿವಂತ, ದುರ್ಬಲ ಬಲಿಷ್ಠ ಎಲ್ಲರೂ ಈಶ್ವರನಿಗೆ ಅಧೀನ! ಅವನು ಅಜ್ಞಾನಿಗೆ ಪಾಂಡಿತ್ಯವನ್ನೂ ಪಂಡಿತನಿಗೆ ಅಜ್ಞತೆಯನ್ನೂ ಕೊಡಬಲ್ಲ! ನೀನು ಹಸ್ತಿನಗರಕ್ಕೆ ಹೋಗಿ ಮೊದಲು ಧೃತರಾಷ್ಟ್ರನಿಗೆ ನನ್ನ ಪ್ರಣಾಮಗಳನ್ನು ಹೇಳಿ ಕುಶಲವನ್ನು ಕೇಳಿ, ಎಲ್ಲರೂ ಇರುವಾಗ ”ಮಹಾರಾಜ! ನಿನ್ನ ದಯೆಯಿಂದ ಪಾಂಡವರು ಸುಖವಾಗಿದ್ದಾರೆ. ನಿನ್ನ ಅನುಗ್ರಹದಿಂದಲೇ ಅವರು ಬಾಲಕರಾಗಿದ್ದಾಗ ರಾಜ್ಯವನ್ನು ಪಡೆದರು. ಆಗ ಅವರನ್ನು ರಾಜ್ಯದಲ್ಲಿ ನಿಲ್ಲಿಸಿ ಈಗ ಉಪೇಕ್ಷೆ ಮಾಡಬೇಡ! ಭೂಮಂಡಲವನ್ನೆಲ್ಲಾ ಕೊಟ್ಟರೂ ಅದರಿಂದ ಯಾರೊಬ್ಬರಿಗೂ ತೃಪ್ತಿಯಾಗುವುದಿಲ್ಲ. ಆದ್ದರಿಂದ ಒಟ್ಟಿಗೇ ಸೇರಿಕೊಂಡು ಬದುಕೋಣ, ಬೇರೆಯಾಗಿ ಮತ್ತೊಬ್ಬರ ಕೈಗೆ ಸಿಕ್ಕುವುದು ಬೇಡ!“ ಎಂದು ನನ್ನ ಪರವಾಗಿ ಹೇಳು. ಹಾಗೆಯೇ ತಾತ ಭೀಷ್ಮನನ್ನು ಕಂಡು ಪ್ರಣಾಮಗಳನ್ನು ತಿಳಿಸಿ ”ನೀನು ಮುಳುಗಿಹೋಗಿದ್ದ ಶಂತನು ವಂಶವನ್ನು ಉದ್ಧಾರಮಾಡಿದೆ. ಈಗ ನಿನ್ನ ಮಕ್ಕಳು ಪರಸ್ಪರ ಪ್ರೀತಿಯಿಂದ ಬಾಳುವಂತೆ ಮಾಡು!“ ಎಂದು ಹೇಳು. ಕೌರವರ ಮಧ್ಯೆ ಇರುವ ಸುಯೋಧನನಿಗೆ ‘ದ್ರೌಪದಿಯನ್ನು ಸಭೆಗೆ ಕರೆತಂದಾಗ, ನಮ್ಮ ಕುಲವನ್ನು ನಾವೇ ಕೊಲ್ಲಬಾರದೆಂದು ಸುಮ್ಮನೆ ಸಹಿಸಿಕೊಂಡೆವು. ಕೃಷ್ಣಾಜಿನವನ್ನು ಉಡಿಸಿ ಕಾಡಿಗೆ ಅಟ್ಟಿದಾಗಲೂ ಹಾಗೆಯೇ ನಮ್ಮ ಕುಲವನ್ನು ನಾವೇ ಕೊಲ್ಲಬಾರದೆಂದು ಸುಮ್ಮನೆ ಸಹಿಸಿಕೊಂಡೆವು. ಈಗ, ನಮಗೆ ನ್ಯಾಯವಾಗಿ ಸಲ್ಲತಕ್ಕ ಆಸ್ತಿಭಾಗವನ್ನು ಕೊಟ್ಟುಬಿಡು; ಪರಸ್ವತ್ತಿಗೆ ಆಸೆಪಡಬೇಡ! ಹೀಗಾದರೆ ಶಾಂತಿ ಪ್ರೀತಿಗಳುಂಟಾಗುವುವು. ಕುಶಸ್ಥಲ, ವೃಕಸ್ಥಲ, ಮಾಸಂದಿ, ವಾರಣಾವತ ಈ ನಾಲ್ಕು ಊರುಗಳನ್ನೂ ನಿನ್ನ ಮನಸ್ಸಿಗೆ ಬಂದ ಯಾವುದಾದರೂ ಇನ್ನೊಂದು ಊರನ್ನೂ ಕೊಡು. ಆಗ ನಾವು ಐದು ಜನ ಅಣ್ಣ ತಮ್ಮಂದಿರಿಗೂ ಒಂದೊಂದು ಗ್ರಾಮ ಬಂದಂತಾಗುತ್ತದೆ’ ಎಂದು ಹೇಳು. ಜ್ಞಾತಿಗಳಲ್ಲಿ ಶಾಂತಿ ನೆಲಸಲಿ. ಅಣ್ಣತಮ್ಮಂದಿರೂ ತಂದೆಮಕ್ಕಳೂ ಕೂಡಿ ಬಾಳಲಿ. ಕುರುಪಾಂಚಾಲರು ನಗುತ್ತ ನಗುತ್ತ ಇರಲಿ. ಇದನ್ನು ಅವರು ತಪ್ಪಾಗಿ ತಿಳಿದುಕೊಳ್ಳದಿರಲಿ; ನಾನು ಮೃದುವೂ ಹೌದು ಕಠಿಣನೂ ಹೌದು; ಶಾಂತಿಗೂ ಸಿದ್ಧ ಯುದ್ಧಕ್ಕೂ ಸಿದ್ಧ!” ಎಂದನು. </p>
<p> ಅನಂತರ ಸಂಜಯನು ಪಾಂಡವರ ಅನುಜ್ಞೆಯನ್ನು ಪಡೆದು ಶೀಘ್ರವಾಗಿ ಪ್ರಯಾಣಮಾಡಿ ಹಸ್ತಿನಾಪುರಕ್ಕೆ ಬಂದು ರಾತ್ರಿಯಾಗಿದ್ದರೂ ಆಗಲೇ ಧೃತರಾಷ್ಟ್ರನನ್ನು ನೋಡಿ, ಪಾಂಡವರ ಯೋಗಕ್ಷೇಮಗಳನ್ನು ತಿಳಿಸಿ ಅನಂತರ “ಮಹಾರಾಜ! ಯುಧಿಷ್ಠಿರನಿಗೆ ಪ್ರಾಣಿದಯೆಯೇ ಪರಮಧರ್ಮ; ಧನಕ್ಕಿಂತ ಧರ್ಮವೇ ಮೇಲು; ಅಧರ್ಮವಾದ ಸೌಖ್ಯ ಪ್ರೀತಿಗಳು ಅವನಿಗೆ ಬೇಕಿಲ್ಲ; ಮನುಷ್ಯನು ದೈವದ ಕೈಯಲ್ಲಿರುವ ಸೂತ್ರದ ಬೊಂಬೆ ಎಂದು ಅವನು ನಂಬಿಕೊಂಡು, ಪಾಪವನ್ನೆಲ್ಲಾ ನಿಮ್ಮ ಮೇಲೆ ಹಾಕಿ, ತಾನು ಪೊರೆಬಿಟ್ಟ ಸರ್ಪದಂತೆ ಶೋಭಿಸುತ್ತಿದ್ದಾನೆ. ನಿನ್ನ ಆಚರಣೆ ಧರ್ಮಾರ್ಥ ವಿರುದ್ಧ; ಅನಾರ್ಯ; ಇದರಿಂದ ನಿನಗೆ ದೊಡ್ಡ ಲೋಕಾಪವಾದ ಬಂದಿದೆ; ಮನುಷ್ಯನಿಗೆ ಪ್ರಿಯಾಪ್ರಿಯಗಳೂ ಸುಖದುಃಖಗಳೂ ಹೊಗಳಿಕೆ ತೆಗಳಿಕೆಗಳೂ ಬರುತ್ತಲೇ ಇರುತ್ತವೆ. ಅವನಲ್ಲಿ ತಪ್ಪನ್ನು ಕಂಡವರು ಅದನ್ನು ತೆಗಳುತ್ತಾರೆ. ಒಳ್ಳೆಯ ನಡತೆಯನ್ನು ಕಂಡವರು ಅದನ್ನು ಹೊಗಳುತ್ತಾರೆ; ಪಾಂಡವರೊಡನೆ ವೈರ ಕಟ್ಟಿಕೊಂಡು ಪ್ರಜಾನಾಶಕ್ಕೆ ಕಾರಣನಾಗಿರುವುದರಿಂದ ನಿನ್ನನ್ನು ನಾನು ತೆಗಳಬೇಕಾಗಿದೆ. ಆಪ್ತರಲ್ಲದವರನ್ನು ಆದರಿಸಿ , ಆಪ್ತರನ್ನು ಅಲಕ್ಷಿಸಿ, ದುರ್ಬಲನಾಗಿ ಭೂಮಿಯನ್ನು ಆಳಲು ಅಶಕ್ತನಾಗಿದ್ದೀಯೆ. ಯುಧಿಷ್ಠಿರನು ಏನು ಹೇಳಿದನೆಂಬುದನ್ನು ನಾಳೆ ಸಭೆಯಲ್ಲಿ ತಿಳಿಸುತ್ತೇನೆ; ಈಗ ನನಗೆ ಆಯಾಸವಾಗಿದೆ; ರಥದ ವೇಗದಿಂದ ಮೈಯೆಲ್ಲಾ ಕುಲುಕಿ ಕುಲುಕಿ ನೋಯುತ್ತಿದೆ; ಈಗ ಹೋಗಿ ನಿದ್ರೆ ಮಾಡಿ ವಿಶ್ರಾಂತಿ ತೆಗೆದುಕೊಳ್ಳುತ್ತೇನೆ” ಎಂದು ತನ್ನ ಮನೆಗೆ ಹೋದನು. </p>
<p> ಅವನು ಹೋದಕೂಡಲೆ, ಧೃತರಾಷ್ಟ್ರನು ವಿದುರನನ್ನು ಬರಮಾಡಿಕೊಂಡು, “ವಿದುರ! ಇದುವರೆಗೂ ಸಂಜಯನು ನನ್ನನ್ನು ಹಳಿದುಬಿಟ್ಟು ಹೋದನು. ನಾಳೆ ಅವನು ಸಭೆಯ ಮುಂದೆ ಯುಧಿಷ್ಠಿರನ ಉತ್ತರವನ್ನೂ ಹೇಳುತ್ತಾನಂತೆ. ಅದು ಏನು ಎಂಬುದು ಗೊತ್ತಿಲ್ಲದೆ ಮನಸ್ಸಿಗೆ ಕಳವಳವಾಗಿ ಮೈಯೆಲ್ಲಾ ಕಾದುಹೋಗಿದೆ. ಆದ್ದರಿಂದ ನಿದ್ರೆಯೇ ಹತ್ತದು. ಅದಕ್ಕಾಗಿ ನಿನಗೆ ಹೇಳಿಕಳುಹಿಸಿದೆ” ಎಂದನು. ವಿದುರನು “ನಿದ್ರೆ ಬರದಿರಬೇಕಾದರೆ ಬಲಿಷ್ಠನಾದವನು ಮೇಲೆ ಬೀಳುವನೆಂಬ ಹೆದರಿಕೆ ಇರಬೇಕು, ತಕ್ಕ ಸಾಧನ ಸಂಪತ್ತಿಲ್ಲದೆ ಅಶಕ್ತನಾಗಿರಬೇಕು, ಆಸ್ತಿಯನ್ನು ಕಳೆದುಕೊಂಡಿರಬೇಕು, ಕಾಮಾತುರನಾಗಿರಬೇಕು, ಅಥವಾ ಕಳ್ಳನಾಗಿರಬೇಕು, ಅನ್ಯರ ಆಸ್ತಿಗೆ ಆಸೆಪಟ್ಟು ಹೊಟ್ಟೆಕಿವಿಚಿಕೊಳ್ಳುತ್ತಿರಬೇಕು. ಈ ದೋಷಗಳಲ್ಲಿ ಯಾವುದೂ ನಿನ್ನಲ್ಲಿಲ್ಲವಲ್ಲ?” ಎಂದು ಕೇಳಿದನು. ಧೃತರಾಷ್ಟ್ರನು ಆ ಪ್ರಶ್ನೆಗೆ ಉತ್ತರವೇನೂ ಹೇಳದೆ, “ನೀನು ಪ್ರಾಜ್ಞರ ಮೆಚ್ಚುಗೆಗೆ ಪಾತ್ರನಾದವನು; ಆದ್ದರಿಂದ ಯಾವುದು ಧರ್ಮವೋ ಏತರಿಂದ ಶ್ರೇಯಸ್ಸೋ ಅದನ್ನು ನಿನ್ನಿಂದ ಕೇಳಬೇಕೆಂದಿದ್ದೇನೆ; ಹೇಳು!” ಎಂದನು. ವಿದುರನು ಮೊದಲು ಪಂಡಿತ ಅಥವಾ ವಿವೇಕಿ ಯಾರು, ಮೂಢ ಆಥವಾ ಅವಿವೇಕಿ ಯಾರು ಎಂಬುದನ್ನು ವಿವರಿಸಿದನು:- ವಿವೇಕಿಯು ಪ್ರಶಸ್ತವಾದದ್ದನ್ನೇ ಹಿಡಿಯುತ್ತಾನೆ; ನಿಂದ್ಯವಾದದ್ದನ್ನು ಬಿಡುತ್ತಾನೆ; ಆಸ್ತಿಕನಾಗಿಯೂ, ಶ್ರದ್ಧಾಳುವಾಗಿಯೂ ಇರುತ್ತಾನೆ. ಕೋಪ ಹರ್ಷ ದರ್ಪ ಲಜ್ಜೆ ಗರ್ವ ಸ್ವಪ್ರತಿಷ್ಠೆ ಇವುಗಳಿಂದ ಅವನು ಪುರುಷಾರ್ಥಗಳನ್ನು ಕಳೆದುಕೊಳ್ಳುವುದಿಲ್ಲ. ಅವನ ಮನಸ್ಸಿನಲ್ಲೇನಿದೆ, ಅವನು ಏನು ಆಲೋಚಿಸುತ್ತಿದ್ದಾನೆ ಎಂಬುದು ಇತರರಿಗೆ ತಿಳಿಯುವುದಿಲ್ಲ. ಅದು ಕಾರ್ಯರೂಪಕ್ಕೆ ಬಂದಾಗಲೇ ಕಾಣುವುದು. ಅವನು ಏನಾದರೂ ಕೆಲಸವನ್ನು ಕೈಕೊಂಡರೆ ಸೆಕೆಯಾಗಲಿ ಚಳಿಯಾಗಲಿ ಕಷ್ಟವಾಗಲಿ ಸುಖವಾಗಲಿ ದಾರಿದ್ರ್ಯವಾಗಲಿ ಐಶ್ವರ್ಯವಾಗಲಿ ಅಡ್ಡಿಯಾಗುವುದಿಲ್ಲ. ಅವನು ಸಂಸಾರದಲ್ಲಿ ಧರ್ಮಾರ್ಥಗಳ ಮೇಲೆ ದೃಷ್ಟಿಯಿಟ್ಟಿರುತ್ತಾನೆ; ಅವನಿಗೆ ಕಾಮಕ್ಕಿಂತ ಅರ್ಥವೇ ದೊಡ್ಡದು; ಕೆಲಸಕ್ಕೆ ಹಿಂಜರಿಯುವುದಿಲ್ಲ; ಯಾವುದನ್ನೂ ಅಲ್ಲಗಳೆಯುವುದಿಲ್ಲ; ಚೆನ್ನಾಗಿ ಕಿವಿಗೊಟ್ಟು ಕೇಳುತ್ತಾನೆ; ಬೇಗ ತಿಳಿದುಕೊಳ್ಳುತ್ತಾನೆ; ಆಶಾಪರನಲ್ಲ; ಮತ್ತೊಬ್ಬರು ಕೇಳದೆ ಬಾಯಿಹಾಕಿಕೊಂಡು ಬರುವುದಿಲ್ಲ; ದುರ್ಲಭವಾದದ್ದಕ್ಕೆ ಹಾತೊರೆಯುವುದಿಲ್ಲ, ಹೋದದ್ದಕ್ಕೆ ವ್ಯಥೆಪಡುವುದಿಲ್ಲ. ಕಷ್ಟದಲ್ಲಿ ಕಂಗೆಡುವುದಿಲ್ಲ; ಮನಸ್ಸಿನಲ್ಲಿ ನಿರ್ಧಾರಮಾಡಿಕೊಂಡ ಹೊರತು ಕೆಲಸವನ್ನು ಕೈಕೊಳ್ಳುವುದಿಲ್ಲ, ಕೈಕೊಂಡದ್ದನ್ನು ನಡುವೆ ಬಿಡುವುದಿಲ್ಲ; ವ್ಯರ್ಥವಾಗಿ ಕಾಲ ಕಳೆಯುವುದಿಲ್ಲ; ಮನಸ್ಸು ತನ್ನ ವಶದಲ್ಲಿರುತ್ತದೆ; ಯೋಗ್ಯವಾಗಿಯೂ ಲಾಭಕರವಾಗಿಯೂ ಹಿತವಾಗಿಯೂ ಇರುವ ಕೆಲಸಗಳಲ್ಲಿಯೇ ತೊಡಗಿರುತ್ತಾನೆ; ಮಾನಾಪಮಾನಗಳಿಂದ ಹಿಗ್ಗುವುದಿಲ್ಲ ತಗ್ಗುವುದಿಲ್ಲ; ಗಂಗೆಯ ಮಡುವಿನಂತೆ ಗಂಭೀರವಾಗಿರುತ್ತಾನೆ; ಅವನು ಲೋಕಸ್ವಭಾವವನ್ನು ಅರಿತವನು, ಕಾರ್ಯಗಳಲ್ಲಿ ಕುಶಲತೆಯುಳ್ಳವನು, ಸಾಧನೋಪಾಯಗಳನ್ನು ಬಲ್ಲವನು; ವಾಗ್ಮಿ ಪ್ರತಿಭಾವಂತ, ಗ್ರಂಥಗಳಿಂದ ಶೀಘ್ರವಾಗಿ ಹೇಳಬಲ್ಲವ. ಪ್ರಜ್ಞೆಗೆ ತಕ್ಕ ವಿದ್ಯೆಯೂ ವಿದ್ಯೆಗೆತಕ್ಕ ಪ್ರಜ್ಞೆಯೂ ಇದ್ದು ಆರ್ಯಮರ್ಯಾದೆಯನ್ನು ಬಲ್ಲವನಾಗಿರುತ್ತಾನೆ.</p>
<p> ಅವಿವೇಕಿಯು ವಿದ್ಯಾವಂತನಲ್ಲ. ದರಿದ್ರನಾಗಿದ್ದರೂ ಧಾರಾಳವನ್ನು ತೋರಿಸುತ್ತಾನೆ; ಕೆಲಸಮಾಡದೆ ಐಶ್ವರ್ಯವಂತ ನಾಗಬೇಕೆನ್ನುತ್ತಾನೆ; ತನ್ನ ಕೆಲಸವನ್ನು ಹಾಳುಬಿಟ್ಟು ಮತ್ತೊಬ್ಬನ ಕೆಲಸಕ್ಕೆ ಕೈಹಾಕುತ್ತಾನೆ; ಮಿತ್ರರಲ್ಲಿ ಒಳಗೊಂದು ಹೊರಗೊಂದು ಆಚರಿಸುತ್ತಾನೆ; ತನ್ನನ್ನು ಪ್ರೀತಿಸದವರ ಮೇಲೆ ಆಸೆ; ಪ್ರೀತಿಸುವವರು ಬೇಡ; ಬಲಿಷ್ಠರೊಡನೆ ವಿರೋಧ; ಸ್ನೇಹಕ್ಕೆ ಯೋಗ್ಯರಲ್ಲದವರೊಡನೆ ಗೆಳೆತನ; ನಿಜವಾದ ಸ್ನೇಹಿತನನ್ನು ಕಂಡರೇ ಆಗದು; ಇನ್ನೂ ಅವನನ್ನು ಹಾಳುಮಾಡುವುದಕ್ಕೇ ಯತ್ನ; ದುರ್ಮಾರ್ಗದಲ್ಲಿ ಪ್ರವೃತ್ತಿ; ಕೆಲಸಗಳನ್ನು ಸುಮ್ಮನೇ ಬೆಳೆಸುವವನು; ಪ್ರತಿಯೊಂದರಲ್ಲಿಯೂ ಸಂಶಯ; ಬೇಗ ಮಾಡಬೇಕಾದದ್ದರಲ್ಲಿ ಮಹಾತಾಮಸ; ಕರೆಯದಿದ್ದರೂ ಹೋಗುವನು. ಕೇಳದಿದ್ದರೂ ಹರಟುವನು; ಅಯೋಗ್ಯರಲ್ಲಿ ನಂಬಿಕೆಯಿಡುವನು. ತನ್ನಲ್ಲಿ ದೋಷವಿದ್ದರೂ ಅದೇ ದೋಷವನ್ನು ಇತರರಲ್ಲಿ ಕಂಡು ಅವರನ್ನು ದೂರುತ್ತಾನೆ; ಕೈಲಾಗದಿದ್ದರೂ ಅವನ ಕೋಪವನ್ನು ಹೇಳತೀರದು. ಬೇಕಿಲ್ಲದವನಿಗೆ ಉಪದೇಶಮಾಡಹೋಗುವನು. ಬರಿಗೈಯವನನ್ನು ಆಶ್ರಯಿಸುವನು, ಕುತ್ಸಿತನನ್ನು ಸೇವಿಸುವನು; ತನ್ನ ಆಶ್ರಿತರಿಗೆ ಭಾಗಕೊಡದೆ, ಕಲ್ಲುಮನಸ್ಸಿನವನಾಗಿ ಸಂಪತ್ತಿನಲ್ಲಿ ಮೆರೆಯುತ್ತಾನೆ; ಪ್ರಾಸಾದದಲ್ಲಿ ವಾಸಿಸುತ್ತಾನೆ.</p>
<p> ಪಾಪ ಮಾಡುವವನು ಒಬ್ಬನಾದರೂ ಅದರ ಫಲವನ್ನನುಭವಿಸುವವರು ಅನೇಕರು; ಬಿಲ್ಲುಗಾರನು ಪ್ರಯೋಗಿಸಿದ ಬಾಣ ಒಬ್ಬನನ್ನು ಹೊಡೆಯಬಹುದು ಬಿಡಬಹುದು; ಆದರೆ ಬುದ್ದಿವಂತನು ಪ್ರಯೋಗಿಸಿದ ಬುದ್ದಿ ರಾಜನನ್ನೂ ರಾಷ್ಟ್ರವನ್ನೂ ಹಾಳುಮಾಡೀತು. (೧) ಸತ್ಯವೊಂದೇ ಸ್ವರ್ಗಕ್ಕೆ ಸೋಪಾನ (೨) ಯುದ್ಧಮಾಡದ ರಾಜ, ದೇಶ ಸುತ್ತದ ಬ್ರಾಹ್ಮಣ ಇಬ್ಬರೂ ಹುತ್ತದೊಳಗಿನ ಹಾವಿನಂತೆ ಅಡಗಿಹೋಗುವರು (೩) ಮನುಷ್ಯರಲ್ಲಿ ಉತ್ತಮರು ಮಧ್ಯಮರು ಅಧಮರು ಎಂದು ಮೂರು ವಿಧ; ಅವರನ್ನು ಆ ಮೂರು ವಿಧವಾದ ಕಾರ್ಯಗಳಲ್ಲಿಯೇ ತೊಡಗಿಸಬೇಕು. (೪)ದೈವಸಂಕಲ್ಪ, ಬುದ್ಧಿವಂತರೊಡನೆ ಆಲೋಚನೆ, ವಿದ್ಯೆ, ವಿನಯ ಇವು ನಾಲ್ಕೂ ಕೂಡಲೆ ಫಲ ಕಾಣತಕ್ಕವುಗಳು. (೫)ದೇವತೆಗಳು ಪಿತೃಗಳು ಮನುಷ್ಯರು ಭಿಕ್ಷುಗಳು ಅತಿಥಿಗಳು ಈ ಐವರನ್ನೂ ಪೂಜಿಸುವುದರಿಂದ ಶ್ರೇಯಸ್ಸು ಉಂಟಾಗುತ್ತದೆ. (೬) ಮನುಷ್ಯನಾದವನು ಸತ್ಯ ದಾನ ಚಟುವಟಿಕೆ ಸಹನೆ ತಾಳ್ಮೆ ಧೈರ್ಯ -ಈ ಆರು ಗುಣಗಳನ್ನು ಯಾವಾಗಲೂ ಬಿಡಬಾರದು. (೭) ಹೆಂಗಸು ಬೇಟೆ ಜೂಜು ಕುಡಿತ ದುರ್ಭಾಷೆ ಕಠಿಣಶಿಕ್ಷೆ ದುಂದು ಇವು ಏಳೂ ರಾಜರು ಬಿಡಬೇಕಾದ ವ್ಯಸನಗಳು. (೮) ಗೆಳೆಯರೊಡನೆ ಕೂಟ, ಯಥೇಷ್ಟವಾದ ಧನ, ಮಗನ ಆಲಿಂಗನ, ರತಿ, ಸಕಾಲದಲ್ಲಿ ಪ್ರಿಯವಾದ ಮಾತು, ಸ್ವಜನದ ಮೇಲ್ಮೆ, ಇಷ್ಟಪಟ್ಟ ವಸ್ತುವಿನ ಪ್ರಾಪ್ತಿ, ಜನಸಮುದಾಯದಲ್ಲಿ ಗೌರವ- ಇವು ಎಂಟೂ ಸಂತೋಷದಲ್ಲಿ ತೇಲುವ ಬೆಣ್ಣೆಯ ಹಾಗೆ (೯) ಒಂಭತ್ತು ಬಾಗಿಲು, ಮೂರು ಕಂಬ, ಐದು ಕಿಟಕಿ ಇರುವ ಮನೆಯನ್ನೂ ಅದರ ಯಜಮಾನನನ್ನೂ ತಿಳಿದವನೇ ದೊಡ್ಡ ವಿದ್ವಾಂಸ (೧೦) ಮತ್ತ, ಪ್ರಮತ್ತ, ಉನ್ಮತ್ತ, ಬಳಲಿದವನು, ಕೋಪ ಬಂದವನು, ಹಸಿದವನು, ಆತುರಗಾರ, ಹೇಡಿ, ಜಿಪುಣ, ಕಾಮಾತುರ- ಈ ಹತ್ತುಜನವೂ ಧರ್ಮವನ್ನು ತಿಳಿಯಲಾರರು.</p>
<p> ಮಹಾರಾಜ! ಪಾಂಡುವು ಶಾಪದಿಂದ ಬೆಂದು ಕಾಡಿನಲ್ಲಿದ್ದಾಗ ಈ ಐವರು ಮಕ್ಕಳು ಹುಟ್ಟಿದರು. ವಿದ್ಯೆ ಕಲಿಸಿ ಬುದ್ದಿಕಲಿಸಿ ಅವರನ್ನು ನೀನು ಮುಂದಕ್ಕೆ ತಂದೆ. ಅವರು ಐದುಜನವೂ ಈಗ ಐವರು ಇಂದ್ರರಂತಾಗಿದ್ದಾರೆ. ಆದರೂ ನಿನಗೆ ವಿಧೇಯರಾಗಿದ್ದಾರೆ; ಅವರಿಗೆ ಬರಬೇಕಾದ ರಾಜ್ಯದ ಪಾಲನ್ನು ಅವರಿಗೆ ಕೊಟ್ಟುಬಿಡು. ಆಗ ನೀನೂ ನಿನ್ನ ಮಕ್ಕಳೂ ಅವರೂ ಎಲ್ಲರೂ ಸುಖದಿಂದಿರಬಹುದು; ದೇವತೆಗಳಲ್ಲಾಗಲೀ ಮನುಷ್ಯರಲ್ಲಾಗಲೀ ಯಾರೂ ನಿನ್ನನ್ನು ಆಕ್ಷೇಪಿಸುವುದಕ್ಕೆ ಏನೂ ಅವಕಾಶವಿರುವುದಿಲ್ಲ. </p>
<p> ಮಹಾರಾಜ! ಪ್ರಾಣಿಮಾತ್ರದಲ್ಲಿಯೂ ಋಜುತೆಯಿಂದ ವರ್ತಿಸುವುದು ಸಮಸ್ತ ತೀರ್ಥಗಳಲ್ಲಿಯೂ ಸ್ನಾನ ಮಾಡಿ ಬರುವುದಕ್ಕೆ ಸಮಾನ; ಋಜುತ್ವವೇ ಇನ್ನೂ ಹೆಚ್ಚೆಂದು ಹೇಳಬಹುದು. ಆದ್ದರಿಂದ ನಿನ್ನ ಮಕ್ಕಳಲ್ಲಿ ಋಜುಬುದ್ಧಿಯಿಂದ ನಡೆದುಕೊ. ಅದರಿಂದ ಇಹದಲ್ಲಿ ಕೀರ್ತಿ ಪರದಲ್ಲಿ ಸ್ವರ್ಗ ಎರಡೂ ಲಭಿಸುತ್ತವೆ. ಹಿಂದೆ ವಿರೋಚನನೆಂಬ ಅಸುರನೂ ಸುಧನ್ವನೆಂಬ ಬ್ರಾಹ್ಮಣನೂ ಕೇಶಿನಿಯೆಂಬ ಕನ್ಯೆಯನ್ನು ವರಿಸುವುದಕ್ಕೆಂದು ಹೋಗಿ ಅವರವರಲ್ಲಿ ನಾನು ಮೇಲು ತಾನು ಮೇಲು ಎಂಬ ವ್ಯಾಜ್ಯವುಂಟಾಯಿತು. ಆ ವ್ಯಾಜ್ಯದಲ್ಲಿ ಸೋತವನು ತನ್ನ ಪ್ರಾಣಕೊಡುವುದಾಗಿ ಒಪ್ಪಿಕೊಂಡು ಇಬ್ಬರೂ ಅದನ್ನು ತೀರ್ಮಾನಕ್ಕಾಗಿ ಪ್ರಹ್ಲಾದನಲ್ಲಿಗೆ ತೆಗೆದುಕೊಂಡು ಹೋದರು. ಪ್ರಹ್ಲಾದನು ವಿರೋಚನನ ತಂದೆ; ಆದರೂ ಮಗನ ಮೇಲೆ ಪಕ್ಷಪಾತವನ್ನಿಟ್ಟುಕೊಂಡು ಅವನು ಅನ್ಯಾಯವಾದ ತೀರ್ಪನ್ನು ಕೊಡುವುದಿಲ್ಲವೆಂದು ಸುಧನ್ವನಿಗೆ ದೃಢವಾದ ನಂಬಿಕೆ. ಪ್ರಹ್ಲಾದನು ಧರ್ಮಸಂಕಟಕ್ಕೆ ಸಿಕ್ಕಿ “ಅಯ್ಯಾ ಬ್ರಾಹ್ಮಣ! ಇವನು ನನ್ನ ಮಗ; ನೀನು ಬ್ರಾಹ್ಮಣ; ನಿಮ್ಮ ವ್ಯಾಜ್ಯವನ್ನು ನನ್ನಂಥವನು ಹೇಗೆ ತೀರ್ಮಾನಮಾಡುವುದು? ತುಂಬ ಕಷ್ಟವಾಗಿದೆಯೆಲ್ಲ! ಸುಳ್ಳು ನಿಜ ಯಾವುದನ್ನೂ ಹೇಳದೆಯೇ ಇದ್ದರ ಹೇಗೆ?” ಎಂದು ಕೇಳಿದನು. ಸುಧನ್ವನು, “ಸುಳ್ಳನ್ನು ಹೇಳಿದರೂ ಒಂದೇಯೆ, ಸತ್ಯವನ್ನು ಮುಚ್ಚಿದರೂ ಒಂದೇಯೆ; ಎರಡೂ ಪಾಪ; ಅದರಿಂದ ಸರ್ವನಾಶ!” ಎಂದನು. ಆಗ ಪ್ರಹ್ಲಾದನು “ವಿರೋಚನ! ನನಗಿಂತ ಈ ಸುಧನ್ವನ ತಂದೆಯಾದ ಅಂಗೀರಸ್ಸು ಮೇಲು! ನಿನ್ನ ತಾಯಿಗಿಂತ ಅವನ ತಾಯಿಯೇ ಮೇಲು; ನಿನಗಿಂತ ಅವನು ಮೇಲು! ಅವನು ನಿನ್ನನ್ನು ಗೆದ್ದಿದ್ದಾನೆ!” ಎಂದು ತೀರ್ಪನ್ನು ಹೇಳಿ “ಸುಧನ್ವ! ಈಗ ವಿರೋಚನನ ಪ್ರಾಣ ನಿನ್ನದು; ಅದನ್ನು ನನಗೆ ಕೊಡಬೇಕೆಂದು ನಿನ್ನನ್ನು ಪ್ರಾರ್ಥಿಸುತ್ತೇನೆ!” ಎಂದನು. ಸುಧನ್ವನಿಗೆ ಸಂತೋಷವಾಯಿತು. “ಪ್ರಹ್ಲಾದ! ಮಗನ ಮೇಲಣ ಅಭಿಮಾನದಿಂದ ನೀನು ಸುಳ್ಳನ್ನು ಹೇಳದೆ ಧರ್ಮಕ್ಕೆ ಬಗ್ಗಿ ನಿಜವನ್ನು ಹೇಳಿದ್ದರಿಂದ ನಿನ್ನ ಮಗನನ್ನು ಒಪ್ಪಿಸಿದ್ದೇನೆ. ಆದರೆ ಅವನು ಕೇಶಿನಿಯ ಮುಂದೆ ನನ್ನ ಪಾದಗಳನ್ನು ತೊಳೆಯಬೇಕು!” ಎಂದನು. ಆದ್ದರಿಂದ ಋಜುತ್ವವನ್ನು ಬಿಟ್ಟು ಮಗನ ಮೇಲಣ ಮೋಹದಿಂದ ಅಸತ್ಯವನ್ನೂ ಕಪಟವನ್ನೂ ಹಿಡಿಯಬೇಡ; ಅದರಿಂದ ಸರ್ವನಾಶವಾಗುವುದು. ದೇವತೆಗಳು ದನಕಾಯುವವರಂತೆ ದೊಣ್ಣೆಹಿಡಿದು ಜನರನ್ನು ಕಾಯುತ್ತಾರೆಂದು ಮಾಡಿಕೊಂಡಿದ್ದೀಯಾ? ಯಾರನ್ನು ರಕ್ಷಿಸಬೇಕೆಂದು ಅವರಿಗೆ ತೋರುತ್ತದೋ ಅವನಿಗೆ ಒಳ್ಳೆಯ ಬುದ್ಧಿಯನ್ನು ಕೊಡುತ್ತಾರೆ; ಆ ಒಳ್ಳೆಯ ಬುದ್ಧಿಯನ್ನು ಹಿಡಿದು ಅವನ ಕಾರ್ಯದಲ್ಲಿ ಪ್ರವೃತ್ತನಾದರೆ ಅವನಿಗೆ ಸಕಲ ಇಷ್ಟಾರ್ಥಗಳೂ ಸಿದ್ಧಿಸುತ್ತವೆ. ಇದಕ್ಕೆ ಸಂಶಯವಿಲ್ಲ. ಹೀಗಿರುವಾಗ ದುರ್ಯೋಧನ ದುಶ್ಶಾಸನ ಶಕುನಿ ಕರ್ಣ ಇವರಿಗೆ ಯಾಜಮಾನ್ಯವನ್ನು ಕೊಟ್ಟು ಒಳ್ಳೆಯದನ್ನು ಅಪೇಕ್ಷಿಸಿದರೆ ಅದು ಹೇಗೆ ಬರುತ್ತದೆ? ಪಾಂಡವರು ಸರ್ವಗುಣಸಂಪನ್ನರು; ಅವರು ನಿನ್ನನ್ನು ತಂದೆಯ ಹಾಗೆ ಕಾಣುತ್ತಾರೆ; ನೀನು ಅವರನ್ನು ಮಕ್ಕಳ ಹಾಗೆ ಕಾಣು! ಜ್ಞಾತಿಗಳಲ್ಲಿ ಏನೂ ಗಮನವಿಲ್ಲದಿದ್ದರೂ ಅವರನ್ನು ಕಾಪಾಡಬೇಕಾದದ್ದು ಧರ್ಮ; ಹೀಗಿರುವಾಗ ವಿನಯಾದಿ ಗುಣಸಂಪನ್ನರಾದ ಅವರಲ್ಲಿ ನೀವು ದಯೆ ತೋರಲೇಬೇಕು; ಅವರು ಜೀವನವನ್ನು ನಡೆಸಿಕೊಂಡು ಹೋಗುವುದಕ್ಕೆ ಸಾಕಾಗುವಂಥ ಕೆಲವು ಗ್ರಾಮಗಳನ್ನಾದರೂ ಕೊಡು; ಹಾಗಾದರೆ ನಿನಗೆ ಒಳ್ಳೆಯ ಹೆಸರು ಬರುತ್ತದೆ. ಅವರನ್ನೂ ಕ್ಷತ್ರಿಯ ಧರ್ಮದಲ್ಲಿ ನಿಲ್ಲಿಸಿದ ಹಾಗಾಗುತ್ತದೆ“ ಎಂದನು. ಧೃತರಾಷ್ಟ್ರನು, ”ವಿದುರ! ನೀನು ಹೇಳುವುದೆಲ್ಲಾ ಸರಿ; ಇದೇ ಮಾತನ್ನೇ ಯಾವಾಗಲೂ ನೀನು ಹೇಳುತ್ತೀಯೆ; ನನ್ನ ಬುದ್ಧಿಗೂ ಹಾಗೆಯೇ ತೋರುತ್ತದೆ. ಪಾಂಡವರಲ್ಲಿ ಹಾಗೆಯೇ ನಡೆದುಕೊಳ್ಳೋಣವೆನಿಸುತ್ತದೆ. ದುರ್ಯೋಧನನನ್ನು ಕಂಡೆನೆಂದರೆ ಅದೆಲ್ಲಾ ಬದಲಾಗಿಬಿಡುತ್ತದೆ. ಏನು ಮಾಡುವುದು? ವಿಧಿಯನ್ನು ಮೀರುವುದಕ್ಕೆ ಯಾವ ಮನುಷ್ಯನ ಕೈಯಲ್ಲೂ ಆಗುವುದಿಲ್ಲ; ದೈವವೇ ದೊಡ್ಡದು. ಪುರುಷ ಪ್ರಯತ್ನ ವ್ಯರ್ಥ!" ಎಂದನು.</p>
<p> ರಾತ್ರಿಯೆಲ್ಲಾ ಮಾತಿನಲ್ಲಿ ಕಳೆಯಿತು. ಬೆಳಗಾಗುತ್ತಿದ್ದ ಹಾಗೆಯೇ ರಾಜರೆಲ್ಲಾ ಸಂಜಯನು ಪಾಂಡವರಿಂದ ತಂದಿದ್ದ ಸಂದೇಶವನ್ನು ಕೇಳುವುದಕ್ಕೋಸ್ಕರ ಸಭಾಮಂದಿರದಲ್ಲಿ ಸೇರಿದರು. ಭೀಷ್ಮ ದ್ರೋಣ ಮುಂತಾದವರು ಧೃತರಾಷ್ಟ್ರನನ್ನು ಮುಂದಿಟ್ಟುಕೊಂಡು ಬಂದರು. ಆಗ ಸಂಜಯನು ಸಭೆಯನ್ನು ಪ್ರವೇಶಿಸಿ, ಧೃತರಾಷ್ಟ್ರನ ಅಪ್ಪಣೆಯಂತೆ ತಾನು ಯುಧಿಷ್ಠಿರ ಶ್ರೀಕೃಷ್ಣ ಇವರಿಂದ ಕೇಳಿದ ಮಾತುಗಳನ್ನು ಹೇಳಿದನು. “ಶ್ರೀಕೃಷ್ಣನ ಮಾತನ್ನು ಕೇಳಿ ಅರ್ಜುನನೇನೆಂದನು?” ಎಂದು ಧೃತರಾಷ್ಟ್ರನು ಕೇಳಲು, ಸಂಜಯನು "ಶ್ರೀಕೃಷ್ಣನ ಮಾತನ್ನು ಕೇಳಿ ಅರ್ಜುನನು ‘ಸಂಜಯ! ಭೀಷ್ಮ ದೃತರಾಷ್ಟ್ರ ಮುಂತಾದವರಿಗೆ ನನ್ನ ಪ್ರಣಾಮಗಳನ್ನು ತಿಳಿಸಿ, ರಾಜಮಧ್ಯದಲ್ಲಿ ಸುಯೋಧನನಿಗೆ ಹೀಗೆಂದು ಹೇಳು:- ನಿನ್ನೊಡನೆ ಯುದ್ಧಮಾಡುವುದಕ್ಕೆ ಬಂದಿರುವ ರಾಜರೆಲ್ಲರೂ ಪಾಂಡವಾಗ್ನಿಯಲ್ಲಿ ಬೆಂದು ಸಾಯತಕ್ಕವರೇ! ಆ ನರಯಜ್ಞ ನಡೆಯದಂತೆ ಮಾಡು; ಯುಧಿಷ್ಠಿರನ ಪಾಲನ್ನು ಕೊಟ್ಟುಬಿಡು! ಇಲ್ಲದಿದ್ದರೆ ನೀನೂ ನಿನ್ನವರೂ ಚತುರಂಗಬಲ ಸಮೇತವಾಗಿ ದಕ್ಷಿಣದಿಕ್ಕಿಗೆ ಹೋಗಬೇಕಾಗುವುದು!’ ಎಂದನು." ಎಂದು ಹೇಳಿದನು. ಧೃತರಾಷ್ಟ್ರನು ಭಯಪಟ್ಟು ಸಂಧಿಯನ್ನು ಸೂಚಿಸಿದನು. ಭೀಷ್ಮನೂ ಅದನ್ನೇ ಅನುಮೋದಿಸಿದನು. ಆದರೆ ದುರ್ಯೋಧನನು ಅದಕ್ಕೆ ಒಪ್ಪದೆ, ಭೀಷ್ಮಾದಿಗಳು ಕೈಬಿಟ್ಟರೂ ತಾನು ಕರ್ಣದುಶ್ಶಾಸನರೊಡನೆ ಯುದ್ಧಮಾಡಿ ಪಾಂಡವರನ್ನು ಜಯಿಸುವಂತೆ ತಂದೆಗೆ ಸಮಾಧಾನ ಹೇಳಿದನು. </p>
<p> ಸಂಜಯನು ಅತ್ತಕಡೆ ಹೋಗಲು, ಇತ್ತ ಯುಧಿಷ್ಠಿರನು ಕೃಷ್ಣನೊಡನೆ, “ಧೃತರಾಷ್ಟ್ರನ ಮತ್ತು ಅವನ ಮಗನ ಮನೋಗತ ಗೊತ್ತಾಯಿತೇ ಕೃಷ್ಣ? ರಾಜ್ಯವನ್ನೇ ಕೊಡದೆ, ಅವನು ನಮ್ಮೊಡನೆ ಶಾಂತಿಯಿಂದ ಇರಬೇಕೆನ್ನುತ್ತಾನೆ. ಹೆತ್ತ ತಾಯನ್ನೂ ನಂಬಿದ ನೆಂಟರನ್ನೂ ಸಾಕಲಾರದ ದುರವಸ್ಥೆಗೆ ನಾನು ಈಡಾಗಿದ್ದೇನೆ. ನಾನು ಕೇಳಿದಂತೆ ಐದು ಗ್ರಾಮಗಳನ್ನೂ ದುರ್ಯೋಧನನು ಕೊಡುವುದಿಲ್ಲ. ಹಣವಿಲ್ಲದವ ಹೆಣಕ್ಕಿಂತ ಕಡೆ. ಬಡತನದಲ್ಲಿಯೇ ಹುಟ್ಟಿ ಬೆಳೆದರೆ ಅದರ ಕಷ್ಟ ಕಾಣುವುದಿಲ್ಲ; ಆದರೆ ಭಾಗ್ಯದಲ್ಲಿದ್ದು ಬಡತನಕ್ಕೆ ಬಂದಂಥ ಕಷ್ಟ ಇನ್ನಿಲ್ಲ. ಅದನ್ನು ಪಡೆಯುವ ಪ್ರಯತ್ನದಲ್ಲಿ ಮರಣವಾದರೂ ಲೇಸು. ಆದರೆ ಅದಕ್ಕೆ ಮುಂಚೆ ನಾವೂ ಅವರೂ ಶಾಂತರಾಗಿ ಐಶ್ವರ್ಯವನ್ನು ಸಮವಾಗಿ ಅನುಭವಿಸುವುದಕ್ಕೆ ಪ್ರಯತ್ನಮಾಡಲೇಬೇಕು; ವಿಧಿಯಿಲ್ಲದೆ ಬಂದರೆ ಕೊನೆಗೆ ರೌದ್ರವಾಗಿ ಅವರನ್ನು ಕೊಂದು ನಮ್ಮ ರಾಜ್ಯವನ್ನು ಪಡೆಯಬೇಕು. ಜ್ಞಾತಿವಧೆ ಮಹಾಪಾಪ; ಆದರೇನು ಮಾಡುವುದು? ಕ್ಷತ್ರಿಯಧರ್ಮವೇ ಅಂಥದು. ವಧೆಯಿಂದಲೇ ನಮ್ಮ ಜೀವನ ನಡೆಯಬೇಕು. ಆದರೆ ಕೊನೆಗೆ ಪ್ರತಿಕೊಲೆ ಇದ್ದೇ ಇರುತ್ತದೆ. ಆದ್ದರಿಂದ ಯುದ್ಧವೇ ಕೆಟ್ಟದು; ಅಲ್ಲದೆ ಗೆದ್ದವನ ಮೇಲೆ ಸೋತವನಿಗೆ ವೈರ ಹೆಚ್ಚಾಗುತ್ತದೆ; ಅವನು ಚಿಂತಿಸುತ್ತಲೇ ಇರುತ್ತಾನೆ. ವೈರದಿಂದ ವೈರ ಹೋಗುವುದಿಲ್ಲ; ಆದ್ದರಿಂದ ಜಯಾಪಜಯಗಳ ಚಿಂತೆಯಿಲ್ಲದವನೇ ಶಾಂತನಾಗಿ ಸುಖವಾಗಿ ನಿದ್ರೆಮಾಡಬಲ್ಲವನು. ಹೀಗೆಂದು ಎಲ್ಲವನ್ನೂ ಅವರಿಗೇ ಬಿಟ್ಟುಬಿಡೋಣವೆಂದರೆ, ಅದು ಸಾವಿಗೆ ಸಮಾನ. ಆದ್ದರಿಂದ ಪೂರ್ತಿಯಾಗಿ ಬಿಟ್ಟುಕೊಡದೆ, ಕುಲಕ್ಷಯಕ್ಕೆ ಕಾರಣರಾಗದೆ, ಶಾಂತಿ ಪಡೆಯುವುದೇ ಮೇಲು. ಯುದ್ಧವು ನಾಯಿಗಳ ಕಾದಾಟದ ಹಾಗೆ; ಏನೂ ವ್ಯತ್ಯಾಸವಿಲ್ಲ; ಗುರುಗುಟ್ಟುವುದು ಬೊಗಳುವುದು, ಪ್ರತಿಯಾಗಿ ಬೊಗಳುವುದು, ಕಚ್ಚಾಡುವುದು, ಬಲಿಷ್ಠನಾದವನು ಕೊಳ್ಳೆಯನ್ನು ಅನುಭವಿಸುವುದು, ಇದೆಲ್ಲಾ ಎರಡು ಕಡೆಯಲ್ಲೂ ಒಂದೇಯೇ. ಧೃತರಾಷ್ಟ್ರನೇನೋ ತಂದೆಯ ಸಮಾನ, ಪೂಜ್ಯ: ಆದರೆ ಅವನು ಮಗನ ಅಧೀನ; ನಾವು ತಗ್ಗಿದರೆ ಅವನೇನು ಸಗ್ಗುವುದಿಲ್ಲ. ಆದ್ದರಿಂದ ನಾವು ಧರ್ಮಾರ್ಥಗಳಿಂದ ವಂಚಿತರಾಗದಿರುವಂತೆ ಏನು ಮಾಡಬೇಕೆಂದು ನೀನೇ ಯೋಚಿಸಿ ಹೇಳು” ಎಂದನು. </p>
<p> ಕೃಷ್ಣ- ನಾನು ಕೌರವಸಭೆಗೆ ಹೋಗಬೇಕೆಂದಿರುವುದು ನಿಮ್ಮಿಬ್ಬರ ಕೆಲಸಕ್ಕಾಗಿಯೂ. ಶಾಂತಿಯಿಂದ ಪ್ರಯೋಜನ ದೊರಕುವುದಾದರೆ ಅದರಿಂದ ಮಹಾಪುಣ್ಯ ಬರುತ್ತದೆ; ದೊಡ್ಡ ಫಲ ಲಭಿಸುತ್ತದೆ. ಕೌರವರನ್ನೂ ನಿಮ್ಮನ್ನೂ ಈ ಭೂಮಿಯನ್ನೇ ಮೃತ್ಯುವಿನ ಪಾಶದಿಂದ ಬಿಡಿಸಿದ ಹಾಗಾಗುತ್ತದೆ. </p>
<p> ಯುಧಿಷ್ಠಿರ- ಕೃಷ್ಣ! ನೀನು ಕೌರವರ ಹತ್ತಿರ ಹೋಗುವುದೇ ನನಗೆ ಇಷ್ಟವಿಲ್ಲ; ಏಕೆಂದರೆ, ದುರ್ಯೋಧನನು ನಿನ್ನ ಮಾತನ್ನು- ಅದು ಎಷ್ಠೇ ಸೂಕ್ತವಾಗಿರಲಿ -ನಡೆಸತಕ್ಕವನಲ್ಲ. ಅವನ ಸುತ್ತ ಅವನ ಅನುಯಾಯಿಗಳಾದ ಅರಸರಿರುತ್ತಾರೆ. ಅವರ ಮಧ್ಯದಲ್ಲಿ ನೀನು ಸಿಕ್ಕಿಕೊಳ್ಳುವುದು ಸರಿಯಲ್ಲ; ನಿನಗೇನಾದರೂ ತೊಂದರೆಯಾದರೆ, ಅದರಿಂದ ಬರುವ ಪ್ರಯೋಜನವು -ಅದು ದೇವತ್ವವಾಗಲಿ, ದೇವೈಶ್ವರ್ಯವಾಗಲಿ- ನನ್ನ ಮನಸ್ಸಿಗೆ ಸಂತೋಷವುಂಟುಮಾಡಲಾರದು. </p>
<p> ಕೃಷ್ಣ- ಮಹಾರಾಜ! ದುರ್ಯೋಧನನು ಪಾಪಿಷ್ಠನೆಂಬುದನ್ನು ನಾನು ಬಲ್ಲೆ. ಆದರೆ ಇದರಿಂದ ನಾವು ರಾಜರ ಆಕ್ಷೇಪಣೆಗೆ ಸಿಕ್ಕದಂತಾಗುತ್ತದೆ. ನನ್ನಲ್ಲಿ ಏನಾದರೂ ಅವರು ಅವಿವೇಕವಾಗಿ ನಡೆದರೆ ಕೌರವರನ್ನೆಲ್ಲಾ ಧ್ವಂಸ ಮಾಡಿಬಿಡುವೆನೆಂಬ ಧೈರ್ಯ ನನಗಿದೆ. ಅಲ್ಲಿಗೆ ಹೋಗುವುದು ನಿರರ್ಥಕವೇನೂ ಆಗುವುದಿಲ್ಲ; ನಮ್ಮ ಪ್ರಯೋಜನ ಲಭಿಸದಿರಬಹುದು; ಆದರೆ ಅಪವಾದವಾದರೂ ತಪ್ಪುತ್ತದೆ. </p>
<p> ಯುಧಿಷ್ಠಿರ- ನಿನಗೆ ಹೇಗೆ ತೋರುತ್ತದೆಯೋ ಹಾಗೇ ಮಾಡು ಕೃಷ್ಣ! ನಿನಗೆ ಶುಭವಾಗಲಿ; ಕೆಲಸಮಾಡಿಕೊಂಡು ಸುರಕ್ಷಿತವಾಗಿ ಹಿಂದಕ್ಕೆ ಬಾ! ಎಲ್ಲರೂ ಶಾಂತಿ ಸೌಹಾರ್ದಗಳಲ್ಲಿರುವಂತೆ ಪ್ರಯತ್ನಿಸು. ನೀನು ನನಗೂ ಅರ್ಜುನನಿಗೂ ಅಣ್ಣನೂ ಹೌದು. ಪ್ರಿಯ ಸ್ನೇಹಿತನೂ ಹೌದು; ನೀನು ನಮ್ಮನ್ನೂ ಕೌರವರನ್ನೂ ಇಬ್ಬರನ್ನೂ ಚೆನ್ನಾಗಿ ಬಲ್ಲೆ; ಕೆಲಸವೇನು, ಹೇಗೆ ಮಾತನಾಡಬೇಕು ಎಂಬುದನ್ನೂ ಬಲ್ಲೆ; ಸಮಾಧಾನವಾಗಲಿ ಬಿಡಲಿ ನಮಗೆ ಯಾವುದು ಹಿತವೋ ಅದನ್ನು ಹೇಳು, ಯಾವುದು ಧರ್ಮವೋ ಅದನ್ನು ಹೇಳು!</p>
<p> ಕೃಷ್ಣ- ಯುಧಿಷ್ಠಿರ, ಸಂಜಯನು ಹೇಳಿದ ಮಾತನ್ನೂ ಕೇಳಿದೆ; ನೀನು ಹೇಳಿದ ಮಾತನ್ನೂ ಕೇಳಿದೆ; ಆದ್ದರಿಂದ ನಿಮ್ಮ ಇಬ್ಬರ ಅಭಿಪ್ರಾಯವೂ ನನಗೆ ಗೊತ್ತಾಗಿದೆ. ನಿನ್ನದು ಧರ್ಮಬುದ್ದಿ. ಕೌರವರದು ವೈರಬುದ್ಧಿ: ಯುದ್ಧವಿಲ್ಲದೆ ಏನು ಬಂದರೆ ಅದೇ ಸಾಕು ಎನ್ನುತ್ತೀಯೆ ನೀನು; ಕ್ಷತ್ರಿಯರಿಗೆ ಈ ಭಿಕ್ಷೆ ಬೇಡುವಂಥ ಬುದ್ಧಿ ಇರಬಾರದು; ಶತ್ರುವನ್ನು ಜಯಿಸಬೇಕು, ಇಲ್ಲ ಯುದ್ಧದಲ್ಲಿ ಮಡಿಯಬೇಕು; ಇದು ಕ್ಷತ್ರಿಯನಿಗೆ ವಿಹಿತವಾದ ಧರ್ಮ. ಕಾರ್ಪಣ್ಯವಲ್ಲ. ಕೌರವರು ದುರಾಶೆಯುಳ್ಳವರು, ಬಹುಕಾಲದಿಂದ ಪಡೆಯನ್ನೂ ಪಕ್ಷವನ್ನೂ ಕಟ್ಟಿಕೊಂಡಿರುವವರು; ಇಂಥವರು ನಿನ್ನನ್ನು ಸರಿಸಮನೆಂದು ಕಾಣುವರೇ? ಭೀಷ್ಮ ದ್ರೋಣ ಕೃಪಾದಿಗಳಿರುವುದರಿಂದ ತಮ್ಮ ಪಕ್ಷವೇ ಬಲವೆಂದು ಅವರು ತಿಳಿದುಕೊಂಡಿದ್ದಾರೆ; ಅದ್ದರಿಂದ ನೀನು ಮೆತ್ತಗಾದಷ್ಟೂ ಅವರು ನಿನ್ನನ್ನು ಮೆಟ್ಟುತ್ತಾರೆ; ದಯೆ, ದೈನ್ಯ, ಧರ್ಮ, ಅರ್ಥ ಯಾವ ದೃಷ್ಟಿಯಿಂದಲೂ ಅವರು ನಿನ್ನ ಕೋರಿಕೆಯಂತೆ ನಡೆಯುವವರಲ್ಲ. ಹಿಂದೆ ನಿಮಗೆ ಕೊಡಬಾರದ ಕಷ್ಟ ಕೊಟ್ಟರು; ಅದರಿಂದ ಅವರಿಗೇನು ಪಶ್ಚಾತ್ತಾಪವಾಗಿದೆಯೇ? ನಾಚಿಕೆಯಾಗಿದೆಯೇ? ಆದ್ದರಿಂದ ಶೀಲ ಸದಾಚಾರ ಇವನ್ನೆಲ್ಲಾ ನೋಡಬೇಡ; ಅವರನ್ನು ವಧೆ ಮಾಡುವುದೇ ಸರಿ. ತುಂಬಿದ ಸಭೆಯಲ್ಲಿ ಅವರು ನಿಮ್ಮನ್ನು ವಾಚಾಮಗೋಚರವಾಗಿ ಅವಮಾನಪಡಿಸಿದರು; ಕುಲೀನನಿಗೆ ಅಂಥ ನಿಂದೆಯನ್ನು ಕೇಳುವುದಕ್ಕಿಂತ ಮರಣವೇ ಲೇಸೆನಿಸುತ್ತದೆ. ಅವರನ್ನು ಕೊಂದು ಹಾಕಿದರೆ ಹಾವನ್ನು ಕೊಂದಂತೆ ಲೋಕಕ್ಕೆ ಕ್ಷೇಮವಾದೀತು. ಈಗ ಕೆಲವರಿಗೆ ಇನ್ನೂ ದುರ್ಯೋಧನನ ವಿಷಯದಲ್ಲಿ ಭಿನ್ನಾಭಿಪ್ರಾಯವಿದೆ; ನಾನು ಅಲ್ಲಿಗೆ ಹೋಗಿ ನಿನ್ನ ಗುಣಗಳನ್ನೂ ಅವನ ಅವಗುಣಗಳನ್ನೂ ರಾಜ ಸಮೂಹದಲ್ಲಿಯೂ ಹೊರಗೂ ವ್ಯಕ್ತಪಡಿಸಿದರೆ ಅವನ ಸಾಧುತ್ವದಲ್ಲಿ ಕೆಲವರಿಗೆ ಇರಬಹುದಾದ ಅಲ್ಪಸ್ವಲ್ಪ ನಂಬಿಕೆಯೂ ಹೋಗುತ್ತದೆ; ನಿನ್ನಲ್ಲಿ ಗೌರವವುಂಟಾಗುತ್ತದೆ. ನೀನು ಶಾಂತಿಯನ್ನು ಕೋರಿದರೂ ಅವರು ಅದಕ್ಕೆ ಒಪ್ಪದಿದ್ದರೆ ಲೋಕವು ಅವರನ್ನೇ ಹಳಿಯುವಂತಾಗುತ್ತದೆ; ಲೋಕವೆಲ್ಲಾ ವಿರುದ್ಧವಾದರೆ ಅವರ ಆಟ ಮುಗಿಯಿತು. ಆದ್ದರಿಂದ ನಾನು ಹೋಗಿ, ನಿಮ್ಮ ಪ್ರಯೋಜನವನ್ನು ಮನಸ್ಸಿನಲ್ಲಿಟ್ಟುಕೊಂಡು, ಶಾಂತಿಗೇ ಯತ್ನಿಸುತ್ತೇನೆ; ಅವರೇನೆನ್ನುತ್ತಾರೆ, ಏನು ಮಾಡುತ್ತಾರೆ, ಅವರ ಸಿದ್ಧತೆಗಳೇನು ಇವನ್ನೆಲ್ಲಾ ತಿಳಿದುಕೊಂಡು ಬರುತ್ತೇನೆ. ಒಟ್ಟಿನ ಮೇಲೆ ಅವರೊಡನೆ ಯುದ್ಧವನ್ನೇ ಬಯಸತಕ್ಕವನು ನಾನು. ಆದ್ದರಿಂದ ನಿನ್ನ ಕಡೆಯ ಯೋಧರು ಆಯುಧ ಕವಚ ಮೊದಲಾದುವುಗಳನ್ನು ಸಿದ್ಧಮಾಡಿಟ್ಟುಕೊಳ್ಳಲಿ! </p>
<p> ಭೀಮಸೇನ- ಕೃಷ್ಣ, ನೀನು ಹೋಗಿ ಕೌರವರೊಡನೆ ಶಾಂತಿಯುಂಟಾಗುವಂತೆ ಮಾತನಾಡು; ಯುದ್ಧದ ಮಾತಿನಿಂದ ಮೊದಲೇ ಹೆದರಿಸಿಬಿಡಬೇಡ! ಸಾಮ ಮಾರ್ಗದಿಂದಲೇ ಹೋಗು; ಉಗ್ರನಾಗಿ ವರ್ತಿಸಬೇಡ; ದುರ್ಯೋಧನನು ಐಶ್ವರ್ಯಮತ್ತ; ಮಹಾನಿಷ್ಠುರ; ಹಟವಾದಿ; ಪ್ರಾಣವನ್ನಾದರೂ ಬಿಟ್ಟಾನು, ಹಟವನ್ನು ಬಿಡುವುದಿಲ್ಲ. ಅಂಥವನೊಡನೆ ಶಾಂತಿಯೇನೋ ಕಷ್ಟವೇ; ಅವನಿಗೆ ಧರ್ಮದ ಮೇಲೆ ದೃಷ್ಟಿಯಿಲ್ಲ; ಸ್ನೇಹಿತರ ಮಾತೂ ಲಕ್ಷ್ಯವಿಲ್ಲ. ಅವನಿಂದ ಈಗ ಕುಲಕ್ಕೇ ನಾಶ ಉಂಟಾಗುವಂತಿದೆ; ಹೀಗೆ ಕುಲನಾಶವಾಗುವುದಕ್ಕೆ ಬದಲು ನಾವು ಕೌರವನಲ್ಲಿ ಉದಾಸೀನರಾಗಿಬಿಡೋಣ. ಇಲ್ಲವೇ ಅವನನ್ನೇ ಅನುಸರಿಸೋಣ; ಭೀಷ್ಮನಿಗೂ ಇತರ ಹಿರಿಯರಿಗೂ ಹೇಳು; ದುರ್ಯೋಧನನು ಪ್ರಶಾಂತವಾಗಿ ಅಣ್ಣತಮ್ಮಂದಿರೊಡನೆ ವಿಶ್ವಾಸದಿಂದಿರಲಿ; ಇದು ಅಣ್ಣನಿಗೆ ಸಮ್ಮತ; ಅರ್ಜುನನಿಗೂ ಯುದ್ಧ ಬೇಕಿಲ್ಲ; ಅವನಿಗೆ ಇನ್ನೂ ಹೆಚ್ಚು ದಯೆ!</p>
<p> ಕೃಷ್ಣನು ಈ ಮಾತನ್ನು ಕೇಳಿ “ಇದೇನು ಭೀಮನ ಮಾತಿನಲ್ಲಿ ಎಂದೂ ಕಾಣದ ಮೃದುತ್ವ ಕಾಣುತ್ತಿದೆಯಲ್ಲ! ಬೆಟ್ಟ ಹಗುರವಾಗಿಬಿಟ್ಟಿತು; ಬೆಂಕಿ ತಣ್ಣಗಾಗಿಬಿಟ್ಟಿತು!” ಎಂದುಕೊಂಡು ನಗುತ್ತ ”ಭೀಮಸೇನ! ನೀನು ಈ ಹಿಂದೆ ಯಾವಾಗಲೂ ಯುದ್ಧವನ್ನೇ ಅನುಮೋದಿಸುತ್ತ ಕೌರವರನ್ನು ಮರ್ದನಮಾಡಿಬಿಡಬೇಕೆನ್ನುತ್ತಿದ್ದೆ; ಹೊಗೆಸುತ್ತಿಕೊಂಡ ಬೆಂಕಿಯಂತಿರುತ್ತಿದ್ದೆ. ಇಲ್ಲದಿದ್ದರೆ ಮಹಾಭಾರ ಹೊತ್ತವನಂತೆ ಚಿಂತಾಪರನಾಗಿರುತ್ತಿದ್ದೆ; ನಿನಗೇನಾದರೂ ಹುಚ್ಚುಗಿಚ್ಚು ಹಿಡಿಯಿತೋ ಎಂಬಂತೆ ನಡೆದುಕೊಳ್ಳುತ್ತಿದ್ದೆ. ಯಾವುದೂ ಬೇಕಿರುತ್ತಿರಲಿಲ್ಲ. ಹುಬ್ಬು ಗಂಟಿಕ್ಕುತ್ತಿದ್ದೆ. ಹಲ್ಲು ಕಡಿಯುತ್ತಿದ್ದೆ; ಗದೆಯೆತ್ತಿ ಆ ದುರ್ಯೋಧನನನ್ನು ತದಕಿಹಾಕಿಬಿಡುತ್ತೇನೆ ಎಂದು ಅಣ್ಣತಮ್ಮಂದಿರ ಮುಂದೆ ಪ್ರತಿಜ್ಞೆ ಮಾಡುತ್ತಿದ್ದೆ. ಇಂಥವನಿಗೇನು ಈಗ ಶಾಂತಿಯಮೇಲೆ ಬುದ್ಧಿ ಬಂದು ಬಿಟ್ಟಿತು? ಯುದ್ಧ ಹತ್ತಿರಕ್ಕೆ ಬಂತು ಎಂದು ನಿನಗೆ ಹೆದರಿಕೆಯಾಯ್ತೇ ಭೀಮ? ಎದೆ ನಡುಗುತ್ತಿರುವಂತಿದೆ, ಮನಸ್ಸು ಕುಗ್ಗಿರುವಂತಿದೆ, ತೊಡೆ ಮರಗಟ್ಟಿದಂತಿದೆ. ಅದಕ್ಕೆಲ್ಲೋ ಶಾಂತಿಯನ್ನು ಕೋರುತ್ತಿದ್ದೀಯೇ; ಮನುಷ್ಯನ ಮನಸ್ಸು ಹೀಗೇ ಎಂದು ಹೇಳುವಂತಿಲ್ಲ; ಅದು ಬೂರುಗದ ರೆಕ್ಕೆಬೀಜದ ಹಾಗೆ ಚಂಚಲ; ನಿನ್ನ ಈ ಬುದ್ದಿವ್ಯತ್ಯಾಸವು ಪಾಂಡವರನ್ನು ನಡುನೀರಿನಲ್ಲಿ ಕೈ ಬಿಡುವಂತಿದೆ. ನಿನಗೆ ಅಸಹಜವಾದ ಈ ಮಾತನ್ನು ಕೇಳಿ ‘ಪರ್ವತವು ತನ್ನ ಸ್ಥಳವನ್ನು ಬಿಟ್ಟು ಬಂದುಬಿಟ್ಟಿತು’ ಎಂದರೆ ಹೇಗೋಹಾಗೆ ನಾನು ಆಶ್ಚರ್ಯಪಡುತ್ತಿದ್ದೇನೆ. ಏಳು ಭೀಮ, ಸ್ಥಿರನಾಗು! ಈ ಜೋಲು ಮನಸ್ಸನ್ನು ತ್ಯಜಿಸು; ಇದು ನಿನಗೆ ತಕ್ಕದ್ದಲ್ಲ; ಕ್ಷತ್ರಿಯರು ತೇಜಸ್ಸಿನಿಂದ ಪಡೆಯದ್ದನ್ನು ಎಂದೂ ಅನುಭವಿಸಲಾರ!" ಎಂದನು. </p>
<p> ಕೃಷ್ಣನ ಈ ಮಾತು ಭೀಮನಿಗೆ ಸಹಿಸಲಿಲ್ಲ; ಜಾತಿಯ ಕುದುರೆಯನ್ನು ಚಾಟಿಯಿಂದ ಹೊಡೆದಂತಾಗಿ ಅವನು “ಅಚ್ಯುತ! ನಾನೇನೋ ಹೇಳಿದರೆ ನೀನೇನೋ ತಿಳಿದುಕೊಂಡೆ! ನನ್ನ ಜೊತೆಯಲ್ಲಿ ಇಷ್ಟು ದೀರ್ಘಕಾಲ ಇದ್ದುಕೊಂಡಿರುವುದರಿಂದ ನನ್ನ ಪರಾಕ್ರಮವು ನಿನಗೆ ತಿಳಿಯದ್ದಲ್ಲ ಅಥವಾ ನೀರಿನ ಮೇಲೆ ಇರುವ ದೋಣಿಗೆ ಮಡುವಿನ ಆಳ ತಿಳಿಯದಂತೆ ನಿನಗೂ ನನ್ನ ಸತ್ವ ತಿಳಿಯದೋ ಏನೋ? ಆದ್ದರಿಂದ ನನಗೆ ಛೀಮಾರಿ ಮಾಡುತ್ತಿದ್ದೀಯೆ. ಆತ್ಮಪ್ರಶಂಸೆ ಯೋಗ್ಯವಾದದ್ದಲ್ಲ. ಆದರೆ ಆಕ್ಷೇಪಣೆ ಬಂದದ್ದರಿಂದ ಆಡಬೇಕಾಗಿದೆ. ಈ ಭೂಮ್ಯಾಕಾಶಗಳು ಕೋಪದಿಂದ ನನ್ನನ್ನು ಮಧ್ಯೆ ಸಿಕ್ಕಿಸಿಕೊಂಡು ಅದುಮಿದರೂ ನಾನು ಅವುಗಳನ್ನು ನೂಕಿ ಬಿಡಿಸಿಕೊಳ್ಳಬಲ್ಲೆ. ನನ್ನ ತೋಳುಗಳ ಮಧ್ಯೆ ಸಿಕ್ಕಿ ತಪ್ಪಿಸಿಕೊಂಡು ಹೋದವನನ್ನು ಯಾರನ್ನೂ ಕಾಣೆ! ಪಾಂಡವರ ಮೇಲೆ ಯುದ್ಧಕ್ಕೆ ಬರುವವರೆಲ್ಲರನ್ನೂ ನನ್ನ ಅಂಗಾಲಿನಿಂದ ಹೊಸಕಿಹಾಕಿಬಿಟ್ಟೇನು! ಸೂರ್ಯನ ಬೆಳಕಿನಂತೆ ಸ್ಪಷ್ಟವಾದ ಈ ಸಂಗತಿಯನ್ನು ನೀನು ಅರಿಯದಿದ್ದರೆ ಮುಂದೆ ಯುದ್ಧರಂಗದಲ್ಲಿ ನೋಡುವೆ. ಹುಣ್ಣನ್ನು ಸೂಜಿಯಿಂದ ಚುಚ್ಚಿ ನೋಯಿಸುವಂತೆ ನನ್ನ ಮನಸ್ಸನ್ನು ನೀನು ಕಠಿಣವಾದ ಮಾತುಗಳಿಂದ ನೋಯಿಸಲಾಗಿ ನಾನು ಇಷ್ಟು ಹೇಳಬೇಕಾಯಿತು. ನನ್ನ ಕೈಕಾಲು ಸೇದಿಹೋಗಿಲ್ಲ; ಎದೆ ನಡುಗುತ್ತಿಲ್ಲ; ಲೋಕವನ್ನೇ ಎದುರಿಸಿಯೇನು; ನನಗೆ ಅಂಜಿಕೆ ಇಲ್ಲ; ನಮ್ಮ ಭರತವಂಶಕ್ಕೆ ವಂಶವೇ ನಾಶವಾಗಿ ಹೋಗದಿರಲಿ ಎಂಬ ಒಂದು ದಯಾಬುದ್ಧಿಯಿಂದ ನಾನು, ಎಲ್ಲ ಕ್ಲೇಶಗಳನ್ನೂ ನುಂಗಿಕೊಂಡು, ಸ್ನೇಹ ಶಾಂತಿಗಳನ್ನು ಕೋರಿದೆ!” ಎಂದನು. </p>
<p> ಕೃಷ್ಣನು “ಭೀಮ! ನಿನ್ನ ಮನೋಭಾವವನ್ನು ತಿಳಿದುಕೊಳ್ಳುವುದಕ್ಕೋಸ್ಕರ ನಾನು ಪ್ರೀತಿಯಿಂದಲೇ ಆ ಮಾತನ್ನಾಡಿದೆ. ಆಕ್ಷೇಪಿಸಿಯಾಗಲಿ, ಕೋಪದಿಂದಾಗಲಿ, ಪಾಂಡಿತ್ಯದಿಂದಾಗಲೀ ಅಲ್ಲ. ನಿನ್ನ ಬಲಪರಾಕ್ರಮಗಳನ್ನೂ ಸಾಹಸ ಕಾರ್ಯಗಳನ್ನೂ ಕಂಡೂ ಕಂಡೂ ನಿನ್ನನ್ನು ತಿರಸ್ಕರಿಸಲೆ? ದೈವ ಪುರುಷಪ್ರಯತ್ನ ಇವುಗಳ ಬಲಾಬಲಗಳನ್ನು ನಿರ್ಧಾರ ಮಾಡುವುದಕ್ಕಾಗುವುದಿಲ್ಲ; ಏಕೆಂದರೆ ಯಾವುದು ಕಾರ್ಯಸಾಧಕವಾಗುತ್ತದೋ ಅದೇ ಕಾರ್ಯನಾಶಕವೂ ಆಗುವುದುಂಟು; ಮನುಷ್ಯಪ್ರಯತ್ನದ ಫಲಾಫಲಗಳು ಸಂದೇಹ; ಬುದ್ಧಿವಂತರಾದವರು ಯೋಚಿಸಿದ್ದು ಕೂಡ, ಗಾಳಿ ಬೀಸುವಂತೆ, ಎತ್ತಲೋ ತಿರುಗಿಬಡುವುದುಂಟು; ಚೆನ್ನಾಗಿ ಯೋಚನೆಮಾಡಿ ನಡೆಸಿದ ಮತ್ತು ನ್ಯಾಯವಾದ ಕೆಲಸಕ್ಕೂ ದೈವ ವಿರೋಧವಾಗಬಹುದು. ಹಾಗೆಯೇ ಶೀತ ಉಷ್ಣ ಮಳೆ ಹಸಿವು ನೀರಡಿಕೆ ಮುಂತಾದ ದೈವಕೃತವಾದ ವಿಷಯಗಳನ್ನು ಮನುಷ್ಯಪ್ರಯತ್ನದಿಂದ ಹೋಗಲಾಡಿಸಿಕೊಳ್ಳಲೂ ಬಹುದು. ಮನುಷ್ಯನು ತಾನಾಗಿ ಕೈಕೊಂಡ ಕೆಲಸಗಳಲ್ಲಿಯೂ ಕೆಲವು ವೇಳೆ ಅಡ್ಡಿಯೇನೂ ಬರುವುದಿಲ್ಲ; ಆದ್ದರಿಂದ ಲೋಕವು ಕರ್ಮಮಾಡದೆ ವಿಧಿಯಿಲ್ಲ. ಹೀಗೆ ದೈವ- ಪುರುಷಕಾರ ಎರಡನ್ನೂ ಹೊಂದಿಸಿಕೊಂಡು ಕರ್ಮದಲ್ಲಿ ತೊಡಗುವ ವಿವೇಕಿಗೆ, ಕಾರ್ಯವಾಗಲಿಲ್ಲವೆಂಬ ವ್ಯಥೆಯಿರುವುದಿಲ್ಲ, ಆಯಿತೆಂಬ ಹರ್ಷವಿರುವುದಿಲ್ಲ. ನನ್ನ ಅರ್ಥ ಇದು; ಕೌರವರೊಡನೆ ಯುದ್ಧ ಒದಗಿದರೆ ಜಯವೇ ಬರುತ್ತದೆಂಬ ನಿಶ್ಚಯವಿಲ್ಲ. ಏನಾದರೂ ಎಡವಟ್ಟಾದರೆ ಶೋಕಿಸುತ್ತ ಕುಳಿತುಕೊಳ್ಳಬಾರದು. ನಾಳೆ ಧೃತರಾಷ್ಟ್ರನ ಹತ್ತಿರಕ್ಕೆ ಹೋಗಿ ನಿಮ್ಮ ಪ್ರಯೋಜನವನ್ನು ಮರೆಯದೆ, ಶಾಂತಿಗೇನೋ ಪ್ರಯತ್ನ ಮಾಡುತ್ತೇನೆ. ಶಾಂತಿಯುಂಟಾದರೆ ನನಗೂ ಒಳ್ಳೆಯ ಹೆಸರು ಬರುತ್ತದೆ; ನಿಮ್ಮ ಇಷ್ಟಾರ್ಥವೂ ನೆರವೇರಿದಂತಾಗುತ್ತದೆ. ಅವರಿಗೂ ಶ್ರೇಯಸ್ಸು. ಅವರು ನನ್ನ ಮಾತನ್ನು ಕೇಳದಿದ್ದರೆ ಮುಂದೆ ಭಯಂಕರವಾದ ಯುದ್ಧವಾಗುತ್ತದೆ. ಯುದ್ಧವಾದರೆ ಅದರ ಭಾರ ನಿನ್ನ ಮೇಲೆ ಬೀಳುತ್ತದೆ. ನೀನೂ ಅರ್ಜುನನೂ ಭಾರ ವಹಿಸಿ ಮಿಕ್ಕವರನ್ನು ನಡೆಸಬೇಕು. ನಾನು ಅರ್ಜುನನಿಗೆ ಸಾರಥಿಯಾಗುತ್ತೇನೆ. ಅದು ಅರ್ಜುನನ ಅಪೇಕ್ಷೆ; ನನಗೂ ಯುದ್ಧವೇನು ಬೇಡವೆಂದಿಲ್ಲ; ನಿನ್ನ ಮನೋಗತ ತಿಳಿಯದೆ ಉತ್ತೇಜನಗೊಳಿಸುವುದಕ್ಕೋಸ್ಕರ ಹಾಗೆ ಬಿಸಿಯಾಗಿ ಮಾತನಾಡಿದೆ!” ಎಂದನು. </p>
<p> ಅರ್ಜುನನು, “ಜನಾರ್ಧನ! ಅಣ್ಣ ಯುಧಿಷ್ಠಿರನು ಹೇಳಬೇಕಾದ್ದನ್ನೆಲ್ಲಾ ಹೇಳಿಬಿಟ್ಟಿದ್ದಾನೆ. ದುರ್ಯೋಧನನ ಲೋಭದಿಂದಲೋ ನಮ್ಮ ದೀನತೆಯಿಂದಲೋ ಶಾಂತಿಯು ಕಷ್ಟವೆಂದು ನೀನು ಭಾವಿಸಿರುವಂತಿದೆ. ಮನುಷ್ಯನ ಪೌರುಷದಿಂದ ಪ್ರಯೋಜನವಿಲ್ಲವೆನ್ನುತ್ತೀಯೆ; ಹಾಗೇ ಕೆಲಸ ಕೈಕೊಂಡು ನಡಸದಿದ್ದರೆ ಫಲ ದೊರಕುವುದಿಲ್ಲವೆಂದೂ ಹೇಳುತ್ತೀಯೇ; ಇದು ಹೌದೂ ಹೌದು ಅಲ್ಲವೂ ಅಲ್ಲ. ಅಸಾಧ್ಯವೆಂಬುದು ಯಾವುದೂ ಇಲ್ಲ. ಅವರು ನಮ್ಮನ್ನು ಮೊದಲಿನಿಂದಲೂ ಅಪಾಯಗಳಲ್ಲಿ ಸಿಕ್ಕಿಸುತ್ತಿದ್ದಾರೆ. ಅದಕ್ಕೆ ಫಲವೇನೂ ಆಗಿಲ್ಲ; ಸರಿಯಾಗಿ ನಡೆಸಿದರೆ ಸಫಲವಾದರೂ ಆಗಬಹುದು. ಒಟ್ಟಿನ ಮೇಲೆ ಶತ್ರುಗಳಿಂದ ಸಮಾಧಾನ ದೊರಕುವಂತೆ ಮಾಡು; ನೀನು ಎರಡು ಕಡೆಗಳಿಗೂ ಬೇಕಾದವನು. ನೀನು ಅಲ್ಲಿಗೆ ಹೋದರೆ ಸಾಕು ನಮ್ಮ ಕಾರ್ಯ ಕೈಗೂಡುತ್ತದೆ. ಆ ದುರಾತ್ಮ ನಿನ್ನ ಇಷ್ಟದಂತೆ ನಡೆಯುವ ಹಾಗಾಗುತ್ತದೆ ಎಂದು ನಾನು ತಿಳಿದಿದ್ದೇನೆ. ಸಂಧಿಯಾಗಲಿ ನೀನು ಒಪ್ಪಿದ್ದು ಮತ್ತೇನಾಗಲಿ ಅದು ನಮಗೆ ಸಮ್ಮತ. ಧರ್ಮರಾಜನಿಗೆ ಮೋಸಮಾಡಿ ದ್ರೌಪದಿಯನ್ನು ಗೋಳಾಡಿಸಿ ನಮ್ಮನ್ನೆಲ್ಲಾ ಕಾಡಿಗೆ ಅಟ್ಟಿದವನನ್ನು ಬಂಧುಬಾಂಧವರೊಡನೆ ಕೊನೆಗಾಣಿಸಲೇಬೇಕು. ಮೃದುವಾದ ಮಾರ್ಗದಿಂದಾಗಲೀ ಬೇರೆ ಮಾರ್ಗದಿಂದಾಗಲಿ ಹೋದ ಕೆಲಸವನ್ನು ಮಾಡಿಕೊಂಡು ಬರುವುದು ಮುಖ್ಯ. ಅವರನ್ನು ಕೊಲ್ಲವುದೇ ಉತ್ತಮ ಎಂದು ನೀನು ತಿಳಿಯುವುದಾದರೆ ಅದನ್ನೇ ಬೇಗ ಆಗಿಸಿಬಿಡು; ವಿಚಾರಮಾಡಬೇಡ. ಅವನು ನಮ್ಮಲ್ಲಿ ಸಲುವಳಿಯಿಂದ ನಡೆದುಕೊಳ್ಳುತ್ತಾನೆ ಎಂದು ನಾನೇನೋ ತಿಳಿದುಕೊಂಡಿಲ್ಲ. ಆದ್ದರಿಂದ ಯಾವುದು ಸರಿಯೆಂದು ನಿನು ತಿಳಿಯುತ್ತೀಯೋ ಯಾವುದು ನಮಗೆ ಹಿತವೋ ಅದನ್ನು ಬೇಗ ಮಾಡಿಬಿಡು; ಆಮೇಲೆ ಅದರಂತೆ ನಾವು ನಡೆಯುತ್ತೇವೆ” ಎಂದನು.</p>
<p> ಕೃಷ್ಣನು “ಪ್ರಪಂಚದ ಕೆಲಸಗಳೆಲ್ಲಾ ದೈವ ಮತ್ತು ಮನುಷ್ಯ ಪ್ರಯತ್ನ ಇವೆರಡರಿಂದಲೂ ನಡೆಯಬೇಕಾದವುಗಳು. ರೈತರು ನೆಲವನ್ನು ಸರಿಪಡಿಸಿ ಗೊಬ್ಬರ ಗೋಡು ಹಾಕಿದರೂ ಮಳೆ ಬರದೆ ಫಸಲಿಲ್ಲ. ಕೈನೀರೆರೆದರೂ ದೈವವು ಪಯಿರನ್ನು ಒಣಗಿಸಬಹುದು; ಆ ನೀರೂ ದೊರೆಯದಂತಾಗಬಹುದು. ನಾನೇನೋ ಪುರುಷಪ್ರಯತ್ನದಿಂದ ಏನು ಆಗಬಹುದೋ ಅದನ್ನು ಮಾಡುತ್ತೇನೆ. ದೈವ ನನ್ನ ಅಧೀನವಲ್ಲ. ಆ ದುರ್ಯೋಧನನ ಬುದ್ಧಿ ದುರ್ಬುದ್ದಿ. ಅವನಿಗೆ ಸತ್ಯ ಬೇಡ; ಧರ್ಮ ಬೇಡ; ಅವನ ದುರ್ಬುದ್ಧಿಯನ್ನು ಅವನ ಸ್ನೇಹಿತರಾದ ಕರ್ಣ ಶಕುನಿ ದುಶ್ಶಾಸನರೂ ಹೆಚ್ಚಿಸುತ್ತಾರೆ. ಸಮಾಧಾನದಿಂದ ರಾಜ್ಯವನ್ನು ಬಿಟ್ಟುಕೊಡುವುದಕ್ಕೆ ಅವನು ಒಪ್ಪುವುದಿಲ್ಲ; ಅದಕ್ಕೆ ವಧೆಯೇ ಮದ್ದು; ಮಾತಿನಿಂದಲೂ ಕೆಲಸದಿಂದಲೂ ಎಷ್ಟೆಲ್ಲಾ ಸಾಧ್ಯವೋ ಅದನ್ನು ಮಾಡುತ್ತೇನೆ; ಆದರೆ ನನಗೇನೋ ಶಾಂತಿ ದೊರೆತೀತೆಂಬ ನಂಬಿಕೆಯಿಲ್ಲ; ಧರ್ಮರಾಜನಿಗೆ ಯಾವುದರಿಂದ ಹಿತವಾಗಬಹುದೋ ನನಗೂ ಯಾವುದು ಒಪ್ಪಿಗೆಯಾಗುವುದೋ ಅದನ್ನು ನಾನು ಮಾಡುತ್ತೇನೆ. ನನ್ನನ್ನು ತಿಳಿಯದವನಂತೆ ಶಂಕಿಸಬೇಡ!” ಎಂದನು. </p>
<p> ನಕುಲನು “ಕೃಷ್ಣ! ಇದುವರೆಗೆ ಯುಧಿಷ್ಠಿರ ಭೀಮಾರ್ಜುನರು ತಮ್ಮ ಅಭಿಪ್ರಾಯಗಳನ್ನು ತಿಳಿಸಿದ್ದಾರೆ; ನಿನ್ನ ಅಭಿಪ್ರಾಯವನ್ನು ನೀನು ಎಷ್ಟೋಸಾರಿ ಹೇಳಿದ್ದೀಯೆ; ಇಷ್ಟರ ಮೇಲೆ ಕೌರವರ ಆಭಿಪ್ರಾಯವನ್ನು ಕೇಳಿ ಅಲ್ಲಿ ಹೇಗೆ ಸರಿಯೆಂದು ತೋರುತ್ತದೆಯೋ ಹಾಗೆ ಮಾಡು. ಮನುಷ್ಯನು ಸಂದರ್ಭಕ್ಕೆ ತಕ್ಕಂತೆ ತನ್ನ ಆಭಿಪ್ರಾಯವನ್ನು ಬದಲಾಯಿಸಿಕೊಳ್ಳಬೇಕಾಗುತ್ತದೆ. ನಾವು ಕಾಡಿನಲ್ಲಿ ವಾಸಿಸುತ್ತಿದ್ದಾಗ ಇದ್ದ ಮನಸ್ಸು ಈಗ ಇಲ್ಲ. ಎಷ್ಟೋ ರಾಜರೂ ಅಕ್ಷೌಹಿಣೀ ಲೆಕ್ಕದಲ್ಲಿ ಸೇನೆಯೂ ನಮ್ಮ ಕಡೆ ಸೇರಿಸುವಾಗ ರಾಜ್ಯದ ಮೇಲೆ ಮನಸ್ಸು ಉಂಟಾಗಿದೆ. ಆದ್ದರಿಂದ ನೀನು ಕೌರವರಿಗೆ ಮೊದಲು ಸಮಾಧಾನದ ಮಾತುಗಳನ್ನು ಹೇಳು; ಆಮೇಲೆ ಭಯವನ್ನೂ ಹುಟ್ಟಿಸು. ನೀನು ಅಲ್ಲಿಗೆ ಹೋದರೆ ಸಾಕು, ಧರ್ಮರಾಜನ ಇಷ್ಟಾರ್ಥ ನೆರವೇರುತ್ತದೆ. ನೀನು ಆಡಿದ ಮಾತು ವಿದುರ ಭೀಷ್ಮ ದ್ರೋಣ ಇವರಿಗಾದರೂ ಅರ್ಥವಾಗುತ್ತದೆ. ಅವರು ಧೃತರಾಷ್ಟ್ರ ದುರ್ಯೋಧನರಿಗೆ ತಿಳಿಯಹೇಳುತ್ತಾರೆ!” ಎಂದನು. </p>
<p> ಸಹದೇವನು“ಕೃಷ್ಣ, ಅಣ್ಣ ಯುಧಿಷ್ಠಿರನು ಹೇಳಿದ್ದು ಧರ್ಮವೇ; ಆದರೂ ನೀನು ಯುದ್ದವಾಗುವಂತೆಯೇ ಮಾಡಬೇಕು. ಕೌರವರೇ ನಮ್ಮೊಡನೆ ಶಾಂತಿಯನ್ನು ಅಪೇಕ್ಷಿಸಿದರೂ ನೀನು ಯುದ್ಧವನ್ನೇ ಮಾಡಿಸು. ದ್ರೌಪದಿಯು ಹಾಗೆ ಹಿಂಸೆ ಪಟ್ಟಿದ್ದನ್ನು ನೋಡಿಯೂ ಯಾರು ಸುಮ್ಮನಿರುವುದಕ್ಕಾದೀತು? ಧರ್ಮರಾಜ ಭೀಮಾರ್ಜುನರು ಧರ್ಮದೃಷ್ಟಿಯಿಂದ ಶಾಂತಿಯನ್ನು ಬಯಸಿದರೂ ನಾನೇನೋ ಯುದ್ಧಮಾಡತಕ್ಕವನೇ!” ಎಂದನು.</p>
<p> ಸಾತ್ಯಕಿಯು ಸಹದೇವನ ಶೂರವಾಕ್ಯವನ್ನು ಅನುಮೋದಿಸಿ ಅದೇ ಎಲ್ಲಾಯೋಧರ ಮತವೆಂದು ತಿಳಿಸಿದನು. ಅದನ್ನು ಕೇಳಿ ಅಲ್ಲಿದ್ದ ಯೋಧರೆಲ್ಲರೂ ಸಿಂಹನಾದ ಮಾಡಿ ತಮ್ಮ ಮೆಚ್ಚುಗೆಯನ್ನು ಸೂಚಿಸಿದರು.</p>
<p> ದ್ರೌಪದಿಗೆ, ಧರ್ಮರಾಜನ ಧಾರ್ಮಿಕವಾದ ಮಾತನ್ನು ಕೇಳಿಯೂ ಭೀಮನು ಶಾಂತನಾದದ್ದನ್ನು ಕಂಡು ತುಂಬ ದುಃಖವಾಗಿತ್ತು; ಈಗ ಸಹದೇವನ ಮಾತನ್ನು ಕೇಳಿ ಅವನಲ್ಲಿ ಗೌರವವುಂಟಾಯಿತು. ಅವಳು ಕಣ್ಣಿನಲ್ಲಿ ನೀರುಗರೆಯುತ್ತಾ ಕೃಷ್ಣನನ್ನು ಕುರಿತು “ಜನಾರ್ಧನ! ಕೌರವರು ನಮಗೆ ರಾಜ್ಯ ಕೊಡದೆ ಸಂಧಿಯನ್ನು ಅಪೇಕ್ಷಿಸುವುದಾದರೆ ಸಂಧಿ ಖಂಡಿತವಾಗಿಯೂ ಬೇಡ! ಅವರು ದಯೆಗೆ ಯೋಗ್ಯರಲ್ಲ; ಲೋಭಬುದ್ದಿಯುಳ್ಳ ಕ್ಷತ್ರಿಯನನ್ನು ಕ್ಷತ್ರಿಯರು ಸಂಹರಿಸಲೇಬೇಕು. ಮತ್ತೆ ಮತ್ತೆ ನಾನು ಇದೇ ಪ್ರಶ್ನೆಯನ್ನು ಕೇಳಬೇಕಾಗುತ್ತದೆ; ನನ್ನ ಹಾಗೆ ಬೇರೆ ಯಾವ ಹೆಂಗಸುಂಟು? ವೇದಿಮಧ್ಯದಿಂದ ಹುಟ್ಟಿಬಂದು, ದ್ರುಪದರಾಜನ ಮಗಳಾಗಿ, ದೃಷ್ಟದ್ಯುಮ್ನನ ತಂಗಿಯಾಗಿ, ನಿನ್ನ ಪ್ರಿಯ ಸಖಿಯಾಗಿ ಪಾಂಡುರಾಜನ ಸೊಸೆಯಾಗಿ, ಪಂಚಪಾಂಡವರ ಪಟ್ಟ ಮಹಿಷಿಯಾಗಿ, ಮಹಾರಥರಾದ ಉಪಪಾಂಡವರ ತಾಯಿಯಾಗಿ ನಾನು ಎಂಥ ಅವಮಾನವನ್ನು ಸಹಿಸಬೇಕಾಯಿತು; ಪಾಂಡವರ ಕಣ್ಣಮುಂದೆಯೇ ನನ್ನನ್ನು ತುಂಬಿದ ಸಭೆಯಲ್ಲಿ ಜುಟ್ಟು ಹಿಡಿದು ಎಳೆದುಕೊಂಡು ಬಂದರಲ್ಲ! ನೀನೂ ಪಾಂಡವರೂ ಪಾಂಚಾಲರೂ ವೃಷ್ಣಿಗಳೂ ಜೀವಸಹಿತವಾಗಿರುವಾಗ ಆ ಪಾಪಿಗಳು ನನ್ನನ್ನು ದಾಸಿಯೆಂದರಲ್ಲ! ಪಾಂಡವರು ಇದನ್ನೆಲ್ಲಾ ನೋಡುತ್ತಾ ಶಾಂತರಾಗಿ ಅಲ್ಲಾಡದೆ ಕುಳಿತಿರಲು ‘ಗೋವಿಂದಾ ನನ್ನನ್ನು ಕಾಪಾಡು!’ ಎಂದು ನಾನು ಮನಸ್ಸಿನಲ್ಲಿಯೇ ಪ್ರಾರ್ಥಿಸಿದೆ. ಮಾವ ಧೃತರಾಷ್ಟ್ರನು ವರವನ್ನು ಕೇಳಿಕೋ ಎನ್ನಲು, ಪಾಂಡವರ ದಾಸ್ಯ ಹೋಗಲಿ, ಅವರಿಗೆ ಅವರ ರಥ ಅವರ ಆಯುಧಗಳನ್ನು ಹಿಂತಿರುಗಿ ಕೊಡಿಸಿ ಎಂದು ಕೇಳಿಕೊಂಡೆ. ಆಗ ಅವರನ್ನು ಬಿಡುಗಡೆಮಾಡಿ ಕಾಡಿಗೆ ಕಳುಹಿಸಿದರು. ಇದನ್ನೆಲ್ಲಾ ನೀನು ಬಲ್ಲೆ. ದುರ್ಯೋಧನನು ಒಂದು ಘಳಿಗೆ ಬದುಕಿದ್ದರೂ ಭೀಮಸೇನನ ಬಲಕ್ಕೂ ಅರ್ಜುನನ ಬಿಲ್ಲಿಗೂ ಧಿಕ್ಕಾರವೇ! ನನ್ನ ಮೇಲೆ ಕೃಪೆಯಿದ್ದು ನನಗೆ ಅನುಗ್ರಹ ಮಾಡಬೇಕೆಂದಿದ್ದರೆ ಕೌರವರಲ್ಲಿ ಪೂರ್ತಿಯಾಗಿ ಕೋಪವನ್ನು ತೋರಿಸು” ಹೀಗೆಂದು ಕಾಲಸರ್ಪದಂತಿದ್ದ ತನ್ನ ಜೋಲುಮುಡಿಯನ್ನು ಎಡಗೈಯ್ಯಲ್ಲಿ ಹಿಡಿದುಕೊಂಡು “ಎಳೆದ ಈ ನನ್ನ ಕೂದಲನ್ನು ಸದಾ ಜ್ಞಾಪಕದಲ್ಲಿಟ್ಟುಕೊಂಡಿರಬೇಕು. ಭೀಮಾರ್ಜುನರು ದೈನ್ಯದಿಂದ ಸಂಧಿಯನ್ನು ಇಚ್ಛಿಸಿದರೆ ನನ್ನ ಮುದುಕ ತಂದೆಯೂ ಅವನ ಮಹಾರಥರಾದ ಮಕ್ಕಳೂ ಉಪಪಾಂಡವರೂ ಅಭಿಮನ್ಯುವೂ ಕೌರವರ ಮೇಲೆ ಯುದ್ಧ ಮಾಡುತ್ತಾರೆ. ದುಶ್ಶಾಸನ ತೋಳು ಕತ್ತರಿಸಿ ಬಿದ್ದು ಧೂಳಿನಲ್ಲಿ ಹೊಸಕಾಡುವುದನ್ನು ನೋಡದೇ ಹೋದರೆ ನನ್ನ ಹೊಟ್ಟೆ ಹೇಗೆ ತಣ್ಣಗಾದೀತು? ಹದಿಮೂರು ವರ್ಷಕಾಲ ಉರಿಗಿಚ್ಚಿನಂಥ ಸಂಕಟವನ್ನು ಹೊಟ್ಟೆಯಲ್ಲಿಟ್ಟುಕೊಂಡು ಅವಧಿ ಎಂದಿಗೆ ಮುಗಿದೀತೋ ಎಂದು ಎದುರುನೋಡುತ್ತಿದ್ದೆ! ಭೀಮನ ಧರ್ಮೋಪನ್ಯಾಸವು ನನ್ನ ಹೃದಯವನ್ನು ಶಲ್ಯದಂತೆ ಇರಿದು ಭೇದಿಸಿದೆ!” ಎಂದು ಬಿಕ್ಕಿ ಬಿಕ್ಕಿ ಅತ್ತಳು. ಕಣ್ಣೀರಿನಿಂದ ಎದೆಯೆಲ್ಲಾ ತೊಯ್ದುಹೋಯಿತು. ಆಗ ಕೃಷ್ಣನು ಅವಳನ್ನು ಸಮಾಧಾನಪಡಿಸುತ್ತ “ಕೃಷ್ಣೆ, ನಿನಗೆ ಯಾರ ಮೇಲೆ ರೋಷವಿದೆಯೋ ಅವರ ಹೆಂಡಿರೂ ಸ್ವಲ್ಪ ಕಾಲದಲ್ಲಿಯೇ ತಮ್ಮ ನೆಂಟರಿಷ್ಟರನ್ನು ಕಳೆದುಕೊಂಡು ಹೀಗೆಯೇ ಅಳುವುದನ್ನು ನೋಡುವೆ! ಅದನ್ನು ನಾನು ಪಾಂಡವರಿಂದ ಮಾಡಿಸುತ್ತೇನೆ. ವಿಧಿಯ ನಿಶ್ಚಯವೂ ಹಾಗೆಯೇ ಇದೆ. ಕೌರವರಿಗೆ ಹೊತ್ತು ಬಂದಿದೆ; ಅವರು ನಾಯಿನರಿಗಳ ಪಾಲಾಗಿ ಒರಗುತ್ತಾರೆ. ಹಿಮವತ್ಪರ್ವತ ಅಲ್ಲಾಡಲಿ, ಭೂಮಿ ನೂರು ಪಾಲಾಗಲಿ, ಆಕಾಶ ನಕ್ಷತ್ರಗಳು ಕಳಚಿ ಬೀಳಲಿ, ನನ್ನ ಈ ಮಾತು ಸುಳ್ಳಾಗುವುದಿಲ್ಲ. ಸತ್ಯಮಾಡಿ ಹೇಳುತ್ತೇನೆ ಕೃಷ್ಣೆ , ನಿನ್ನ ಗಂಡಂದಿರು ಶೀಘ್ರದಲ್ಲಿಯೇ ಶತ್ರುಗಳನ್ನು ಕೊಂದು ಮತ್ತೆ ಸಕಲ ಸಂಪತ್ತಿನಿಂದಲೂ ಕೂಡುವುದನ್ನು ನೋಡುವೆ! ಕಣ್ಣನೀರನ್ನು ಒರೆಸಿಕೊ, ತಾಯಿ!” ಎಂದನು.</p>
<p> ಮಾರನೆಯ ದಿನ ಬೆಳಿಗ್ಗೆ ಕೃಷ್ಣನು ಆಯುಧಾದಿಗಳಿಂದ ಸಜ್ಜಿತವಾದ ರಥದಲ್ಲಿ ಕುಳಿತು ಹಸ್ತಿನಗರಕ್ಕೆ ಹೊರಟನು. ದಾರಿಯುದ್ದಕ್ಕೂ ಅವನನ್ನು ಸ್ವಾಗತಿಸುವುದಕ್ಕೆಂದು, ದುರ್ಯೋಧನನು ಅಲ್ಲಲ್ಲಿಯೇ ಸುಂದರವಾದ ಮಂಟಪಗಳನ್ನು ಕಟ್ಟಿಸಿದನು. ವೃಕಸ್ಥಳದಲ್ಲಿ ಅವನ ಸತ್ಕಾರಕ್ಕೆ ಹೆಚ್ಚಿನ ಏರ್ಪಾಟಾಗಿತ್ತು. ಚಿತ್ರವಿಚಿತ್ರವಾದ ಆಸನಗಳಿದ್ದವು. ರುಚಿರುಚಿಯಾದ ತಿಂಡಿತೀರ್ಥಗಳು ಸಿದ್ಧವಾಗಿದ್ದವು; ಹೆಂಗಸರು ಗಂಧಮಾಲ್ಯಗಳನ್ನು ಹಿಡಿದು ಕಾದು ನಿಂತಿದ್ದರು. ಆದರೆ ಕೃಷ್ಣನು ಅವುಗಳೊಂದನ್ನೂ ಕಣ್ಣೆತ್ತಿಕೂಡ ನೋಡದೆ ಮುಂದುಮುಂದಕ್ಕೆ ಪ್ರಯಾಣಮಾಡಿದನು.</p>
<p> ಶ್ರೀಕೃಷ್ಣ ವೃಕಸ್ಥಳಕ್ಕೆ ಬಂದ ವರ್ತಮಾನವನ್ನು ಕೇಳಿ ಧೃತರಾಷ್ಟ್ರನು ತುಂಬ ಸಂಭ್ರಮಪಡುತ್ತ ವಿದುರನನ್ನು ಕುರಿತು “ನಾಳೆ ವೃಷ್ಣಿಕುಲನಾಯಕನಾದ ಶ್ರೀಕೃಷ್ಣನು ಇಲ್ಲಿಗೆ ಬರುತ್ತಾನೆ. ಅವನಿಗೆ ಮಹಾ ವೈಭವದಿಂದ ಸತ್ಕಾರ ನಡೆಸಬೇಕು. ಮರ್ಯಾದೆ ಮಾಡಬೇಕು; ಅವನಿಗೆ ಬಾಹ್ಲೀಕ ದೇಶದ ನಾಲ್ಕು ನಾಲ್ಕು ಕಪ್ಪುಕುದುರೆಗಳನ್ನು ಕಟ್ಟಿರುವ ಹದಿನಾರು ಬಂಗಾರದ ರಥಗಳನ್ನು ಕಾಣಿಕೆಯಾಗಿ ಅರ್ಪಿಸೋಣವೆಂದಿದ್ದೇನೆ; ಎಂಟು ಆನೆಗಳನ್ನೂ ನೂರುಮಂದಿ ದಾಸದಾಸಿಯರನ್ನೂ ಪರ್ವತಪ್ರದೇಶದಿಂದ ಬಂದ ನುಣುಪುಗೂದಲಿನ ಸಾವಿರ ಮೇಕೆಗಳನ್ನೂ ಚೀನ ದೇಶದಿಂದ ಬಂದ ಸಾವಿರ ಚರ್ಮಗಳನ್ನೂ ಹಗಲೂ ರಾತ್ರಿಯೂ ಒಂದೇಸಮನಾಗಿ ಹೊಳೆಯುವ ನಿರ್ಮಲವಾದ ರತ್ನವನ್ನೂ ಅರ್ಪಿಸೋಣವೆಂದಿದ್ದೇನೆ. ದುರ್ಯೋಧನ ಹೊರತು ಮಿಕ್ಕವರೆಲ್ಲರೂ ಅಲಂಕೃತರಾಗಿ ಹೋಗಿ ಅವನನ್ನು ಎದುರುಗೊಳ್ಳಲಿ. ಊರನ್ನೆಲ್ಲಾ ಸಿಂಗರಿಸಿ, ದುರ್ಯೋಧನನ ಮನೆಗಿಂತ ದುಶ್ಶಾಸನನ ಮನೆಯೇ ಚೆನ್ನಾಗಿದೆ; ಅದನ್ನು ಕೃಷ್ಣನು ಇಳಿದುಕೊಳ್ಳುವುದಕ್ಕೆ ಬಿಟ್ಟುಕೊಡಿ!” ಎಂದನು. ವಿದುರನು “ಮಹಾರಾಜ! ನಿನಗೆ ವಯಸ್ಸಾಯಿತು; ಇನ್ನು ಮೇಲಾದರೂ ಋಜುಬುದ್ಧಿಯನ್ನು ಕಲಿತುಕೋ. ರಾಜ್ಯವನ್ನೂ ನೆಂಟರಿಷ್ಟರನ್ನೂ ಮಕ್ಕಳು ಮೊಮ್ಮಕ್ಕಳನ್ನೂ ಕಳೆದುಕೊಳ್ಳಬೇಡ. ಈಗ ನೀನು ಕೃಷ್ಣನಿಗೆ ಅರ್ಪಿಸಬೇಕೆಂದಿರುವುದಕ್ಕೆಲ್ಲಾ ಅವನು ಅರ್ಹನೇಯೆ; ಅದರಲ್ಲಿ ಸಂದೇಹವಿಲ್ಲ; ಆದರೆ ಆ ಕೆಲಸವನ್ನು ನೀನು ಧರ್ಮಬುದ್ಧಿಯಿಂದಾಗಲೀ ಪ್ರೀತಿಯಿಂದಾಗಲೀ ಮಾಡುತ್ತಿಲ್ಲ. ಈ ಹೊರ ಉಪಚಾರಗಳಿಂದ ಕೃಷ್ಣನನ್ನು ಒಲಿಸಿಕೊಂಡು, ಪಾಂಡವರು ಕೇಳಿರುವ ಐದು ಗ್ರಾಮಗಳನ್ನೂ ಅವರಿಗೆ ಕೊಡದೆ ತಪ್ಪಿಸಿಕೊಳ್ಳಬೇಕೆಂದಿದ್ದೀಯೆ. ಆದರೆ ಅವನು ಐಶ್ವರ್ಯದ ಮೇಲಣ ಆಸೆಯಿಂದಲೂ ಹೊಗಳಿಕೆ ತೆಗಳಿಕೆಗಳಿಂದಲೂ ಅರ್ಜುನನನ್ನು ಬಿಟ್ಟುಕೊಡುವವನಲ್ಲ. ಅರ್ಜುನನೆಂದರೆ ಅವನಿಗೆ ಪ್ರಾಣ. ಅರ್ಘ್ಯಪಾದ್ಯ ಕುಶಲಪ್ರಶ್ನಾದಿಗಳಿಂದ ಅವನನ್ನು ಸತ್ಕರಿಸಿದರೆ ಸಾಕು. ಅವನಿಗೆ ಪ್ರಿಯವಾಗುವ ರೀತಿಯಲ್ಲಿ ನಡೆದುಕೋ. ಅವನು ಕೌರವರಿಗೆ ಶ್ರೇಯಸ್ಸನ್ನು ಕೋರಿ ಬಂದಿದ್ದಾನೆ. ಆದ್ದರಿಂದ ಅವನು ಹೇಳಿದ ಹಾಗೆ ಕೇಳು; ಪಾಂಡವರನ್ನು ನಿನ್ನ ಮಕ್ಕಳಂತೆ ಕಾಣು!” ಎಂದನು.</p>
<p> ದುರ್ಯೋಧನನು ಈ ಮಾತನ್ನು ಕೇಳಿ “ವಿದುರನು ಹೇಳಿದ್ದು ನಿಜ; ಕೃಷ್ಣನಿಗೆ ಪಾಂಡವರಲ್ಲಿ ತುಂಬ ಮಮತೆ; ಅವನಿಗೆ ಸತ್ಕಾರರೂಪವಾಗಿ ಮಹಾರಾಜನು ಏನೇನೋ ಕೊಡಬೇಕೆಂದನಲ್ಲ. ಅದೊಂದನ್ನೂ ಕೊಡಬೇಕಾಗಿಲ್ಲ; ಕೃಷ್ಣನಿಗೆ ಯೋಗ್ಯತೆಯಿಲ್ಲವೆಂದಲ್ಲ; ದೇಶಕಾಲಗಳ ಸ್ಥಿತಿ ಹಾಗಿದೆ. ಅವನಿಗೆ ಗೌರವ ತೋರಿಸಿದರೆ ಭಯದಿಂದ ತನ್ನನ್ನು ಗೌರವಿಸುತ್ತಿದ್ದಾರೆಂದು ಅವನು ತಿಳಿದುಕೊಳ್ಳುತ್ತಾನೆ; ಅದು ಕ್ಷತ್ರಿಯರಿಗೆ ಅವಮಾನ. ಈಗ ಯುದ್ಧ ಆರಂಭವಾಗಿದೆ; ಯುದ್ಧವಿಲ್ಲದೆ ಶಾಂತಿಯಿಲ್ಲ!” ಎಂದನು.</p>
<p> ದುರ್ಯೋಧನನ ಈ ಮಾತನ್ನು ಕೇಳಿ ಭೀಷ್ಮನು ಧೃತರಾಷ್ಟ್ರನನ್ನು ಕುರಿತು, “ಮಹಾರಾಜ! ಕೃಷ್ಣನಿಗೆ ಸತ್ಕಾರ ಮಾಡಿ ಅಥವಾ ಬಿಡಿ; ಅದರಿಂದ ಅವನಿಗೆ ಅಸಮಾಧಾನವಾಗುವುದಿಲ್ಲ; ಮತ್ತೊಬ್ಬರು ತನ್ನನ್ನು ತಿರಸ್ಕಾರಮಾಡಿದರೂ ತಾನು ತಿರಸ್ಕಾರಮಾಡುವವನಲ್ಲ; ಅವನು ಮನಸ್ಸಿನಲ್ಲಿ ನಿರ್ಧರಿಸಿಕೊಂಡು ಬಂದಿರುವುದನ್ನು ಏನೇನು ಮಾಡಿದರೂ ಬದಲಾಯಿಸುವುದಕ್ಕಾಗುವುದಿಲ್ಲ. ಅದನ್ನು ಅವನು ಬಾಯಿಬಿಟ್ಟು ಹೇಳಿದರೆ ಅದರಂತೆ ನಡೆಸು; ಅವನ ಮೂಲಕ ಪಾಂಡವರೊಡನೆ ಬೇಗ ಸಂಧಿಮಾಡಿಕೊ. ಖಂಡಿತವಾಗಿಯೂ ಅವನು ಧರ್ಮಾರ್ಥಗಳಿಗೆ ಅನುಸಾರವಾದದ್ದನ್ನೇ ಹೇಳುತ್ತಾನೆ; ಉತ್ತರವಾಗಿ ನೀನೂ ನಿನ್ನ ಕಡೆಯವರೂ ಪ್ರಿಯವಾದ ಮಾತನ್ನೇ ಆಡಿ” ಎಂದನು. </p>
<p> ದುರ್ಯೋಧನನು “ಅಜ್ಜಾ! ಈಗ ನಾನು ರಾಜ್ಯವನ್ನು ಏಕಾಧಿಪತ್ಯದಿಂದ ಅನುಭವಿಸುತ್ತಿದ್ದೇನೆ. ಅದನ್ನು ಪಾಂಡವರು ಬದುಕಿರುವಾಗ ಅವರೊಡನೆ ಎಂದಿಗೂ ಅನುಭವಿಸಲಾರೆ. ನಾನು ನಿರ್ಧರಿಸಿಕೊಂಡಿರುವ ಒಂದು ದೊಡ್ಡ ಕಾರ್ಯವನ್ನು ಹೇಳುತ್ತೇನೆ, ಕೇಳು; ಪಾಂಡವರಿಗೆ ದೊಡ್ಡ ದಿಕ್ಕೆನಿಸಿರುವ ಕೃಷ್ಣನನ್ನು ನಾಳೆ ಬಂಧಿಸುತ್ತೇನೆ; ಅವನನ್ನು ಬಂಧನದಲ್ಲಿಟ್ಟರೆ ವೃಷ್ಣಿಗಳೂ ಪಾಂಡವರೂ, ಅದರಿಂದ ಭೂಮಂಡಲವೆಲ್ಲವೂ ನನ್ನ ವಶವಾಗುತ್ತಾರೆ. ಇದನ್ನು ಕೃಷ್ಣನು ತಿಳಿಯದಂತೆಯೂ, ಇದರಿಂದ ನಮಗೆ ಯಾವ ವಿಧವಾದ ಅಪಾಯ ಸಂಭವಿಸದಂತೆಯೂ ನಡೆಸುವುದಕ್ಕೆ ಏನಾದರೂ ಉಪಾಯ ತೋರಿದರೆ ಹೇಳು!” ಎಂದನು. </p>
<p> ಈ ಘೋರವಾದ ಮಾತುಗಳನ್ನು ಕೇಳಿ ಧೃತರಾಷ್ಟ್ರನಿಗೂ ಅವನ ಮಂತ್ರಿಗಳಿಗೂ ತುಂಬ ವ್ಯಥೆಯಾಯಿತು. ಆದ್ದರಿಂದ ಧೃತರಾಷ್ಟ್ರನು “ನೀನು ರಾಜನಾಗಿ ಈ ಮಾತನಾಡುವುದು ಧರ್ಮವಲ್ಲ; ಅಲ್ಲದೆ ಕೃಷ್ಣನು ದೂತನಾಗಿ ಬಂದಿದ್ದಾನೆ; ಅವನು ನಮ್ಮ ನೆಂಟ, ಸ್ನೇಹಿತ; ಇಂಥವನು ಯಾವ ತಪ್ಪನ್ನೂ ಮಾಡದೆ ಕೌರವರಿಂದ ಬಂಧನಕ್ಕೊಳಗಾಗುವುದೆಂದರೇನು?” ಎಂದನು.</p>
<p> ಭೀಷ್ಮನು “ಧೃತರಾಷ್ಟ್ರ! ನಿನ್ನ ಮಗನ ಬುದ್ಧಿ ಕೆಟ್ಟುಹೋಗಿದೆ; ಆದ್ದರಿಂದ ಅವನಿಗೆ ಹಿತರಾದವರು ಅರ್ಥವನ್ನು ಹೇಳಿದರೆ ಅವನು ಅದನ್ನು ಅನರ್ಥಮಾಡಿಕೊಳ್ಳುತ್ತಾನೆ. ಅವನು ದುರ್ಮಾರ್ಗ. ದುರ್ಮಾರ್ಗರ ಸಹವಾಸದಲ್ಲಿರುವವನು; ದಾರಿತಪ್ಪಿ ಹೋಗುತ್ತಿದ್ದಾನೆ. ನೀನು ಅವನನ್ನು ಹಿಡಿದುಕೊಂಡು ಹೋಗುತ್ತಿದ್ದೀಯೆ. ಈ ನಿನ್ನ ಮಗನು ದುರ್ಬುಧ್ಧಿಯಿಂದ ಕೃಷ್ಣನ ಮೇಲೆ ಕೈಮಾಡಿದರೆ ಒಂದು ಕ್ಷಣದಲ್ಲಿ ಹಾಳಾಗಿಹೋಗುತ್ತಾನೆ. ಇವನ ಈ ಅನರ್ಥಕರವಾದ ಮಾತುಗಳನ್ನು ನಾನು ಕೇಳಲಾರೆ!” ಎಂದು ಕೋಪದಿಂದ ಎದ್ದು ಹೊರಟುಹೋದನು.</p>
<p> ಇತ್ತ ಶ್ರೀಕೃಷ್ಣನು ಮರುದಿನ ಬೆಳಿಗ್ಗೆ ವೃಕಸ್ಥಳದಿಂದ ಹಸ್ತಿನಾಪುರಕ್ಕೆ ಹೊರಟನು. ಅವನನ್ನು ಭೀಷ್ಮ ದ್ರೋಣಾದಿ ಕೌರವರು ದಾರಿಯಲ್ಲಿಯೇ ಎದುರುಗೊಂಡು ಕರೆದುಕೊಂಡು ಹೋದರು. ಊರೆಲ್ಲವೂ ಅಲಂಕೃತವಾಗಿತ್ತು. ಜನರು ಮಾರ್ಗದಲ್ಲಿ ಕಿಕ್ಕಿರಿದು ತುಂಬಿದ್ದರಿಂದ ಕೃಷ್ಣನ ಕುದುರೆಗಳೂ ಬೇಗ ಹೋಗಲಾರದಂತಾಯಿತು. ಉಪ್ಪರಿಗೆಗಳಲ್ಲೆಲ್ಲಾ ಹಿಡಿಸಲಾರದಷ್ಟು ಜನಗಳಿದ್ದದ್ದರಿಂದ ಆ ಕಟ್ಟಡಗಳು ಭಾರದಿಂದ ಅದುರುವಂತೆ ಕಾಣುತ್ತಿದ್ದವು. ಹೀಗೆ ಶ್ರೀಕೃಷ್ಣನು ಧೃತರಾಷ್ಟ್ರನ ಅರಮನೆಗೆ ಹೋಗಿ ಅಲ್ಲಿ, ವೃದ್ಧರಾಜನನ್ನೂ ಹಿರಿಯರನ್ನೂ ನಮಸ್ಕರಿಸಿ ಅವರಿಂದ ಸತ್ಕಾರಗೊಂಡು ಕೌರವರೊಡನೆ ಸರಸವಾಗಿ ಮಾತನಾಡುತ್ತಾ ಸ್ವಲ್ಪಹೊತ್ತು ಇದ್ದು ಅಲ್ಲಿಂದ ವಿದುರನ ಮನಗೆ ಹೋದನು. ಅಲ್ಲಿ ಅವನಿಂದ ಸತ್ಕಾರಪಡೆದು, ಪಾಂಡವರ ಯೋಗಕ್ಷೇಮವನ್ನೆಲ್ಲಾ ವಿಶದವಾಗಿ ಹೇಳಿ, ಮದ್ಯಾಹ್ನ ತನ್ನ ಸೋದರತ್ತೆಯಾದ ಕುಂತಿಯನ್ನು ನೋಡುವುದಕ್ಕೆ ಹೋದನು. ಕೃಷ್ಣನನ್ನು ಕಂಡಕೂಡಲೇ ಕುಂತಿಗೆ ದುಃಖ ಉಕ್ಕಿಬಂದು ಹಿಂದಿನದನ್ನೆಲ್ಲಾ ನೆನಸಿಕೊಂಡು ಅತ್ತಳು. “ಉಪ್ಪರಿಗೆಗಳಲ್ಲಿ ಹಂಸತೂಲಿಕಾತಲ್ಪದ ಮೇಲೆ ಮಲಗಿ ನಿದ್ರೆ ಮಾಡಿ ಬೆಳಗ್ಗೆ ಮಂಗಳವಾದ್ಯಗಳಿಂದಲೂ ವಂದಿಮಾಗಧರ ಸ್ತೋತ್ರದಿಂದಲೂ ಎಚ್ಚರಗೊಳ್ಳುತ್ತಿದ್ದ ನನ್ನ ಮಕ್ಕಳು ಕೃಷ್ಣಾಜಿನದ ಮೇಲೆ ಮಲಗಿ ಕಾಡುಮೃಗಗಳ ಕೂಗಿನಿಂದ ಎಚ್ಚರಗೊಳ್ಳುವ ಹಾಗಾಯಿತಲ್ಲ!” ಎಂದು ಗೋಳಾಡಿದಳು. ಕೃಷ್ಣನು ಅವಳನ್ನು ಸಮಾಧಾನಮಾಡಿ ಪಾಂಡವರ ಯೋಗಕ್ಷೇಮಗಳನ್ನು ತಿಳಿಸಿ, “ನಿನ್ನ ಮಕ್ಕಳು ಶೀಘ್ರದಲ್ಲಿಯೇ ಶತ್ರುಗಳನ್ನು ಜಯಿಸಿ ರಾಜ್ಯಲಕ್ಷ್ಮಿಯೊಡಗೂಡಿ ಬರುವುದನ್ನು ನೋಡುವೆ!” ಎಂದು ಧೈರ್ಯ ಹೇಳಿದನು. ಅನಂತರ ಅವಳ ಅನುಮತಿಯನ್ನು ಪಡೆದು, ಇಂದ್ರನ ಆವಾಸದಂತೆ ಶೋಭಿಸುತ್ತಿದ್ದ ದುರ್ಯೋಧನನ ಅರಮನೆಗೆ ಬಂದನು. ಅಲ್ಲಿ ಮೂರು ತೊಟ್ಟಿಗಳನ್ನು ದಾಟಿ, ಗಿರಿಶಿಖರದಂತಿದ್ದ ಉಪ್ಪರಿಗೆಯನ್ನು ಹತ್ತಿ ಸಾವಿರಾರು ರಾಜರ ಮತ್ತು ಕೌರವರ ಮಧ್ಯೆ ಆಸನದಲ್ಲಿ ಮಂಡಿಸಿದ್ದ ದುರ್ಯೋಧನನನ್ನು ಕಂಡನು. ದುಶ್ಶಾಸನ ಕರ್ಣ ಶಕುನಿ ಇವರು ಅವನ ಹತ್ತಿರವೇ ಆಸನಗಳಲ್ಲಿ ಕುಳಿತಿದ್ದರು. ಕೃಷ್ಣನು ಬಂದಕೂಡಲೆ ಕೌರವನೂ ಅವನ ಮಂತ್ರಿಗಳೂ ಎದ್ದು ಗೌರವಿಸಿದರು. ಅವನು ಮನೋಹರವಾದ ಮೆತ್ತೆಯನ್ನು ಹಾಕಿದ್ದ ಬಂಗಾರದ ಆಸನದಲ್ಲಿ ಕುಳಿತುಕೊಳ್ಳಲು ಕೌರವರೆಲ್ಲರೂ ಗೌರವಿಸಿದರು. ದುರ್ಯೋಧನನು ಅವನನ್ನು ಊಟಕ್ಕೆ ಎಬ್ಬಿಸಲು ಕೃಷ್ಣನು ಒಪ್ಪಲಿಲ್ಲ. ಆಗ ದುರ್ಯೋಧನನು ತುಂಬಿದ ರಾಜಸಭೆಯಲ್ಲಿ ಮೃದುವಾಗಿ ಆರಂಭಿಸಿ ಕೊನೆಗೆ ಕಠಿಣವಾಗಿ “ನಿನಗೋಸ್ಕರವಾಗಿ ಸಿದ್ಧಪಡಿಸಿದ್ದ ಅನ್ನಪಾನಾದಿಗಳನ್ನು ಏಕೆ ಬೇಡವೆನ್ನುತ್ತೀಯೆ ಜನಾರ್ಧನ? ನೀನು ಇಬ್ಬರಿಗೂ ಸಹಾಯ ಕೊಟ್ಟೆ. ಇಬ್ಬರಿಗೂ ಬೇಕಾದವನು, ನಂಟ, ಧರ್ಮಾರ್ಥಗಳನ್ನು ಬಲ್ಲವನು! ಆದ್ದರಿಂದ ಇದಕ್ಕೆ ಕಾರಣವನ್ನು ತಿಳಿಸಬೇಕು” ಎಂದನು. ಕೃಷ್ಣನು ಘನಗಂಭೀರವಾಗಿ, “ಸುಯೋಧನ! ದೂತರು ತಮ್ಮ ಕೆಲಸವಾದ ಮೇಲೆ ಊಟ, ಸತ್ಕಾರ ಎಲ್ಲವನ್ನೂ ಪಡೆಯುವುದು ರೂಢಿ; ಅದರಂತೆ ನಾನೂ ಕೆಲಸವಾದಮೇಲೆ ನಿನ್ನ ಸತ್ಕಾರವನ್ನೆಲ್ಲಾ ಕೈಕೊಳ್ಳುತ್ತೇನೆ” ಎಂದನು. ದುರ್ಯೋಧನನು “ನೀನು ನಮ್ಮಲ್ಲಿ ಹೀಗೆ ನಡೆದುಕೊಳ್ಳುವುದು ಸರಿಯಲ್ಲ ಕೃಷ್ಣ! ನಿನ್ನ ಕೆಲಸವಾಗಲಿ, ಬಿಡಲಿ, ನಾವು ನಿನ್ನನ್ನು ಸತ್ಕಾರಮಾಡಬೇಕೆಂದರೆ ನೀನು ಬೇಡವೆನ್ನುತ್ತೀಯೆ; ಇದಕ್ಕೇನು ಕಾರಣ, ತಿಳಿಯಬೇಕು. ನಮಗೆ ನಿನ್ನೊಡನೆ ವೈರವಿಲ್ಲ, ಜಗಳವಿಲ್ಲ; ಆದ್ದರಿಂದ ನೀನು ಹೀಗೆ ಮಾತನಾಡುವುದು ಯುಕ್ತವಲ್ಲ!” ಎಂದನು. ಕೃಷ್ಣನು “ದುರ್ಯೋಧನ! ಮತ್ತೊಬ್ಬರ ಮನೆಯಲ್ಲಿ ಊಟಮಾಡಬೇಕಾದರೆ ಪ್ರೀತಿಗಾಗಿ ಮಾಡಬೇಕು. ಇಲ್ಲದಿದ್ದರೆ ಆಪತ್ತಿಗೆ ಸಿಕ್ಕಿ ಮಾಡಬೇಕು. ನಿನಗೆ ನನ್ನ ಮೇಲೆ ಪ್ರೀತಿಯಿಲ್ಲ. ನಾನು ಆಪತ್ತಿಗೆ ಸಿಕ್ಕಿಲ್ಲ. ನೀನು ಹುಟ್ಟಿದ್ದು ಮೊದಲು, ಸಮಸ್ತಗುಣಸಂಪನ್ನರೂ ಪ್ರೀತಿಯಿಂದ ನಡೆದುಕೊಳ್ಳುವವರೂ ಆದ ಪಾಂಡವರನ್ನು ನಿಷ್ಕಾರಣವಾಗಿ ದ್ವೇಷಿಸುತ್ತಿದ್ದೀಯೆ; ಅವರನ್ನು ದ್ವೇಷಿಸುವವನು ನನ್ನನ್ನು ದ್ವೇಷಿಸಿದ ಹಾಗೆಯೇ. ನಾನೂ ಅವರೂ ಒಂದೇ. ಕಾಮಕ್ರೋಧಗಳಿಗೆ ವಶನಾಗಿ ಅಜ್ಞಾನದಿಂದ ಗುಣವಂತರನ್ನು ದ್ವೇಷಿಸುವವನು ನರಾಧಮ. ಇದೆಲ್ಲಾ ದುಷ್ಟಾನ್ನ; ಆದ್ದರಿಂದ ತಿನ್ನಲು ಯೋಗ್ಯವಲ್ಲ; ವಿದುರನ ಮನೆಯೊಂದರಲ್ಲಿಯೇ ಊಟಮಾಡುವುದು ಸರಿ ಎಂದು ನಾನು ತಿಳಿದುಕೊಂಡಿದ್ದೇನೆ” ಎಂದು ಉತ್ತರವಿತ್ತು ದುರ್ಯೋಧನನ ಮನೆಯನ್ನು ಬಿಟ್ಟು ಹೊರಟು ಮಹಾತ್ಮನಾದ ವಿದುರನ ಮನೆಗೆ ಹೋದನು. ದ್ರೋಣ ಕೃಪ ಭೀಷ್ಮ ಬಾಹ್ಲಿಕ ಮುಂತಾದವರು ಅವನನ್ನು ವಿದುರನ ಮನೆಯಲ್ಲಿ ಕಂಡು ತಮ್ಮ ತಮ್ಮ ಮನೆಗೆ ಬರಬೇಕೆಂದು ಕರೆದರು. ಅವರೆಲ್ಲರನ್ನೂ ಪ್ರೀತಿಯಿಂದ ಕಳುಹಿಸಿ ಕೊಟ್ಟು ಕೃಷ್ಣನು ವಿದುರನ ಮನೆಯಲ್ಲಿಯೇ ಊಟಮಾಡಿದನು. ಅಡಿಗೆಯು ಶುಚಿಯಾಗಿಯೂ ರುಚಿಯಾಗಿಯೂ ಇತ್ತು.</p>
<p> ಅಂದಿನ ರಾತ್ರಿ ಊಟ ವಿಶ್ರಾಂತಿಗಳಾದ ಮೇಲೆ ಸುಖಾಸೀನನಾಗಿದ್ದ ಕೃಷ್ಣನನ್ನು ಕುರಿತು ವಿದುರನು, “ನೀನು ಬಂದದ್ದು ಸರಿಯಲ್ಲವೆಂದು ತೋರುತ್ತದೆ, ಕೃಷ್ಣ! ದುರ್ಯೋಧನನು ಧರ್ಮಾಧರ್ಮಗಳನ್ನು ಲಕ್ಷಿಸದ ಮೂರ್ಖ, ಕೋಪಿಷ್ಠ, ದುರಭಿಮಾನಿ. ಅವನಿಗೆ ಹಿರಿಯರೆಂಬ ಗೌರವವಿಲ್ಲ. ತಾನೇ ಬುದ್ಧಿವಂತನೆಂಬ ಅಹಂಕಾರವಿದೆ. ಇಂಥವನು ಶ್ರೇಯಸ್ಕರವಾದದ್ದನ್ನು ಹೇಳಿದರೂ ಅದಕ್ಕೆ ಕಿವಿಗೊಡುತ್ತಾನೆಯೇ? ತನ್ನಲ್ಲಿರುವ ಸೇನಾಸಮೂಹವನ್ನು ನೋಡಿ ಸಂತೋಷಪಡುತ್ತಿದ್ದಾನೆ. ಕರ್ಣನೊಬ್ಬನೇ ಶತ್ರುಗಳನ್ನೆಲ್ಲಾ ಜಯಿಸಬಲ್ಲನೆಂದು ನಿರ್ಧಾರಮಾಡಿಕೊಂಡಿದ್ದಾನೆ. ನೀನು ಕೌರವ ಪಾಂಡವರಲ್ಲಿ ಸ್ನೇಹ ಶಾಂತಿಗಳನ್ನುಂಟು ಮಾಡೋಣವೆಂದು ಬಂದಿದ್ದೀಯೇ; ಅವರೋ, ಪಾಂಡವರಿಗೆ ಅವರ ಪಾಲನ್ನು ಕೊಡಲೇಕೂಡದೆಂದು ನಿಶ್ಚಯಮಾಡಿಕೊಂಡಿದ್ದಾರೆ; ಇಂಥವರೊಡನೆ ಮಾತನಾಡುವುದು ವ್ಯರ್ಥ. ಅವರಿಗೆ ಒಳ್ಳೆಯಮಾತೂ ಒಂದೇ ಕೆಟ್ಟಮಾತೂ ಒಂದೇ; ಅವರೊಡನೆ ಮಾತನಾಡುವುದು ಕಿವುಡನ ಮುಂದೆ ಮಾತನಾಡಿದ ಹಾಗೆಯೇ! ಆ ಪಾಪಿಗಳೂ ದುರ್ಬುದ್ಧಿಗಳೂ ಅಶಿಕ್ಷಿತರೂ ಆದವರ ಮಧ್ಯೆ ನೀನು ಹೋಗುವುದೇ ನನಗೆ ಇಷ್ಟವಿಲ್ಲ. ಯೌವನಮದದಿಂದಲೂ ಅಸಹನೆಯಿಂದಲೂ ಮೌಢ್ಯದಿಂದಲೂ ತುಂಬಿರುವ ಅವರಿಗೆ ವಿವೇಕವನ್ನು ಹೇಳಿದರೆ ಅದು ಅವರ ಮನಸ್ಸಿಗೆ ಇಳಿಯುವುದಿಲ್ಲ. ಮಾಧವ! ನನಗೆ ಪಾಂಡವರಲ್ಲಿ ಎಷ್ಟು ಪ್ರೀತಿಯೋ ಅಷ್ಟೇ ಪ್ರೀತಿ ನಿನ್ನಲ್ಲಿಯೂ. ಆ ಪ್ರೀತಿಯಿಂದಲೂ ಗೌರವದಿಂದಲೂ ಸ್ನೇಹದಿಂದಲೂ ಈ ಮಾತುಗಳನ್ನು ಹೇಳಿದೆ” ಎಂದನು.</p>
<p> ಕೃಷ್ಣನು, “ವಿದುರ! ನೀನು ತಾಯಿತಂದೆಗಳಂತೆ ಧರ್ಮಾರ್ಥಗಳಿಂದ ಕೂಡಿದ ಮತ್ತು ಸತ್ಯವಾದ ಮಾತನ್ನು ಹೇಳಿದ್ದೀಯೆ. ನಾನು ಬಂದದ್ದಕ್ಕೆ ಕಾರಣವನ್ನು ಹೇಳುತ್ತೇನೆ ಕೇಳು; ದುರ್ಯೋಧನನ ದೌರ್ಜನ್ಯವನ್ನೂ ಅವನೊಡನೆ ಸೇರಿಕೊಂಡಿರುವ ರಾಜರ ವೈರವನ್ನೂ ತಿಳಿದೇ ನಾನು ಬಂದಿದ್ದೇನೆ. ಈಗ ಮೃತ್ಯುಪಾಶದಲ್ಲಿ ಸಿಕ್ಕಿರುವ ಚತುರಂಗ ಸೇನೆಯನ್ನು ಮೃತ್ಯುವಿನಿಂದ ಬಿಡುಗಡೆಮಾಡಿದರೆ ಅದು ಒಂದು ದೊಡ್ಡ ಧರ್ಮಕಾರ್ಯವಾಗುತ್ತದೆ. ಅಂಥ ಧರ್ಮಕಾರ್ಯವನ್ನು ಕೈಕೊಂಡು ಅದು ವ್ಯರ್ಥವಾದರೂ ಅದಕ್ಕೆ ಪುಣ್ಯವಿದ್ದೇ ಇರುತ್ತದೆ. ಹಾಗೆಯೇ ಪಾಪಕಾರ್ಯವನ್ನು ಮನಸ್ಸಿನಲ್ಲಿ ಯೋಚಿಸಿಕೊಂಡರೂ ಅದಕ್ಕೆ ಪಾಪ ಬಂದೇ ಬರುತ್ತದೆ. ಆದ್ದರಿಂದ ಯುದ್ಧಕ್ಕೆ ಬಲಿಯಾಗುತ್ತಿರುವ ಕೌರವ ಪಾಂಡವರಲ್ಲಿ ಶಾಂತಿಯುಂಟುಮಾಡಲು ಪ್ರಯತ್ನಿಸುತ್ತಿದ್ದೇನೆ. ಸ್ನೇಹಿತನು ಕಷ್ಟದಲ್ಲಿ ಸಿಕ್ಕಿರುವಾಗ ಅವನನ್ನು ಅದರಿಂದ ತಪ್ಪಿಸಲು ಸಾಧ್ಯವಾದಷ್ಟು ಪ್ರಯತ್ನಮಾಡದವನು ಕ್ರೂರನೆನಿಸಿಕೊಳ್ಳುತ್ತಾನೆ. ಅಕಾರ್ಯ ಮಾಡುತ್ತಿದ್ದವನನ್ನು ಜುಟ್ಟುಹಿಡಿದು ಎಳೆದುಕೊಂಡು ಬಂದಾದರೂ ಅದರಿಂದ ತಪ್ಪಿಸಬೇಕು; ನಾನು ನಿರ್ವಂಚನೆಯಿಂದ ಈ ಹಿತಕಾರ್ಯವನ್ನು ಕೈಕೊಂಡಿದ್ದೇನೆ; ಅದನ್ನು ದುರ್ಯೋಧನನು ಶಂಕಿಸಿ ತಿರಸ್ಕರಿಸಿದರೆ, ನನ್ನ ಮನಸ್ಸಿಗಾದರೂ ನನ್ನ ಕರ್ತವ್ಯವನ್ನು ನಾನು ಮಾಡಿ ಋಣಮುಕ್ತನಾದೆನೆಂಬ ಸಮಾಧಾನ ದೊರೆಯುತ್ತದೆ. ಕೃಷ್ಣನು ಕೌರವ ಪಾಂಡವರ ಯುದ್ಧವನ್ನು ತಪ್ಪಿಸಲು ಸಮರ್ಥನಾಗಿದ್ದರೂ ಅದಕ್ಕೆ ಯತ್ನಿಸಲಿಲ್ಲ ಎಂದು ತಿಳಿಯದವರು ದೂರುವುದು ತಪ್ಪುತ್ತದೆ. ಹೀಗೆ ನಾನು ಇಬ್ಬರ ಪ್ರಯೋಜನಕ್ಕೂ ಬಂದಿದ್ದೇನೆ. ಧರ್ಮಾರ್ಥಗಳಿಂದ ಕೂಡಿದ ನನ್ನ ಹಿತವಚನವನ್ನು ಮೂಢಬುದ್ಧಿಯಿಂದ ದುರ್ಯೋಧನನು ಕೇಳದಿದ್ದರೆ, ಅವನ ಅದೃಷ್ಠವಿದ್ದಂತಾಗುತ್ತದೆ. ಸಂಧಿಗೆ ಒಪ್ಪಿದರೆ ನನ್ನ ಚರಿತ್ರೆ ಪವಿತ್ರವಾಗುತ್ತದೆ. ನಾಳೆ ಕೌರವರೇ ಅದಕ್ಕಾಗಿ ನನ್ನನ್ನು ಗೌರವಿಸುತ್ತಾರೆ. ಕೊನೆಯದಾಗಿ, ಆ ಎಲ್ಲ ರಾಜರೂ ಸೇರಿದರೂ ನನ್ನನ್ನು ಏನೂ ಮಾಡಲಾರರು. ನನಗೆ ಸಿಟ್ಟು ಬಂದಿತೆಂದರೆ ಸಿಂಹವನ್ನು ಮಿಕ್ಕ ಮೃಗಗಳು ಎದುರಿಸಿ ನಿಂತಂತೆ ಆಗುತ್ತದೆ” ಎಂದು ಹೇಳಿ ಮಲಗಿ ನಿದ್ರೆಹೋದನು. </p>
<p> ಮರುದಿನ ಬೆಳಗ್ಗೆ ಕೃಷ್ಣನು ತನ್ನ ಪ್ರಾತರ್ವಿಧಿಗಳನ್ನು ತೀರಿಸಿಕೊಂಡು ಸಿದ್ಧನಾಗಲು, ದುರ್ಯೋಧನನೂ ಶಕುನಿಯೂ ಬಂದು ಧೃತರಾಷ್ಟ್ರನು ಸಭೆಗೆ ಬಂದಿದ್ದಾನೆಂದೂ ಕೃಷ್ಣನನ್ನು ಬರಹೇಳಿದನೆಂದೂ ತಿಳಿಸಿದರು. ಕೃಷ್ಣನೂ ವಿದುರನೂ ಒಂದು ರಥದಲ್ಲಿ ಕುಳಿತು ಹೊರಟರು. ಅವನ ಹಿಂದೆ ದುರ್ಯೋಧನ ಶಕುನಿಗಳೂ ಸಾತ್ಯಕಿ ಕೃತವರ್ಮ ಮುಂತಾದ ವೃಷ್ಣಿಗಳೂ ಹೊರಟರು. ಕೃಷ್ಣನ ರಥಕ್ಕೆ ಹಿಂದೂ ಮುಂದೂ ವಿಚಿತ್ರವಾದ ಉಡುಪುಗಳುಳ್ಳ ಸಾವಿರಾರು ಯೋಧರು ಕತ್ತಿಪ್ರಾಸ ಮುಂತಾದ ಆಯುಧಗಳನ್ನು ಹಿಡಿದು ಹೋಗುತ್ತಿದ್ದರು. ಹೀಗೆಯೇ ಆ ಪರಿವಾರದಲ್ಲಿ ನೂರಾರು ಆನೆಗಳೂ ಸಾವಿರಾರು ಕುದುರೆಗಳೂ ಇದ್ದವು. ಅವರನ್ನು ನೋಡುವುದಕ್ಕೆ ಸೇರಿದ್ದ ಜನಸಂದಣಿಯ ಮಧ್ಯದಿಂದ ಕೃಷ್ಣನು ಅರಮನಗೆ ಬರಲು ಶಂಖಧ್ವನಿಯಾಯಿತು. ಕೊಳಲ ಗಾನವಾಗುತ್ತಿತ್ತು. ಅರಮನೆಯ ಬಾಗಿಲಲ್ಲಿ ಇಳಿದು ಕೃಷ್ಣನು ಸಭಾಮಂಟಪಕ್ಕೆ ಬಂದನು. ಒಂದು ಕಡೆ ವಿದುರನೂ ಇನ್ನೊಂದು ಕಡೆ ಸಾತ್ಯಕಿಯೂ ಅವನ ಕೈಯ್ಯನ್ನು ಹಿಡಿದುಕೊಂಡಿದ್ದರು. ಅವನ ಮುಂದೆ ಕರ್ಣ ದುರ್ಯೋಧನರು ಹಿಂದೆ ಕೃತವರ್ಮ ಮುಂತಾದ ವೃಷ್ಣಿರಾಜರೂ ಹೋಗುತ್ತಿದ್ದರು. ಕೃಷ್ಣನು ಬಂದಕೂಡಲೆ ಧೃತರಾಷ್ಟ್ರನೂ ಭೀಷ್ಮ ದ್ರೋಣಾದಿಗಳೂ ಎದ್ದು ಅವನನ್ನು ಗೌರವಿಸಿದರು. ಅವರೆದ್ದಕೂಡಲೇ ಎಲ್ಲಾ ಕಡೆಯೂ ನೆರೆದಿದ್ದ ಸಾವಿರಾರು ರಾಜರೂ ಎದ್ದರು. ಕೃಷ್ಣನು ನಗುನಗುತ್ತ ಎಲ್ಲರೊಡನೆಯೂ ಅವರ ವಯಸ್ಸಿಗೆ ಅನುಗುಣವಾಗಿ ಸಂಭಾಷಣೆ ನಡೆಸುತ್ತ ತನಗಾಗಿ ಏರ್ಪಡಿಸಿದ್ದ ಬಂಗಾರದ ಆಸನದಲ್ಲಿ ಬಂದು ಕುಳಿತನು. ದುಶ್ಶಾಸನನು ಸಾತ್ಯಕಿಗೂ ವಿವಿಂಶತಿಯು ಕೃತವರ್ಮನಿಗೂ ಉತ್ತಮವಾದ ಆಸನಗಳನ್ನು ಕೊಟ್ಟು ಕುಳ್ಳಿರಿಸಿದರು. ಕೃಷ್ಣನಿಗೆ ಸ್ವಲ್ಪ ದೂರದಲ್ಲಿ ಕರ್ಣ ದುರ್ಯೋಧನರಿಬ್ಬರೂ ಏಕಾಸನದಲ್ಲಿ ಕುಳಿತರು. ವಿದುರನು ಬಿಳಿಯ ಕೃಷ್ಣಾಜಿನವನ್ನು ಹೊದ್ದಿಸಿದ ಒಂದು ಆಸನದಲ್ಲಿ ಕೃಷ್ಣನ ಆಸನಕ್ಕೆ ಅಂಟಿಕೊಂಡಂತೆ ಕುಳಿತನು. ಪೀತಾಂಬರವನ್ನು ಧರಿಸಿದ್ದ ಕೃಷ್ಣನು ಕುಂದಣದಲ್ಲಿ ಕೂರಿಸಿದ್ದ ರತ್ನದಂತೆ ಶೋಭಿಸುತ್ತಿದ್ದನು. ಎಲ್ಲರ ಕಣ್ಣೂ ಅವನ ಮೇಲೆ ನಟ್ಟಿದ್ದುವು. ಯಾರೂ ತುಟಿಪಿಟಕ್ಕೆನ್ನದೆ ಇದ್ದರು. ಎಲ್ಲವೂ ಗಂಭೀರವಾಗಿಯೂ ಮೌನವಾಗಿಯೂ ಇತ್ತು. </p>
<p> ಎಲ್ಲರೂ ಅವರವರ ಆಸನಗಳಲ್ಲಿ ಕುಳಿತ ಮೇಲೆ ಶ್ರೀಕೃಷ್ಣನು ಮುಂಗಾರಿನ ಗುಡುಗಿನಂತೆ ಗಂಭೀರವಾದ ಧ್ವನಿಯಿಂದ ಧೃತರಾಷ್ಟ್ರನನ್ನು ಉದ್ದೇಶಿಸಿ, “ಮಹಾರಾಜ! ಕೌರವ ಪಾಂಡವ ವೀರರಿಗೆ ಸುಲಭವಾಗಿ ಸಂಧಿಯಾಗಲೆಂದು ಯತ್ನಿಸಲು ನಾನು ಬಂದಿದ್ದೇನೆ. ಕುರುಕುಲವು ವಿದ್ಯೆ ಶೀಲ ಮುಂತಾದ ಗುಣಗಳಿಂದ ರಾಜಕುಲಗಳಲ್ಲೆಲ್ಲಾ ಪ್ರಸಿದ್ಧವಾದದ್ದು. ಕೃಪೆ ಅನುಕಂಪ ಕರುಣೆ ಅಹಿಂಸೆ ಋಜುತ್ವ ತಾಳ್ಮೆ ಸತ್ಯ ಇವು ಅದರ ವಿಶೇಷ ಲಕ್ಷಣಗಳು. ಇಂಥ ವಂಶದಲ್ಲಿ ದುರ್ಯೋಧನ ಮುಂತಾದ ನಿನ್ನ ಮಕ್ಕಳು ಧರ್ಮಾರ್ಥಗಳನ್ನು ಅಲಕ್ಷ್ಯ ಮಾಡಿ ಕ್ರೂರರಂತೆ ವರ್ತಿಸುತ್ತಿದ್ದಾರೆ. ಲೋಭಪರವಶರಾಗಿ, ಮರ್ಯಾದೆ ಮೀರಿ ಹತ್ತಿರದ ನೆಂಟರಲ್ಲಿ ಅನಾರ್ಯರೀತಿಯಿಂದ ವರ್ತಿಸುತ್ತಿದ್ದಾರೆ. ಆದ್ದರಿಂದ ಮಹಾಘೋರವಾದ ವಿಪತ್ತು ಸಂಭವಿಸಿದೆ. ಅದನ್ನು ಉಪೇಕ್ಷೆಮಾಡಿದರೆ ಭೂಮಂಡಲವೇ ನಾಶವಾಗುತ್ತದೆ. ನೀನು ಇಷ್ಟಪಟ್ಟರೆ ಅದನ್ನು ನಿವಾರಿಸಬಲ್ಲೆ. ಶಾಂತಿಯು ಅಸಾಧ್ಯವಲ್ಲವೆಂದು ನಾನು ತಿಳಿದಿದ್ದೇನೆ. ಅದು ನಮ್ಮ ಅಧೀನ. ನೀನು ನಿನ್ನ ಮಕ್ಕಳನ್ನು ಒಡಂಬಡಿಸು; ನಾನು ಪಾಂಡವರನ್ನು ಒಪ್ಪಿಸುತ್ತೇನೆ. ಪಾಂಡವರ ಸಹಕಾರದೊಡನೆ ನೀನು ಧರ್ಮಾರ್ಥಗಳಿಂದ ರಾಜ್ಯವಾಳುವುದಕ್ಕೆ ಮೊದಲು ಮಾಡಿದರೆ ನಿನ್ನನ್ನು ಹಿಡಿಯುವವರಾರು? ನೀನು ಶತ್ರುಗಳನ್ನೆಲ್ಲಾ ಗೆದ್ದು ಅಖಂಡ ಭೂಮಂಡಲವನ್ನೂ ಆಳಬಹುದು. ಹಾಗಲ್ಲದೆ ನಿನ್ನ ಮಕ್ಕಳನ್ನು ನೀನೂ ಅನುಸರಿಸಿದರೆ ಯುದ್ಧ ಒದಗಿ ಕುಲಕ್ಷಯವಾಗುತ್ತದೆ. ಇದು ಧರ್ಮವೇ ಮಹಾರಾಜ? ಪಾಂಡವರು ನಿನ್ನ ಮಕ್ಕಳನ್ನು ಕೊಲ್ಲಲಿ, ನಿನ್ನ ಮಕ್ಕಳು ಪಾಂಡವರನ್ನೇ ಕೊಲ್ಲಲಿ, ನಿನಗೆ ಏನು ಸುಖ ಹೇಳು! ಇಬ್ಬರೂ ಶಸ್ತ್ರಾಸ್ತ್ರ ವಿಶಾರದರು; ಅವರು ಹೊಡೆದಾಡಿ ರಣರಂಗದಲ್ಲಿ ಸತ್ತು ಮಲಗುವುದನ್ನು ನೋಡುವುದು ಬೇಡ! ಅವರು ಯುದ್ಧಕ್ಕೆ ಹೊರಟರೆ, ಅವರ ಹಿಂದೆ ನಾನಾ ರಾಜರು ಬರುತ್ತಾರೆ; ಅವರ ಪ್ರಜೆಗಳು ಬರುತ್ತಾರೆ; ಹೀಗೆ ಲೋಕವೇ ನಾಶಹೊಂದುತ್ತದೆ. ಈ ಮಹಾವಿಪತ್ತನ್ನು ತಪ್ಪಿಸು ಮಹಾರಾಜ! ಈಗ ಸೇರಿರುವ ರಾಜರೆಲ್ಲರೂ ಸುಖವಾಗಿ ತಿಂದು ಉಂಡು ವೈರವನ್ನು ಮರೆತು, ಸಂತೋಷದಿಂದ ಬಂದ ದಾರಿಹಿಡಿದು ಅವರವರ ಊರಿಗೆ ಹೋಗಲಿ. ಪಾಂಡವರು ತಂದೆಯಿಲ್ಲದ ತಬ್ಬಲಿಗಳಾಗಿದ್ದಾಗ ನೀನು ಅವರನ್ನು ಪೋಷಿಸಿದೆ; ಈಗಲೂ ನೀನೇ ಅವರನ್ನು ಕಾಪಾಡಬೇಕು; ಪಾಂಡವರು ನಿನಗೆ ನಮಸ್ಕಾರ ಹೇಳಿ ”ನಿನ್ನ ಆಜ್ಞೆಯಂತೆ ಹನ್ನೆರಡು ವರ್ಷ ವನವಾಸವನ್ನೂ ಒಂದು ವರ್ಷ ಅಜ್ಞಾತವಾಸವನ್ನೂ ಮುಗಿಸಿಕೊಂಡು ಬಂದಿದ್ದೇವೆ; ಧರ್ಮ ಅರ್ಥಗಳನ್ನು ಅನುಸರಿಸಿ ನಮ್ಮ ಪಾಲನ್ನು ಕೊಟ್ಟು ನಮ್ಮನ್ನು ಸಲಹು; ನಾವು ತುಂಬ ಕಷ್ಟಪಟ್ಟಿದ್ದೇವೆ; ನೀನೇ ನಮ್ಮ ತಾಯಿ ತಂದೆ ಎಲ್ಲಾ; ನೀನು ಹಿರಿಯನಾಗಿ ನಮಗೆ ಬುದ್ದಿಹೇಳು; ದಾರಿತಪ್ಪಿ ಹೋದರೆ ತಿದ್ದು. ನೀನೂ ಸರಿಯಾದ ದಾರಿಯಲ್ಲಿ ನಡೆ!“ ಎಂದು ತಿಳಿಸಿದ್ದಾರೆ. ಅವರು ಹೇಳುವುದು ಧರ್ಮವೂ ನ್ಯಾಯವೂ ಆಗಿದೆ. ಅವರಿಗೆ ಪಾಲುಕೊಡುವುದನ್ನು ಬಿಟ್ಟು ಇನ್ನೇನಾದರೂ ದಾರಿಯಿದ್ದರೆ ಹೇಳು. ಇಲ್ಲಿ ನೆರೆದಿರುವ ರಾಜರೂ ಹೇಳಲಿ. ಧರ್ಮರಾಜನು ನಿನ್ನಲ್ಲಿಯೂ ಮಕ್ಕಳಲ್ಲಿಯೂ ಯಾವಾಗಲೂ ಧರ್ಮದಿಂದಲೇ ನಡೆದುಕೊಳ್ಳುತ್ತಿದ್ದಾನೆ. ನೀನು ಅವರನ್ನು ಸುಡಿಸಿದೆ. ದೇಶ ಬಿಟ್ಟು ಕಳುಹಿಸಿದೆ; ಆದರೂ ಮತ್ತೆ ಬಂದು ನಿನ್ನನ್ನೇ ಆಶ್ರಯಿಸಿದರು. ಇಂದ್ರಪ್ರಸ್ಥಕ್ಕೆ ಕಳುಹಿಸಿದೆ; ಅಲ್ಲಿ ಇದ್ದುಕೊಂಡು ಎಲ್ಲ ರಾಜರನ್ನೂ ಗೆದ್ದು ಅವರನ್ನು ನಿನ್ನ ವಶಮಾಡಿದರು. ಇಂಥವರು ಶಕುನಿಯ ತಂತ್ರಕ್ಕೆ ಒಳಗಾಗಿ ಕಷ್ಟಕ್ಕೆ ಸಿಕ್ಕಿ ದ್ರೌಪದಿಯನ್ನು ಸಭೆಗೆ ಎಳೆತಂದರೆ ಅದನ್ನು ನೋಡಿ ಸಹಿಸಿಕೊಂಡಿದ್ದರು. ಕ್ಷತ್ರಿಯಧರ್ಮವೆಂದು ಯುಧಿಷ್ಠಿರನು ತುಟಿಪಿಟಿಕ್ಕೆನ್ನದೆ ಅಲ್ಲಾಡದೆ ಕುಳಿತಿದ್ದನು. ನಾನು ನಿನಗೂ ಅವರಿಗೂ ಇಬ್ಬರಿಗೂ ಶ್ರೇಯಸ್ಸನ್ನು ಕೋರಿ ಹೇಳುತ್ತೇನೆ. ಮಹಾರಾಜ! ಅರ್ಥವನ್ನು ಅನರ್ಥವಾಗಿಯೂ ಅನರ್ಥವನ್ನು ಅರ್ಥವಾಗಿಯೂ ಭಾವಿಸಿ, ಧರ್ಮವನ್ನು ಕೆಡಿಸಿಕೊಂಡು, ಪ್ರಜೆಗಳನ್ನೆಲ್ಲಾ ನಾಶಕ್ಕೆ ಈಡುಮಾಡಬೇಡ. ಲೋಭದಿಂದ ದುರ್ಮಾರ್ಗದಲ್ಲಿ ಹೋಗುತ್ತಿರುವ ಮಕ್ಕಳನ್ನು ತಡೆದು ನಿಲ್ಲಿಸು. ಪಾಂಡವರು ನಿನ್ನ ಶುಶ್ರೂಷೆಗೂ ಬದ್ದರಾಗಿದ್ದಾರೆ; ಯುದ್ಧಮಾಡುವುದಕ್ಕೂ ಸಿದ್ಧರಾಗಿದ್ದಾರೆ. ನಿನಗೆ ಯಾವುದು ಸಮ್ಮತವೋ ಅದನ್ನು ಒಪ್ಪಿಕೋ!” ಎಂದನು. </p>
<p> ಈ ಮಾತನ್ನು ಎಲ್ಲ ರಾಜರೂ ಮನಸ್ಸಿನಲ್ಲಿಯೇ ಶ್ಲಾಘಿಸಿದರು; ಆದರೆ ಯಾರೂ ಮಾತಾಡುವುದಕ್ಕೆ ಮುಂದುವರಿದು ಬರಲಿಲ್ಲ. ಧೃತರಾಷ್ಟ್ರನು, “ಕೇಶವ! ನೀನು ಹೇಳಿದ್ದು ಧರ್ಮವಾಗಿಯೂ ನ್ಯಾಯವಾಗಿಯೂ ಇದೆ. ಆದರೆ ಇದರಲ್ಲಿ ನಾನು ಸ್ವತಂತ್ರನಲ್ಲ; ದುರ್ಯೋಧನನನ್ನು ಒಪ್ಪಿಸುವುದಕ್ಕೆ ಪ್ರಯತ್ನಪಟ್ಟು ನೋಡು; ಹಾಗಾದರೆ ಸಂಧಿಕಾರ್ಯ ಸಾಧ್ಯವಾದೀತು!” ಎಂದನು. ಆಗ ಶ್ರೀಕೃಷ್ಣನು ದುರ್ಯೋಧನನ ಕಡೆಗೆ ತಿರುಗಿ “ಕುರುಶ್ರೇಷ್ಠ, ನಿನ್ನ ಮತ್ತು ನಿನ್ನವರ ಹಿತದಲ್ಲಿ ನಾನು ಆಡುವ ಈ ಮಾತನ್ನು ಕೇಳು; ನೀನು ವಿದ್ಯಾವಂತ, ನಡತೆವಂತ, ಗುಣವಂತ; ಇಂಥವರು ಅಸತ್ಕುಲಪ್ರಸೂತರೂ ದುರಾತ್ಮರೂ ಘಾತುಕರೂ ನಾಚಿಕೆಗೆಟ್ಟವರೂ ನಡೆಯುವಂತೆ ನಡೆಯಬಾರದು. ಸಜ್ಜನರು ಲೋಕದಲ್ಲಿ ಧರ್ಮಾರ್ಥಸಮ್ಮತವಾದ ದಾರಿಯಲ್ಲಿ ಹೋಗುತ್ತಾರೆ. ನಿನ್ನಲ್ಲಿ ಇದಕ್ಕೆ ವಿರುದ್ಧವಾದ ನಡತೆಯೇ ಆಗಾಗ್ಗೆ ಕಾಣುತ್ತಿದೆ; ಅಧರ್ಮವು ಘೋರವೂ ಪ್ರಾಣಹಾರಕವೂ ಆದದ್ದು. ಆದ್ದರಿಂದ ಅದನ್ನು ಬಿಟ್ಟರೆ ಶ್ರೇಯಸ್ಸು. ಇಲ್ಲದಿದ್ದರೆ ಆಮೇಲೆ ಪಶ್ಚಾತ್ತಾಪ ಪಡಬೇಕಾದೀತು. ನೀನು ಪಾಂಡವರನ್ನು ಬಿಟ್ಟು ಅಶಿಷ್ಟರೂ ಅಸಮರ್ಥರೂ ಮೂಢರೂ ಆದವರಿಂದ ರಕ್ಷಣೆಯನ್ನು ನಿರೀಕ್ಷಿಸುತ್ತಿದ್ದೀಯೆ. ಹುಟ್ಟಿದಂದಿನಿಂದ ನೀನು ಅವರನ್ನು ಕಿರುಕುಳ ಗುಟ್ಟಿಸುತ್ತಿದ್ದರೂ ಅವರು ಧರ್ಮಾತ್ಮರಾದ್ದರಿಂದ ನಿನ್ನ ಮೇಲೆ ಕೋಪಗೊಳ್ಳುತ್ತಿಲ್ಲ. ಅವರು ಎಷ್ಟಾದರೂ ನಿನ್ನ ಬಂಧುಗಳು; ಅವರ ಮೇಲೆ ಕೋಪ ತಾಳಬೇಡ: ಅವರನ್ನು ಒಲಿಸಿಕೊಂಡರೆ ನಿನ್ನ ಇಷ್ಟಾರ್ಥಗಳೆಲ್ಲಾ ನೆರವೇರುತ್ತವೆ. ಈಗ ನೀನು ಅವರು ಗೆದ್ದುಕೊಟ್ಟ ರಾಜ್ಯವನ್ನೇ ಅನುಭವಿಸುತ್ತ ಅವರಿಗೆ ವಿರುದ್ದವಾಗಿ ನಿಂತು ಇತರರಿಂದ ರಕ್ಷಣೆಯನ್ನು ಕೋರುತ್ತಿದ್ದೀಯೆ. ನೀನು ನೆಚ್ಚಿಕೊಂಡಿರುವ ಕರ್ಣ ದುಶ್ಶಾಸನ ಶಕುನಿಗಳು ಪಾಂಡವರಿಗೆ ಜ್ಞಾನದಲ್ಲಾಗಲೀ ಧರ್ಮದಲ್ಲಾಗಲಿ, ಅರ್ಥದಲ್ಲಾಗಲೀ, ಪರಾಕ್ರಮದಲ್ಲಾಗಲೀ ಸಮನಲ್ಲ. ಈ ರಾಜರೂ ಭೀಷ್ಮ ದ್ರೋಣಾದಿಗಳೂ ಭೀಮಾರ್ಜುನರನ್ನು ಸೋಲಿಸಲಾರರು. ವ್ಯರ್ಥವಾಗಿ ಜನಕ್ಷಯ ಉಂಟುಮಾಡಿದ್ದರಿಂದ ಏನು ಪ್ರಯೋಜನ ದುರ್ಯೋಧನ? ಕುರುವಂಶದಲ್ಲಿ ಸ್ವಲ್ಪ ಶೇಷ ಉಳಿದಿರಲಿ. ಕುಲಘ್ನ ಎಂಬ ಅಪಕೀರ್ತಿಯನ್ನು ತಂದುಕೊಳ್ಳಬೇಡ. ಅವರು ಧೃತರಾಷ್ಟ್ರನನ್ನು ರಾಜನಾಗಿ ಮಾಡಿ ನಿನ್ನನ್ನು ಯುವರಾಜನಾಗಿ ಮಾಡುವರು. ಬಂದ ಲಕ್ಷ್ಮಿಯನ್ನು ಅಲ್ಲಗಳೆಯಬೇಡ; ಪಾಂಡವರಿಗೆ ಅರ್ಧರಾಜ್ಯ ಕೊಟ್ಟು ಸ್ನೇಹಿತರ ಮಾತಿನಂತೆ ಸಂಧಿಮಾಡಿಕೊಂಡು ಸಂತೋಷವಾಗಿ ಚಿರಕಾಲ ಸುಖದಿಂದಿರು!” ಎಂದನು. </p>
<p> ಅದನ್ನು ಅನುಮೋದಿಸಿ ಭೀಷ್ಮ ದ್ರೋಣ ವಿದುರರು ಮಾತನಾಡಿ ದುರ್ಯೋಧನನಿಗೆ ಸಂಧಿಮಾಡಿಕೊಳ್ಳುವುದು ಉತ್ತಮವೆಂದು ತಿಳಿಸಿದರು. ಕೊನೆಗೆ ಧೃತರಾಷ್ಟ್ರನು ಅವನನ್ನು ಕುರಿತು, “ಮಗು ದುರ್ಯೋಧನ! ಮಹಾತ್ಮನಾದ ಶ್ರೀಕೃಷ್ಣನು ಹೇಳಿದ್ದು ಕ್ಷೇಮಕರವಾಗಿದೆ; ಅದಕ್ಕೆ ಒಪ್ಪಿಕೊ; ಕೃಷ್ಣನ ಸಹಾಯವಿದ್ದರೆ ಯಾವ ರಾಜರಿಂದ ಏನು ಬೇಕಾದರೂ ಪಡೆಯಬಹುದು. ಆದ್ದರಿಂದ ಅವನೊಡನೆ ಯುಧಿಷ್ಠಿರನ ಬಳಿಗೆ ಹೋಗು. ಅವರಾಗಿ ಬಂದು ನಿನ್ನಲ್ಲಿ ಸಂಧಿಯನ್ನು ಬೇಡುತ್ತಿರುವಾಗ ಅದನ್ನು ನಿರಾಕರಿಸಿದರೆ ನಿನಗೆ ಅಪಜಯವಾಗದೆ ಇರುವುದಿಲ್ಲ” ಎಂದನು.</p>
<p> ದುರ್ಯೋಧನನು ಈ ಮಾತನ್ನು ಕೇಳಿ ಕೃಷ್ಣನ ಕಡೆ ತಿರುಗಿ, “ಕೃಷ್ಣ! ಈ ಸಂಗತಿಯನ್ನು ನೀನು ಚೆನ್ನಾಗಿ ವಿಚಾರಮಾಡಿ ಮಾತನಾಡಬೇಕು. ಇದರಲ್ಲಿ ಮುಖ್ಯವಾಗಿ ನನ್ನನ್ನೇ ಹೆಚ್ಚಾಗಿ ಆಕ್ಷೇಪಿಸಿದ್ದೀಯೆ. ನೀನು, ವಿದುರ, ಅಪ್ಪ, ಅಜ್ಜ, ಆಚಾರ್ಯ ಎಲ್ಲರೂ ನನ್ನೊಬ್ಬನನ್ನೇ ದೂಷಿಸುತ್ತೀರಿ. ಇದರಲ್ಲಿ ನನ್ನ ತಪ್ಪೇನು ಎಂದು ಎಷ್ಟು ಯೋಚಿಸಿದರೂ ತಿಳಿಯುವುದಿಲ್ಲ. ಪಾಂಡವರು ಇಷ್ಟಪಟ್ಟು ಜೂಜಿಗೆ ಬಂದರು. ಶಕುನಿಯು ಅವರ ರಾಜ್ಯವನ್ನು ಗೆದ್ದ; ಅದರಲ್ಲಿ ತಪ್ಪೇನು? ಅವರು ಗೆದ್ದ ಅಲ್ಪಸ್ವಲ್ಪ ಹಣ ಅವರಿಗೇ ಹೋಯಿತು. ಅವರು ಜೂಜಿನಲ್ಲಿ ಸೋತು ಕಾಡಿಗೆ ಹೋದರೆ ಅದು ನನ್ನ ತಪ್ಪಲ್ಲ. ಈಗ ದುರ್ಬಲರಾಗಿರುವ ಅವರು ಸೃಂಜಯರೇ ಮುಂತಾದ ಶತ್ರುಗಳೊಡನೆ ಸೇರಿಕೊಂಡು ವೈರವನ್ನು ಸಾಧಿಸುತ್ತಿದ್ದಾರೆ. ನಮ್ಮನ್ನು ಕೊಲ್ಲಬೇಕೆಂದಿದ್ದಾರೆ; ನಮ್ಮ ಯಾವ ಅಪರಾಧಕ್ಕೋ ಏನೋ! ನಾವೇನು ಕ್ರೂರವಾದ ಮಾತಿಗಾಗಲೀ ಕೆಲಸಕ್ಕಾಗಲೀ ಹೆದರುವ ಹಾಗಿಲ್ಲ. ಭೀಷ್ಮದ್ರೋಣಕೃಪರನ್ನು ದೇವತೆಗಳೂ ಜಯಿಸಲಾರರು. ಇನ್ನು ಪಾಂಡವರು ಏನು ಮಾಡಿಯಾರು? ಯುದ್ಧ ಒದಗಿ ಮರಣವುಂಟಾದರೆ ವೀರಸ್ವರ್ಗವನ್ನು ಪಡೆಯುತ್ತೇವೆ. ರಣರಂಗದಲ್ಲಿ ಶರಶಯನ ಮಾಡುವುದೇ ಕ್ಷತ್ರಿಯನಿಗೆ ದೊಡ್ಡ ಧರ್ಮ; ಅದಕ್ಕೆ ನಮಗೆ ವ್ಯಥೆ ಇಲ್ಲ. ಕ್ಷತ್ರಿಯನು ಮುರಿದಾನೇ ಹೊರತು ಮಣಿಯುವುದಿಲ್ಲ. ಹಿಂದೆ ನಮ್ಮತಂದೆ ಅವರಿಗೆ ಕೊಟ್ಟಿದ್ದ ಪಾಲನ್ನು ನಾನು ಬದುಕಿರುವವರೆಗೂ ಮತ್ತೆ ಎಂದಿಗೂ ಅವರಿಗೆ ಕೊಡುವುದಿಲ್ಲ. ಅವರಿಗೆ ಸಲ್ಲದ ರಾಜ್ಯ, ನಾನು ಹುಡುಗನಾಗಿದ್ದಾಗ, ತಿಳಿಯದೆಯೋ ಹೆದರಿಕೆಯಿಂದಲೋ ಅವರ ಕೈಸೇರಿದ್ದಿರಬಹುದು: ಆದರೆ ಈಗ ನಾನು ಬದುಕಿರುವವರೆಗೂ, ಒಂದು ಸೂಜಿಯ ಮೊನೆಯಷ್ಟು ಭೂಮಿಯೂ ಅವರಿಗೆ ದೊರೆಯಲಾರದು!" ಎಂದನು.</p>
<p> ಕೃಷ್ಣನಿಗೆ ಈ ಮಾತು ಕೇಳಿ ಕೋಪ ಬಂತು; ಕಣ್ಣು ಕೆರಳಿತು; ಆದರೆ ನಗುನಗುತ್ತ “ದುರ್ಯೋಧನ! ವೀರಶಯನವು ಇಷ್ಟವಾಗಿದ್ದರೆ ಅದನ್ನು ಪಡೆಯುತ್ತೀಯೆ; ಸ್ವಲ್ಪ ತಡೆದುಕೋ; ಯುದ್ಧ ಒದಗಿ ಬಂದಿದೆ; ಪಾಂಡವರಿಗೆ ನಾನೇನು ಅಪರಾಧ ಮಾಡಿದೆ ಎಂದು ಕೇಳುತ್ತೀಯೆ! ಅವರ ಸಂಪತ್ತನ್ನು ನೋಡಿ ಅಸೂಯೆಪಟ್ಟು ಶಕುನಿಯೊಡನೆ ದುರಾಲೋಚನೆಮಾಡಿ, ಸಾಧುಗಳೂ ಕಪಟವನ್ನರಿಯದವರೂ ಆದ ಅವರನ್ನು ಜೂಜಿಗೆ ಎಳೆದು ಮೋಸದಿಂದ ಸೋಲಿಸಿದೆ. ಈ ಘೋರಕಾರ್ಯ ಸಾಲದೆಂದು ಕುಲೀನೆಯೂ ಶೀಲಸಂಪನ್ನೆಯೂ ಪಾಂಡವರ ಪಟ್ಟಮಹಿಷಿಯೂ ಪ್ರಾಣಕ್ಕಿಂತ ಹೆಚ್ಚು ಪ್ರಿಯಳೂ ಆದ ಜ್ಞಾತಿಪತ್ನಿಯನ್ನು ಸಭೆಗೆ ಎಳೆಸಿತಂದು ಅವಮಾನಪಡಿಸಿದೆ. ನೀನೂ ಕರ್ಣ ದುಶ್ಶಾಸನರೂ ಆಡಿದ ದುರ್ಭಾಷೆಗಳನ್ನು ಎಲ್ಲರೂ ಬಲ್ಲರು. ಪಾಂಡವರನ್ನೂ ಅವರ ತಾಯಿಯನ್ನೂ ಜೀವಸಹಿತವಾಗಿ ವಾರಣಾವತದಲ್ಲಿ ಸುಟ್ಟುಬಿಡುವುದಕ್ಕೆ ಏರ್ಪಡಿಸಿದೆ. ಅವರನ್ನು ಕೊಲ್ಲುವುದಕ್ಕೆ ಇನ್ನೂ ಏನೇನೋ ತಂತ್ರ ಹೂಡಿದೆ. ಆದರೆ ಅದೊಂದೂ ಕೈಗೂಡಲಿಲ್ಲ. ಹೀಗೆ ಯಾವಾಗಲೂ ಪಾಂಡವರಲ್ಲಿ ದ್ರೋಹದಿಂದ ನಡೆದುಕೊಳ್ಳುತ್ತಿರುವ ನೀನು ಅಪರಾಧಿಯಲ್ಲವೇ? ನಂಟರಲ್ಲಿ ಯಾರು ಹೀಗೆ ನಡೆದುಕೊಳ್ಳುತ್ತಾರೆ? ಶಾಂತಿಯಿಂದ ಇಬ್ಬರಿಗೂ ಸುಖವುಂಟು. ಹಾಗಲ್ಲದೆ ಆಪ್ತವಾಕ್ಯವನ್ನು ಕೇಳದೆಹೋದರೆ ನಿನ್ನ ಸುಖವನ್ನು ನೀಗಿಕೊಂಡು ಅಧರ್ಮಕ್ಕೂ ಅಪಯಶಸ್ಸಿಗೂ ಗುರಿಯಾಗುವೆ!”ಎಂದನು. </p>
<p> ದುಶ್ಶಾಸನನು, “ಅಣ್ಣ! ಈಗ ನೀನಾಗಿ ಪಾಂಡವರೊಡನೆ ಸಂಧಿಮಾಡಿಕೊಳ್ಳಲೊಪ್ಪದಿದ್ದರೆ, ಅಪ್ಪ, ಅಜ್ಜ, ದ್ರೋಣ, ಮುಂತಾದ ಕೌರವರು ನನ್ನನ್ನೂ ನಿನ್ನನ್ನೂ ಕರ್ಣನನ್ನೂ ಸೆರೆಹಿಡಿದು ಯುಧಿಷ್ಠಿರನಿಗೆ ಒಪ್ಪಿಸಿಬಿಡುತ್ತಾರಂತೆ!” ಎಂದನು. ತಮ್ಮನ ಈ ಮಾತನ್ನು ಕೇಳಿ ದುರ್ಯೋಧನನು ಹೆಬ್ಬಾವಿನಂತೆ ಬುಸುಗುಡುತ್ತ ಎದ್ದು ವಿದುರ ಧೃತರಾಷ್ಟ್ರ ಭೀಷ್ಮ ಕೃಷ್ಣ ಒಬ್ಬರನ್ನೂ ಲಕ್ಷ್ಯಮಾಡದೆ, ಮಾನಮರ್ಯಾದೆ ನೋಡದೆ, ಸಭೆಯನ್ನು ಬಿಟ್ಟು ಹೊರಟುಹೋದನು. ಅವನ ಹಿಂದೆ ಅವನ ತಮ್ಮಂದಿರೂ ಮಂತ್ರಿಗಳೂ ಎದ್ದುಹೋದರು. ಭೀಷ್ಮನು “ಈ ದುರಭಿಮಾನಿಯೂ ದುರಾತ್ಮನೂ ಆದ ರಾಜಕುಮಾರನು ಕ್ರೋಧ ಲೋಭ ಪರವಶನಾಗಿ ಎದ್ದು ಹೋದ; ಅವನ ಹಿಂದೆ ಅವನ ಅನುಯಾಯಿಗಳಾದ ರಾಜರೂ ಮಂತ್ರಿಗಳೂ ಹೋದರು. ಕ್ಷತ್ರಿಯರಿಗೆ ವಿನಾಶಕಾಲ ಒದಗಿಬಂದ ಹಾಗೆ ಕಾಣುತ್ತದೆ!” ಎಂದನು. ಆಗ ಕೃಷ್ಣನು ಕುರುವೃದ್ಧರನ್ನು ಕುರಿತು,”ಇವನನ್ನು ಮೊದಲಿನಿಂದಲೂ ಹೀಗೆ ಬಿಟ್ಟುಕೊಂಡು ಬಂದದ್ದೇ ತಪ್ಪು. ಕಂಸನೂ ಹೀಗೆಯೇ ಇದ್ದ; ಅವನನ್ನು ಅವನ ನೆಂಟರು ತ್ಯಜಿಸಿಬಿಟ್ಟರು. ಎಲ್ಲರ ಹಿತಕ್ಕಾಗಿ ನಾನು ಅವನನ್ನು ಕೊಂದೆ; ಈಗ ಅಂಧಕರೂ ವೃಷ್ಣಿಗಳೂ ಸುಖವಾಗಿದ್ದಾರೆ. ಅದರಂತೆ ನೀವೂ ದುರ್ಯೋಧನನನ್ನು ಬಂಧನದಲ್ಲಿಟ್ಟು ಪಾಂಡವರೊಡನೆ ಸಂಧಿಮಾಡಿಕೊಳ್ಳುವುದಾದರೆ ಕ್ಷತ್ರಿಯ ಕುಲದ ನಾಶವು ತಪ್ಪುತ್ತದೆ!" ಎಂದನು.</p>
<p> ಈ ಮಾತನ್ನು ಕೇಳಿ ಧೃತರಾಷ್ಟ್ರನಿಗೆ ಗಾಬರಿಯಾಗಿ ವಿದುರನಿಗೆ ಹೇಳಿ ಗಾಂಧಾರಿಯನ್ನು ಕರೆಸಿದನು. ಅವಳು, ಮಗನನ್ನು ಕರೆಸಿ, ವೈರವನ್ನು ಬಿಟ್ಟು ಪಾಂಡವರೊಡನೆ ಸಂಧಿ ಮಾಡಿಕೊಂಡು ಸುಖವಾಗಿರುವಂತೆ ಅವನಿಗೆ ಬುದ್ಧಿ ಹೇಳಿದಳು. "ಯುದ್ಧವು ಒಳ್ಳೆಯದಲ್ಲ; ಅದರಿಂದ ಧರ್ಮಾರ್ಥಸಾಧನೆಯಾಗುವುದಿಲ್ಲ. ಜಯದ ನಂಬಿಕೆಯಿಲ್ಲ; ನೀನು ಭೀಷ್ಮ ದ್ರೋಣರನ್ನು ನೆಚ್ಚಿಕೊಂಡಿದ್ದೀಯೆ; ಅವರು ಅನ್ನದ ಋಣಕ್ಕಾಗಿ ಯುದ್ಧಮಾಡಬಹುದು; ಆದರೆ ಅವರು ಎರಡು ಕಡೆಗೂ ಸರಿ; ಅವರು ಯುಧಿಷ್ಠಿರನನ್ನು ತಿರಸ್ಕರಿಸುವುದಿಲ್ಲ. ನೀನು ಹಿರಿಯರ ಮಾತಿನಂತೆ ರಾಜ್ಯವನ್ನು ಪಾಂಡವರೊಡನೆ ಪಾಲುಮಾಡಿಕೊಂಡು ಶಾಂತಿಯಿಂದ ಆಳಿಕೊಂಡು ಬಾ. ಲೋಭ ಬುದ್ದಿಯಿಂದ ಸಿರಿ ಬರುವುದಿಲ್ಲಪ್ಪ!” ಎಂದಳು. </p>
<p> ತಾಯಿಯ ಮಾತೂ ಅವನಿಗೆ ಹಿತವಾಗಲಿಲ್ಲ; ಆದ್ದರಿಂದ ಮುರುತುಕೊಂಡು ಮತ್ತೆ ಸಭೆ ಬಿಟ್ಟು ಹೊರಟುಹೋದನು. ಹೊರಗೆ ತನ್ನ ಮಂತ್ರಿಗಳೊಡನೆ ಆಲೋಚಿಸಿ “ಕೃಷ್ಣನು ನಮ್ಮನ್ನು ಸೆರೆಹಿಡಿಸುವುದಕ್ಕಿಂತ ಮುಂಚೆ ನಾವೇ ಅವನನ್ನು ಕಟ್ಟಿಹಾಕೋಣ; ಅವನು ಸೆರೆಸಿಕ್ಕಿದನೆಂದು ತಿಳಿದಕೂಡಲೆ ಪಾಂಡವರು ಹಲ್ಲು ಕಿತ್ತ ಹಾವಿನಂತೆ ಅಸಮರ್ಥರೂ ನಿರುತ್ಸಾಹಿಗಳೂ ಆಗುತ್ತಾರೆ; ಅವರ ಉದ್ಯಮವೆಲ್ಲಾ ಅಡಗಿಹೋಗುತ್ತದೆ!” ಎಂದು ನಿಶ್ಚಯಮಾಡಿದನು. ಅವರ ಉದ್ದೇಶವನ್ನು ತಿಳಿದುಕೊಂಡು ಸಾತ್ಯಕಿಯು ತನ್ನ ಜೊತೆಯಲ್ಲಿದ್ದ ಕೃತವರ್ಮನನ್ನು ಹೊರಕ್ಕೆ ಕರೆತಂದು, ಸೇನೆಯನ್ನು ಸಜ್ಜುಗೊಳಿಸಿಕೊಂಡು ಬಾಗಿಲಲ್ಲಿಯೇ ಸಿದ್ಧವಾಗಿರುವಂತೆ ಹೇಳಿ, ಒಳಕ್ಕೆ ಬಂದು ಈ ವಿಷಯವನ್ನೆಲ್ಲಾ ಕೃಷ್ಣನಿಗೆ ತಿಳಿಸಿದನು. ಆಮೇಲೆ ಧೃತರಾಷ್ಟ್ರನನ್ನೂ ವಿದುರನನ್ನೂ ಕುರಿತು “ನಿನ್ನ ಮಕ್ಕಳು ಅಧರ್ಮವೂ ನಿಂದ್ಯವೂ ಆದ ಕಾರ್ಯವನ್ನು ಯೋಚಿಸಿದ್ದಾರೆ; ತಮ್ಮ ನೀಚಮನಸ್ಸಿನಲ್ಲಿ ಈ ಕೃಷ್ಣನನ್ನು ಕಟ್ಟಿಹಾಕಬೇಕೆಂದು ಸಂಕಲ್ಪಿಸಿದ್ದಾರೆ; ಆದರೆ ಇದು ಹುಡುಗರು ಬೆಂಕಿಯನ್ನು ಬಟ್ಟೆಯಲ್ಲಿ ಗಂಟುಕಟ್ಟಿಡುವಂತೆಯೇ!” ಎಂದನು. ಆಗ ಕೃಷ್ಣನು ಧೃತರಾಷ್ಟ್ರನನ್ನು ಕುರಿತು, “ಮಹಾರಾಜ! ಇವರು ಕೋಪಗೊಂಡು ನನ್ನನ್ನು ಕಟ್ಟಿಹಾಕುತ್ತಾರಂತೆ; ಅವರು ನನ್ನನ್ನು ಕಟ್ಟಲು ಬಂದರೆ ಅವರೇ ನನ್ನನ್ನು ಕಟ್ಟುತ್ತಾರೋ ತಾವೇ ಕಟ್ಟಿಗೆ ಸಿಕ್ಕುತ್ತಾರೋ! ಆದರೆ ನಾನು ತುಚ್ಛವಾದ ಪಾಪ ಕೆಲಸಕ್ಕೆ ಹೋಗುವುದಿಲ್ಲ. ಅವರೇನಾದರೂ ರಾಜ್ಯಲೋಭದಿಂದಲೂ ಸ್ವಾರ್ಥದಿಂದಲೂ ಅಂಥ ಕೆಲಸಮಾಡಿದರೆ ಯುಧಿಷ್ಠಿರನ ಕೆಲಸ ಕೈಗೂಡಿದಂತೆಯೇ! ದುರ್ಯೋಧನನು ತನಗೆ ಇಷ್ಟವಿದ್ದಂತೆ ಮಾಡಲಿ!“ ಎಂದನು. ಆಗ ಧೃತರಾಷ್ಟ್ರನು ವಿದುರನಿಗೆ ಹೇಳಿ ದುರ್ಯೋಧನನನ್ನು ಕರೆಸಿ “ಅಯ್ಯೋ ಕ್ರೂರ! ಪಾಪಿ! ನೀಚರಾದ ಸ್ನೇಹಿತರೊಡನೆ ಸೇರಿಕೊಂಡು ಅಶಕ್ಯವೂ ಅಕೀರ್ತಿಕರವೂ ಆದ ಕೆಲಸ ಮಾಡಬೇಕೆಂದಿದ್ದೀಯಾ? ನಿನ್ನಂಥ ಮೂಢನೂ ಕುಲಗೇಡಿಯೂ ಇನ್ನಿರಲಾರರು. ಏನು! ಕೃಷ್ಣನನ್ನು ಕಟ್ಟಿಹಾಕಬೇಕೆಂದಿದ್ದೀಯಂತಲ್ಲಾ? ಅವನನ್ನು ಇಂದ್ರಾದಿ ದೇವತೆಗಳೂ ಕಟ್ಟಿಹಾಕಲಾರರು; ಅದು ಗಾಳಿಯನ್ನು ಹಿಡಿಯಲ್ಲಿ ಹಿಡಿದುಕೊಳ್ಳುವ, ಚಂದ್ರನನ್ನು ಕೈಯಿಂದ ಮುಟ್ಟುವ, ಭೂಮಿಯನ್ನು ತಲೆಯಿಂದ ಹೊರುವ ಕೆಲಸದ ಹಾಗೇ!” ಎಂದನು. ಅವನನ್ನು ಅನುಮೋದಿಸಿ ವಿದುರನು ಮಾತನಾಡಿ ಕೃಷ್ಣನು ಅದುವರೆಗೂ ಮಾಡಿದ್ದ ಸಾಹಸಕಾರ್ಯಗಳನ್ನೆಲ್ಲಾ ಹೇಳಿದನು. ಆಗ ಕೃಷ್ಣನು ದುರ್ಯೋಧನನನ್ನು ಕುರಿತು “ನಾನು ಒಬ್ಬೊಂಟಿಗನಾಗಿದ್ದೇನೆಂದು ಭಾವಿಸಿ ನನ್ನನ್ನು ಕಟ್ಟೋಣವೆಂದು ಯೋಚಿಸಿದೆಯಾ, ಸುಯೋಧನ? ಪಾಂಡವರೂ ಅಂಧಕ ವೃಷ್ಣಿಗಳೂ ಆದಿತ್ಯರೂ ರುದ್ರರೂ ವಸುಗಳೂ ಎಲ್ಲರೂ ಇಲ್ಲಿಯೇ ಇದ್ದಾರೆ!” ಎಂದು ಒಂದು ಸಾರಿ ಗಟ್ಟಿಯಾಗಿ ನಕ್ಕನು. ಆಗ ಅವನ ಮೈಯಿಂದ ದೇವತೆಗಳು ಹೆಬ್ಬೆರಳು ಗಾತ್ರದ ವಿದ್ಯುತ್​ ಕಿಡಿಗಳಂತೆ ಹೊರಬಂದರು. ಹಣೆಯಲ್ಲಿ ಬ್ರಹ್ಮನೂ ಎದೆಯಲ್ಲಿ ರುದ್ರನೂ ಕಂಡರು. ಭುಜದಲ್ಲಿ ದಿಕ್ಪಾಲಕರೂ ಬಾಯಲ್ಲಿ ಅಗ್ನಿಯೂ, ತೋಳುಗಳಲ್ಲಿ ಆದಿತ್ಯರೂ ಸಾಧ್ಯರೂ ವಸುಗಳೂ ಮರುತ್ತುಗಳೂ ವಿಶ್ವೇದೇವತೆಗಳೂ ಯಕ್ಷ ಗಂಧರ್ವ ರಾಕ್ಷಸರೂ ಕಂಡರು. ಬೆನ್ನಲ್ಲಿ ಬಲರಾಮಾರ್ಜುನರೂ, ಭೀಮ ನಕುಲ ಸಹದೇವರೂ, ಪ್ರದ್ಯುಮ್ನ ಮುಂತಾದ ಅಂಧಕ ವೃಷ್ನಿಗಳೂ ಕಂಡರು. ಅವನ ಮುಂದೆ ಶಂಖ ಚಕ್ರ ಗಧೆ ಶಕ್ತಿ ಶಾರ್ಙ್ಗ ನಂದಕ ಮುಂತಾದ ಆಯುಧಗಳೂ ಬಂದು ನಿಂತವು. ಕಣ್ಣು ಕಿವಿ ಮೂಗುಗಳಿಂದ ಅಗ್ನಿ ಜ್ವಾಲೆಗಳು ಹೊರಡುತ್ತಿದ್ದವು. ಒಂದೊಂದು ರೋಮಕೂಪವೂ ಒಂದೊಂದು ಸೂರ್ಯಕಿರಣದಂತೆ ಬೆಳಗುತ್ತಿತ್ತು. ಆ ಘೋರರೂಪವನ್ನು ನೋಡಲಾರದೆ ದ್ರೋಣ ಭೀಷ್ಮ ವಿದುರ ಸಂಜಯರು ಹೊರತು ಮಿಕ್ಕವರೆಲ್ಲರೂ ಕಣ್ಣುಮುಚ್ಚಿಕೊಂಡರು. ಆಗ ಕೃಷ್ಣನು ತನ್ನ ಮೊದಲಿನ ರೂಪವನ್ನು ತಾಳಿ ಕೃತವರ್ಮ ಸಾತ್ಯಕಿಗಳೊಡನೆ ಹೊರಕ್ಕೆ ಹೊರಟನು. ಅವನು ರಥದಲ್ಲಿ ಕುಳಿತುಕೊಳ್ಳಲು, ಧೃತರಾಷ್ಟ್ರನು ಅಲ್ಲಿಗೆ ಬಂದು “ಜನಾರ್ಧನ! ನನ್ನ ಮಕ್ಕಳ ಮೇಲೆ ನನ್ನ ಅಧಿಕಾರ ಎಷ್ಟರಮಟ್ಟಿಗೆ ನಡೆಯುತ್ತದೆ ಎಂಬುದನ್ನು ನೀನು ನೋಡಿದೆ! ಪಾಂಡವರ ಸಂಬಂಧವಾಗಿ ನನಗೆ ಯಾವ ದುರುದ್ದೇಶವೂ ಇಲ್ಲ. ನಾನು ಪಾಂಡವರೊಡನೆ ಸಂಧಿಗಾಗಿ ಸರ್ವಪ್ರಯತ್ನವನ್ನೂ ಮಾಡುತ್ತಿದ್ದೇನೆಂದು ಕೌರವರೂ ಈ ರಾಜರೂ ಎಲ್ಲರೂ ಬಲ್ಲರು!” ಎಂದು ಸಮಾಧಾನ ಹೇಳಿದನು. ಕೃಷ್ಣನು ಧೃತರಾಷ್ಟ್ರನನ್ನೂ ಭೀಷ್ಮಾದಿಗಳನ್ನೂ ಕುರಿತು, “ಕೌರವಸಭೆಯಲ್ಲಿ ಇದುವರೆಗೆ ಏನು ನಡೆಯಿತೆಂಬುದನ್ನು ನೀವೆಲ್ಲರೂ ಕಣ್ಣಾರೆ ಕಂಡಿರಿ. ಆ ಅವಿವೇಕಿ ಮರ್ಯಾದೆ ಮೀರಿ ರೋಷದಿಂದ ಎಷ್ಟು ಸಲ ಸಭೆ ಬಿಟ್ಟು ಎದ್ದೆದ್ದು ಹೋದನೆಂಬುದನ್ನು ನೋಡಿದಿರಿ: ಈ ಧೃತರಾಷ್ಟ್ರನಾದರೆ ತನ್ನ ಕೈ ಏನೂ ನಡೆಯುವುದಿಲ್ಲವೆಂದು ಹೇಳುತ್ತಿದ್ದಾನೆ!" ಎಂದು ಅವರೆಲ್ಲರ ಅಪ್ಪಣೆ ಪಡೆದು, ಎಲ್ಲರೂ ಪಿಳಪಿಳನೆ ನೋಡುತ್ತಿರಲು. ಕುಂತಿಯ ಮನೆಗೆ ಹೊರಟುಹೋದನು. </p>
<p> ಅಲ್ಲಿ ಕುಂತಿಗೆ ನಮಸ್ಕಾರಮಾಡಿ, ಕೌರವ ಸಭೆಯಲ್ಲಿ ನಡೆದಿದ್ದನ್ನೆಲ್ಲಾ ತಿಳಿಸಿ “ನಾನು ಹೋಗಿಬರುತ್ತೇನೆ ಅತ್ತೆ! ಬೇಗ ಹೋಗಿ ಪಾಂಡವರನ್ನು ಕಾಣಬೇಕು. ಅವರಿಗೆ ಏನು ಹೇಳಲಿ?” ಎಂದು ಕೇಳಿದನು. ಕುಂತಿಯು, “ಕೇಶವ! ಧರ್ಮರಾಜನಿಗೆ ‘ಕ್ಷತ್ರಿಯ ಧರ್ಮವನ್ನು ಹಿಡಿ; ಈಗ ನೀನು ಹೋಗುತ್ತಿರುವ ದಾರಿ ನಿನ್ನ ತಂದೆ ತಾತಂದಿರೇ ಮುಂತಾದ ರಾಜರ್ಷಿಗಳು ಹೋಗುತ್ತಿದ್ದ ದಾರಿಯಲ್ಲ. ರಾಜಧರ್ಮಾನುಸಾರವಾಗಿ ಯುದ್ಧಮಾಡು! ನಿನ್ನ ಪಿತೃಗಳನ್ನು ಅಧೋಗತಿಗೆ ತಳ್ಳಿ ನೀನೂ ನಿನ್ನ ತಮ್ಮಂದಿರೂ ಕ್ಷೀಣಪುಣ್ಯರಾಗಿ ದುರ್ಗತಿಯನ್ನು ಪಡೆಯಬೇಡಿ! ನಿನ್ನನ್ನು ಹೆತ್ತತಾಯಿ ಒಂದು ತುತ್ತು ಅನ್ನಕ್ಕೆ ಅನ್ಯರ ಕೈ ಕಾಯಬೇಕಾಗಿದೆ. ಕೈಹಿಡಿದ ಹೆಂಡತಿ ಅವಮಾನದಲ್ಲಿ ಕೊರಗಿ ನವೆಯುತ್ತಿದ್ದಾಳೆ ಎಂಬುದು ಜ್ಞಾಪಕದಲ್ಲಿರಲಿ!’ ಎಂದು ಹೇಳು; ಶತ್ರುವಿಗೆ ಸೋತುಬಂದು ಮಲಗಿಬಿಟ್ಟಿದ್ದ ತನ್ನ ಮಗ ಸಂಜಯನನ್ನು ವಿದುಲೆಯು ಹುರಿಗೊಳಿಸಿ ಯುದ್ಧಮಾಡಿಸಿದ ಉಪಾಖ್ಯಾನವನ್ನು ತಿಳಿಸು. ನಾನು ಕ್ಷೇಮವಾಗಿದ್ದೇನೆಂದು ಹೇಳು. ಹುಡುಗರನ್ನು ಕಾಪಾಡಿಕೋ. ನಿನ್ನ ಪ್ರಯಾಣ ಸುಖವಾಗಲಿ!” ಎಂದಳು. </p>
<p> ಅನಂತರ ಕೃಷ್ಣನು ಕುಂತಿಗೆ ನಮಸ್ಕಾರಮಾಡಿ ಸಿಂಹದ ನಡುಗೆಯಿಂದ ನಡೆದುಬರುತ್ತ ತನ್ನನ್ನು ಕಳುಹಿಸಿಕೊಡುವುದಕ್ಕೆ ಬಂದಿದ್ದ ಭೀಷ್ಮಾದಿ ಕೌರವ ಪ್ರಮುಖರನ್ನೆಲ್ಲಾ ಬೀಳ್ಕೊಟ್ಟು ಕರ್ಣನೊಬ್ಬನನ್ನು ಮಾತ್ರ ತನ್ನ ರಥದಲ್ಲಿ ಕೂರಿಸಿಕೊಂಡು ಹೊರಟನು. ಊರಿಂದ ಹೊರಕ್ಕೆ ಹೋದಮೇಲೆ ಅವನನ್ನು ಕುರಿತು, “ಕರ್ಣ! ನೀನು ವೇದ ಪಾರಂಗತರಾದ ಬ್ರಾಹ್ಮಣರನ್ನು ಸೇವಿಸಿ ಅವರಿಂದ ತತ್ವಾರ್ಥವನ್ನು ಕೇಳಿ ತಿಳಿದುಕೊಂಡವನು. ಧರ್ಮಶಾಸ್ತ್ರ ಸೂಕ್ಷ್ಮಗಳನ್ನೆಲ್ಲಾ ಬಲ್ಲವನು. ಆದ್ದರಿಂದ ಕನ್ಯೆಯಲ್ಲಿ ಹುಟ್ಟಿದ ಕಾನೀನ ಸಹೋಢ ಎಂಬ ಪುತ್ರರು ಆಮೇಲೆ ಅವಳನ್ನು ಮದುವೆಯಾದವನಿಗೂ ಶಾಸ್ತ್ರೀಯವಾಗಿ ಮಕ್ಕಳೇ ಎಂಬುದನ್ನು ನೀನು ಬಲ್ಲೆ. ನೀನು ಹಾಗೆ ಕಾನೀನನಾಗಿ ಹುಟ್ಟಿ, ಧರ್ಮದಲ್ಲಿ ಪಾಂಡುವಿನ ಮಗನಾಗಿದ್ದೀಯೆ. ಪಾಂಡವರಿಗೆ ಹಿರಿಯನಾಗಿದ್ದೀಯೆ. ಆದ್ದರಿಂದ ರಾಜ್ಯಾಧಿಕಾರವು ನಿನಗೇ ಬರಬೇಕು. ತಂದೆಯ ಸಂಬಂಧದಿಂದ ಪಾಂಡವರೂ ತಾಯಿಯ ಸಂಬಂಧದಿಂದ ವೃಷ್ಣಿಗಳೂ ನಿನ್ನವರಾದರು. ಆದ್ದರಿಂದ ಈಗ ನನ್ನ ಜೊತೆಯಲ್ಲಿ ಬಂದುಬಿಡು. ಪಾಂಡವರು ನಿನಗೆ ನಮಸ್ಕರಿಸಿ ನಿನ್ನನ್ನು ಅಣ್ಣನೆಂದು ಗೌರವಿಸುತ್ತಾರೆ. ದ್ರೌಪದಿಯ ಮತ್ತು ಸುಭದ್ರೆಯ ಮಕ್ಕಳೂ ಪಾಂಡವರ ಕಡೆಯ ರಾಜರೂ ನಿನ್ನನ್ನು ಸೇವಿಸುತ್ತಾರೆ. ಕಾಲಕ್ರಮದಲ್ಲಿ ದ್ರೌಪದಿಯು ನಿನ್ನನ್ನು ಆರನೆಯ ಗಂಡನೆಂದು ಭಾವಿಸುತ್ತಾಳೆ. ನಾನು ನಿನಗೆ ರಾಜನನ್ನಾಗಿ ಪಟ್ಟಾಭಿಷೇಕ ಮಾಡುತ್ತೇನೆ. ಯುಧಿಷ್ಠಿರನು ಯುವರಾಜನಾಗುತ್ತಾನೆ. ಪಾಂಡವರೂ ಪಾಂಚಾಲರೂ ವೃಷ್ಣಿಗಳೂ ನಾನೂ ನಿನ್ನ ಅನುಯಾಯಿಗಳಾಗುತ್ತೇವೆ. ನಕ್ಷತ್ರ ಮಧ್ಯದ ಚಂದ್ರನಂತೆ ನೀನು ಪಾಂಡವರ ಮಧ್ಯೆ ರಾಜ್ಯವಾಳಿಕೊಂಡಿರು; ಅದರಿಂದ ನಿನ್ನ ತಾಯಿಗೂ ಇಷ್ಟಮಿತ್ರರಿಗೂ ಸಂತೋಷವಾಗುತ್ತದೆ!” ಎಂದು ಹೇಳಿದನು. </p>
<p> ಈ ಮೊದಲೇ ಒಂದು ದಿನ ಸೂರ್ಯನು ಕರ್ಣನನ್ನು ಕಂಡು ಅವನು ತನ್ನ ಮಗನೆಂದೂ, ಕುಂತಿಯಲ್ಲಿ ಹುಟ್ಟಿದವನೆಂದೂ, ಅರ್ಜುನನ ಮೇಲಣ ಅಭಿಮಾನದಿಂದ ಇಂದ್ರನು ಬಂದು ಕರ್ಣನ ಕವಚಕುಂಡಲಗಳನ್ನು ಕೇಳುವನೆಂದೂ ಎಚ್ಚರಿಸಿದ್ದನು. ಹೀಗೆ ತನ್ನ ನಿಜವಾದ ತಾಯಿತಂದೆಗಳಾರು ಎಂಬುದು ಆಗಲೇ ಅವನಿಗೆ ಗೊತ್ತಾಗಿದ್ದುದರಿಂದ ಅವನು “ಹೌದು! ನಾನಾರು ಎಂಬುದನ್ನು ಬಲ್ಲೆ!” ಎಂದು ಉತ್ತರಕೊಟ್ಟು , ಮತ್ತೆ “ಕುಂತಿಯು ನನಗೆ ಅಪಾಯವಾಗುವ ರೀತಿಯಲ್ಲಿ ನನ್ನನ್ನು ತೊರೆದುಬಿಟ್ಟಳು. ಸೂತನಾದ ಅಧಿರಥನು ನನ್ನನ್ನು ಕಂಡು ಪ್ರೀತಿಯಿಂದ ಮನೆಗೆ ಎತ್ತಿಕೊಂಡು ಬಂದು ರಾಧೆಗೆ ಕೊಟ್ಟನು. ನನ್ನನ್ನು ಎತ್ತಿಕೊಂಡ ಕೂಡಲೆ ಅವಳಿಗೆ ವಾತ್ಸಲ್ಯದಿಂದ ಎದೆಯಲ್ಲಿ ಹಾಲು ಚಿಮ್ಮಿತು. ಅವಳು ನನ್ನ ಮಲಮೂತ್ರಗಳನ್ನು ಬಾಚಿದಳು. ಧರ್ಮವನ್ನು ತಿಳಿದವನಾಗಿ ಯಾವಾಗಲೂ ಧರ್ಮಶಾಸ್ತ್ರಗಳನ್ನು ಕೇಳುತ್ತಿರುವ ನನ್ನಂಥವನು ಅವಳಿಗೆ ಪಿಂಡ ಹಾಕಬೇಡವೇ? ಅಧಿರಥನು ನನ್ನನ್ನು ಮಗನಂತೆಯೇ ಕಂಡುಕೊಂಡಿದ್ದಾನೆ; ನಾನು ಅವನ ಪ್ರೇಮವನ್ನು ನೋಡಿ ತಂದೆಯೆಂದೇ ಭಾವಿಸಿಕೊಂಡಿದ್ದೇನೆ. ಆ ಪುತ್ರಪ್ರೇಮವೆಂಬುದು ಎಷ್ಟುದೂರ ಹೋಯಿತೆಂದರೆ ಅವನು ನನಗೆ ಬ್ರಾಹ್ಮಣರಿಂದ ಶಾಸ್ತ್ರೋಕ್ತವಾಗಿ ಜಾತಕರ್ಮ ಮಾಡಿಸಿ ವಸುಷೇಣನೆಂದು ನಾಮಕರಣ ಮಾಡಿಸಿದನು; ಯೌವನ ಬಂದಮೇಲೆ ಮದುವೆ ಮಾಡಿದನು; ಆ ಹೆಂಡಿರಲ್ಲಿ ನನಗೆ ಮಕ್ಕಳು ಮೊಮ್ಮಕ್ಕಳಾಗಿವೆ; ಅವರಲ್ಲಿ ನನಗೆ ಮಮತೆಯುಂಟಾಗಿದೆ. ಹೊನ್ನಿನ ರಾಶಿಗಳನ್ನು ಸುರಿದರೂ, ಸಮಸ್ತಭೂಮಂಡಲವನ್ನೇ ಕೊಟ್ಟರೂ ಸಂತೋಷದಿಂದಾಗಲೀ ಭೀತಿಯಿಂದಾಗಲೀ, ನನಗೆ ಸುಳ್ಳು ಹೇಳುವುದಕ್ಕೆ ಮನಸ್ಸು ಬಾರದು. ಗೋವಿಂದ! ದುರ್ಯೋಧನನ ಆಶ್ರಯ ಪಡೆದು ಈ ಹದಿಮೂರು ವರ್ಷ ನಿಷ್ಕಂಟಕವಾದ ರಾಜ್ಯಸುಖವನ್ನು ಅನುಭವಿಸಿದೆ. ಸೂತರಲ್ಲಿಯೇ ಕೊಟ್ಟುತಂದು ಸಂಬಂಧ ಬೆಳೆದುಹೋಗಿದೆ. ನನ್ನನ್ನು ನಂಬಿಕೊಂಡೇ ದುರ್ಯೊಧನನು ಪಾಂಡವರ ಮೇಲೆ ಯುದ್ಧಹೂಡಿರುವುದು. ದ್ವಂದ್ವಯುದ್ಧದಲ್ಲಿ ನಾನು ಅರ್ಜುನನನ್ನು ಎದುರಿಸಿ ನಿಲ್ಲಬೇಕು. ನಾನು ಹಾಗೆ ಮಾಡದಿದ್ದರೆ ನನಗೂ ಅರ್ಜುನನಿಗೂ ಇಬ್ಬರಿಗೂ ಕೆಟ್ಟಹೆಸರು ಬರುತ್ತದೆ. ನೀನೇನೋ ನನ್ನ ಹಿತಕ್ಕಾಗಿಯೇ ಹೇಳುತ್ತಿದ್ದೀಯೇ. ಪಾಂಡವರೂ ನಿನಗೆ ವಿಧೇಯರಾಗಿ ನೀನು ಹೇಳಿದಂತೆ ನಡೆದುಕೊಳ್ಳುತ್ತಾರೆ ಎಂದು ಇಟ್ಟುಕೊಳ್ಳೋಣ. ನಾನು ಕುಂತಿಯ ಹಿರಿಯಮಗನೆಂದು ತಿಳಿದರೆ ಧರ್ಮರಾಜನು ರಾಜ್ಯವನ್ನು ಒಪ್ಪಿಕೊಳ್ಳುವುದಿಲ್ಲ; ನನಗೆ ಕೊಟ್ಟರೆ ನಾನು ಅದನ್ನು ದುರ್ಯೋಧನನಿಗೆ ಕೊಟ್ಟುಬಿಡುತ್ತೇನೆ. ಆದ್ದರಿಂದ ಧರ್ಮಾತ್ಮನಾದ ಯುಧಿ಼ಷ್ಠಿರನೇ ಸ್ಥಿರವಾಗಿ ದೊರೆಯಾಗಿರಲಿ; ಹಾಗಾದರೆ ಅವನಿಗೆ ನಿನ್ನ ನೇತೃತ್ವ ದೊರೆಯುತ್ತದೆ; ಅರ್ಜುನ ಭೀಮಾದಿಗಳು ಜೊತೆಗೆ ನಿಂತು ಯುದ್ಧಮಾಡುತ್ತಾರೆ. ಮುಂದೆ ದೊಡ್ಡ ಶಸ್ತ್ರಯಜ್ಞ ನಡೆಯುವುದಿದೆ; ಅದನ್ನು ನೀನು ಬಲ್ಲೆ; ದುರ್ಯೋಧನನನ್ನು ಭೀಮಸೇನನು ಕೊಂದಾಗ ಅದು ಮುಗಿಯುತ್ತದೆ. ಧೃತರಾಷ್ಟ್ರನ ಸಂಸಾರಕ್ಕೆ ಸೇರಿದ ಹೆಣ್ಣುಮಕ್ಕಳೂ ಗಾಂಧಾರಿಯೂ ಕಣ್ಣೀರು ಸುರಿಸಿದರೆ ಅದರಿಂದ ಅವಭೃತಸ್ನಾನವಾಗುತ್ತದೆ. ಆದರೆ ಅದರಲ್ಲಿ ಜ್ಞಾನವೃದ್ಧರೂ ವಯೋವೃದ್ಧರೂ ಆದ ಕ್ಷತ್ರಿಯರು ವ್ಯರ್ಥವಾಗಿ ಸಾಯದಿರಲಿ; ಸಮೃದ್ಧವಾಗಿ ಬೆಳೆದು ನಿಂತಿರುವ ಕ್ಷತ್ರಿಯ ಕುಲವು ಪವಿತ್ರವಾದ ಕುರುಕ್ಷೇತ್ರದಲ್ಲಿ ಆಯುಧಗಳಿಂದ ಕಡಿವಡೆದು ಸ್ವರ್ಗವನ್ನು ಸೇರಲಿ; ಅದನ್ನು ನಿನ್ನ ಇಷ್ಟವಿದ್ದಂತೆ ನಡೆಸು; ಯುದ್ಧದಲ್ಲಿ ಅರ್ಜುನನನ್ನು ನನ್ನ ಮುಂದೆ ಬರಿಸು; ಇವೆಲ್ಲವೂ ಗೋಪ್ಯವಾಗಿರಲಿ!” ಎಂದನು.</p>
<p> ಕೃಷ್ಣನು ಈ ಮಾತನ್ನು ಕೇಳಿ ಮುಗುಳುನಗುತ್ತ " ಹಾಗಾದರೆ ನಿನಗೆ ರಾಜ್ಯದಮೇಲೆ ಆಸೆಯಿಲ್ಲವೇ ಕರ್ಣ? ನಾನು ಕೊಡಿಸುವ ಭೂಮಿಯನ್ನು ಆಳಲಿಷ್ಟವಿಲ್ಲವೇ? ಹೋಗಲಿ ಬಿಡು; ಪಾಂಡವರಿಗೆ ಜಯವಾಗುವುದರಲ್ಲಿ ಸಂಶಯವಿಲ್ಲ; ನೀನು ಬೇಗ ಅರ್ಜುನನನ್ನು ಎದುರಿಸಿ ಯುದ್ಧಮಾಡುವೆ. ನೀನು ಇಲ್ಲಿಂದ ಹಿಂತಿರುಗಿ ಹೋಗಿ ದ್ರೋಣ ಭೀಷ್ಮ ಕೃಪರಿಗೆ “ಈ ತಿಂಗಳು ಸೌಮ್ಯವಾಗಿದೆ; ಕಾಳುಕಡ್ಡಿ ಸುಲಭವಾಗಿ ಒದಗುತ್ತದೆ. ಗಿಡಮರಗಳು ಹಣ್ಣಿನಿಂದ ತುಂಬಿವೆ. ಕೆಸರಿಲ್ಲ. ನೀರು ಚೆನ್ನಾಗಿದೆ. ಶೀತ ಸೆಖೆಗಳು ಅತಿಯಾಗಿಲ್ಲ; ನೊಣಗಳು ಹೆಚ್ಚಾಗಿಲ್ಲ; ಇಂದಿಗೆ ಏಳನೆಯ ದಿವಸ ಅಮಾವಾಸ್ಯೆಯಾಗುತ್ತದೆ. ಅಂದು ಯುದ್ಧವನ್ನು ಆರಂಭಿಸಬಹುದು’ ಎಂದು ಹೇಳು. ದುರ್ಯೋಧನನ ವಶವರ್ತಿಗಳಾದ ರಾಜರೂ ರಾಜಪುತ್ರರೂ ಶಸ್ತ್ರಮರಣವನ್ನು ಪಡೆದು ಸದ್ಗತಿಯನ್ನು ಹೊಂದುತ್ತಾರೆ!” ಎಂದನು. ಕರ್ಣನು, “ಇದನ್ನು ನಾನು ಬಲ್ಲೆ ಕೃಷ್ಣ! ದುರ್ಯೋಧನನಿಗೆ ವಿರುದ್ಧವಾಗಿ ಬೇಕಾದಷ್ಟು ದುಶ್ಶಕುನಗಳೂ ದುಸ್ವಪ್ನಗಳೂ ಆಗುತ್ತಿವೆ. ವೀರವಿನಾಶಕವಾದ ಈ ಮಹಾಯುದ್ಧವನ್ನು ನಾವು ಕಳೆದುಳಿದು ಒಬ್ಬರನ್ನೊಬ್ಬರು ಮತ್ತೆ ನೋಡುತ್ತೇವೆಯೋ ಇಲ್ಲವೋ; ಸ್ವರ್ಗದಲ್ಲಂತೂ ನೋಡುತ್ತೇವೆಯಲ್ಲ!” ಎಂದು ಕೃಷ್ಣನನ್ನು ಆಲಿಂಗಿಸಿಕೊಂಡು ರಥದಿಂದ ಇಳಿದು ತನ್ನ ರಥವನ್ನು ಹತ್ತಿ ಕುಗ್ಗಿದ ಮನಸ್ಸಿನಿಂದ ಊರಿಗೆ ಹಿಂತಿರುಗಿದನು. ಇತ್ತ ಕೃಷ್ಣನೂ ಸಾತ್ಯಕಿಯೂ ವೇಗವಾಗಿ ಹೊರಟರು; ಮತ್ತೆ ಮತ್ತೆ “ಬಿಡು! ಬೇಗ ನಡೆ!” ಎಂದು ಸಾರಥಿಯನ್ನು ಒತ್ತಾಯಪಡಿಸುತ್ತಿದ್ದರು. </p>
<p> ಕೃಷ್ಣನು ಸಂಧಿಮಾಡಿಸಲಾರದೆ ಹೊರಟುಹೋದಮೇಲೆ ಕುಂತಿಯು ಚಿಂತಿಸುತ್ತ “ಅಯ್ಯೋ ಹಾಳುಯುದ್ಧವೇ! ಜ್ಞಾತಿಗಳು ಅನ್ಯಾಯವಾಗಿ ಪರಸ್ಪರ ಹೊಡೆದಾಡಿ ಸಾಯುತ್ತಾರಲ್ಲ! ಜ್ಞಾತಿಗಳನ್ನು ಕೊಂದು ಪಡೆದ ಜಯ ಏನು ಜಯ? ನನಗೆ ಭೀಷ್ಮ ದ್ರೋಣ ಕರ್ಣ ಮುಖ್ಯವಾಗಿ ಈ ಮೂವರಿಂದ ಭಯ. ಭೀಷ್ಮನಿಗೆ ಪಾಂಡವರ ಮೇಲೆ ಪ್ರೀತಿ; ದ್ರೋಣನಿಗೂ ಅವರ ಮೇಲೆ ಶಿಷ್ಯರೆಂದು ಪ್ರೀತಿ; ಅವನು ಅವರ ಮೇಲೆ ಕೈ ಮಾಡಲಾರ. ಸುಮ್ಮನೆ ಕಣ್ಣುಮುಚ್ಚಿಕೊಂಡು ದುರ್ಯೋಧನನ ಬಾಲಹಿಡಿದು ಹೋಗುತ್ತ ಪಾಂಡವರನ್ನು ಸದಾ ದ್ವೇಷಿಸುತ್ತಿರುವ ಈ ಕರ್ಣನೊಬ್ಬನೇ ನನ್ನ ಎದೆಗಿಚ್ಚಾಗಿದ್ದಾನೆ. ಅವನನ್ನು ಕಂಡು ಹೇಗಾದರೂ ಪಾಂಡವರ ಕಡೆ ಒಲಿಸಿಕೊಳ್ಳುವುದಕ್ಕೆ ಪ್ರಯತ್ನಮಾಡಿ ನೋಡುತ್ತೇನೆ” ಎಂದುಕೊಂಡು ಗಂಗಾತೀರಕ್ಕೆ ಬಂದಳು. ಅಲ್ಲಿ ಕರ್ಣನು ಪೂರ್ವಾಭಿಮುಖವಾಗಿ ತೋಳೆತ್ತಿ ನಿಂತುಕೊಂಡು ಜಪ ಮಾಡುತ್ತಿದ್ದನು. ಕಾರ್ಯವಾಸಿಯಾಗಿ ಬಂದಿದ್ದ ಕುಂತಿಯು ಬಿಸಿಲಿನ ತಾಪವನ್ನು ತಡೆಯಲಾರದೆ ಮುಸುಕು ಹಾಕಿಕೊಂಡು ಬಾಡಿದ ಪದ್ಮಮಾಲೆಯಂತೆ, ಜಪ ಮುಗಿಯುವುದನ್ನೇ ಎದುರುನೋಡುತ್ತ ಅವನ ಹಿಂದೆ ಕಾದು ನಿಂತಿದ್ದಳು. ಅಪರಾಹ್ಣ ಬಂದು ಜಪ ಪೂರೈಸಿದ ಮೇಲೆ ಕರ್ಣನು ಹಿಂತಿರುಗಿನೋಡಿ ಕುಂತಿಗೆ ಕೈಮುಗಿದು “ಇಗೋ ರಾಧೆ ಮತ್ತು ಅಧಿರಥನ ಮಗನಾದ ಕರ್ಣನು ನಮಸ್ಕರಿಸುತ್ತಿದ್ದಾನೆ. ಏಕೆ ಬಂದಿದ್ದೀಯೆ ತಾಯಿ? ನನ್ನಿಂದೇನಾಗಬೇಕು?” ಎಂದು ಕೇಳಿದನು.</p>
<p> ಕುಂತಿ- ಕರ್ಣ, ನೀನು ಕೌಂತೇಯ; ರಾಧೇಯನಲ್ಲ; ಅಧಿರಥ ನಿನ್ನ ತಂದೆಯಲ್ಲ; ನೀನು ನನ್ನ ಹೊಟ್ಟೆಯಲ್ಲಿ ಕಾನೀನನಾಗಿ ಹುಟ್ಟಿದವನು. ಮಗು! ಈ ಸೂರ್ಯದೇವನು ನಿನ್ನ ತಂದೆ; ನೀನು ನಿನ್ನ ಒಡಹುಟ್ಟಿದವರನ್ನು ಅರಿಯದೆ ಅಜ್ಞಾನದಿಂದ ಕೌರವರನ್ನು ಸೇವಿಸುತ್ತಿದ್ದೀಯೆ. ಅರ್ಜುನನು ಸಂಪಾದಿಸಿ ಈಗ ಕೌರವರು ಅಪಹರಿಸಿರುವ ರಾಜ್ಯ ಸಂಪತ್ತನ್ನು ಅನುಭವಿಸು! ಕರ್ಣಾರ್ಜುನರು ಸೇರಿ ಸ್ನೇಹದಿಂದಿರುವುದನ್ನು ಕೌರವರು ಕಾಣಲಿ! ನೀವಿಬ್ಬರೂ ಸೇರಿದರೆ ಲೋಕದಲ್ಲಿ ನಿಮಗೆ ಅಸಾಧ್ಯವಾದದ್ದು ಯಾವುದು ಇದ್ದೀತು? ತಾಯಿತಂದೆಗಳನ್ನು ಸಂತೋಷಪಡಿಸುವುದು ಮಕ್ಕಳಿಗೆ ಧರ್ಮ!</p>
<p> ಕರ್ಣ-ಅಮ್ಮ! ನೀನು ಕ್ಷತ್ರಿಯೆ; ಆದ್ದರಿಂದ ನಿನ್ನ ಮಾತನ್ನು ನಂಬದಿರಲಾರೆ; ನಿನ್ನ ಅಪೇಕ್ಷೆಯಂತೆ ನಡೆಯುವುದೂ ಧರ್ಮವೇ ಆಗಬಹುದು; ನೀನು ನನ್ನನ್ನು ಅನ್ಯಾಯವಾಗಿ ತೊರೆದುಬಿಟ್ಟಿದ್ದರಿಂದ ಕೆಟ್ಟಹೆಸರು ಬರುವಂತಾಯಿತು; ಕ್ಷತ್ರಿಯನಾಗಿ ಹುಟ್ಟಿಯೂ ನನಗೆ ಕ್ಷತ್ರಿಯ ಸಂಸ್ಕಾರ ಲಭಿಸಲಿಲ್ಲ; ಇದಕ್ಕಿಂತ ಹೆಚ್ಚಿನ ಅನ್ಯಾಯವನ್ನು ನನ್ನ ಯಾವ ಶತ್ರು ತಾನೇ ಮಾಡಿಯಾನು? ಅಂತಃಕರಣ ತೋರಿಸಬೇಕಾದ ಕಾಲದಲ್ಲಿ ತೋರಿಸದೆ, ತಾಯಿಯಂತೆ ನಡೆದುಕೊಳ್ಳದೆ, ಈಗ ಸ್ವಾರ್ಥದಿಂದ ಬಂದು ತಾಯಿಯೆಂದು ಹೇಳಿಕೊಳ್ಳುತ್ತೀಯೆ! ಈಗ ನಾನು ಪಾಂಡವರೊಡನೆ ಸೇರಿದರೆ, ಅವರಿಗೆ ಹೆದರಿ ಅವರೊಡನೆ ಹೋಗಿ ಸೇರಿಕೊಂಡೆನೆಂದು ಎಲ್ಲರೂ ಎನ್ನುತ್ತಾರೆ; ಹಿಂದೆ ಅಣ್ಣತಮ್ಮಂದಿರ ಸೊಲ್ಲನ್ನೇ ಎತ್ತದಿದ್ದವನು ಯುದ್ಧಕಾಲದಲ್ಲಿ ಆ ಸಂಬಂಧ ಹೇಳಿದರೆ ಕ್ಷತ್ರಿಯರು ಏನೆಂದಾರು? ಕೌರವರು ನನ್ನ ಇಷ್ಟಾರ್ಥಗಳನ್ನೆಲ್ಲಾ ಸಲ್ಲಿಸಿ, ಗೌರವಿಸಿ ಐಶ್ವರ್ಯದಲ್ಲಿ ಪಾಲುಕೊಟ್ಟು, ನನ್ನನ್ನು ನೋಡಿಕೊಳ್ಳುತ್ತಿರುವಾಗ ನಾನು ಅದನ್ನೆಲ್ಲಾ ನಿಷ್ಫಲಗೊಳಿಸಲೇ? ತನ್ನ ಪ್ರಾಣದಿಂದಲಾದರೂ ಶತ್ರುಗಳನ್ನು ಗೆದ್ದು ಕೊಡುತ್ತಾನೆಂದು ಅವರು ಆಶೆ ಪಟ್ಟುಕೊಂಡಿರುವಾಗ ಅವರ ಆಶೆಯನ್ನು ನಿರಾಶೆಗೊಳಿಸಲೇ? ದುರ್ಯೋಧನನ ಆಶ್ರಿತರಿಗೆ ಈಗ ಹಿಂದುಮುಂದೆ ನೋಡದೆ ಪ್ರಾಣ ಒಪ್ಪಿಸುವ ಕಾಲ. ಅನ್ನವಿಟ್ಟ ಯಜಮಾನನನ್ನು ಸಮಯದಲ್ಲಿ ಕೈಬಿಡುವ ಪಾಪಿಗಳಿಗೆ ಇಹಪರಗಳೆರಡೂ ಇಲ್ಲ. ಆದ್ದರಿಂದ ನಾನು ದುರ್ಯೊಧನನಿಗೋಸ್ಕರವಾಗಿ ನಿನ್ನ ಮಕ್ಕಳ ಮೇಲೆ ನನ್ನ ಶಕ್ತಿಯನ್ನೆಲ್ಲಾ ಪ್ರಯೋಗಿಸಿ ಯುದ್ಧಮಾಡಿಯೇ ಮಾಡುತ್ತೇನೆ. ಆದರೆ ನೀನು ಬಂದ ಕೆಲಸ ವ್ಯರ್ಥವಾಗಬಾರದು; ಆದ್ದರಿಂದ ನಿನ್ನ ಮಕ್ಕಳೆಲ್ಲರೂ ವಧ್ಯರೇ ಆದರೂ, ಯುಧಿಷ್ಠಿರ ಭೀಮ ನಕುಲ ಸಹದೇವರನ್ನು ನಾನು ಕೊಲ್ಲುವುದಿಲ್ಲ. ಅರ್ಜುನನೊಡನೆ ನನಗೆ ಯುದ್ಧ ಬಿದ್ದೇ ಬೀಳುತ್ತದೆ; ಆಗ ನಾನು ಅವನನ್ನು ಕೊಂದರೆ ನನ್ನ ಉದ್ದೇಶ ನೆರವೇರಿತು; ಅವನೇ ನನ್ನನ್ನು ಕೊಂದರೆ ಕೀರ್ತಿ ಬಂತು! ಅಂತೂ ನಿನಗೆ ಇರುವ ಐದು ಜನ ಮಕ್ಕಳೇನೂ ಕಡಿಮೆಯಾಗುವುದಿಲ್ಲ!</p>
<p> ಕರ್ಣನ ಈ ಖಂಡಿತವಾದ ಮಾತನ್ನು ಕೇಳಿ ಕುಂತಿಯು ದುಃಖದಿಂದ ಕಂಪಿಸುತ್ತ ಸ್ಥಿರನಾಗಿ ನಿಂತಿದ್ದ ಮಗನನ್ನು ತಬ್ಬಿಕೊಂಡು “ಕರ್ಣ! ಹಾಗೆಯೇ ಆಗಲಿ; ಅಂತು ಕೌರವರು ಕ್ಷಯ ಹೊಂದುತ್ತಾರೆ. ಏನು ಮಾಡುವುದು? ದೈವ ಬಲವಾದದ್ದು! ನೀನು ನಿನ್ನ ನಾಲ್ಕು ಜನ ಸಹೋದರರಿಗೆ ಅಭಯ ಕೊಟ್ಟಿರುವುದನ್ನು ಯುದ್ಧಕಾಲದಲ್ಲಿ ಮರೆಯದಿರು! ನಿನಗೆ ಶುಭವಾಗಲಿ!” ಎಂದಳು. ಕರ್ಣನು ಅವಳಿಗೆ ನಮಸ್ಕರಿಸಿದನು. ಇಬ್ಬರೂ ಅವರವರ ದಾರಿ ಹಿಡಿದು ಹೋದರು. </p>
<p> ಅತ್ತ ಕೃಷ್ಣನು ಉಪಪ್ಲವ್ಯನಗರಕ್ಕೆ ಹೋಗಿ ಪಾಂಡವರನ್ನು ಕಂಡು ಹಸ್ತಿನಗರದಲ್ಲಿ ನಡೆದ ಸಂಗತಿಗಳನ್ನೆಲ್ಲಾ ವಿವರವಾಗಿ ತಿಳಿಸಿ ಕೊನೆಗೆ “ಭೀಷ್ಮ ದ್ರೋಣ ವಿದುರ ಗಾಂಧಾರಿ ಧೃತರಾಷ್ಟ್ರ ಇವರು ಯಾರುಯಾರು ಎಷ್ಟೆಷ್ಟು ಹೇಳಿದರೂ ಆ ಮೂರ್ಖ ದಾರಿಗೆ ಬರಲಿಲ್ಲ, ಕೋಪದಿಂದ ಕಣ್ಣು ಕೆಂಪಗೆ ಮಾಡಿಕೊಂಡು ಸಭೆ ಬಿಟ್ಟು ಎದ್ದು ಹೋದ; ಅವನ ಹಿಂದೆ ಅವನ ಆಶ್ರಿತರಾಜರೂ ಎದ್ದು ಹೋದರು. ಅವರೆಲ್ಲರಿಗೂ ಅವನು ‘ಕುರುಕ್ಷೇತ್ರಕ್ಕೆ ಹೊರಡಿ! ಇಂದು ಪುಷ್ಯ ನಕ್ಷತ್ರ!” ಎಂದು ಆಜ್ಞೆಮಾಡಿದನು. ಅವರು ಭೀಷ್ಮನನ್ನು ಸೈನ್ಯಾಧಿಪತಿಯಾಗಿ ಮಾಡಿಕೊಂಡು ಹೊರಟರು. ಹನ್ನೊಂದು ಅಕ್ಷೌಹಿಣೀ ಸೈನ್ಯ ಸೇರಿದೆ. ಆದ್ದರಿಂದ ನೀನು ಪ್ರಕೃತದಲ್ಲಿ ಮಾಡಬೇಕಾದದ್ದೇನೋ ಅದನ್ನು ಮಾಡು. ನಾನೂ ಮೊದಮೊದಲು ಸ್ನೇಹವಾದರೆ ಆಗಲಿ ಎಂದು ಸಾಮಮಾರ್ಗದಲ್ಲಿಯೇ ಹೋದೆ; ಅದು ಪ್ರಯೋಜನಕ್ಕೆ ಬರದಿರಲು ಭೇದೋಪಾಯವನ್ನು ಹೂಡಿದೆ. ಅಮಾನುಷವೂ ಅದ್ಭುತವೂ ಘೋರವೂ ಆದ ಕಾರ್ಯಗಳನ್ನು ತೋರಿಸಿದೆ; ದುರ್ಯೋಧನನನ್ನು ಹುಲ್ಲಿಗೆ ಎಣೆಯಾಗಿ ಮೇಲಿಂದ ಮೇಲೆ ಬೆದರಿಸಿ, ಮತ್ತೆ ಸಾಮಕ್ಕೆ ತಿರುಗಿ ‘ದುರ್ಯೋಧನ! ಪಾಂಡವರು, ಧೃತರಾಷ್ಟ್ರ ಭೀಷ್ಮ ವಿದುರ ಇವರು ಹೇಳಿದ ಹಾಗೆ ಕೇಳಿಕೊಂಡಿರುತ್ತಾರೆ. ರಾಜ್ಯವೆಲ್ಲಾ ನಿನ್ನದೇ ಆಗಿರಲಿ; ಐದು ಗ್ರಾಮಗಳನ್ನು ಮಾತ್ರ ಅವರಿಗೆ ಕೊಡು; ಹೇಗಿದ್ದರೂ ನಿನ್ನ ತಂದೆ ಅವರನ್ನು ಕಾಪಾಡಬೇಕು!’ ಎಂದು ಹೇಳಿದೆ. ಅಷ್ಟಾದರೂ ಆ ದುಷ್ಟ ತನ್ನ ಮಾತನ್ನು ತಾನು ಬಿಡಲಿಲ್ಲ. ಅವನಿಗೆ ನಾಲ್ಕನೆಯ ಉಪಾಯವಾದ ದಂಡವಲ್ಲದೆ ಮತ್ತಾವ ಮಾರ್ಗವೂ ಇಲ್ಲ. ಅವನ ಕಡೆಯ ರಾಜರೂ ಸಾಯುವುದಕ್ಕಾಗಿ ಕುರುಕ್ಷೇತ್ರಕ್ಕೆ ತೆರಳಿದ್ದಾರೆ. ಅವರು ಯುದ್ಧವಿಲ್ಲದೆ ರಾಜ್ಯವನ್ನು ಕೊಡುವುದಿಲ್ಲ; ಅವರಿಗೆ ಮೃತ್ಯು ಹತ್ತಿರಕ್ಕೆ ಬಂದಿದೆ!” ಎಂದನು. </p>
<p> ಯುದ್ಧ ನಿಶ್ಚಿತವಾಯಿತು; ಅದನ್ನು ನಿರೀಕ್ಷಿಸಿಕೊಂಡು ಹಿಂದಿನಿಂದಲೂ ಸಿದ್ಧತೆಗಳಾಗುತ್ತಿದ್ದವು. ಈಗ ಸೇನಾಪತಿಗಳನ್ನು ನಿಯಮಿಸಿ ಅವರ ನೇತೃತ್ವದಲ್ಲಿ ಸೈನ್ಯ ಹೊರಡುವುದು ಒಂದು ಉಳಿದಿತ್ತು. ಆದ್ದರಿಂದ ಪಾಂಡವರಲ್ಲಿದ್ದ ಏಳು ಅಕ್ಷೌಹಿಣೀ ಸೇನೆಗೆ, ಒಂದೊಂದು ಅಕ್ಷೌಹಿಣಿಗೆ ಒಬ್ಬರಂತೆ, ದ್ರುಪದ, ವಿರಾಟ ,ಶಿನಿ, ದೃಷ್ಟದ್ಯುಮ್ನ, ದೃಷ್ಟಕೇತು, ಶಿಖಂಡಿ, ಮಗಧೇಶನಾದ ಸಹದೇವ ಇವರು ಅಕ್ಷೌಹಿಣಿಪತಿಗಳಾದರು. ಧೃಷ್ಟದ್ಯುಮ್ನನು ಪ್ರಧಾನ ಸೇನಾಪತಿಯಾದನು. ಸೇನೆಯ ಸಂಭ್ರಮವೋ ಸಂಭ್ರಮ! ಯೋಧರ ಓಡಾಟ, ಆನೆ ಕುದುರೆಗಳ ಕೂಗಾಟ, ರಥಚಕ್ರಗಳ ಚೀತ್ಕಾರ, ಶಂಖ ದುಂದುಭಿಗಳ ನಿರ್ಘೋಷ, ಇವುಗಳಿಂದ ತುಂಬಿ ಗಂಗಾಪ್ರವಾಹದಂತೆ ಸೇನಾವಾಹಿನಿ ಹೊರಟುಬಿಟ್ಟಿತು. ಅದರಲ್ಲಿ ಸಾಮಾನಿನ ಬಂಡಿಗಳು, ಅಂಗಡಿಗಳು, ಗುಡಾರಗಳು, ಯಂತ್ರಗಳು, ಆಯುಧಗಳು, ವೈದ್ಯರು, ಚಿಕಿತ್ಸಕರು, ಪರಿಚಾರಕರು ಎಲ್ಲರೂ ಇದ್ದರು. ಹೀಗೆ ಸೇನೆಯು ಪಾಂಡವ ವೀರರೊಡನೆ ಕುರುಕ್ಷೇತ್ರವನ್ನು ಸೇರಲು ಅಲ್ಲಿ ಅವರ ಶಂಖ ಧ್ವನಿಯೂ ಸಿಂಹನಾದವೂ ಭೇರೀನಿನಾದವೂ ಭೂಮ್ಯಾಕಾಶಗಳನ್ನು ತುಂಬಿ ಮಾರ್ದನಿಗೊಡಲಾರಂಭಿಸಿದವು. ಮಟ್ಟಸವಾಗಿಯೂ ನಯವಾಗಿಯೂ ಮನೋಹರವಾಗಿಯೂ ಕಾಳುಕಡ್ಡಿಗಳಿಂದ ಸಮೃದ್ಧವಾಗಿಯೂ ಇರುವ ಪ್ರದೇಶವನ್ನು ನೋಡಿ ಅಲ್ಲಿ ಸೇನೆ ಇಳಿಯಿತು. ಆಮೇಲೆ ದೃಷ್ಟದ್ಯುಮ್ನನೂ ಸಾತ್ಯಕಿಯೂ ಸ್ಥಳಪರಿಶೀಲನೆಮಾಡಿ ಹಿರಣ್ವತಿ ಎಂಬ ನದಿಯ ತೀರದಲ್ಲಿ, ಕಲ್ಲು ಕೆಸರು ಇಲ್ಲದ ಕಡೆ, ಸುತ್ತಲೂ ಕಂದಕವನ್ನು ಮಾಡಿಸಿ ಮಧ್ಯೆ ಶಿಬಿರಗಳನ್ನೇರ್ಪಡಿಸಿದರು. ಅಲ್ಲಿ ನೂರಾರು ಶಿಲ್ಪಿಗಳೂ ವೈದ್ಯರೂ ಇದ್ದರು. ಅವರಿಗೆ ಬೇಕಾದ ಸಾಮಗ್ರಿಗಳೂ, ಆಯುಧಗಳೂ, ತಿಂಡಿತೀರ್ಥಗಳೂ ಸಮೃದ್ಧವಾಗಿದ್ದವು. ಆನೆಗಳು ಲೋಹಕವಚವನ್ನು ಧರಿಸಿ ಬೆಟ್ಟಗಳಂತೆ ಕಾವಲಾಗಿದ್ದವು. </p>
<p> ಅತ್ತ ಕಡೆ ದುರ್ಯೋಧನನ ಸೇನೆಯಲ್ಲಿ ಕೃಪ, ದ್ರೋಣ, ಶಲ್ಯ, ಜಯದ್ರಥ, ಸುದಕ್ಷಿಣ, ಕೃತವರ್ಮ, ಅಶ್ವತ್ಥಾಮ, ಕರ್ಣ, ಭೂರಿಶ್ರವ, ಶಕುನಿ, ಬಾಹ್ಲೀಕ ಈ ಹನ್ನೊಂದು ಮಂದಿಯೂ ಅಕ್ಷೌಹಿಣೀ ಪತಿಗಳಾದರು; ಭೀಷ್ಮನು ಪ್ರಧಾನ ಸೇನಾನಾಯಕನಾದನು. ಅವರ ಸೇನೆ ಸಕಲ ಸನ್ನಾಹಗಳೊಡನೆ ಹೊರಟು ಕುರುಕ್ಷೇತ್ರದ ಪಶ್ಚಿಮಭಾಗದಲ್ಲಿ ನಿಂತಿತು. </p>
<p> ಭೀಷ್ಮನು ಸೇನಾಧಿಪತ್ಯವನ್ನು ಪಡೆದ ಕೂಡಲೆ ದೇವಸೇನಾಧಿಪತಿಯಾದ ಕುಮಾರಸ್ವಾಮಿಗೆ ನಮಸ್ಕರಿಸಿ ದುರ್ಯೋಧನನನ್ನು ಪ್ರೋತ್ಸಾಹಗೊಳಿಸುತ್ತ “ಮಹಾರಾಜ! ನಾನು ಈ ಸೇನಾಪತಿತ್ವವನ್ನು ಅಂಗೀಕರಿಸಿದ್ದೇನೆ; ನಾನು ನಮ್ಮಲ್ಲಿ ಸಂಬಳಕ್ಕಿರುವ ಯೋಧರಿಂದಲೂ ಸಂಬಳವಿಲ್ಲದೆ ಸಹಾಯಕ್ಕಾಗಿ ಬಂದಿರುವ ಯೋಧರಿಂದಲೂ ತಕ್ಕ ರೀತಿಯಲ್ಲಿ ಕೆಲಸ ತೆಗೆದುಕೊಂಡು, ಪಾಂಡವರೂ ಬೆರಗಾಗುವಂತೆ ವ್ಯೂಹಗಳನ್ನು ರಚಿಸಿ ನಿನ್ನ ಸೈನ್ಯವನ್ನು ರಕ್ಷಿಸಿಕೊಂಡು, ಮನಸ್ಸಿಟ್ಟು ಯುದ್ದಮಾಡುತ್ತೇನೆ. ನೀನು ಕಳವಳ ಪಡಬೇಡ!” ಎಂದು ಧೈರ್ಯ ಹೇಳಿದನು. ದುರ್ಯೋಧನನು “ತಾತ! ನಾನು ಸ್ವಭಾವಸಿದ್ಧವಾಗಿಯೇ ದೇವಾಸುರರಿಗೂ ಹೆದರುವವನಲ್ಲ; ಅಂಥದರಲ್ಲಿ ನೀನು ಸೇನಾಧಿಪತಿಯಾಗಿ, ನಿನ್ನ ಜೊತೆಗೆ ಯುದ್ಧಾಭಿಮಾನಿಯಾದ ದ್ರೋಣನೂ ಇರುವಾಗ ಹೇಳಬೇಕಾದದ್ದೇನು? ನಿಮ್ಮಂಥ ಪುರುಷಶ್ರೇಷ್ಠರಿರುವಾಗ ನನಗೆ ಜಯ ದುರ್ಲಭವಲ್ಲ. ಈಗ ನಮ್ಮಲ್ಲಿಯೂ ಶತ್ರುಗಳಲ್ಲಿಯೂ ಇರುವ ರಥಿಕರೂ ಅತಿರಥಿಕರೂ ಯಾರು ಯಾರು ಹೇಳುತ್ತೀಯಾ? ನೀನಾದರೆ ಅದನ್ನು ಚೆನ್ನಾಗಿ ಬಲ್ಲೆ. ನನಗೆ ತಿಳಿದುಕೊಳ್ಳಬೇಕೆಂದು ಆಸೆಯಾಗಿದೆ!” ಎಂದನು. ಆಗ ಭೀಷ್ಮನು ಅವರ ಹೆಸರುಗಳನ್ನೆಲ್ಲಾ ಹೇಳಿದನು. ಕರ್ಣನು ಅವನ ಪಟ್ಟಿಯಲ್ಲಿ ಬರಲಿಲ್ಲ. ಅವನ ವಿಚಾರವನ್ನೆತ್ತಿ “ರಣಲಂಪಟನೂ, ನಿನ್ನ ಪ್ರಿಯ ಸ್ನೇಹಿತನೂ ಆಪ್ತಮಂತ್ರಿಯೂ ಪಾಂಡವರೊಡನೆ ನಿನ್ನನ್ನು ಯುದ್ದಕ್ಕೆ ಪ್ರೇರಿಸುವವನೂ ದುರಭಿಮಾನಿಯೂ ನೀಚನೂ ಆದ ಈ ಕರ್ಣನು ಪೂರ್ಣರಥನಲ್ಲ; ಅತಿರಥನಂತೂ ಅಲ್ಲವೇ ಅಲ್ಲ. ಸಹಜವಾದ ಕವಚಕುಂಡಲಗಳನ್ನು ಕಳೆದುಕೊಂಡು, ಪರಶುರಾಮನ ಶಾಪದಿಂದ ಆಯುಧಗಳ ಬಲವನ್ನೂ ಕಳೆದುಕೊಂಡು ದುರ್ಬಲನೂ ಅಸಹಾಯನೂ ಆಗಿರುವುದರಿಂದ ಅವನು ಅರ್ಧರಥನೆಂದೇ ನನ್ನ ಅಭಿಪ್ರಾಯ. ಇವನು ಅರ್ಜುನನ ಮುಂದೆ ನಿಂತರೆ, ಜೀವಸಹಿತವಾಗಿ ಹಿಂತಿರುಗುವುದಿಲ್ಲ!” ಎಂದನು. ದ್ರೋಣನು ಅದನ್ನು ಅನುಮೋದಿಸುತ್ತ : “ಹೌದು ಹೌದು! ಇವನು ಮಹಾ ಗರ್ವಿ; ಯುದ್ಧದಲ್ಲಿ ಮಾತ್ರ ಹಿಮ್ಮೆಟ್ಟುತ್ತಾನೆ; ಯಾರೆಂದರೆ ಅವರಲ್ಲಿ ಕನಿಕರ ತೋರುತ್ತಾನೆ; ಅದನ್ನೇ ಪ್ರಮಾದ ಮಾಡಿಕೊಳ್ಳುತ್ತಾನೆ; ಆದ್ದರಿಂದ ಅವನು ಅರ್ಧರಥನೆಂದೇ ನನಗೂ ಅನ್ನಿಸುತ್ತದೆ!“ ಎಂದನು. ಈ ಮಾತುಗಳನ್ನು ಕೇಳಿ ಕರ್ಣನು ಕೋಪದಿಂದ ಕಣ್ಣುಕಣ್ಣು ಬಿಡುತ್ತ “ಪಿತಾಮಹ! ನಿನ್ನ ಮನಸ್ಸಿಗೆ ತೋರಿದ ಹಾಗೆಲ್ಲ ಮಾತನಾಡಿ ವಾಗ್ಬಾಣಗಳಿಂದ ನನ್ನನ್ನು ಖಂಡಿಸುತ್ತಿದ್ದೀಯೇ: ನಿರ್ದೋಷಿಯಾದರೂ ನನ್ನನ್ನು ದ್ವೇಷದಿಂದ ಹೀಗೆಯೇ ಪದೇಪದೇ ದೂಷಿಸುತ್ತಿದ್ದೀಯೆ. ದುರ್ಯೋಧನನಿಗೋಸ್ಕರವಾಗಿ ಅದೆಲ್ಲವನ್ನೂ ಸಹಿಸಿಕೊಂಡು ಬಂದಿದ್ದೇನೆ. ನೀನು ನನ್ನನ್ನು ಕೈಲಾಗದವನೆಂದೂ ಕುತ್ಸಿತನೆಂದೂ ಭಾವಿಸುತ್ತೀಯೆ; ನಾನೂ ನಿನ್ನನ್ನು ಅರ್ಧರಥನೆಂದೇ ಭಾವಿಸುತ್ತೇನೆ. ನಿನ್ನಂತೆ ಹೀಗೆ ಗುಣನಿರ್ದೇಶಮಾಡಿ ಸರಿಸಮರಾದ ರಾಜಶ್ರೇಷ್ಠರ ಮುಂದೆ ತೇಜೋವಧೆಮಾಡಿ, ಮತ್ತೆ ಯಾವನು ಯುದ್ಧಕಾಲದಲ್ಲಿ ಭೇದವನ್ನು ತಂದು ಒಡ್ಡಿಯಾನು? ಕ್ಷತ್ರಿಯನ ಮಹಾರಥತ್ವವು ವಯಸ್ಸು, ನರೆಗೂದಲು, ಐಶ್ವರ್ಯ, ಬಾಂಧವರು, ಇವುಗಳ ಮೇಲೆ ಹೋಗುವುದಿಲ್ಲ. ಕ್ಷತ್ರಿಯನು ಬಲದಿಂದಲೂ ಬ್ರಾಹ್ಮಣನು ಮಂತ್ರದಿಂದಲೂ ವೈಶ್ಯನು ಧನದಿಂದಲೂ ಶೂದ್ರನು ವಯಸ್ಸಿನಿಂದಲೂ ಹಿರಿಯನಾಗುತ್ತಾನೆ. ರಾಗ ದ್ವೇಷಗಳಿಂದ ಕೂಡಿ, ತಿಳುವಳಿಕೆಯಿಲ್ಲದೆ ನಾನೇ ಬಲ್ಲವನೆಂಬ ಸ್ವಾಭಿಮಾನದಿಂದ, ಮನಸ್ಸು ಬಂದಂತೆ ನೀನು ರಥಿಕರನ್ನೂ ಅತಿರಥರನ್ನೂ ನಿರ್ದೇಶಮಾಡಿದ್ದೀಯೆ. ದುರ್ಯೋಧನ! ಚೆನ್ನಾಗಿ ಪರಿಶೀಲನೆ ಮಾಡು. ನಿನಗೆ ಕೇಡನ್ನು ತರುವ ದುಷ್ಟಸ್ವಭಾವದ ಈ ಭೀಷ್ಮನನ್ನು ತೊರೆದುಬಿಡು. ಸೇನೆ ಒಡೆದುಹೋದರೆ ಮತ್ತೆ ಅದನ್ನು ಐಕಮತ್ಯಗೊಳಿಸುವುದು ಕಷ್ಟ. ಎದುರೆದುರಿಗೇ ಇವನು ನಮ್ಮ ಮುಖದ ನೀರಿಳಿಸುತ್ತಿದ್ದಾನೆ. ರಥಿಕ ವಿಜ್ಞಾನವೆಲ್ಲಿ, ಈ ಅಲ್ಪ ತಿಳುವಳಿಕೆಯ ಭೀಷ್ಮನೆಲ್ಲಿ! ಪಾಂಡವರ ಸೇನೆಯನ್ನು ನಾನು ತಡೆದು ನಿಲ್ಲಿಸುತ್ತೇನೆ; ನನ್ನ ಬಾಣದ ಏಟಿನಿಂದ ಪಾಂಡವರೂ ಪಾಂಚಾಲರೂ ಹುಲಿಯನ್ನು ಕಂಡ ದನಗಳಂತೆ ಹತ್ತೂ ದಿಕ್ಕುಗಳಿಗೆ ಹಾರಿಹೋಗುತ್ತಾರೆ. ಆ ಯುದ್ಧದ ಅವಾಂತರ ಅದಕ್ಕೆ ಬೇಕಾದ ಮಂತ್ರಾಲೋಚನೆ ವಿವೇಚನೆ ಇವುಗಳೆಲ್ಲಿ? ಈ ಮುಪ್ಪಡಿಸಿ ಅರಳುಮರುಳಾದ ಭೀಷ್ಮನೆಲ್ಲಿ? ಇವನು ಜಗತ್ತಿನ ಮೇಲೆಯೇ ಹುರುಡು ಮಾಡುತ್ತ ತನ್ನನ್ನು ಬಿಟ್ಟರೆ ಸರಿಯಿಲ್ಲ ಎಂದು ತಿಳಿದುಕೊಂಡಿದ್ದಾನೆ! ಮುದುಕರ ಮಾತನ್ನು ಆಲಿಸಬೇಕು ಎಂದು ಶಾಸ್ತ್ರ ಹೇಳುತ್ತದೆ. ನಿಜ! ಆದರೆ ತುಂಬ ಮುದುಕರಾದವರ ಮಾತನ್ನಲ್ಲ; ಅವರು ಮತ್ತೆ ಬಾಲ್ಯಾವಸ್ಥೆಗೆ ಬಂದವರು! ನಾನೊಬ್ಬನೇ ಯುದ್ಧದಲ್ಲಿ ಪಾಂಡವರನ್ನೆಲ್ಲಾ ಕೊಲ್ಲುತ್ತೇನೆ; ಇದಕ್ಕೆ ಸಂಶಯವಿಲ್ಲ; ಆದರೆ ಅದಕ್ಕೆ ಕೀರ್ತಿ ಮಾತ್ರ ಭೀಷ್ಮನಿಗೆ ಹೋಗುತ್ತದೆ. ಏಕೆಂದರೆ ನೀನು ಅವನನ್ನು ಸೇನಾಪತಿಯಾಗಿ ಮಾಡಿ ಕೂಡಿಸಿದ್ದೀಯೆ: ಏನೇನು ಮಾಡಿದರೂ ಕೀರ್ತಿ ಬರುವುದು ಸೇನಾಪತಿಗೇ, ಯೋಧನಿಗಲ್ಲ. ಆದ್ದರಿಂದ ನಾನು ಈ ಗಾಂಗೇಯನು ಬದುಕಿರುವವರೆವಿಗೂ, ಏನೇ ಆಗಲಿ, ಯುದ್ಧ ಮಾಡುವವನಲ್ಲ! ಭೀಷ್ಮನು ಹತನಾದಮೇಲೆ ಎಲ್ಲಾ ಮಹಾರಥರೊಡನೆಯೂ ಯುದ್ಧಮಾಡುತ್ತೇನೆ!" ಎಂದು ಚಾವಟಿಯಿಂದ ಹೊಡೆದಂತೆ ಮಾತನಾಡಿದನು.</p>
<p> ಭೀಷ್ಮನು ಆಗ ಕರ್ಣನನ್ನು ನೋಡುತ್ತ “ಎಷ್ಟೋ ವರ್ಷ ಹಿಂದಿನಿಂದ ಈ ಯುದ್ದ ಪ್ರಾಪ್ತವಾಗುತ್ತದೆಂದೂ ದುರ್ಯೋಧನನ ಕಡೆಯಲ್ಲಿ ನಾನು ಈ ಸೇನಾಧಿಪತ್ಯದ ಮಹಾಭಾರವನ್ನು ಹೊರಬೇಕಾಗುವುದೆಂದೂ ನಿರೀಕ್ಷೆ ಇದ್ದೇ ಇತ್ತು. ಅದರಂತೆ ಅದು ಈಗ ಒದಗಿಯೇ ಒದಗಿದೆ. ಈಗ ಒಡಕು ಹುಟ್ಟಿಸಬಾರದೆಂದು ನಾನು ಸುಮ್ಮನಿರುವುದರಿಂದ ಬದುಕಿದ್ದೀಯೆ; ನಾನು ಮುದುಕನಾದರೂ ಯುದ್ದದಲ್ಲಿ ಪರಾಕ್ರಮ ತೋರಿಸಿ ಮಗುವಾದ ನಿನ್ನ ಯುದ್ಧದಾಹವನ್ನು ಇಂಗಿಸಬಲ್ಲೆ. ಪರಶುರಾಮನಂಥವನ ಮೇಲೇ ಮಹಾಸ್ತ್ರಗಳಿಂದ ಹೊಡೆದಾಡಿದೆ; ನನಗೆ ಏನೂ ಆಯಾಸವಾಗಲಿಲ್ಲ; ಇನ್ನು ನೀನು ಏನು ಮಾಡಬಲ್ಲೆ; ಶಿಷ್ಟರು ತಮ್ಮ ಬಲವನ್ನು ತಾವೇ ಹೇಳಿಕೊಳ್ಳಬಾರದು. ಆದರೆ ನೀಚನೂ ಕುಲಗೇಡಿಯೂ ಆದ ನಿನ್ನ ಮಾತನ್ನು ಕೇಳಿ ಹೊಟ್ಟೆಯಲ್ಲಿ ಸಂಕಟವಾಗಿ ಇದನ್ನು ಹೇಳುತ್ತಿದ್ಧೇನೆ; ಕಾಶಿರಾಜನು ಸ್ವಯಂವರ ನಡೆಸಿದಾಗ ಅಲ್ಲಿ ಸೇರಿದ್ದ ಕ್ಷತ್ರಿಯರಾಜರನ್ನೆಲ್ಲ ನಾನೊಬ್ಬನೇ ಗೆದ್ದು ಅವನ ಹೆಣ್ಣುಮಕ್ಕಳನ್ನು ಕರೆದುಕೊಂಡು ಹೋದೆ. ಅಂಥ ಸಾವಿರಾರು ರಾಜರನ್ನೂ ಅವರ ಸೈನ್ಯವನ್ನೂ ಯುದ್ಧರಂಗದಲ್ಲಿ ಎಷ್ಟೋಸಾರಿ ನಾನೊಬ್ಬನೇ ಹೊಡೆದು ಓಡಿಸಿದ್ದೇನೆ. ವೈರಬುದ್ಧಿಯುಳ್ಳ ನೀನು ಕೌರವರಲ್ಲಿ ಈ ಮಹಾ ಅನರ್ಥವನ್ನು ತಂದು ಒಡ್ಡಿದ್ದೀಯೆ; ಯುದ್ಧ ಒದಗಿದೆ; ಅದರಲ್ಲಿ ನಿನ್ನ ಗಂಡಸುತನವನ್ನು ತೋರಿಸು. ನೀನು ಹುರುಡಿಸುವ ಅರ್ಜುನನೊಡನೆ ಹೋರಾಡು; ನೀನು ಉಳಿದು ಬರುವುದನ್ನು ನೋಡುತ್ತೇನೆ!” ಎಂದನು. ದುರ್ಯೋಧನನು ಆಗ ಅವರ ಮಧ್ಯೆ ಬಾಯಿಹಾಕಿ “ತಾತ! ನನ್ನನ್ನು ನೋಡು! ಮುಂದೆ ದೊಡ್ಡ ಕಾರ್ಯ ನಡೆಸಬೇಕಾದದ್ದಿದೆ; ನನ್ನ ಯೋಗಕ್ಷೇಮಕ್ಕೆ ಗಮನಕೊಡು. ನಿಮ್ಮಿಬ್ಬರಿಂದಲೂ ಮುಂದೆ ಮಹಾ ಮಹಾ ಕಾರ್ಯಗಳ ಸಾಧನೆಯಾಗಬೇಕು. ನಾಳೆ ಬೆಳಗಾದರೆ ಯುದ್ಧಕ್ಕೆ ಹೊರಡಬೇಕು” ಎಂದು ಸಮಾಧಾನ ಮಾಡಿದನು. ಭೀಷ್ಮನು ಶಾಂತನಾಗಿ “ಪಾಂಡವರ ಕಡೆ ಅರ್ಜುನ ವಾಸುದೇವ ಮುಂತಾದ ಯಾವ ಅತಿರಥ ಮಹಾರಥರೂ ಬರಲಿ, ನಾನು ಅವರನ್ನು ತಡೆದು ನಿಲ್ಲಿಸಿ ಯುದ್ಧ ಮಾಡುತ್ತೇನೆ. ದ್ರುಪದರಾಜನ ಮಗನಾದ ಶಿಖಂಡಿ ಬಂದರೆ ಅವನೊಡನೆ ಯುದ್ಧಮಾಡುವುದಿಲ್ಲ. ನಾನು ಹಿಂದೆ ತಂದೆಗೋಸ್ಕರ ರಾಜ್ಯವನ್ನು ಬಿಟ್ಟು ಆಜೀವ ಬ್ರಹ್ಮಚರ್ಯವನ್ನು ಕೈಕೊಂಡಂದಿನಿಂದ ಹೆಂಗಸನ್ನು ಅಥವಾ ಹೆಂಗಸಾಗಿದ್ದವನನ್ನು ಕೊಲ್ಲುವುದಿಲ್ಲ ಎಂದು ಪ್ರತಿಜ್ಞೆಮಾಡಿ ಅದನ್ನು ನಡೆಸಿಕೊಂಡು ಬರುತ್ತಿದ್ದೇನೆ. ಶಿಖಂಡಿಯು ಹೆಣ್ಣಾಗಿ ಹುಟ್ಟಿದ್ದು ಆಮೇಲೆ ಗಂಡಸಾದನೆಂಬುದು ನಿನಗೆ ತಿಳಿದಿರಬಹುದು. ಎರಡನೆಯದಾಗಿ ಯುದ್ಧದಲ್ಲಿ ಯಾರನ್ನು ಬೇಕಾದರೂ ಕೊಲ್ಲುತ್ತೇನೆ. ಪಾಂಡವರನ್ನು ಮಾತ್ರ ಕೊಲ್ಲುವುದಿಲ್ಲ!” ಎಂದನು. </p>
<p> ಹೀಗೆ ಎರಡು ಕಡೆಯೂ ಯುದ್ಧಕ್ಕೆ ಸೈನ್ಯಗಳು ಸಿದ್ಧವಾಗಲು ಬಲರಾಮನು ಪಾಂಡವರಲ್ಲಿಗೆ ಬಂದು ಸತ್ಕೃತನಾಗಿ “ಯುಧಿಷ್ಠಿರ! ಭಯಂಕರವಾದ ಜನಕ್ಷಯವು ಪ್ರಾಪ್ತವಾಗಿಬಿಟ್ಟಿದೆ. ಇದು ದೈವಸಂಕಲ್ಪ; ಯಾರಿಂದಲೂ ಮೀರುವುದಕ್ಕೆ ಸಾಧ್ಯವಿಲ್ಲ. ಈ ಯುದ್ದದಿಂದ ನೀವೆಲ್ಲರೂ ಆರೋಗ್ಯ ಧೃಢಕಾಯರಾಗಿ ಬದುಕಿ ಬರುವಂತಾಗಲೆಂದು ನಾನು ಹಾರೈಸುತ್ತೇನೆ. ಕ್ಷತ್ರಿಯರೆಲ್ಲರೂ ಯುದ್ಧಕ್ಕಾಗಿ ಸೇರಿದ್ದಾರೆ. ಭೂಮಿಯು ರಕ್ತಮಾಂಸಗಳಿಂದ ತೊಯ್ದು ಕೊಚ್ಚೆಯಾಗಿ ಹೋಗುತ್ತದೆ. ಇದನ್ನು ನಾನು ಪದೇ ಪದೇ ಕೃಷ್ಣನಿಗೆ ಹೇಳುತ್ತ ‘ಇಬ್ಬರೂ ನಂಟರು. ಇಬ್ಬರಲ್ಲಿಯೂ ಒಂದೇ ರೀತಿ ವರ್ತಿಸು; ನಮಗೆ ಪಾಂಡವರು ಹೇಗೋ ದುರ್ಯೋಧನನೂ ಹಾಗೆಯೇ! ಅವನಿಗೂ ಸಹಾಯಮಾಡು!’ ಎಂದು ಎಚ್ಚರಿಕೆ ಕೊಡುತ್ತಿದ್ದೆ. ಆದರೆ ಅವನು ನನ್ನ ಮಾತನ್ನು ನಡೆಸಲಿಲ್ಲ. ನಿಮಗೆ ಜಯವು ಸಿದ್ಧ; ಕೃಷ್ಣನ ನಿಶ್ಚಯವೂ ಅದೇಯೇ . ಅವನಿಗೆ ವಿರುದ್ಧವಾಗಿ ಹೋಗಲು ನನಗೆ ಇಷ್ಟವಿಲ್ಲದ್ದರಿಂದ ಅವನ ಕಾರ್ಯನೀತಿಯನ್ನು ಸಮ್ಮತಿಸಬೇಕಾಗಿದೆ. ನನಗೆ ಭೀಮ ದುರ್ಯೋಧನರಿಬ್ಬರೂ ಗದಾವಿದ್ಯೆಯಲ್ಲಿ ಶಿಷ್ಯರು. ನನಗೆ ಅವರಿಬ್ಬರಲ್ಲಿಯೂ ಒಂದೇ ವಿಧವಾದ ಪ್ರೀತಿ. ಅವರು ಹೊಡೆದಾಡಿ ಕೌರವರೆಲ್ಲರೂ ನಾಶಹೊಂದುವುದನ್ನು ನಾನು ನೋಡಲಾರೆ. ಆದ್ದರಿಂದ ನಾನು ಸರಸ್ವತೀ ನದಿಯ ಹತ್ತಿರವಿರುವ ತೀರ್ಥಕ್ಷೇತ್ರಗಳಿಗೆ ಯಾತ್ರೆ ಹೊರಡುತ್ತೇನೆ” ಎಂದು ಅವರ ಅನುಮತಿ ಪಡೆದು ಹೊರಟುಬಿಟ್ಟನು. </p>
<p> ಬಲರಾಮನಂತೆ ಕೃಷ್ಣನ ಮೈದುನನಾದ ರುಕ್ಮಿಯೂ, ತನಗೆ ಪಾಂಡವರಾಗಲಿ ಕೌರವರಾಗಲಿ ತಕ್ಕ ಪ್ರಾಶಸ್ತ್ಯ ಗೌರವಗಳನ್ನು ಕೊಡಲಿಲ್ಲವೆಂದು ಮುನಿಸಿಕೊಂಡು ಯಾವ ಪಕ್ಷವನ್ನೂ ಸೇರದೆ ತಟಸ್ಥನಾಗಿ ನಿಂತುಬಿಟ್ಟನು. </p>
<p>ಉದ್ಯೋಗ ಪರ್ವ ಮುಗಿಯಿತು.</p>
	</section>
</body>
</html>
