<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
 <title>ಶ್ರೀ ವಚನ ಭಾರತ</title>
<link type="text/css" rel="stylesheet" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-016">
<h1 class="level1-title" epub:type="title">ಮೌಸಲಪರ್ವ</h1>
<p class="verse">ನಮಿಸಿ ನಾರಾಯಣನ ನರನ ಪುರುಷೋತ್ತಮನ ।<br />ವ್ಯಾಸ ವಾಗ್ದೇವಿಯರ ಬಳಿಕ ಪೇಳ್ವುದು ಜಯವ ॥</p>
<p>ಮಹಾಭಾರತ ಯುದ್ಧ ನಡೆದ ಮುವ್ವತ್ತಾರು ವರ್ಷಕ್ಕೆ ಮತ್ತೊಂದು ದೊಡ್ಡ ಅನರ್ಥ ಸಂಭವಿಸಿತು. ಒಂದು ಸಾರಿ ದ್ವಾರಕೆಗೆ ವಿಶ್ವಾಮಿತ್ರ ಕಣ್ವ ನಾರದ ಈ ಮೂವರು ಮಹರ್ಷಿಗಳೂ ಬಂದರು. ಸಾರಣ ಮುಂತಾದ ಯಾದವರು ಅವರ ಮೇಲಿನ ಕುಹಕಕ್ಕೆ ತಮ್ಮಲ್ಲಿ ಸಾಂಬನೆಂಬುವನಿಗೆ ಹೆಣ್ಣು ವೇಷ ಹಾಕಿ ಅವರ ಹತ್ತಿರಕ್ಕೆ ಕರೆದುಕೊಂಡು ಹೋಗಿ “ಇವಳು ಬಭ್ರುವಿನ ಹೆಂಡತಿ; ಅವನಿಗೆ ಗಂಡುಮಗುವಾಗಬೇಕೆಂದು ಆಸೆ; ಇವಳಲ್ಲಿ ಗಂಡುಮಗು ಹುಟ್ಟುತ್ತದೆಯೋ ಹೆಣ್ಣುಮಗು ಹುಟ್ಟುತ್ತದೆಯೋ ಹೇಳಿ. ನೀವು ಋಷಿಗಳು; ನಿಮಗೆ ಇದು ಸರಿಯಾಗಿ ಗೊತ್ತಾಗುತ್ತದೆ.” ಎಂದನು. ಅದಕ್ಕೆ ಆ ಮಹರ್ಷಿಗಳು ಕೋಪದಿಂದ ಕಣ್ಣು ಕೆಂಪಗೆ ಮಾಡಿಕೊಂಡು “ವಾಸುದೇವನ ದಾಯಾದಿಯಾದ ಈ ಸಾಂಬನು ವೃಷ್ಣಿ ಮತ್ತು ಅಂಧಕ ವಂಶಗಳ ನಾಶಕ್ಕೆ ಕಾರಣವಾಗುವ ಉಕ್ಕಿನ ಒನಕೆಯನ್ನು ಹೆರುತ್ತಾನೆ; ನೀವು ದುಷ್ಟರೂ ಘಾತುಕರೂ ಆಗಿ ರಾಮಕೃಷ್ಣರು ಹೊರತು ಮಿಕ್ಕೆಲ್ಲರೂ ರೋಷಾವೇಶದಿಂದ ಹೊಡೆದಾಡಿ ನಿರ್ಮೂಲವಾಗುವಿರಿ!” ಎಂದು ಒಬ್ಬರ ಮುಖ ಒಬ್ಬರು ನೋಡುತ್ತ ಹೇಗೆ ಬಂದರೋ ಹಾಗೆ ಹೊರಟು ಹೋದರು. ಕೃಷ್ಣನಿಗೆ ಇದು ತಿಳಿದಾಗ “ಸರಿ! ಅದು ಆಗತಕ್ಕದ್ದು ತಾನೇ!” ಎಂದು ಬಿಟ್ಟನು. ಮರುದಿನ ಸಾಂಬನ ಹೊಟ್ಟೆಯಿಂದ ಒಂದು ಒನಕೆ ಹುಟ್ಟಿತು. ಯಾದವರಾಜನು ಈ ವೃತ್ತಾಂತವನ್ನು ಕೇಳಿ ಭಯಪಟ್ಟು ಆ ಒನಕೆಯನ್ನು ಸಣ್ಣದಾಗಿ ಪುಡಿಮಾಡಿಸಿ ಆ ಪುಡಿಯನ್ನು ಸಾಗರದಲ್ಲಿ ಕದರಿಸಿಬಿಟ್ಟನು. ಅಲ್ಲಿಂದಾಚೆಗೆ ಆ ಊರಲ್ಲಿ ಯಾರೂ ಮದ್ಯವನ್ನಾಗಲೀ ಆಸವವನ್ನಾಗಲೀ ಮಾಡಬಾರದೆಂದೂ ಕುಡಿಯಬಾರದೆಂದೂ ಆ ನಿಯಮಕ್ಕೆ ವಿರುದ್ಧವಾಗಿ ನಡೆಯುವವರನ್ನು ಶೂಲಕ್ಕೆ ಹಾಕಿಸುವುದಾಗಿಯೂ ಸಾರಿಸಿದನು.</p>
<p>ಕೆಲವುಕಾಲ ಕಳೆಯಲು, ವೃಷ್ಣಿಗಳ ಮನೆಯಲ್ಲಿ ಕಪ್ಪುಮಿಶ್ರವಾದ ಕೆಂಬಣ್ಣವೂ ಬೋಳುತಲೆಯೂ ವಿಕಾರಸ್ವರೂಪವೂ ಉಳ್ಳ ಭಯಂಕರವಾದ ಪುರುಷಾಕಾರವೊಂದು ಕಾಣಿಸಿಕೊಳ್ಳಲು ಮೊದಲಾಯಿತು. ಸಾವಿರಾರು ಬಾಣಗಳನ್ನು ಹೊಡೆದರೂ ಅದು ಅವಕ್ಕೆ ಸಿಕ್ಕಲಿಲ್ಲ. ಕಂಡು ಕಂಡು ಮಾಯವಾಗುತ್ತಿತ್ತು. ‘ಭರ್ರೋ’ ಎಂದು ಬಿರುಗಾಳಿಯು ಬೀಸುತ್ತಿತ್ತು. ಇಲಿ ಹೆಗ್ಗಣಗಳು ಹೆಚ್ಚಿ ಮಲಗಿದ್ದವರ ಕೂದಲು ಉಗುರುಗಳನ್ನು ಕಡಿದು ಹಾಕುತ್ತಿದ್ದವು. ಪಂಜರದಲ್ಲಿ ಶುಕಸಾರಿಕೆಗಳು ಅರಚುತ್ತಿದ್ದವು. ಸಾರಸ ಪಕ್ಷಿಗಳು ಗೂಬೆಗಳಂತೆಯೂ, ಮೇಕೆಗಳು ನರಿಗಳಂತೆಯೂ ಕೂಗುತ್ತಿದ್ದವು. ಕೆಂಪುಕಾಲಿನ ಬಿಳಿಯ ಪಾರಿವಾಳಗಳು ಮನೆಮನೆಗಳಲ್ಲಿಯೂ ಹಾರಾಡುತ್ತಿದ್ದವು. ವೃಷ್ಣಿಗಳು ಪಾಪಕಾರ್ಯಗಳಿಗೆ ಹೇಸದೆ ಗುರುಹಿರಿಯರನ್ನೂ ದೇವಬ್ರಾಹ್ಮಣರನ್ನೂ ಹೀಯಾಳಿಸುವುದಕ್ಕೆ ಮೊದಲು ಮಾಡಿದರು. ಗಂಡಸರಲ್ಲಿಯೂ ಹೆಂಗಸರಲ್ಲಿಯೂ ಕಟ್ಟು ಸಡಲಿ, ಸ್ವೇಚ್ಛಾಪ್ರವರ್ತನೆಗಿಟ್ಟುಕೊಂಡಿತು. ಈ ಉತ್ಪಾತಗಳನ್ನು ನೋಡಿ ಶ್ರೀಕೃಷ್ಣನು ಹಿಂದೆ ಗಾಂಧಾರಿಯು ಕೊಟ್ಟ ಶಾಪ ಫಲಿಸುವ ಕಾಲ ಬಂತೆಂದು ತಿಳಿದು ಎಲ್ಲರೂ ಸಮುದ್ರತೀರಕ್ಕೆ ತೀರ್ಥಯಾತ್ರೆ ಹೋಗಬೇಕೆಂದು ಹೇಳಿದನು.</p>
<p>ಅದರಂತೆ ವೃಷ್ಣಿ ಅಂಧಕ ಕುಲಗಳ ಯಾದವರೆಲ್ಲರೂ ತಮ್ಮ ತಮ್ಮ ಅಂತಃಪುರದೊಡನೆ ಆನೆ ಕುದುರೆ ವಾಹನಗಳ ಮೇಲೆ ಕುಳಿತು ಮದ್ಯ ಮಾಂಸ ಭಕ್ಷ್ಯ ಭೋಜ್ಯ ಪಾನೀಯಾದಿಗಳನ್ನು ತೆಗೆದುಕೊಂಡು ಪ್ರಭಾಸತೀರ್ಥದಲ್ಲಿ ನಿಂತರು. ಇದನ್ನು ನೋಡಿ ಉದ್ಧವನು ಅವರನ್ನು ಬಿಟ್ಟು ಹೊರಟುಹೋದನು. ನೃತ್ಯ ಗಾನ ಪಾನಗಳಿಗೆ ಮೊದಲಾಯಿತು. ಕೃಷ್ಣನ ಎದುರಿಗೇ ಬಲರಾಮ ಕೃತವರ್ಮ ಸಾತ್ಯಕಿ ಗದ ಬಭ್ರು ಎಲ್ಲರೂ ಕುಳಿತು ಕುಡಿಯುತ್ತಿದ್ದರು. ಸಾತ್ಯಕಿಗೆ ಅಮಲೇರಿ ಕೃತವರ್ಮನನ್ನು ಹೀಯಾಳಿಸುತ್ತ “ಶತ್ರುಗಳಿಂದ ಏಟುತಿಂದೂ, ಸತ್ತುಬಿದ್ದಂತೆ ನಿದ್ರೆ ಹೋಗುತ್ತಿದ್ದವರನ್ನು ನೀನಲ್ಲದೆ ಮತ್ತಾವ ಕ್ಷತ್ರಿಯ ಕೊಂದಾನು! ಆ ನಿನ್ನ ಕೃತ್ಯ ಯಾವ ಯಾದವನಿಗೂ ಸಹಿಸದು, ಹಾರ್ದಿಕ್ಯ!” ಎಂದನು. ಪ್ರದ್ಯುಮ್ನನು ಅದನ್ನು ಪುಷ್ಟೀಕರಿಸಿ ಮಾತನಾಡಿದನು. ಕೃತವರ್ಮನಿಗೆ ರೇಗಿತು. ತನ್ನ ಎಡಗೈಯಿಂದ ಸಾತ್ಯಕಿಯ ಮೂತಿಯನ್ನು ತಿವಿಯುತ್ತ “ಆಹಾ! ನೀನು ಮಹಾವೀರ! ಎರಡು ತೋಳೂ ಕತ್ತರಿಸಿ ಬಿದ್ದಿದ್ದ ಭೂರಿಶ್ರವನನ್ನು ನಿರ್ದಯವಾಗಿ ಕೊಂದವನು!” ಎಂದು ಹಂಗಿಸಿದನು. ಆ ಮಾತನ್ನು ಕೇಳಿ ಕೃಷ್ಣನು ರೋಷದಿಂದ ಅವನನ್ನು ದುರುಗುಟ್ಟಿಕೊಂಡು ನೋಡಿದನು. ಸಾತ್ಯಕಿಯು ಸ್ಯಮಂತಕಮಣಿಯ ಪ್ರಸ್ತಾಪ ತೆಗೆದು ಕೃಷ್ಣನನ್ನು ಎತ್ತಿಯಾಡಿದನು. ಸತ್ಯಭಾಮೆಗೆ ಅದರಿಂದ ದುಃಖವಾಗಿ ಕೃಷ್ಣನ ತೊಡೆಯಮೇಲೆ ಬಿದ್ದು ಅಳುವುದಕ್ಕೆ ಮೊದಲುಮಾಡಿದಳು. ಕೃಷ್ಣನಿಗೆ ಮತ್ತಷ್ಟು ಸಿಟ್ಟುಬಂತು. ಆಗ ಸಾತ್ಯಕಿ ಎದ್ದು “ಇಗೋ, ನಾನು ದ್ರೌಪದಿಯ ಮಕ್ಕಳು ಧೃಷ್ಟದ್ಯುಮ್ನ ಶಿಖಂಡಿ ಇವರಿಗಾಗಿ ಮುಯ್ಯಿ ತೀರಿಸಿ ಅವರು ಹೋದ ಸ್ಥಳಕ್ಕೆ ಹೋಗುತ್ತೇನೆ; ಅಶ್ವತ್ಥಾಮನ ಜೊತೆಯಲ್ಲಿ ಸೇರಿಕೊಂಡು, ನಿದ್ರೆ ಮಾಡುತ್ತಿದ್ದವರನ್ನು ಕೊಲೆ ಮಾಡಿದ ಈ ಪಾತಕಿಗೆ ಆಯುಸ್ಸು ತೀರಿತು!” ಎನ್ನುತ್ತ ರೋಷದಿಂದ ಕೃತವರ್ಮನ ತಲೆಯನ್ನು ಕತ್ತರಿಸಿಹಾಕಿದನು. ಮಿಕ್ಕವರನ್ನೂ ಕೊಲ್ಲುವುದಕ್ಕೆ ಹೋಗುತ್ತಿರಲು ಕೃಷ್ಣನು ಅವನನ್ನು ತಡೆಯುವುದಕ್ಕೆ ಎದ್ದು ಬಂದನು. ಭೋಜರೂ ಅಂಧಕರೂ ಸಾತ್ಯಕಿಯ ಸುತ್ತ ಮುತ್ತಿಕೊಂಡು ಎಂಜಲು ಪಾತ್ರೆಗಳಿಂದಲೇ ಅವನನ್ನು ಬಡಿದು ಕೊಂದರು. ಅವನನ್ನು ಉಳಿಸಲು ಅಡ್ಡಿಬಂದ ಪ್ರದ್ಯುಮ್ನನೂ ಏಟುತಿಂದು ಸತ್ತನು.ಮಗ ಭಾವಮೈದುನ ಇಬ್ಬರೂ ಕೊಲೆಯಾದದ್ದನ್ನು ನೋಡಿ ಕೃಷ್ಣನಿಗೆ ಸಹಿಸದೆ ಹೋಯಿತು. ಅವನು ಕೋಪಗೊಂಡು ಅಲ್ಲಿ ಬೆಳೆದಿದ್ದ ಜೊಂಡಿನಲ್ಲಿ ಒಂದು ಹಿಡಿಯನ್ನು ಕಿತ್ತುಕೊಂಡನು. ಅವನ ಕೈಯ್ಯಲ್ಲಿ ಅದೇ ಉಕ್ಕಿನ ಒನಕೆಯಾಯಿತು. ಅದರಿಂದ ಅವನು ಮುಂದಾಳುಗಳಾಗಿದ್ದವರನ್ನೆಲ್ಲಾ ಸದೆಬಡಿದನು. ಕಾಲದಿಂದ ಪ್ರೇರಿತರಾಗಿ ಅಂಧಕರು ಭೋಜರು ಶೈನೇಯರು ವೃಷ್ಣಿಗಳು ಎಲ್ಲರೂ ಜೊಂಡು ಹಿಡಿದು ಜಗಳಕ್ಕೆ ನಿಂತರು. ಯಾರು ಕಿತ್ತು ಕೈಯಲ್ಲಿ ಹಿಡಿದುಕೊಂಡರೂ ಜೊಂಡೇ ವಜ್ರಾಯುಧವಾಗಿ ಪರಣಮಿಸುತ್ತಿತ್ತು. ಹುಲ್ಲು ಕಡ್ಡಿ ಒನಕೆಯಾದದ್ದು ಅಲ್ಲಿಯೇ! ಅದರಿಂದ ಎಲ್ಲರೂ ತಂದೆಮಕ್ಕಳೆನ್ನದೆ ಹೊಡೆದಾಡಿ, ಬೆಂಕಿಯಲ್ಲಿ ಪತಂಗದ ಹುಳುಗಳು ಬಿದ್ದಂತೆ ಸತ್ತುಬಿದ್ದರು. ಯಾವನಿಗೂ ಓಡಿಹೋಗೋಣವೆಂದು ಬುದ್ಧಿಯೂ ಬರಲಿಲ್ಲ. ಕೃಷ್ಣನು ಸ್ವಲ್ಪಹೊತ್ತು ಜೊಂಡನ್ನು ಹಿಡಿದು ಸುಮ್ಮನೆ ನಿಂತಿದ್ದು ಬಳಿಕ ತನ್ನ ಸುತ್ತಲೂ ಸಾಂಬ ಚಾರುದೇಷ್ಣ ಪ್ರದ್ಯುಮ್ನ ಅನಿರುದ್ಧ ಮೊದಲಾದವರು ಸತ್ತುಬಿದ್ದಿರುವುದು ಕಂಡಕೂಡಲೆ, ರೇಗಿ ತಾನೂ ಕಂಡಕಂಡವರನ್ನು ಹೊಡೆದುಕೊಲ್ಲುತ್ತ ಬಂದನು. ಆಗ ಬಭ್ರುವೂ ದಾರುಕನೂ ಮುಂದೆ ಬಂದು “ಸ್ವಾಮೀ! ಸ್ವಲ್ಪ ಹೆಚ್ಚುಕಡಿಮೆ ಎಲ್ಲರೂ ನಾಶವಾದಂತಾಯಿತು. ಬಲರಾಮನೆಲ್ಲಿ ನೋಡು, ಅವನ ಹತ್ತಿರಕ್ಕೆ ಹೋಗೋಣ!” ಎಂದು ಅವನನ್ನು ಕರೆದುಕೊಂಡು ಹೋದರು. ಬಲರಾಮನು ಏಕಾಂತವಾದ ಸ್ಥಳದಲ್ಲಿ ಒಂದು ಮರವನ್ನು ಒರಗಿಕೊಂಡು ಧ್ಯಾನಸಕ್ತನಾಗಿದ್ದನು; ಅವನನ್ನು ಕಂಡಕೂಡಲೆ ಕೃಷ್ಣನು ದಾರುಕನನ್ನು ಕರೆದು “ದಾರುಕ, ನೀನು ಹಸ್ತಿನಾವತಿಗೆ ಹೋಗಿ ಇಲ್ಲಿನ ವೃತ್ತಾಂತವನ್ನೆಲ್ಲಾ ತಿಳಿಸು. ಅರ್ಜುನನು ಬೇಗ ಇಲ್ಲಿಗೆ ಬರಲಿ!” ಎಂದು ಅವನನ್ನು ಕಳುಹಿಸಿದನು; ಬಭ್ರುವನ್ನು ಕರೆದು “ಬಭ್ರೂ! ನೀನು ಬೇಗ ದ್ವಾರಕೆಗೆ ಹೋಗು. ಅಲ್ಲಿ ಹೆಂಗಸರನ್ನು ರಕ್ಷಿಸಿಕೋ. ಕಳ್ಳಕಾಕರು ಲೂಟಿಹೊಡೆದು ಹೆಂಗಸರನ್ನು ಹಿಂಸಿಸಿಯಾರು!” ಎಂದು ಅವನನ್ನು ಕಳುಹಿಸಿದನು. ಅವನು ಬೇಗ ಬೇಗ ಹೋಗುತ್ತಿರುವಾಗ ದಾರಿಯಲ್ಲಿ ಬೇಡರು ಮೃಗಗಳಿಗೆಂದು ಒಡ್ಡಿದ್ದ ಸಿಡಿಯು ಹಾರಿ ಅವನನ್ನು ಕೊಂದಿತು. ಅದನ್ನು ನೋಡಿ ಕೃಷ್ಣನು “ಬಲರಾಮ! ಸ್ವಲ್ಪ ತಾಳು; ಬಂದೆ!” ಎಂದು ಹೇಳಿ ತಾನೇ ದ್ವಾರಕೆಗೆ ಹೋಗಿ ವಸುದೇವನನ್ನು ಕಂಡನು. ಅವನಿಗೆ “ಅರ್ಜುನನು ಬರುತ್ತಾನೆ; ಅಲ್ಲಿಯವರೆಗೆ ನೀನು ಇದನ್ನೆಲ್ಲಾ ನೋಡಿಕೊಂಡಿರಪ್ಪ! ಬಲರಾಮ ನನಗೋಸ್ಕರ ಕಾದಿದ್ದಾನೆ; ನಾನು ಅಲ್ಲಿಗೆ ಹೋಗಬೇಕು. ಹಿಂದೆ ಕೌರವರ ನಾಶವನ್ನು ನೋಡಿಯಾಯಿತು. ನಿರ್ಜೀವವಾಗಿ ಬಿಕೋ ಎನ್ನುತ್ತಿರುವ ಈ ಊರನ್ನು ನೋಡಲಾರೆ; ಬಲರಾಮನೊಡನೆ ನಾನು ಕಾಡಿಗೆ ತಪಸ್ಸುಮಾಡುವುದಕ್ಕೆ ಹೋಗುತ್ತೇನೆ” ಎಂದು ಹೇಳಿ ಅವನಿಗೆ ಕಾಲುಮುಟ್ಟಿ ನಮಸ್ಕಾರಮಾಡಿ ಸರಸರನೆ ಹೊರಟನು. ಅವನು ಹೋಗುತ್ತಿರುವಾಗ ಸತ್ತಿದ್ದ ಯಾದವರ ಹೆಂಗಸರೂ ಮಕ್ಕಳೂ ಗೊಳೋ ಎಂದು ಅಳುತ್ತಿದ್ದರು. ಅವರನ್ನು ಕಂಡು ಶ್ರೀಕೃಷ್ಣನು “ಅರ್ಜುನನು ಬರುತ್ತಾನೆ, ಸುಮ್ಮನಿರಿ! ಅವನು ನಿಮ್ಮ ಸಂಕಟವನ್ನೆಲ್ಲಾ ಪರಿಹಾರಮಾಡುತ್ತಾನೆ!" ಎಂದು ಸಮಾಧಾನಮಾಡಿ ಬಲರಾಮನಿದ್ದೆಡೆಗೆ ಬಂದನು. ಯೋಗಾರೂಢನಾಗಿದ್ದ ಅವನ ಬಾಯಿಂದ ಬೆಳ್ಳಗೆ ಸಾವಿರ ಹೆಡೆಯಿದ್ದ ಒಂದು ಸರ್ಪವು ಹೊರಟು ಸಮುದ್ರವನ್ನು ಹೊಕ್ಕಿತು. ನಾಗಪ್ರಮುಖರೂ ವರುಣದೇವರೂ ಅವನನ್ನು ಬರಮಾಡಿಕೊಂಡರು.</p>
<p>ಅಣ್ಣನು ಹೊರಟುಹೋದದ್ದನ್ನು ತಿಳಿದು ಕೃಷ್ಣನು ಮುಂದೇನು ಮಾಡಬೇಕೆಂದು ಚಿಂತಿಸುತ್ತ ಶೂನ್ಯವಾದ ಆ ವನದಲ್ಲಿ ತಿರುಗಾಡುತ್ತಿದ್ದನು. ಅನಂತರ ಗಾಂಧಾರಿಯ ಶಾಪವನ್ನು ನೆನೆದು ಭೂಮಿಯ ಮೇಲೆ ಕುಳಿತನು; ತನಗೆ ಉತ್ಕ್ರಮಣ ಕಾಲ ಬಂದಿತೆಂದೆನ್ನಿಸಿತು; ಇಂದ್ರಿಯ ವಾಕ್ಕು ಮನಸ್ಸುಗಳನ್ನು ನಿರೋಧಿಸಿ ಯೋಗಾರೂಢನಾಗಿ ಮಲಗಿಬಿಟ್ಟನು; ಹಾಗೆ ಮಲಗಿದ್ದಾಗ ಅವನನ್ನು ನೋಡಿ ಯಾವುದೋ ಮೃಗವಿರಬೇಕೆಂದು ಜರನೆಂಬ ವ್ಯಾಧನು ಒಂದು ಬಾಣ ಬಿಟ್ಟನು. ಅದು ಕೃಷ್ಣನ ಅಂಗಾಲನ್ನು ಭೇದಿಸಿತು. ಹತ್ತಿರ ಬಂದು ನೋಡಿದರೆ ಯೋಗದಲ್ಲಿದ್ದ ಶ್ರೀಕೃಷ್ಣ! ತನ್ನದು ಮಹಾ ಅಪರಾಧವಾಯಿತೆಂದು ನೊಂದು ಅವನು ಶ್ರೀಕೃಷ್ಣನ ಎರಡು ಪಾದಗಳನ್ನೂ ಹಿಡಿದು ನಮಸ್ಕರಿಸಿದನು. ಶ್ರೀಕೃಷ್ಣನು ಸ್ವರ್ಗಸ್ಥನಾದನು.</p>
<p>ಅತ್ತ ಅರ್ಜುನನು ದಾರುಕನಿಂದ ಯಾದವನಾಶವನ್ನು ತಿಳಿದು ದ್ವಾರಕೆಗೆ ಬಂದು ನೋಡಲು ಅದು ಬತ್ತಿಹೋದ ನದಿಯಂತಿತ್ತು. ಸತ್ಯಭಾಮಾ ರುಕ್ಮಿಣಿಯರೂ ಯಾದವಸ್ತ್ರೀಯರೂ ಅವನನ್ನು ನೋಡಿ ಅಳುವುದಕ್ಕೆ ಮೊದಲುಮಾಡಿದರು. ಅವನು ಅವರನ್ನು ಸಂತಯಿಸಿ ವಸುದೇವನಿದ್ದೆಡೆಗೆ ಬಂದು ಅವನ ಕಾಲುಗಳ ಮೇಲೆ ಬಿದ್ದನು. ವಸುದೇವನು ತನ್ನ ಮಕ್ಕಳನ್ನು ನೆನೆದು, “ಅರ್ಜುನ! ನೂರಾರು ಜನ ದೈತ್ಯರನ್ನೂ ರಾಜರನ್ನೂ ಕೊಂದ ವೀರರು ಹೋದರು! ನಾನು ಇನ್ನೂ ಬದುಕಿದ್ದೇನೆ; ನನ್ನ ಜೀವ ತುಂಬ ಗಟ್ಟಿ! ನಿನಗೆ ತುಂಬಾ ಪ್ರೀತಿಪಾತ್ರರೂ ಅಚ್ಚುಮೆಚ್ಚೂ ಆಗಿದ್ದ ಪ್ರದ್ಯುಮ್ನ ಸಾತ್ಯಕಿಗಳೇ ವೃಷ್ಣಿಗಳ ನಾಶಕ್ಕೆ ಮುಖ್ಯ ಕಾರಣರಾದರು. ಕೃಷ್ಣನೇ ಉದಾಸೀನನಾಗಿದ್ದದ್ದರಿಂದ ಯಾರನ್ನ ಏಕೆ ಆಕ್ಷೇಪಿಸಬೇಕು? ಅವನು ಅಶ್ವತ್ಥಾಮನ ಅಸ್ತ್ರದಿಂದ ಸತ್ತ ಮಗುವನ್ನೇ ಬದುಕಿಸಿದ; ಅಂಥವನಿಗೆ ತನ್ನ ಜ್ಞಾತಿಗಳನ್ನು ಕಾಪಾಡಿಕೊಳ್ಳುವುದಕ್ಕಾಗುತ್ತಿರಲಿಲ್ಲವೇ? ಅದು ಅವನಿಗೆ ಇಷ್ಟವಿರಲಿಲ್ಲ. ಮಕ್ಕಳು ಮೊಮ್ಮಕ್ಕಳು ನೆಂಟರು ಇಷ್ಟರು ಎಲ್ಲರೂ ಸತ್ತುಬಿದ್ದಮೇಲೆ ಅವನು ನನ್ನ ಹತ್ತಿರಕ್ಕೆ ಬಂದು ‘ಇಗೋ, ನಮ್ಮ ವಂಶಕ್ಕೆ ಅಂತ್ಯಕಾಲ ಪ್ರಾಪ್ತವಾಯಿತು.; ಅರ್ಜುನ ಇಲ್ಲಿಗೆ ಬರುತ್ತಾನೆ; ಅವನಿಗೆ ಇದನ್ನೆಲ್ಲಾ ತಿಳಿಸು; ಅವನೇ ನಾನು; ನಾನೇ ಅವನು; ಅವನು ಹೇಳಿದಂತೆ ನಡೆಸು! ಅವನೇ ಸತ್ತವರೆಲ್ಲರಿಗೂ ಉತ್ತರಕ್ರಿಯೆಗಳನ್ನು ಮಾಡುತ್ತಾನೆ. ಅವನು ಹೊರಟುಹೋದಮೇಲೆ ಈ ಊರು ಸಮುದ್ರದಲ್ಲಿ ಮುಳುಗಿಹೋಗುತ್ತದೆ. ನಾನು ಕಾಡಿಗೆ ಹೋಗಿ ಬಲರಾಮನೊಡನೆ ಯಾವುದಾದರೂ ಒಂದು ಪುಣ್ಯಸ್ಥಳದಲ್ಲಿ ಕಾಲವನ್ನು ನಿರೀಕ್ಷಿಸಿಕೊಂಡಿರುತ್ತೇನೆ!” ಎಂದು ಹೇಳಿ ಮಕ್ಕಳನ್ನು ನನಗೆ ಒಪ್ಪಿಸಿ ಎಲ್ಲಿಯೋ ಹೊರಟುಹೋದನು. ಈ ಚಿಂತೆಯಲ್ಲಿ ನನಗೆ ಅನ್ನ ನೀರೂ ಏನೂ ಬೇಕಾಗಿಲ್ಲ. ನಾನು ಬದುಕಿರುವವನಲ್ಲ. ಸತ್ತವನಲ್ಲ. ಪುಣ್ಯಕ್ಕೆ ನೀನು ಬಂದೆಯಲ್ಲ! ಕೃಷ್ಣನು ಹೇಳಿದಂತೆ ನಡೆಸು. ರಾಜ್ಯ ಹೆಂಗಸರು ಮಕ್ಕಳು ಆಸ್ತಿಪಾಸ್ತಿ ಎಲ್ಲವನ್ನೂ ನೋಡಿಕೋ! ನಾನು ಪ್ರಾಣಬಿಡುತ್ತೇನೆ" ಎಂದನು.</p>
<p>ಮರುದಿನ ವಸುದೇವನು ಯೋಗಧಾರಣೆಯಿಂದ ದೇಹವನ್ನು ಬಿಟ್ಟನು. ಅವನ ನಾಲ್ಕುಜನ ಹೆಂಡತಿಯರೂ ಅವನೊಡನೆ ಸಹಗಮನ ಮಾಡಿದರು. ಅರ್ಜುನನು ಅವರಿಗೂ ಬಲರಾಮಕೃಷ್ಣರಿಗೂ ಸತ್ತ ಯಾದವರಿಗೂ ಜಲತರ್ಪಣಗಳನ್ನು ಕೊಟ್ಟು ಉತ್ತರಕ್ರಿಯೆಗಳನ್ನು ನಡೆಸಿದನು. ಆ ಊರು ಸದ್ಯದಲ್ಲಿಯೇ ಸಮುದ್ರದ ಪಾಲಾಗುವಂತಿದ್ದದ್ದರಿಂದ ಒಂದು ವಾರ ಬಿಟ್ಟುಕೊಂಡು ಊರಿನವರೆಲ್ಲರೂ ತಮ್ಮ ತಮ್ಮ ಆಸ್ತಿಪಾಸ್ತಿಗಳೊಡನೆ ತನ್ನ ಜೊತೆಯಲ್ಲಿ ಹೊರಡುವುದಕ್ಕೆ ಸಿದ್ಧರಾಗಿರಬೇಕೆಂದು ಎಲ್ಲರಿಗೂ ತಿಳಿಸಿದನು. ಅದರಂತೆ ಊರಿಗೆ ಊರೇ ಗಾಡಿ ಆನೆ ಕುದುರೆ ಒಂಟೆ ಹೇಸರಗತ್ತೆಗಳ ಮೇಲೆ ಪದಾರ್ಥಗಳನ್ನು ಹೇರಿಕೊಂಡು ಹೊರಟಿತು. ವೀರರೆಲ್ಲರೂ ಸತ್ತುಹೋಗಿದ್ದರಿಂದ ಪೌರರೇ ಅವರಿಗೆ ಕಾವಲಾಗಬೇಕಾಯಿತು. ಅರ್ಜುನನು ಅಷ್ಟುಜನಕ್ಕೂ ಮುಂದಾಳಾಗಿ ಹೋಗುತ್ತಿದ್ದನು. ಅವರು ಹೊರಡುತ್ತಲೇ ಸಮುದ್ರವು ಊರಮೇಲೆ ಹೊರಳಿತು. ಅವರು ಎಷ್ಟೆಷ್ಟು ಸ್ವಲ್ಪವನ್ನು ಬಿಟ್ಟು ಮುಂದೆ ಹೋದರೆ ಅಷ್ಟಷ್ಟು ಸ್ವಲ್ಪದಲ್ಲಿ ನೀರು ಬಂದು ತುಂಬಿಕೊಳ್ಳುವುದು. ಈ ಅದ್ಭುತವನ್ನು ನೋಡಿ ಅವರು “ಇದೆಲ್ಲಾ ದೈವಸಂಕಲ್ಪ” ಎಂದುಕೊಂಡು ಬೇಗಬೇಗ ಮುಂದೆ ಹೋಗುವರು. ಹೀಗೆ ಬೆಟ್ಟ ಗುಡ್ಡ ಹೊಳೆ ಕಾಡುಗಳನ್ನು ಹಾಯಿಸಿ ಅರ್ಜುನನು ಅವರನ್ನು ಪಂಚನದವೆಂಬ ಗೋಧಾನ್ಯ ಸಮೃದ್ಧವಾದ ಸ್ಥಳಕ್ಕೆ ಕರೆತಂದನು. ಅಲ್ಲಿದ್ದ ದರೋಡೆಕಾರರಿಗೆ ಈ ಗುಂಪಿನ ಮೇಲೆ ಕಣ್ಣುಬಿತ್ತು. ಅದರಲ್ಲಿ ಹೆಂಗಸರೇ ಹೆಚ್ಚಾಗಿದ್ದರು. ಅರ್ಜುನನೊಬ್ಬನೇ ಕಾವಲು. ರಕ್ಷಕರಾಗಿದ್ದ ಮಿಕ್ಕ ಆಳುಕಾಳುಗಳೂ ಯೋಧರೂ ಕೈಲಾಗದವರು; ಇದನ್ನು ನೋಡಿ, ಅವರು ಸಾವಿರಾರು ಜನ ಗುಂಪಾಗಿ ಕೂಗುತ್ತಾ ಆಲುತ್ತಾ ದೊಣ್ಣೆ ಹಿಡಿದು ಬಂದು ಮೇಲೆ ಬಿದ್ದರು. ಅರ್ಜುನನು ಅವರಿದ್ದೆಡೆಗೆ ಬಂದು ಹೆದರಿಸಿದನು. ಅವರು ಲಕ್ಷ್ಯಮಾಡಲಿಲ್ಲ. ಆದ್ದರಿಂದ ಅರ್ಜುನನು ಗಾಂಡೀವವನ್ನು ಕೈಗೆ ತೆಗೆದುಕೊಂಡನು. ಆದರೆ ಹುರಿಕಟ್ಟುವುದಕ್ಕೆ ಹೋದರೆ ಬಿಲ್ಲು ಬಗ್ಗಿಸುವುದೇ ಕಷ್ಟವಾಯಿತು! ಹಾಗೂ ಹೀಗೂ ಅದನ್ನು ಕಟ್ಟಿ ಸಿದ್ಧಮಾಡಿಕೊಂಡರೆ, ಶಸ್ತ್ರಾಸ್ತ್ರಗಳೆಲ್ಲಾ ಮರೆತುಹೋದವು! ತನ್ನ ಬಾಹುವೀರ್ಯಕ್ಕೆ ಈ ಅವಸ್ಥೆ ಬಂದು ತನ್ನ ಅಸ್ತ್ರಗಳೆಲ್ಲಾ ಹೋಗಿಬಿಟ್ಟಿದ್ದಕ್ಕೆ ಅವನಿಗೆ ತುಂಬಾ ನಾಚಿಕೆಯಾಯಿತು. ಆನೆ ಕುದುರೆ ರಥಗಳಲ್ಲಿ ಕುಳಿತು ಹೊಡೆಯುತ್ತಿದ್ದ ವೃಷ್ಣಿ ಯೋಧರಿಂದಲೂ ಅವರನ್ನು ಓಡಿಸುವುದು ಸಾಧ್ಯವಾಗಲಿಲ್ಲ. ಎಲ್ಲೆಲ್ಲಿ ನೋಡಿದರೂ ಹೆಂಗಸರೇ ಇದ್ದರು. ಅವರ ಮೇಲೆ ಅಲ್ಲಿ ಇಲ್ಲಿ ಕಳ್ಳರು ಬಂದು ಬಿದ್ದು ಕೊಳ್ಳೆಹೊಡೆಯುತ್ತಿದ್ದರು. ಹಲವರನ್ನು ಎಳೆದುಕೊಂಡೂ ಹೋದರು. ಅರ್ಜುನನು ಗಾಂಡೀವದಿಂದ ಬಾಣಬಿಟ್ಟು ಸಾವಿರಾರು ಕಳ್ಳರನ್ನು ಕೊಂದನು. ಆದರೆ ಸ್ವಲ್ಪಹೊತ್ತಿಗೆ ಅವನ ಬಾಣಗಳೆಲ್ಲಾ ಮುಗಿದುಹೋದವು! ಹಿಂದೆ ಭಾರತಯುದ್ಧದಲ್ಲಿ ಅಕ್ಷಯವಾಗಿರುತ್ತಿದ್ದ ಅವನ ಬತ್ತಳಿಕೆ ಈಗ ಬರಿದಾಯಿತು! ಆಗ ಬಿಲ್ಲಿನ ತುದಿಯಿಂದಲೇ ಹೊಡೆಯುವಷ್ಟು ಜನರನ್ನು ಹೊಡೆದು ಇದೆಲ್ಲಾ ದೈವಸಂಕಲ್ಪವೆಂದು ನಿಟ್ಟುಸಿರುಬಿಟ್ಟನು. ಅವನಿಗೆ ತುಂಬಾ ವ್ಯಸನವಾಯಿತು. ಹೀಗೆ ಕೈಬಿಟ್ಟುಹೋದವರನ್ನು ಬಿಟ್ಟು ಉಳಿದವರನ್ನು ಅವನು ಕುರುಕ್ಷೇತ್ರಕ್ಕೆ ತಂದು ಹಾಕಿದನು.</p>
<p>ಕೆಲವು ಕಾಲದ ನಂತರ ಅರ್ಜುನನು ಯುಧಿಷ್ಠಿರನ ಅನುಮತಿಯಿಂದ ವಂಶಾಭಿವೃದ್ದಿಗೆ ಕಾರಣರಾದ ಹುಡುಗರನ್ನು ಅಲ್ಲಲ್ಲಿ ನೆಲೆಗೊಳಿಸಿದನು. ಕೃತವರ್ಮನ ಮಗನು ಮೃತ್ತಿಕಾವತದಲ್ಲಿಯೂ, ಅಶ್ವಪತಿಯು ಖಾಂಡವಾರಣ್ಯದಲ್ಲಿಯೂ ಸಾತ್ಯಕಿಯ ಮಗನು ಸರಸ್ವತೀ ತೀರದಲ್ಲಿಯೂ ನಿಂತರು. ಕೃಷ್ಣನ ಮೊಮ್ಮಗನಾದ ವಜ್ರನಿಗೆ ಇಂದ್ರಪ್ರಸ್ಥದಲ್ಲಿ ರಾಜ್ಯಮಾಡಿಕೊಟ್ಟನು.</p>
<p>ಅಕ್ರೂರನ ಹೆಂಡತಿಯರು ತಪಸ್ಸಿಗೆ ಹೋದರು; ರುಕ್ಮಿಣಿ ಗಾಂಧಾರಕುಮಾರಿ ಶೈಬ್ಯೆ ಹೈಮವತಿ ಜಾಂಬವತಿಯರು ಅಗ್ನಿಪ್ರವೇಶಮಾಡಿದರು. ಸತ್ಯಭಾಮೆಯೂ ಕೃಷ್ಣನ ಮಿಕ್ಕ ಹೆಂಡತಿಯರೂ ತಪಸ್ಸಿಗೆಂದು ಕಾಡಿಗೆ ಹೋದರು.</p>
<p>ಕೃಷ್ಣನು ಇಲ್ಲದ್ದು ಅರ್ಜುನನಿಗೆ ಕೈಮುರಿದಂತಾಯಿತು!</p>
<p>ಮೌಸಲಪರ್ವ ಮುಗಿಯಿತು</p>
</section>
</body>
</html>
