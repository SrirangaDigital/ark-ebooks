<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಶ್ರೀ ವಚನ ಭಾರತ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-009">
		<h1 class="level1-title" epub:type="title">ಶಲ್ಯಪರ್ವ</h1>
		<p class="verse">ನಮಿಸಿ ನಾರಾಯಣನ ನರನ ಪುರುಷೋತ್ತಮನ।<br />ವ್ಯಾಸವಾಗ್ದೇವಿಯರ ಬಳಿಕ ಪೇಳ್ವುದು ಜಯವ॥</p>
		<p>ಕರ್ಣನು ಮಡಿದಮೇಲೆ ಕೃಪಾಚಾರ್ಯನು ಪಾಂಡವರೊಡನೆ ಈಗಲಾದರೂ ಸಂಧಿಮಾಡಿಕೊಳ್ಳಬಹುದೆಂದು ದುರ್ಯೋಧನನಿಗೆ ಸೂಚಿಸಿದನು. ಆದರೆ ದುರ್ಯೋಧನನು ಅದಕ್ಕೆ ಒಪ್ಪದೆ, ಯುದ್ಧವನ್ನು ಮುಂದುವರಿಸುವುದಕ್ಕೇ ನಿರ್ಧರಿಸಿ ಶಲ್ಯನನ್ನು ಸೇನಾಪತಿಯಾಗಿ ಮಾಡಿದನು. ಅವನು ಮರುದಿನ ಕೌರವ ಸೇನೆಯನ್ನು ಸರ್ವತೋಭದ್ರವ್ಯೂಹವಾಗಿ ರಚಿಸಿ ತಾನು ಅದರ ಮುಖದಲ್ಲಿ ನಿಂತನು. ಕೃತವರ್ಮನು ಅವನ ಎಡಭಾಗದಲ್ಲಿಯೂ ಕೃಪನು ಬಲಭಾಗದಲ್ಲಿಯೂ ಅಶ್ವತ್ಥಾಮನು ಹಿಂಭಾಗದಲ್ಲಿಯೂ ನಿಂತರು. ದುರ್ಯೋಧನನು ಈ ವೀರರ ಮಧ್ಯದಲ್ಲಿದ್ದನು. ಕೃಷ್ಣನ ಸೂಚನೆಯಂತೆ ಅಂದು ಯುಧಿಷ್ಠಿರನೇ ಪಾಂಡವ ಸೇನಾನಾಯಕನಾಗಿ ಶಲ್ಯನನ್ನು ಎದುರಿಸಲು ಸಿದ್ಧನಾದನು. ಅರ್ಜುನನು ಕೃತವರ್ಮನನ್ನೂ ಭೀಮನು ಕೃಪನನ್ನೂ ಎದುರಿಸುವುದೆಂದು ಸಂಕಲ್ಪಿಸಿದರು. ಭಾರತ ಯುದ್ಧಕ್ಕೆ ಅದೇ ಹದಿನೆಂಟನೆಯ ಮತ್ತು ಕೊನೆಯ ದಿನ.</p>
		<p>ಅಂದಿನ ಯುದ್ಧದಲ್ಲಿ ನಕುಲನು ಕರ್ಣನ ಮಕ್ಕಳಾದ ಚಿತ್ರಸೇನ, ಸುಶರ್ಮ, ಸತ್ಯಸೇನ ಎಂಬುವರನ್ನು ಕೊಂದನು. ಭೀಮ ಸಾತ್ಯಕಿ ನಕುಲ ಸಹದೇವರು ಶಲ್ಯನನ್ನು ನಾಲ್ಕು ಕಡೆಗಳಿಂದಲೂ ಮುತ್ತಿಕೊಂಡು ಯುಧಿಷ್ಠಿರನಿಗೆ ಸಹಾಯಕರಾಗಿ ಬಾಣಪ್ರಯೋಗ ಮಾಡಲಾರಂಭಿಸಿದರು. ಯುಧಿಷ್ಠಿರನು ಶಕ್ತ್ಯಾಯುಧವನ್ನು ಅಭಿಮಂತ್ರಿಸಿ ಶಲ್ಯನ ಮೇಲೆ ಪ್ರಯೋಗಿಸಲು ಶಲ್ಯನ ಕಣ್ಣು ಕಿವಿ ಮೂಗು ಬಾಯಿಗಳಿಂದೆಲ್ಲಾ ರಕ್ತವು ಕಿತ್ತುಕೊಂಡು ಅವನು ರಥದಿಂದ ಬಿದ್ದು ಪ್ರಾಣಬಿಟ್ಟನು.</p>
		<p>ತಮ್ಮ ಸೇನಾಪತಿಯು ಹತನಾಗಿ ಬಿದ್ದಮೇಲೆ ಕೌರವಸೇನೆ ಚದುರಿ ಓಡುತ್ತಿರಲು, ದುರ್ಯೋಧನನು ಅವರೆಲ್ಲರಿಗೂ ಧೈರ್ಯ ಹೇಳಿ ತಾನೇ ಅವರಿಗೆ ಮುಂದಾಳಾಗಿ ಯುದ್ಧ ಮಾಡಲಾರಂಭಿಸಿದನು. ಆದರೆ ಅರ್ಜುನನ ಧೈರ್ಯ ಸಾಹಸಗಳಿಂದ ಅದೆಲ್ಲಾ ವ್ಯರ್ಥವಾಯಿತು. ಸಾತ್ಯಕಿಯು ಸಾಲ್ವನನ್ನು ಕೊಂದು ಕೃತವರ್ಮನನ್ನು ಸೋಲಿಸಿದನು. ಧೃಷ್ಟದ್ಯುಮ್ನನು ದುರ್ಯೋಧನನನ್ನು ಸೋಲಿಸಿ ಓಡಿಸಿದನು. ಅವನು ಕಣ್ಮರೆಯಾಗಲು, ಕೃಪ ಕೃತವರ್ಮ ಅಶ್ವತ್ಥಾಮ ಈ ಮೂವರೂ ಅವನನ್ನು ಹುಡುಕಿಕೊಂಡು ಹೊರಟರು. ಅನಂತರ ಧೃಷ್ಟದ್ಯುಮ್ನನು ಮಿಕ್ಕಿದ್ದ ದುರ್ಯೋಧನನ ಸೇನೆಯನ್ನೆಲ್ಲಾ ನಾಶಪಡಿಸುತ್ತ ಬಂದನು. ಭೀಮನು ತಾನು ಹಿಂದೆ ಕೊಲ್ಲದೆ ಉಳಿದಿದ್ದ ದುರ್ಯೋಧನನ ತಮ್ಮಂದಿರನ್ನೆಲ್ಲಾ ಹೊಡೆದು ಕೊಂದನು. ಸಹದೇವನು ಶಕುನಿಯನ್ನೂ ಉಲೂಕನನ್ನೂ ಕೊಂದನು. ಶಕುನಿ ಬಿದ್ದಮೇಲೆ ಅವನ ಸಹಾಯಕ್ಕೆ ಇದ್ದ ಯೋಧರೆಲ್ಲರೂ ಸಹದೇವನನ್ನು ಮುತ್ತಿದರು. ಅರ್ಜುನನೂ ಭೀಮನೂ ಅವನ ಸಹಾಯಕ್ಕೆ ಬಂದು ಅವರನ್ನೆಲ್ಲಾ ಸೋಲಿಸಿ ಕೊಂದರು. ಅಂದಿನ ಯುದ್ಧದಲ್ಲಿ ಕೌರವಸೇನೆಯೆಲ್ಲವೂ ಪ್ರಾಯಶಃ ನಾಶವಾಯಿತು. ಆದರೂ ದುರ್ಯೊಧನನು ಉಳಿದವರನ್ನೆಲ್ಲಾ ಸೇರಿಸಿ ಹುರಿಗೊಳಿಸಿ ಪಾಂಡವರನ್ನೂ ಧೃಷ್ಟದ್ಯುಮ್ನನನ್ನೂ ಕೊಂದು ಬರುವಂತೆ ಆಜ್ಞೆಮಾಡಿದನು. ಅವರೆಲ್ಲರೂ ಹೋದ ಸ್ವಲ್ಪ ಹೊತ್ತಿನಲ್ಲಿಯೇ ಹತರಾದರು. ಹೀಗೆ ಕೌರವರ ಕಡೆಯ ಹನ್ನೊಂದು ಅಕ್ಷೌಹಿಣೀ ಸೇನೆಯೂ ಸಾವಿರ ರಾಜರೂ ಮಡಿದು ದುರ್ಯೋಧನನು ಒಬ್ಬನು ಮಾತ್ರ ಉಳಿದುಕೊಂಡನು. ಆಗ ಅವನು ತನ್ನ ಸುತ್ತಲೂ ನೋಡಲು ಎಲ್ಲವೂ ಶೂನ್ಯವಾಗಿ ಕಾಣುತ್ತಿತ್ತು; ತನ್ನ ಕಡೆ ಯುದ್ಧಮಾಡುತ್ತೇನೆನ್ನುವನೊಬ್ಬನೂ ಇರಲಿಲ್ಲ. ಎದುರಿಗೆ ಪಾಂಡವರು ಮಾತ್ರ ಉತ್ಸಾಹದಿಂದ ವಿಜೃಂಭಿಸುತ್ತಿದ್ದರು. ಆಗ ಅವನು ಧೈರ್ಯಗುಂದಿ ಹಿಂತೆಗೆದನು. ಇನ್ನೂ ಕೆಲವೇ ಕೆಲವು ದಿನಗಳ ಕೆಳಗೆ ಹನ್ನೊಂದು ಅಕ್ಷೌಹಿಣೀ ಸೇನೆಗೆ ಒಡೆಯನಾಗಿದ್ದವನಿಗೆ ಈಗ ಅಲ್ಲಿಂದ ಹೋಗಲು ಪರಿವಾರವಿಲ್ಲ, ವಾಹನವಿಲ್ಲ; ತನ್ನ ಕುದುರೆ ಕೂಡ ಸತ್ತುಬಿದ್ದಿತ್ತು, ಆದ್ದರಿಂದ ತನ್ನ ಗದೆಯನ್ನು ಹೊತ್ತು ಏಕಾಕಿಯಾಗಿ, ನಡೆದುಕೊಂಡು ಪೂರ್ವಾಭಿಮುಖವಾಗಿ ಹೋಗಿ ಅಲ್ಲಿ ಒಂದು ಮಡುವಿನೊಳಗೆ ಜಲಸ್ತಂಭನ ವಿದ್ಯೆಯಿಂದ ಮುಳುಗಿಕೊಂಡಿದ್ದನು. ಇದನ್ನು ತಿಳಿದ ಸಂಜಯನು ದುರ್ಯೋಧನನನ್ನು ಹುಡುಕುತ್ತಿದ್ದ ಅಶ್ವತ್ಥಾಮ ಕೃಪ ಕೃತವರ್ಮರಿಗೆ ತಿಳಿಸಿದನು. ಅವರು ಮಡುವಿನ ಹತ್ತಿರಕ್ಕೆ ಬಂದು, “ಮಹಾರಾಜ! ಏಳು, ಯುದ್ಧಮಾಡು, ನಾವೂ ಬರುತ್ತೇವೆ. ಗೆದ್ದರೆ ರಾಜ್ಯ ಲಭಿಸುತ್ತದೆ, ಇಲ್ಲದಿದ್ದರೆ ಸ್ವರ್ಗ ಲಭಿಸುತ್ತದೆ. ಅವರ ಕಡೆಯೂ ಸೇನೆಯೆಲ್ಲಾ ಬಹುವಾಗಿ ನಷ್ಟವಾಗಿದೆ. ಕಳೆದುಳಿದವರು ಗಾಯವಡೆದಿದ್ದಾರೆ. ಆದ್ದರಿಂದ ನಾವೂ ನೀನೂ ಹೋಗಿ ಮೇಲೆಬಿದ್ದರೆ ಅವರು ತಡೆದುಕೊಳ್ಳಲಾರರು!” ಎಂದು ಅವನನ್ನು ಉತ್ತೇಜನಗೊಳಿಸಿದರು. ದುರ್ಯೋಧನನು “ಇಷ್ಟು ಜನ ನಾಶವಾಗಿರುವಾಗ, ನೀವು ಮೂವರಾದರೂ ಉಳಿದುಕೊಂಡು ಕಣ್ಣಿಗೆ ಬೀಳುತ್ತಿದ್ದೀರಲ್ಲ! ಅದೇ ಪುಣ್ಯ! ಆಗಲಿ, ಯುದ್ದಮಾಡಿ ಜಯಪಡೆಯೋಣ. ಈಗ ನಾನೂ ನೀವೂ ಎಲ್ಲ ತುಂಬ ಬಳಲಿದ್ದೇವೆ. ಪಾಂಡವರು ತುಂಬ ಹುಮ್ಮಸ್ಸಿನಿಂದ ಇದ್ದಾರೆ. ಆದ್ದರಿಂದ ಈಗ ಯುದ್ಧಮಾಡಲು ನನಗೆ ಇಷ್ಟವಿಲ್ಲ. ಇದು ಪರಾಕ್ರಮ ತೋರಿಸುವ ಸಮಯವಲ್ಲ. ಇಂದು ಒಂದು ರಾತ್ರಿ ವಿಶ್ರಮಿಸಿಕೊಂಡು ನಾಳೆ ನಿಮ್ಮ ಜೊತೆಯಲ್ಲಿ ಅವರ ಮೇಲೆ ಯುದ್ಧಕ್ಕೆ ಬರುತ್ತೇನೆ!” ಎಂದನು. ಅಶ್ವತ್ಥಾಮನಿಗೆ ಅದು ಒಪ್ಪಲಿಲ್ಲ. “ನೀನು ಎದ್ದು ಬಾ ದುರ್ಯೋಧನ! ನಾವು ಯುದ್ಧಮಾಡುತ್ತೇವೆ. ಇಂದೇ ಸೋಮಕರನ್ನು ಕೊಲ್ಲುತ್ತೇನೆಂದು ನಾನು ಪ್ರತಿಜ್ಞೆಮಾಡುತ್ತೇನೆ. ಪಾಂಚಾಲರನ್ನು ಕೊಲ್ಲದೆ ಈ ಕವಚವನ್ನು ಬಿಚ್ಚುವುದಿಲ್ಲ.” ಎಂದು ಮುಂತಾಗಿ ಅವನೊಡನೆ ವಾದ ಮಾಡುತ್ತಿದ್ದನು. ಈ ಮಾತುಗಳನ್ನೆಲ್ಲಾ ಹತ್ತಿರದ ಒಂದು ಪೊದರಿನಲ್ಲಿ ಅವಿತುಕೊಂಡಿದ್ದ ಕೆಲವು ವ್ಯಾಧರು ಕೇಳುತ್ತಿದ್ದರು. ಅವರು ಎಂದಿನಂತೆ ಭೀಮಸೇನನಿಗೆ ಮಾಂಸವನ್ನು ತರುತ್ತಾ ಬಾಯಾರಿಕೆಯಿಂದ ನೀರು ಕುಡಿಯುವುದಕ್ಕೆಂದು ಅಲ್ಲಿಗೆ ಬರಲು ಅಶ್ವತ್ಥಾಮ ದುರ್ಯೋಧನರ ಮಾತನ್ನು ಕೇಳಿ ಮುಂದೆ ಹೋಗದೆ ಅವಿತುಕೊಂಡಿದ್ದರು. ಈ ಸಂಗತಿಯನ್ನು ಭೀಮಸೇನನಿಗೆ ತಿಳಿಸಿದರೆ ಅವನು ಹಣ ಕೊಡಬಹುದೆಂದು ಊಹಿಸಿ ಅವರು ಪಾಂಡವರಲ್ಲಿಗೆ ಬಂದರು. ಅಷ್ಟುಹೊತ್ತಿಗೆ ಪಾಂಡವರು ದುರ್ಯೋಧನನನ್ನು ರಣರಂಗದಲ್ಲಿ ಕಾಣದೆ ಅವನನ್ನು ಹುಡುಕುವುದಕ್ಕೆ ಚಾರರನ್ನು ಅಟ್ಟಿದ್ದರು. ಅವರು ಅವನನ್ನು ಎಲ್ಲಿಯೂ ಕಾಣದೆ ಹಿಂತಿರುಗಿ ಬಂದಿದ್ದರು. ದುರ್ಯೋಧನನೊಬ್ಬನನ್ನು ಕೊಲ್ಲಲಿಲ್ಲವಲ್ಲಾ ಎಂದು ಪಾಂಡವರು ಚಿಂತಿಸುತ್ತಿದ್ದ ಹೊತ್ತಿಗೆ ಸರಿಯಾಗಿ ಅವನು ಮಡುವಿನಲ್ಲಿ ಅಡಗಿಕೊಂಡಿದ್ದನೆಂಬ ವರ್ತಮಾನ ವ್ಯಾಧರಿಂದ ತಿಳಿದುಬಂತು. ಕೂಡಲೆ ಕೃಷ್ಣನನ್ನು ಮುಂದಿಟ್ಟುಕೊಂಡು ಉಳಿದಿದ್ದ ಸೇನೆಯೊಡನೆ ಅವರೆಲ್ಲರೂ ಮಡುವಿನ ಕಡೆಗೆ ಹೊರಟರು. ಅವರು ಬರುತ್ತಿದ್ದ ಗದ್ದಲವನ್ನು ಕೇಳಿ ಕೃತವರ್ಮಾದಿಗಳು “ಪಾಂಡವರು ತುಂಬ ಉತ್ಸಾಹದಿಂದ ಇತ್ತ ಕಡೆಯೇ ಬರುತ್ತಿದ್ದಾರೆ; ಆದ್ದರಿಂದ ನಾವು ಹೋಗುತ್ತೇವೆ. ನಮಗೆ ಅನುಮತಿ ಕೊಡು!” ಎಂದು ಹೇಳಿ, ದೂರದಲ್ಲಿದ್ದ ಒಂದು ಆಲದಮರದ ಕೆಳಗೆ ಹೋಗಿ ಕುಳಿತರು. ದುರ್ಯೋಧನನು ಜಲಸ್ತಂಭನ ಮಾಡಿಕೊಂಡು ನೀರಿನೊಳಗೆ ಮುಳುಗಿದ್ದನು.</p>
		<p>ಪಾಂಡವರು ದ್ವೈಪಾಯನವೆಂಬ ಆ ಮಡುವಿನ ಹತ್ತಿರಕ್ಕೆ ಬಂದಕೂಡಲೆ ಧರ್ಮರಾಜನು ಕೃಷ್ಣನನ್ನು ಕುರಿತು “ಈ ಮಾಯಾವಿಯನ್ನು ನೋಡಿದೆಯಾ? ಮಾಯಮಂತ್ರಗಳಿಂದ ನೀರಿನೊಳಗೆ ಅಡಗಿ ಕೊಂಡಿದ್ದಾನೆ! ಮನುಷ್ಯಮಾತ್ರನಿಂದ ತನಗೆ ಭಯವಿಲ್ಲವೆಂದು ಅವನು ಭಾವಿಸಿಕೊಂಡಿರಬಹುದು. ಮೋಸಗಾರಿಕೆಯಲ್ಲಿ ಅವನು ಮಹಾ ನಿಪುಣ. ಆದರೆ ಅವನನ್ನು ಕೊಲ್ಲದೆ ಬಿಡತಕ್ಕದ್ದಲ್ಲ!” ಎಂದನು.</p>
		<p>ಕೃಷ್ಣನು “ಮಾಯಾವಿಯ ಮಾಯೆಯನ್ನು ಮಾಯೆಯಿಂದಲೇ ಹೊಡೆಯಬೇಕು. ಯುಧಿಷ್ಠಿರ! ಕ್ರಿಯೆಗೆ ತಕ್ಕ ಪ್ರತಿಕ್ರಿಯೆ ಮಾಡಬೇಕು. ಇಂದ್ರನು ದೈತ್ಯರನ್ನೂ ದಾನವರನ್ನೂ ಕೊಂದದ್ದೆಲ್ಲಾ ಹೀಗೆಯೇ!” ಎಂದನು. ಅನಂತರ ಧರ್ಮರಾಜನು ನೀರಿನಲ್ಲಿದ್ದ ದುರ್ಯೋಧನನನ್ನು ಕುರಿತು ”ಏನಯ್ಯಾ, ಕ್ಷತ್ರಿಯರೆಲ್ಲರನ್ನೂ ನಿನ್ನ ಕುಲವನ್ನೂ ಕೊಲ್ಲಿಸಿ ಜೀವಗಳ್ಳನಾಗಿ ನೀರಿನಲ್ಲಿ ಅಡಗಿಕೊಂಡೆಯಾ? ಎದ್ದುಬಂದು ಯುದ್ಧಮಾಡು! ನಿನ್ನ ಆ ದರ್ಪವೂ ಮಾನವೂ ಎಲ್ಲಿ ಹೋದುವು? ನೀನು ನೀರಿನಲ್ಲಿ ತಂಪಾಗಿ ಮಲಗಿರುವುದನ್ನು ನೋಡಿದರೆ, ನೀನು ಶೂರನೆಂದು ಜನರು ಸಭೆಯಲ್ಲಿ ಕೂಗುವುದು ಸುಳ್ಳೆಂದು ತೋರುತ್ತದೆ. ನೀನು ಕ್ಷತ್ರಿಯ ಸದ್ವಂಶದಲ್ಲಿ, ಅದರಲ್ಲಿಯೂ ಕುರುವಂಶದಲ್ಲಿ, ಹುಟ್ಟಿದವನು ಎಂಬುದನ್ನು ಜ್ಞಾಪಿಸಿಕೋ! ರಣದಿಂದ ಹಿಮ್ಮೆಟ್ಟುವುದು ಅನಾರ್ಯವಾದದ್ದು. ಸ್ವರ್ಗವನ್ನು ತಪ್ಪಿಸತಕ್ಕದ್ದು. ಕ್ಷತ್ರಿಯ ಧರ್ಮವನ್ನು ಪಾಲಿಸಬೇಕೆಂದಿದ್ದರೆ ಈಗ ಜೀವದ ಮೇಲೆ ಆಸೆಯಿಟ್ಟುಕೊಳ್ಳಬೇಡ. ಎದ್ದು ಬಂದು ಯುದ್ಧಮಾಡಿ, ನಮ್ಮನ್ನು ಸೋಲಿಸಿ ರಾಜ್ಯವನ್ನು ಅನುಭವಿಸು; ಇಲ್ಲ ನಮ್ಮಿಂದ ಹತನಾಗಿ ಬೀಳು!” ಎಂದನು. ಅದಕ್ಕೆ ದುರ್ಯೋಧನನು ನೀರೊಳಗಿನಿಂದಲೇ “ಪ್ರಾಣಿಗಳಿಗೆ ಭಯವಾದರೆ ಅದೇನೂ ಆಶ್ಚರ್ಯವಲ್ಲ. ಆದರೆ ನಾನೇನೋ ಪ್ರಾಣಕ್ಕೆ ಹೆದರಿ ಓಡಿಬಂದವನಲ್ಲ. ನಾನು ನನ್ನ ರಥ ಬಾಣ ಬತ್ತಳಿಕೆ ಸಾರಥಿ ಎಲ್ಲವನ್ನೂ ಕಳೆದುಕೊಂಡು ಒಬ್ಬಂಟಿಗನಾಗಿ ಆಯಾಸಪಟ್ಟು ಸ್ವಲ್ಪ ಸುಧಾರಿಸಿಕೊಳ್ಳೋಣವೆಂದು ಇಲ್ಲಿದ್ದೇನೆ. ನೀನೂ ನಿನ್ನ ಜೊತೆಯವರೂ ಸ್ವಲ್ಪ ಸುಧಾರಿಸಿಕೊಳ್ಳಿ; ಆಮೇಲೆ ನಾನು ಎದ್ದು ಬಂದು ನಿಮ್ಮೆಲ್ಲರನ್ನೂ ಎದುರಿಸಿ ಯುದ್ಧಮಾಡುತ್ತೇನೆ" ಎಂದನು.</p>
		<p>ಯುಧಿಷ್ಠಿರ- ನಾವು ಸುಧಾರಿಸಿಕೊಂಡೇ ನಿನ್ನನ್ನು ಹುಡುಕುತ್ತಿದ್ದೆವು. ಆದ್ದರಿಂದ ಎದ್ದು ಬಾ: ಗೆದ್ದು ರಾಜ್ಯವನ್ನು ಪಡೆ. ಇಲ್ಲದಿದ್ದರೆ ಸತ್ತು ಸ್ವರ್ಗವನ್ನು ಪಡೆ!</p>
		<p>ದುರ್ಯೋಧನ- ನನಗೆ ರಾಜ್ಯವೇತಕ್ಕೆ? ನನ್ನ ತಮ್ಮಂದಿರೆಲ್ಲರೂ ಹೋದರು. ರತ್ನಗಳಂಥ ತಮ್ಮಂದಿರನ್ನು ಕಳೆದುಕೊಂಡು ಕ್ಷತ್ರಿಯ ಶ್ರೇಷ್ಠರಾದ ರಾಜರನ್ನೂ ಕಳೆದುಕೊಂಡು, ಈ ಭೂಮಿಗೆ ಆಸೆಪಡಲೆ? ದ್ರೋಣ ಕರ್ಣರು ಸತ್ತು ಭೀಷ್ಮನು ಶರಶಯ್ಯೆಯಲ್ಲಿ ಮಲಗಿರುವಾಗ, ರಾಜ್ಯದಿಂದ ಆಗಬೇಕಾದದ್ದೇನು? ಆ ರಾಜ್ಯ ನಿನಗೇ ಇರಲಿ! ಯಾವ ರಾಜ ತಾನೇ ತಾನು ಒಬ್ಬೊಂಟಿಗನಾಗಿ ರಾಜ್ಯವಾಳಬೇಕೆಂದು ಆಸೆಪಟ್ಟಾನು? ಅಂಥ ನೆಂಟರಿಷ್ಟರನ್ನೆಲ್ಲಾ ಕಳೆದುಕೊಂಡು, ನಿಮಗೆ ರಾಜ್ಯವನ್ನು ಕೊಟ್ಟು, ನನ್ನಂಥವನು ಜೀವದಿಂದಿರುತ್ತೇನೆಯೇ? ನಾನು ಕೃಷ್ಣಾಜಿನವನ್ನು ಹೊದೆದು ಕಾಡಿಗೆ ಹೋಗುತ್ತೇನೆ; ಒಡೆಯನು ಆಳಿದ ರಾಜ್ಯವನ್ನು ನೀನೇ ಸುಖವಾಗಿ ಅನುಭವಿಸು ಹೋಗು!</p>
		<p>ಯುಧಿಷ್ಠಿರ- ಅಯ್ಯಾ, ನೀರಿನೊಳಗಿಂದಲೇ ಗೊಣಗಾಡಬೇಡ; ಹೊರಕ್ಕೆ ಬಾ. ನೀನು ರಾಜ್ಯವನ್ನು ಕೊಡಬಲ್ಲೆಯೆಂದು ಭಾವಿಸಿದರೂ ನಾನು ಅದನ್ನು ತೆಗೆದುಕೊಳ್ಳುವುದಿಲ್ಲ; ದಾನ ತೆಗೆದುಕೊಳ್ಳುವುದು ಕ್ಷತ್ರಿಯರಿಗೆ ಧರ್ಮವಲ್ಲ. ನಿನ್ನನ್ನು ಯುದ್ಧದಲ್ಲಿ ಗೆದ್ದೇ ರಾಜ್ಯವನ್ನು ಪಡೆದುಕೊಂಡೇನು. ಇಂಥವನು ಹಿಂದೆ ನಾವು ಕೇಳಿಕೊಂಡರೂ ಏಕೆ ಕೊಡಲಿಲ್ಲ? ಒಂದು ಸೂಜಿಯ ಮೊನೆಯಷ್ಟನ್ನೂ ಕೊಡುವುದಿಲ್ಲವೆಂದೆ! ಯುದ್ಧಕ್ಕೆ ಬಾರೆಂದು ಕರೆದಾಗ ಯಾವ ರಾಜ ತಾನೇ ತನ್ನ ರಾಜ್ಯವನ್ನು ಕೊಡುತ್ತೇನೆಂದಾನು? ರಾಜ್ಯವನ್ನು ಕೊಟ್ಟು ಬದುಕಿಕೊಳ್ಳೋಣವೆಂದು ನೋಡಿದಿಯೇನೋ! ಹಾಗೆ ನಿನ್ನನ್ನು ಬಿಡುವಹಾಗಿಲ್ಲ! ನಾವಿಬ್ಬರೂ ಬದುಕಿದ್ದರೆ ಯಾರುಯಾವಾಗ ಗೆಲ್ಲುತ್ತಾರೋ ಸೋಲುತ್ತಾರೋ ಎಂಬ ಕಳವಳ ಜನಕ್ಕೆ ಇದ್ದೇ ಇರುತ್ತದೆ. ನೀನು ಹಿಂದೆ ನಮ್ಮನ್ನು ವಿಷಾದಿಗಳಿಂದ ಕೊಲ್ಲಲು ಮಾಡಿದ ಪ್ರಯತ್ನಗಳಿಗೆ ಪ್ರತಿಫಲವಾಗಿ ಈಗ ನೀನು ನಿನ್ನ ಜೀವ ಒಪ್ಪಿಸಲೇಬೇಕು. ಏಳು! ಯುದ್ಧಮಾಡು! ಯುದ್ಧದಿಂದಲೇ ನಿನಗೆ ಶ್ರೇಯಸ್ಸು.</p>
		<p>ಅವನಂತೆಯೇ ಮಿಕ್ಕವರೂ ಅವನನ್ನು ಬಹುವಾಗಿ ಹೀಯಾಳಿಸಿದರು. ಅವರ ಕಟುವಾದ ಮಾತುಗಳನ್ನು ಕೇಳಿ ದುರ್ಯೋಧನನು ಯುದ್ಧಮಾಡಲು ನಿಶ್ಚಯಿಸಿ, "ನೀವು ಬಹುಜನರು; ನಿಮಗೆ ರಥವೂ ವಾಹನಗಳೂ ಶಸ್ತ್ರಗಳೂ ಇವೆ; ನಾನು ಒಬ್ಬ: ನನಗೆ ರಥವಿಲ್ಲ, ವಾಹನವಿಲ್ಲ; ಆಯುಧವಿಲ್ಲ; ಕವಚವಿಲ್ಲ; ವಿಪತ್ತಿಗೆ ಸಿಕ್ಕಿ ಮೈಕೈಯೆಲ್ಲಾ ಗಾಯವಾಗಿ ಆಯಾಸಪಟ್ಟಿದ್ದೇನೆ. ಇಂಥ ನಾನು ನಿಮ್ಮೊಡನೆ ಯುದ್ಧಮಾಡುವುದು ಯಾವ ನ್ಯಾಯ? ನನಗೆ ನಿಮ್ಮ ಯಾರದೂ ಭಯವಿಲ್ಲ; ಸಿಟ್ಟು ಬಂದರೆ ನಿಮ್ಮೆಲ್ಲರನ್ನೂ ಯುದ್ಧದಲ್ಲಿ ಹಿಮ್ಮೆಟ್ಟಿಸಿ ಓಡಿಸಿಯೇನು! ಆದರೆ ಇದು ಧರ್ಮವಲ್ಲ ಎಂದು ಹೇಳುತ್ತಿದ್ದೇನೆ. ಸ್ವಲ್ಪ ತಡೆದುಕೊಳ್ಳಿ; ನಾನು ಹೊರಕ್ಕೆ ಬಂದು ನಿಮ್ಮೆಲ್ಲರನ್ನೂ ಕೊಂದು ದ್ರೋಣ ಭೀಷ್ಮ ಕರ್ಣ ಭಗದತ್ತ ಮುಂತಾದವರ ವಧೆಗಾಗಿ ಸಲ್ಲಿಸಬೇಕಾದ ಋಣವನ್ನು ತೀರಿಸುತ್ತೇನೆ!" ಎಂದನು.</p>
		<p>ಯುಧಿಷ್ಠಿರ- ದುರ್ಯೋಧನ! ಪುಣ್ಯವಶಾತ್​ ನೀನೂ ಕ್ಷತ್ರಿಯಧರ್ಮವನ್ನು ಬಲ್ಲೆಯಲ್ಲ! ನಿನಗೆ ಯುದ್ಧಮಾಡಬೇಕೆಂಬ ಬುದ್ದಿ ಬಂತಲ್ಲ! ನಮ್ಮೆಲ್ಲರೊಡನೆಯೂ ಯುದ್ಧಮಾಡುವಷ್ಟು ಶೂರನಾದೆಯಲ್ಲ! ನಿನಗೆ ಯಾವ ಆಯುಧ ಬೇಕೋ ಅದನ್ನು ಹಿಡಿದು, ಯಾರು ಬೇಕೋ ಅವರೊಡನೆ ಯುದ್ಧಮಾಡು. ಮಿಕ್ಕವರು ನೋಡುತ್ತಿರುತ್ತೇವೆ. ಗೆದ್ದರೆ ರಾಜ್ಯ ನಿನ್ನದು; ಸತ್ತರೆ ಸ್ವರ್ಗಕ್ಕೆ ಹೋಗುತ್ತೀಯೆ!</p>
		<p>ದುರ್ಯೋಧನ- ಒಬ್ಬನೊಡನೆ ಯುದ್ಧಮಾಡಬಹುದಾದರೆ ಒಪ್ಪಿದೆ. ನನಗೆ ಆಯುಧಗಳಲ್ಲಿ ಗದೆಯು ಯಾವಾಗಲೂ ಇಷ್ಟವಾದದ್ದು. ನಿಮ್ಮಲ್ಲಿ ಯಾರಾದರೂ ನನ್ನೊಡನೆ ನೆಲದ ಮೇಲೆ ನಿಂತು ಗದಾಯುದ್ಧಮಾಡಲಿ! ರಥ ಯುದ್ಧಗಳು ಹಿಂದೆ ಎಷ್ಟೋ ಆದುವಲ್ಲ!</p>
		<p>ಯುಧಿಷ್ಠಿರ- ಆಗಲಿ! ಎದ್ದು ಹೊರಕ್ಕೆ ಬಾ; ಗಂಡಸುತನವನ್ನು ತೋರಿಸು</p>
		<p>ಈ ಮಾತನ್ನು ಕೇಳಿ ಸುರ್ಯೋಧನನಿಗೆ ಸಹಿಸದೆ, ನೀರನ್ನು ಸೀಳಿಕೊಂಡು ಉಕ್ಕಿನ ಗದೆಯನ್ನು ಹೆಗಲಿನ ಮೇಲೆ ಏರಿಸಿಕೊಂಡು, ಕಾಡಾನೆಯಂತೆ ಹೊರಕ್ಕೆ ಬಂದನು. ಅವನ ಮೈಯೆಲ್ಲಾ ಗಾಯವಾಗಿ ಇನ್ನೂ ರಕ್ತ ಸುರಿಯುತ್ತಿತ್ತು; ಅದರಿಂದ ಅವನು ಮುಳುಗಿದ್ದ ಎಡೆಯೆಲ್ಲಾ ಕೆಂಪಾಗಿತ್ತು . ಆದರೂ “ಯಾರು ಬರುತ್ತೀರೋ ಬನ್ನಿ! ನನಗೆ ಕವಚವಿಲ್ಲದಿದ್ದರೂ ಚಿಂತೆಯಿಲ್ಲ; ಗಾಯವಡೆದು ಆಯಾಸವಾಗಿದ್ದರೂ ಚಿಂತೆಯಿಲ್ಲ; ಇದುವರೆಗೆ ನೀರಿನಲ್ಲಿ ಮುಳುಗಿದ್ದರೂ ಚಿಂತೆಯಿಲ್ಲ!” ಎಂದು ಕರೆದನು.</p>
		<p>ಈ ಮಧ್ಯೆ ಯುಧಿಷ್ಠಿರನು ಆಡಿದ ಮಾತನ್ನು ಕೇಳಿ ಕೃಷ್ಣನಿಗೆ ಕಳವಳವಾಯಿತು. ಅವನು ಯುಧಿಷ್ಠಿರನನ್ನು ನೋಡಿ, ಕೋಪದಿಂದ “ನಮ್ಮಲ್ಲಿ ಯಾರೊಬ್ಬನನ್ನಾದರೂ ಗೆದ್ದರೆ ರಾಜ್ಯ ನಿನ್ನದು ಎಂದೆಯೆಲ್ಲ, ಇದು ಏನು ಸಾಹಸದ ಮಾತು! ದುರ್ಯೋಧನನೆಲ್ಲಾದರೂ ನಿನ್ನನ್ನೋ ಅರ್ಜುನನನ್ನೋ ನಕುಲ ಸಹದೇವರನ್ನೋ ಕುರಿತರೆ ಏನು ಗತಿ? ಭೀಮಾರ್ಜುನರನ್ನು ಬಿಟ್ಟರೆ ಅವನ ಮೇಲೆ ಯುದ್ಧ ಮಾಡಬಲ್ಲವರಿಲ್ಲ. ಅವರೂ ಗದೆಯಲ್ಲಿ ಅಷ್ಟು ಪರಿಶ್ರಮ ಮಾಡಿದವರಲ್ಲ. ಭೀಮನನ್ನು ಕೊಲ್ಲಬೇಕೆಂದೇ ಈ ಹದಿಮೂರು ವರ್ಷವೂ ದುರ್ಯೋಧನನು ಗದೆಯನ್ನು ಅಭ್ಯಾಸಮಾಡುತ್ತಿದ್ದಾನೆ. ಭೀಮನು ಬಲಿಷ್ಠನಿರಬಹುದು; ಆದರೆ ದುರ್ಯೋಧನನು ಅವನಿಗಿಂತ ಕುಶಲ; ಬಲಕೌಶಲ್ಯಗಳಲ್ಲಿ ಕೌಶಲ್ಯವೇ ಮೇಲು. ನ್ಯಾಯದಿಂದ ದುರ್ಯೋಧನನನ್ನು ಗೆಲ್ಲುವುದು ಅಸಾಧ್ಯ. ಹೀಗಿರುವಾಗ ಗದೆಯಿಂದ ಯುದ್ಧಮಾಡುವುದಕ್ಕೆ ಅವಕಾಶಕೊಟ್ಟೆ! ನೀನು ಹೀಗೇ ಏನಾದರೂ ಕಷ್ಟಕ್ಕೆ ಸಿಕ್ಕಿಸಿಬಿಡುತ್ತೀಯೆ!” ಎಂದನು. ಭೀಮಸೇನನು “ಚಿಂತಿಸಬೇಡ ಕೃಷ್ಣ! ನಾನು ಸುಯೋಧನನನ್ನು ಖಂಡಿತವಾಗಿಯೂ ಕೊಲ್ಲುತ್ತೇನೆ. ನನ್ನ ಗದೆ ಅವನದಕ್ಕಿಂತ ಉದ್ದವಾದದ್ದು. ಭಾರವಾದದ್ದು. ಈ ಗದೆಯಿಂದಲೇ ನಾನು ಯುದ್ಧಮಾಡುತ್ತೇನೆ; ನೀವೆಲ್ಲರೂ ಪ್ರೇಕ್ಷಕರಾಗಿರಿ” ಎಂದು ಸಮಾಧಾನಮಾಡಿದನು. ಅನಂತರ ಹಿಂಡಿನಿಂದ ಬೇರೆಯಾದ ಸಲಗನಂತಿದ್ದ ದುರ್ಯೋಧನನನ್ನು ನೋಡಿ “ದುರ್ಯೋಧನ! ನೀನೂ ನಿನ್ನ ತಂದೆಯೂ ನಮಗೆ ಮಾಡಿದ ಅಪರಾಧಗಳನ್ನೆಲ್ಲಾ ಜ್ಞಾಪಿಸಿಕೋ! ದ್ರೌಪದಿಗೆ ಸಭಾ ಮಧ್ಯದಲ್ಲಿ ಮಾಡಿದ ಅವಮಾನವನ್ನು ಜ್ಞಾಪಿಸಿಕೋ! ಆ ಪಾಪಕೃತ್ಯಗಳಿಗೆಲ್ಲಾ ಈಗ ಫಲವನ್ನು ಪಡೆಯುವೆ. ನಿನ್ನ ತಮ್ಮಂದಿರೆಲ್ಲರನ್ನೂ ಅವರ ಸೈವ್ಯದೊಡನೆ ನಾನು ಕೊಂದಿದ್ದೇನೆ. ಕುಲಗೇಡಿಯಾದ ನೀನೊಬ್ಬನು ಉಳಿದುಕೊಂಡಿದ್ದೀಯೆ! ನಿನ್ನನ್ನೂ ನನ್ನ ಗದೆಯಿಂದ ಕೊಲ್ಲುತ್ತೇನೆ, ಬಾ!” ಎಂದು ಕರೆದನು. ದುರ್ಯೋಧನನು “ವೃಕೋದರ! ಸುಮ್ಮನೆ ಹೊಗಳಿಕೊಂಡಿದ್ದರಿಂದೇನು ಪ್ರಯೋಜನ! ನಿನ್ನ ಯುದ್ದದ ತೀಟೆಯನ್ನು ತೀರಿಸಿಬಿಡುತ್ತೇನೆ ಬಾ! ನಾನು ಗದೆಯಲ್ಲಿ ಸುಶಿಕ್ಷಿತನಾಗಿರುವುದನ್ನು ನೀನು ಕಾಣೆಯಾ? ನೀರಿಲ್ಲದ ಬರಿಯ ಮೋಡ ಗುಡುಗುವಂತೆ ಗುಡುಗಾಡಬೇಡ! ಯುದ್ಧದಲ್ಲಿ ನಿನ್ನ ಬಲವನ್ನು ತೋರಿಸು" ಎಂದನು.</p>
		<p>ಅಷ್ಟು ಹೊತ್ತಿಗೆ ಸರಿಯಾಗಿ ಬಲರಾಮನು ತೀರ್ಥಯಾತ್ರೆಯಿಂದ ಹಿಂತಿರುಗಿ ಬಂದನು. ಭೀಮ ದುರ್ಯೋಧನರಿಬ್ಬರೂ ಗದಾಯುದ್ಧದಲ್ಲಿ ಅವನ ಶಿಷ್ಯರು. ಅವರಿಗೆ ಯುದ್ಧ ನಡೆಯಲಿರುವುದೆಂದು ಕೇಳಿ ಅದನ್ನು ನೋಡಬೇಕೆಂಬ ಆಸೆಯಿಂದ ಅಲ್ಲಿಗೆ ಬಂದಿದ್ದನು. ಅವನನ್ನು ಹಾಗೆ ಅನಿರೀಕ್ಷಿತವಾಗಿ ಕಂಡು ಎಲ್ಲರೂ ಅವನಿಗೆ ನಮಸ್ಕರಿಸಿದರು. ಕುಶಲಪ್ರಶ್ನೆಗಳಾದ ಬಳಿಕ ಬಲರಾಮನು “ನಾನು ಊರು ಬಿಟ್ಟು ಹೊರಟು ನಲವತ್ತೆರಡು ದಿನವಾಗಿತ್ತು. ಹಿಂತಿರುಗಿ ಬರುತ್ತಿದ್ದಹಾಗೆಯೇ ಇವರಿಬ್ಬರಿಗೂ ಗದಾಯುದ್ಧ ನಡೆಯುವುದರಲ್ಲಿದೆ ಎಂದು ಕೇಳಿ ಇಲ್ಲಿಗೇ ನೇರವಾಗಿ ಬಂದೆ!” ಎಂದು ಅವರ ಜೊತೆಯಲ್ಲಿ ಕುಳಿತನು. ಗದಾಯುದ್ಧಕ್ಕೆ ಮೊದಲಾಯಿತು.</p>
		<p>ಇಬ್ಬರೂ ಎರಡು ಮದಗಜಗಳಂತೆ ಹೋರಾಡಿದರು. ನಾನಾವರಸೆಗಳನ್ನು ತೋರಿಸಿದರು. ಒಬ್ಬನ ಏಟನ್ನು ಮತ್ತೊಬ್ಬನು ತಪ್ಪಿಸಿಕೊಳ್ಳುವನು. ಏಟು ಬಿದ್ದಾಗ ಚೇತರಿಸಿಕೊಂಡು ಏಳುವನು. ಹೀಗೆ ಬಹಳ ಹೊತ್ತು ಯುದ್ಧನಡೆಯಿತು. ಅದನ್ನು ನೋಡಿ ಕೃಷ್ಣನು ಅರ್ಜುನನೊಡನೆ “ಭೀಮನು ದುರ್ಯೋಧನನ ತೊಡೆಯನ್ನು ಮುರಿಯುತ್ತೇನೆಂದು ಪ್ರತಿಜ್ಞೆಮಾಡಿದ್ದಾನೆ. ಅವನು ತನ್ನ ಪ್ರತಿಜ್ಞೆಯನ್ನು ತೀರಿಸಿಕೊಳ್ಳಬೇಕು. ತನ್ನ ಬಲವನ್ನು ನಂಬಿಕೊಂಡು ನ್ಯಾಯದಿಂದಲೇ ಯುದ್ಧಮಾಡುತ್ತಿದ್ದರೆ ಇದು ಸಾಧ್ಯವಾಗುವುದಿಲ್ಲ; ಮೋಸಗಾರನನ್ನು ಮೋಸದಿಂದಲೇ ಜಯಿಸಬೇಕು. ಇಲ್ಲದಿದ್ದರೆ ಯುಧಿಷ್ಠಿರನು ಸಂಕಟಕ್ಕೆ ಸಿಕ್ಕುತ್ತಾನೆ. ಸೋತುಬಂದು ಜೀವದ ಮೇಲಣ ಆಶೆಯಿಂದ ಯುದ್ಧಮಾಡುತ್ತಿರುವವರು ಆಶೆಯೆಲ್ಲವನ್ನೂ ಬಿಟ್ಟು ಒಮ್ಮನಸ್ಸಿನಿಂದ ಯುದ್ಧಮಾಡುತ್ತಿರುತ್ತಾರೆ. ಅಂಥವರೊಡನೆ ಹೋರಾಡುವುದು ಮಹಾಕಷ್ಟ. ಆದ್ದರಿಂದ ಭೀಮನು ಈಗ ಅನ್ಯಾಯದಿಂದಲಾದರೂ ದುರ್ಯೋಧನನನ್ನು ಕೊಲ್ಲದಿದ್ದರೆ ನಮಗೆಲ್ಲರಿಗೂ ಕೌರವನೇ ರಾಜನಾಗುವುದು ಖಂಡಿತ!” ಎಂದನು. ಅವನ ಈ ಮಾತನ್ನು ಕೇಳಿ ಅರ್ಜುನನು ಭೀಮನಿಗೆ ಕಾಣುವಹಾಗೆ ತನ್ನ ಎಡದ ತೊಡೆಯನ್ನು ತಟ್ಟಿ ತೋರಿಸಿದನು. ಭೀಮನು ಅದನ್ನು ಅರ್ಥಮಾಡಿಕೊಂಡು, ಮಂಡಲಗಳು, ಯಮಕಗಳು, ಗೋಮೂತ್ರಿಕೆ ಮುಂತಾದ ಚಿತ್ರವಿಚಿತ್ರವಾದ ಗತಿಗಳಲ್ಲಿ ಓಡಾಡುತ್ತ ಎದುರಾಳಿಯನ್ನು ಬುದ್ದಿಭ್ರಮೆಗೊಳಿಸುವುದಕ್ಕೆ ಪ್ರಯತ್ನಪಟ್ಟನು. ಆದರೆ ದುರ್ಯೋಧನನೂ ಗದಾಯುದ್ಧ ವಿಶಾರದನಾದ್ದರಿಂದ ಅದನ್ನೆಲ್ಲಾ ಗ್ರಹಿಸಿ ಭೀಮನನ್ನು ಹೊಡೆಯುವುದಕ್ಕೆ ಅವಕಾಶವನ್ನು ನೋಡುತ್ತಿದ್ದನು. ಒಂದು ಸಾರಿ ದುರ್ಯೋಧನನು ಹೊಡೆದ ಏಟಿನಿಂದ ಭೀಮಸೇನನಿಗೆ ಮೂರ್ಛೆಬಂದು ಸ್ವಲ್ಪಹೊತ್ತು ಸ್ತಬ್ಧನಾಗಿದ್ದನು. ಅದು ದುರ್ಯೋಧನನಿಗೆ ಗೊತ್ತಾಗಲಿಲ್ಲ; ಪ್ರತಿಯಾಗಿ ಹೊಡೆಯುವುದಕ್ಕೆ ಸಿದ್ಧಮಾಡಿಕೊಳ್ಳುತ್ತಿದ್ದಾನೆಂದು ಕೊಂಡನು. ಭೀಮನೂ ಧೈರ್ಯದಿಂದ ಬೇಗ ಚೇತರಿಸಿಕೊಂಡನು. ಮತ್ತೆ ಹಾಗೆಯೇ ಹೊಡೆದಾಡುತ್ತ ಒಂದುಸಾರಿ ಭೀಮನ ಏಟನ್ನು ತಪ್ಪಿಸಿಕೊಳ್ಳುವುದಕ್ಕೆಂದು ದುರ್ಯೋಧನನು ಮೇಲಕ್ಕೆ ಹಾರಲು, ಭೀಮನು ಅವನ ತೊಡೆಗಳಿಗೆ ಗುರಿಯಿಟ್ಟು ಬಲವಾಗಿ ಹೊಡೆದನು. ದುರ್ಯೋಧನನು ಕೂಡಲೆ ತೊಡೆ ಮುರಿದು ನೆಲದಮೇಲೆ ಬಿದ್ದನು.</p>
		<p>ಹೀಗೆ ದುಯೋಧನನು ಒಂದು ದೊಡ್ಡ ಮರವು ಮುರಿದುಬಿದ್ದಂತೆ ನೆಲದಮೇಲೆ ಬೀಳಲು ಭೀಮಸೇನನು ಅವನ ಹತ್ತಿರಕ್ಕೆ ಹೋಗಿ, “ದುಷ್ಟ! ಹಿಂದೆ ನಗುನಗುತ್ತಾ ಸಭೆಯಲ್ಲಿ ಒಂಟಿಬಟ್ಟೆಯುಟ್ಟಿದ್ದ ಕೃಷ್ಣೆಯನ್ನು ‘ಹಸು! ಹಸು!’ ಎಂದು ಹಾಸ್ಯಮಾಡಿದ್ದಕ್ಕೆ ಈಗ ಫಲವನ್ನು ಅನುಭವಿಸು!” ಎಂದು ಎಡಗಾಲಿನಿಂದ ಅವನ ತಲೆಯನ್ನು ಒದೆದನು. ಎಲ್ಲರನ್ನೂ ನೋಡಿ “ಇಗೋ! ಹಿಂದೆ ನಮ್ಮನ್ನು ಹಸು! ಹಸು! ಎಂದವರನ್ನು ಈಗ ನಾವೂ ಹಸು!ಹಸು! ಎನ್ನುತ್ತೇವೆ. ಆದರೆ ನಮಗೆ ಬೆಂಕಿ ಬೇಕಿಲ್ಲ, ಪಗಡೆ ಬೇಕಿಲ್ಲ, ಕಪಟ ಬೇಕಿಲ್ಲ; ನಮ್ಮ ಬಾಹುಬಲವೇ ಸಾಕು. ಅದರಿಂದ ನಾವು ಹಿಂದೆ ನಮ್ಮನ್ನು ‘ಜಳ್ಳೆಳ್ಳು’ ಎಂದು ಹಾಸ್ಯಮಾಡಿದವರನ್ನು ಕೊಂದುಹಾಕಿದ್ದೇವೆ” ಎಂದು ಮತ್ತೆ ಅವನ ತಲೆಯನ್ನು ಒದ್ದು “ಕಪಟಿ!” ಎಂದು ಬೈದನು. ಅದನ್ನು ನೋಡಿ ಧರ್ಮರಾಜನು, “ಭೀಮಾ! ನಿನ್ನ ಹಗೆ ಹರಿಯಿತು; ಪ್ರತಿಜ್ಞೆ ಪೂರೈಸಿತು; ಆದ್ದರಿಂದ ಇನ್ನು ಅಮಂಗಳವಾದ ಕಾರ್ಯ ಮಾಡುವುದಕ್ಕೆ ಹೋಗಬೇಡ! ಅವನನ್ನು ಒದೆಯಬಾರದು; ಅದು ಧರ್ಮವಲ್ಲ; ಅವನು ಎಷ್ಟಾದರೂ ನಮ್ಮ ಜ್ಞಾತಿ; ಹನ್ನೊಂದು ಅಕ್ಷೌಹಿಣೀ ಸೇನೆಗೆ ಒಡೆಯನಾಗಿದ್ದ ರಾಜ; ಅವನ ಸ್ಥಿತಿಯನ್ನು ನೋಡಿ ವ್ಯಥೆಪಡಬೇಕೇ ಹೊರತು ಹಾಸ್ಯಮಾಡುವುದಲ್ಲ” ಎಂದು ಸೆರೆಬಿಗಿದು ಬಂದು ದುರ್ಯೋಧನನನ್ನು ಕುರಿತು “ಅಪ್ಪಾ! ಇದಕ್ಕೆ ದುಃಖಿಸಬೇಡ; ಹಿಂದೆ ಮಾಡಿದ ಕರ್ಮವನ್ನು ಅನುಭವಿಸಿಯೇ ತೀರಬೇಕು. ನಿನ್ನ ಅಪರಾಧದಿಂದ ನೀನು ಇದನ್ನು ಕೈಯಾರ ತಂದುಕೊಂಡೆ; ನಿನ್ನ ತಮ್ಮಂದಿರಿಗೂ ಈ ಸ್ಥಿತಿ ಬಂತು; ನಿನ್ನ ನೆಂಟರಿಷ್ಟರೆಲ್ಲರೂ ನಾಶವಾದರು. ಅವರ ಹೆಂಡಿರೆಲ್ಲರೂ ಈಗ ವಿಧವೆಯರಾಗಿ ದುಃಖದಿಂದ ನಿನ್ನನ್ನು ಶಪಿಸುತ್ತಾರೆ” ಎಂದು ನಿಟ್ಟುಸಿರುಬಿಟ್ಟು ಪ್ರಲಾಪಮಾಡಿದನು.</p>
		<p>ಬಲರಾಮನು ತುಂಬ ಕೋಪಿಸಿಕೊಂಡು “ಛಿ! ಛಿ!! ಭೀಮನು ಹೊಕ್ಕಳ ಕೆಳಗೆ ಹೊಡೆದನಲ್ಲಾ! ಇದನ್ನು ಗದಾಯುದ್ಧದಲ್ಲಿ ಎಂದೂ ನೋಡಿರಲಿಲ್ಲ. ಹೊಕ್ಕಳಿಂದ ಕೆಳಗೆ ಹೊಡೆಯಕೂಡದೆಂಬುದು ನಿಯಮ. ಇವನು ನಿಯಮವನ್ನು ಮೀರಿ ತನ್ನ ಮನಸ್ಸಿಗೆ ಬಂದಹಾಗೆ ನಡೆದುಕೊಳ್ಳುತ್ತಾನೆ!” ಎಂದು ತನ್ನ ನೇಗಿಲನ್ನು ಎತ್ತಿಕೊಂಡು ಭೀಮನನ್ನು ಹೊಡೆಯುವುದಕ್ಕೆ ಹೋದನು. ಕೃಷ್ಣನು ಅವನನ್ನು ವಿನಯದಿಂದ ತಡೆದು ನಿಲ್ಲಿಸಿ “ಪಾಂಡವರು ನಮಗೆ ಸಹಜ ಮಿತ್ರರು; ಶುದ್ಧವಾದ ಪೌರುಷ ಉಳ್ಳವರು; ಅಲ್ಲದೆ ನಮ್ಮ ಸೋದರತ್ತೆಯ ಮಕ್ಕಳು; ಅವರನ್ನು ಶತ್ರುಗಳು ಮೋಸಪಡಿಸಿದರು; ಭೀಮನು ದುರ್ಯೋಧನನ ತೊಡೆ ಮುರಿಯುತ್ತೇನೆಂದು ಪ್ರತಿಜ್ಞೆ ಮಾಡಿದ್ದನು. ಮಾಡಿದ ಪ್ರತಿಜ್ಞೆಯಂತೆ ನಡೆಯುವುದು ಕ್ಷತ್ರಿಯನ ಧರ್ಮ. ಅಲ್ಲದೆ ‘ಭೀಮನು ನಿನ್ನ ತೊಡೆಯನ್ನು ಮುರಿಯುತ್ತಾನೆ!’ ಎಂದು ದುರ್ಯೋಧನನಿಗೆ ಮೈತ್ರೇಯನು ಶಾಪಕೊಟ್ಟಿದ್ದನು. ಅದು ನಡೆಯಬೇಕಾಗಿತ್ತು; ಆದ್ದರಿಂದ ಇದರಲ್ಲಿ ನನಗೆ ತಪ್ಪು ಕಾಣಲಿಲ್ಲ. ನಿನ್ನ ಕೋಪವನ್ನು ಬಿಡು!” ಎಂದನು. ಬಲರಾಮನು “ಕೃಷ್ಣ! ಅದೆಲ್ಲಾ ಇರಬಹುದು. ಆದರೆ ಕಾಮವೂ ಅರ್ಥವೂ ಧರ್ಮಕ್ಕೆ ವಿರುದ್ಧವಾಗಿ ಹೋಗಬಾರದು; ಧರ್ಮಕ್ಕೆ ವಿರುದ್ಧವಾಗಿ ಆಚರಿಸಿ ಭೀಮನು ತನ್ನ ಪ್ರತಿಜ್ಞೆಯನ್ನು ನೆರವೇರಿಸಿಕೊಂಡನಲ್ಲಾ ಎಂಬುದೇ ನನ್ನ ವ್ಯಥೆ! ಧರ್ಮಾತ್ಮನಾದ ಸುಯೋಧನನನ್ನು ಭೀಮನು ಅಧರ್ಮದಿಂದ ಹೊಡೆದು ಬೀಳಿಸಿದನು ಎಂದು ಅವನಿಗೆ ಲೋಕದಲ್ಲಿ ಅಪಖ್ಯಾತಿ ಬರುತ್ತದೆ. ಋಜುಯುದ್ಧ ಮಾಡಿದ ದುರ್ಯೋಧನನಿಗೆ ಸದ್ಗತಿ ಬರುತ್ತದೆ.!” ಎಂದು ತನ್ನ ರಥವನ್ನು ಹತ್ತಿಕೊಂಡು ದ್ವಾರಕೆಗೆ ಹೊರಟುಹೋದನು. ಭೀಮಸೇನನನ್ನು ಎಲ್ಲರೂ ಅಭಿನಂದಿಸಿದರು. ಅವನೂ ಅಣ್ಣನಿಗೆ ನಮಸ್ಕರಿಸಿ “ಇಗೋ ಈಗ ಭೂಮಂಡಲವು ನಿಷ್ಕಂಟಕವಾಗಿ ನಿನ್ನದಾಯಿತು. ಈ ವೈರಕ್ಕೆಲ್ಲಾ ಮೂಲನಾದವನು ಏಟುತಿಂದು ಬಿದ್ದಿದ್ದಾನೆ. ದುಶ್ಶಾಸನ ಮೊದಲಾದ ಉಗ್ರವಾದಿಗಳೆಲ್ಲರೂ ಸತ್ತುಹೋದರು!” ಎಂದನು. ಧರ್ಮರಾಜನು ಸಂತೋಷಪಟ್ಟು “ಹೌದಪ್ಪ! ಕೃಷ್ಣನ ದಯೆಯಿಂದ ಭೂಮಂಡಲವನ್ನು ಸಂಪಾದಿಸಿದ ಹಾಗಾಯಿತು; ನೀನು ಶತ್ರುನಾಶಮಾಡಿ ವಿಜಯವನ್ನು ಪಡೆದೆ!" ಎಂದನು. ಎಲ್ಲರೂ ತಮ್ಮ ತಮ್ಮ ಶಂಖವನ್ನು ಊದಿದರು. ಆ ಶಂಖಧ್ವನಿಯಿಂದ ಆಕಾಶವೆಲ್ಲವೂ ತುಂಬಿಹೋಯಿತು.</p>
		<p>ಅನಂತರ ಕೃಷ್ಣನು ಭೀಮಸೇನನ ಸುತ್ತ ಮುತ್ತಿಕೊಂಡು ಅವನನ್ನು ಹೊಗಳುತ್ತ ಉತ್ಸಾಹದಲ್ಲಿದ್ದವರನ್ನು ಕುರಿತು, “ಬಿದ್ದ ಶತ್ರುವನ್ನು ಇಂಥ ಮಾತುಗಳಿಂದ ಮತ್ತೆ ಸಂಕಟಪಡಿಸುವುದು ತರವಲ್ಲ; ಅವನು ಮಾನಗೆಟ್ಟು ಹತನಾಗಿ ಬಿದ್ದಿದ್ದಾನೆ. ಪಾಪಿಗಳಾದ ಜೊತೆಗಾರರನ್ನು ಕಟ್ಟಿಕೊಂಡು, ವಿದುರ ಭೀಷ್ಮ ಮುಂತಾದ ಹಿರಿಯರ ಮಾತು ಮೀರಿ, ಪಾಂಡವರಿಗೆ ಬೇಡಿಕೊಂಡರೂ ಅವರ ಪಾಲನ್ನು ಕೊಡದೆ ಕೆಟ್ಟು ಈಗ ಒಂದು ಮರದ ತುಂಡಿನಂತೆ ಬಿದ್ದಿದ್ದಾನೆ. ಅವನನ್ನು ನೋಯಿಸಿ ಆಗುವುದೇನು? ರಥವನ್ನು ಹತ್ತಿಕೊಳ್ಳಿ! ಹೋಗೋಣ!” ಎಂದನು. ಅವನ ಆ ತಿರಸ್ಕಾರದ ಮಾತುಗಳನ್ನು ಕೇಳಿ ದುರ್ಯೋಧನನು ಬಾಲಕಡಿದ ಹಾವಿನಂತೆ, ಎರಡು ಮೊಳಕೈಗಳನ್ನೂ ಊರಿಕೊಂಡು ಅರ್ಧ ಎದ್ದು, ಹುಬ್ಬುಗಂಟಿಕ್ಕಿಕೊಂಡು ಕೃಷ್ಣನನ್ನು ನೋಡುತ್ತ ಪ್ರಾಣಯಾತನೆಯನ್ನೂ ಲಕ್ಷಿಸದೆ, ‘ಲೋ ಕಂಸದಾಸನ ದಾಯಾದಿ! ಅಧರ್ಮದಿಂದ ಗದಾಯುದ್ಧದಲ್ಲಿ ಬೀಳಿಸಿ ಈಗ ಹೀಗೆನ್ನುವುದಕ್ಕೆ ನಿನಗೆ ನಾಚಿಕೆಯಾಗುವುದಿಲ್ಲವೆ? ತೊಡೆಯನ್ನು ಮುರಿಯೆಂದು ಭೀಮನಿಗೆ ಸೂಚನೆ ಕೊಡಿಸಿದ್ದು ನನಗೆ ತಿಳಿಯದೆಂದು ಮಾಡಿದ್ದೀಯೋ? ಋಜುಯುದ್ಧ ಮಾಡುತ್ತಿದ್ದ ಸಾವಿರಾರು ರಾಜರನ್ನು ಹೀಗೆ ಅನ್ಯಾಯದಿಂದ ಕೊಲ್ಲಿಸಿದ ನಿನಗೆ ಕರುಣೆಯಿಲ್ಲ, ನಾಚಿಕೆಯಿಲ್ಲ. ಶಿಖಂಡಿಯನ್ನು ಮುಂದುಮಾಡಿ ಭೀಷ್ಮನನ್ನು ಕೊಲ್ಲಿಸಿದೆ. ಅಶ್ವತ್ಥಾಮ ಸತ್ತನೆಂದು ಸುಳ್ಳು ಹೇಳಿಸಿ ದ್ರೋಣನಿಂದ ಶಸ್ತ್ರವನ್ನು ಕೆಳಗೆ ಹಾಕಿಸಿದೆ. ಧೃಷ್ಟದ್ಯುಮ್ನನು ಅವನನ್ನು ಕೊಲ್ಲುತ್ತಿದ್ದರೆ ತಡೆಯದೆ ಸುಮ್ಮನಿದ್ದೆ. ಅರ್ಜುನನಿಗಾಗಿ ಇಟ್ಟುಕೊಂಡಿದ್ದ ಶಕ್ತಿಯಿಂದ ಘಟೋತ್ಕಚನನ್ನು ಕೊಲ್ಲಿಸಿದೆ. ಕರ್ಣನು ಬಿಟ್ಟ ಸರ್ಪಾಸ್ತ್ರವನ್ನು ನಿವಾರಿಸಿ ಅರ್ಜುನನನ್ನು ಕಾಪಾಡಿ, ಕರ್ಣನ ರಥ ಹೂಳಿಕೊಂಡಾಗ ಅವನನ್ನು ಕೊಲ್ಲಿಸಿದೆ. ನಮ್ಮೊಡನೆಯೆಲ್ಲಾ ಋಜುಮಾರ್ಗದಲ್ಲಿ ಯುದ್ಧಮಾಡಿದ್ದರೆ ಖಂಡಿತವಾಗಿಯೂ ನಿಮಗೆ ವಿಜಯವಾರುತ್ತಿರಲಿಲ್ಲ!” ಎಂದನು. ವಾಸುದೇವನು, “ದುರ್ಯೋಧನ! ನಿನ್ನ ದುಷ್ಕೃತ್ಯದಿಂದ ನಿನ್ನ ನೆಂಟರಿಷ್ಟರೂ ಭೀಷ್ಮ ದ್ರೋಣ ಕರ್ಣಾದಿಗಳೂ ಹತರಾದರು. ನಾನು ಬಂದು ಬೇಡಿಕೊಂಡಾಗ ಶಕುನಿಯ ಮಾತನ್ನು ಕೇಳಿಕೊಂಡು ಪಾಂಡವರಿಗೆ ಪಿತ್ರಾರ್ಜಿತ ರಾಜ್ಯವನ್ನು ಕೊಡುವುದಿಲ್ಲವೆಂದೆ; ವಿಷ ಹಾಕಿದೆ; ಸುಟ್ಟು ಕೊಲ್ಲಬೇಕೆಂದಿದ್ದೆ; ಮೋಸದಿಂದ ಪಗಡೆಯಾಟದಲ್ಲಿ ಗೆದ್ದು ದ್ರೌಪದಿಗೆ ಅವಮಾನಪಡಿಸಿದೆ. ಹುಡುಗನಾದ ಆಭಿಮನ್ಯುವನ್ನು ಹಲವರಿಂದ ಕೊಲ್ಲಿಸಿದೆ. ಇವೇ ಮುಂತಾದ ದುಷ್ಕೃತ್ಯಗಳಿಗಾಗಿ ಯುದ್ಧದಲ್ಲಿ ನಿನ್ನನ್ನು ಕೊಲ್ಲಬೇಕಾಯಿತು” ಎಂದನು. ದುರ್ಯೋಧನನು, “ನಾನು ಇರುವತನಕ ವಿದ್ಯೆ ಪಡೆದೆ; ದಾನಧರ್ಮ ಮಾಡಿದೆ; ರಾಜ್ಯ ಸುಖವನ್ನನುಭವಿಸಿದೆ; ಶತ್ರುಗಳ ತಲೆಯನ್ನು ಮೆಟ್ಟಿಕ್ಕಿದೆ. ; ಧರ್ಮನಿಷ್ಠರಾದ ಕ್ಷತ್ರಿಯರು ಅಪೇಕ್ಷಿಸುವ ವೀರಮರಣವನ್ನು ಪಡೆದೆ; ಇದಕ್ಕಿಂತ ಉತ್ತಮವಾದ ಮರಣವು ಯಾರಿಗೆ ಬಂದೀತು? ನಾನು ನನ್ನ ಇಷ್ಟಮಿತ್ರ ಬಂಧುಬಳಗದೊಡನೆ ಸ್ವರ್ಗಕ್ಕೆ ಹೋಗುತ್ತೇನೆ; ನೀವು ನಿಮ್ಮ ಕೀಳುಚಿಂತೆಗಳನ್ನು ಇಟ್ಟುಕೊಂಡು ಕ್ಲೇಶಪಡುತ್ತಿರಿ!” ಎಂದನು. ಅನಂತರ ಕೃಷ್ಣನು ತನ್ನ ಜೊತೆಯಲ್ಲಿದ್ದವರನ್ನೆಲ್ಲಾ ಸಮಾಧಾನಗೊಳಿಸಿ ಎಲ್ಲರನ್ನೂ ಅವರವರ ಬಿಡಾರಕ್ಕೆ ಕಳುಹಿಸಿದನು. ತಾನೂ ಶಿಬಿರಕ್ಕೆ ಬಂದು ಅರ್ಜುನನನ್ನು ಇಳಿಸಿ ತಾನೂ ಇಳಿಯಲು ಇದುವರೆಗೂ ಅವರು ಕುಳಿತಿದ್ದ ರಥವು ಹತ್ತಿ ಉರಿದುಹೋಯಿತು. ಇದೇಕೆಂದು ಕೇಳಲು ಕೃಷ್ಣನು “ದ್ರೋಣ ಕರ್ಣರ ದಿವ್ಯಾಸ್ತ್ರಗಳಿಂದ ಅದು ಆಗಲೇ ದಗ್ಧವಾಗಿತ್ತು; ನಾನು ಕುಳಿತಿದ್ದದ್ದರಿಂದ ಹಾಗೆಯೇ ಇತ್ತು; ಈಗ ನಮ್ಮ ಕೆಲಸ ಮುಗಿದು ನಾನು ಅದನ್ನು ಬಿಟ್ಟುಬಂದದ್ದರಿಂದ ಅದು ಉರಿದುಹೋಯಿತು!” ಎಂದು ಉತ್ತರಕೊಟ್ಟನು. ಆಮೇಲೆ “ಇನ್ನು ನಾವು ಶಿಬಿರವನ್ನು ತ್ಯಜಿಸಿ ಹೊರಗೆ ಇರುವುದೇ ಒಳ್ಳೆಯದು” ಎಂದು ಹೇಳಿ ಕೃಷ್ಣನು ಅಂದಿನ ರಾತ್ರಿ ಎಲ್ಲರೂ ಓಘವತೀ ನದಿಯ ತೀರದಲ್ಲಿ ತಂಗಿರುವಂತೆ ಏರ್ಪಡಿಸಿದನು. ಆಗ ಧರ್ಮರಾಜನು ಕೃಷ್ಣನನ್ನು ಕುರಿತು “ಕೃಷ್ಣ! ನಿನ್ನ ದಯೆಯಿಂದ ರಾಜ್ಯವು ನಿಷ್ಕಂಟಕವಾಯಿತು. ಹೀಗೆ ಕೈಗೆ ಬಂದದ್ದು ಮತ್ತೆ ಬಿಟ್ಟುಹೋಗದಂತೆ ಮಾಡುವುದು ನಿನಗೇ ಸೇರಿದ್ದು. ಈಗ ನೀನು ಹಸ್ತಿನಗರಕ್ಕೆ ಹೋಗಿ ಗಾಂಧಾರಿಯನ್ನು ನೋಡಿ ಅವಳನ್ನು ಸಮಾಧಾನಮಾಡಬೇಕು. ಅವಳು ಮಹಾ ತಪಸ್ವಿನಿ. ತನ್ನ ಮಕ್ಕಳು ಮೊಮ್ಮಕ್ಕಳೆಲ್ಲರೂ ಸತ್ತರೆಂದು ಕೇಳಿ ಅವಳು ತನ್ನ ಹೊಟ್ಟೆಯಸಂಕಟದಿಂದ ನಮ್ಮನ್ನು ಸುಟ್ಟುಬಿಡುತ್ತಾಳೆ. ನೀನಲ್ಲದೆ ಮತ್ತಾರೂ ಅವಳ ಕಣ್ಣೆದುರಿಗೆ ಹೋಗಲು ಸಾಧ್ಯವಿಲ್ಲ. ಆದ್ದರಿಂದ ನೀನೇ ಹೋಗಿ ಅವಳನ್ನು ಸಮಯೋಚಿತವಾದ ಮಾತುಗಳಿಂದ ಶಾಂತಗೊಳಿಸು” ಎಂದನು. ಅದಕ್ಕೆ ಕೃಷ್ಣನು ಒಪ್ಪಿ, ರಥವನ್ನು ತರಿಸಿ ಕೂಡಲೆ ಹಸ್ತಿನಗರಕ್ಕೆ ಹೋಗಿ ಧೃತರಾಷ್ಟ್ರನಿಗೂ ಗಾಂಧಾರಿಗೂ ನಮಸ್ಕರಿಸಿ, ಗಟ್ಟಿಯಾಗಿ ಅತ್ತನು. ಹಾಗೆ ಒಂದು ಘಳಿಗೆವರೆಗೆ ಅಳುತ್ತಿದ್ದು ಆಮೇಲೆ ಕಣ್ಣನ್ನು ತೊಳೆದುಕೊಂಡು, ತುಂಬ ನಮ್ರತೆಯಿಂದ ಧೃತರಾಷ್ಟ್ರನನ್ನು ಕುರಿತು, “ಪ್ರಭೂ! ನಿನಗೆ ತಿಳಿಯದೆ ಇರುವುದು ಯಾವುದೂ ಇಲ್ಲ; ಕಾಲಗತಿ ಎಲ್ಲವೂ ತಿಳಿದೇ ಇದೆ; ಪಾಂಡವರು ಕುಲಕ್ಷಯವಾಗಬಾರದೆಂದು ನಿನ್ನ ಇಷ್ಟದಂತೆ ನಡೆದುಕೊಳ್ಳುತ್ತಿದ್ದು ಜೂಜಿನಲ್ಲಿ ಸೋತಾಗ ಕಾಡಿಗೆ ಹೋದರು; ಅಜ್ಞಾತವಾಸ ಮಾಡಿದರು; ಏನೇನೋ ಕಷ್ಟಪಟ್ಟರು; ಯುದ್ಧವಾಗುವಂತಿದ್ದಾಗ ನಾನೇ ಬಂದು ಐದು ಊರುಗಳನ್ನು ಕೇಳಿದೆ; ಕಾಲಪ್ರೇರಿತನಾಗಿ ನೀನು ಕೊಡಲೊಪ್ಪಲಿಲ್ಲ; ಅದರಿಂದ ಈಗ ಕ್ಷತ್ರಿಯಕುಲವೆಲ್ಲಾ ನಾಶವಾಯಿತು. ಭೀಷ್ಮಾದಿಗಳು ಶಾಂತಿಯನ್ನು ಬೋಧಿಸುತ್ತಲೇ ಇದ್ದರು; ಆದರೆ ಅದು ನಿನ್ನ ಮನಸ್ಸಿಗೆ ಬರಲಿಲ್ಲ. ಏನುಮಾಡುವುದು? ಕಾಲಬಂದರೆ ಯಾರಿಗಾದರೂ ಬುದ್ಧಿ ಮೋಸಹೋಗುತ್ತದೆ. ನೀನು ತಿಳಿದವನು; ಆದ್ದರಿಂದ ಪಾಂಡವರ ಮೇಲೆ ತಪ್ಪು ಹೊರೆಸಬೇಡ; ಅವರಿಂದ ಒಂದು ಚೂರೂ ತಪ್ಪಿಲ್ಲ. ಧರ್ಮ ನ್ಯಾಯ ಸ್ನೇಹ ಇವುಗಳನ್ನು ಅವರು ಸ್ವಲ್ಪವೂ ಮೀರಿಹೋದವರಲ್ಲ. ಆದ್ದರಿಂದ ಪಾಂಡವರ ಮೇಲೆ ಕೋಪಿಸಿಕೊಳ್ಳಬೇಡ; ಮಕ್ಕಳಿದ್ದು ಏನೇನು ಮಾಡಬಹುದಾಗಿತ್ತೋ ಅದೆಲ್ಲವನ್ನೂ ಪಾಂಡವರು ನಿನಗೂ ಗಾಂಧಾರಿಗೂ ಮಾಡುತ್ತಾರೆ. ಆದ್ದರಿಂದ ನೀವು ಕೊರಗಿ ಪಾಂಡವರ ಮೇಲೆ ಕಿಂಕೃತಿ ಇಟ್ಟುಕೊಳ್ಳಬೇಡಿ. ಇದೆಲ್ಲವನ್ನೂ ಮನಸ್ಸಿಗೆ ತಂದುಕೊಂಡು ಪಾಂಡವರಿಗೆ ಶುಭವನ್ನು ಎಣಿಸಿ! ಧರ್ಮರಾಜನಿಗೆ ನಿನ್ನಲ್ಲಿ ಸ್ವಭಾವವಾಗಿ ಎಷ್ಟು ಭಕ್ತಿವಿಶ್ವಾಸಗಳಿದ್ದವೆಂಬುದನ್ನು ನೀನು ಬಲ್ಲೆ; ಈ ಯುದ್ಧಮಾಡಿ ಹಗಲೂ ರಾತ್ರಿಯೂ ಅವನು ಸಂಕಟಪಟ್ಟುಕೊಳ್ಳುತ್ತಿದ್ದಾನೆ; ಅವನಿಗೆ ಸ್ವಲ್ಪವೂ ಮನಸ್ಸಿಗೆ ನೆಮ್ಮದಿಯಿಲ್ಲ. ತುಂಬ ನಾಚಿಕೆಯಾಗಿ ನಿನಗೆ ಮುಖ ತೋರಿಸಲಾರದೆ ಅವನು ನಿನ್ನ ಹತ್ತಿರಕ್ಕೆ ಬಂದಿಲ್ಲ” ಎಂದು ಹೇಳಿ, ಶೋಕಸಂತಪ್ತಳಾಗಿದ್ದ ಗಾಂಧಾರಿಯನ್ನು ಕುರಿತು “ಅಮ್ಮಾ! ಸುವ್ರತೆ! ಈಗ ನಾನು ಆಡುವ ಮಾತನ್ನು ಲಾಲಿಸು; ಲೋಕದಲ್ಲಿ ನಿನಗೆ ಸಮಾನರಾದ ಹೆಂಗಸರಿಲ್ಲ. ಮಹಾರಾಣಿ! ನಾನು ಸಂಧಿಗೆ ಬಂದಿದ್ದಾಗ ನೀನು ಎರಡು ಕಡೆಗೂ ಹಿತವಾದ ಧರ್ಮಾರ್ಥಯುಕ್ತವಾದ ಮಾತನ್ನು ಕೇಳಿದ್ದೂ ಅದನ್ನು ನಿನ್ನ ಮಕ್ಕಳು ಕೇಳದೆಹೋದದ್ದೂ ನಿನಗೆ ಗೊತ್ತಿದೆ. ಜಯಾಭಿಲಾಷಿಯಾದ ನಿನ್ನ ಮಗನನ್ನು ಕುರಿತು ‘ಮೂಢ! ನನ್ನ ಮಾತನ್ನು ಕೇಳು! ಎಲ್ಲಿ ಧರ್ಮವೋ ಅಲ್ಲಿ ಜಯ!” ಎಂದು ಹೇಳಿದೆ; ಅದು ಈಗ ಪ್ರಾಪ್ತವಾಗಿದೆ. ಇದನ್ನು ಮನಸ್ಸಿಗೆ ತಂದುಕೊಂಡು ದುಃಖವನ್ನು ಸಹಿಸಿಕೋ, ತಾಯಿ! ಪಾಂಡವರಿಗೆ ಎಂದೂ ಕೆಡುಕನ್ನು ಕೋರಬೇಡ. ನೀನು ರೋಷದಿಂದ ಕಣ್ಣುಬಿಟ್ಟು ನೋಡಿದರೆ ಸಾಕು, ತಪಶ್ಶಕ್ತಿಯಿಂದ ನೀನು ಮೂರುಲೋಕವನ್ನೂ ಸುಟ್ಟುಹಾಕಿಬಿಡಬಲ್ಲೆ!” ಎಂದನು. ಗಾಂಧಾರಿಯು “ಅದು ನಿಜ, ಕೇಶವ! ಹಲವು ಚಿಂತೆಗಳಿಂದ ನನ್ನ ಮನಸ್ಸು ಬೆಂದು ಕುದಿಯುತ್ತಿತ್ತು. ಈಗ ನಿನ್ನ ಮಾತು ಕೇಳಿ ಸ್ವಸ್ಥವಾಯಿತು. ಇನ್ನು ಮೇಲೆ ಮಕ್ಕಳೆಲ್ಲರನ್ನೂ ಕಳೆದುಕೊಂಡಿರುವ ಅಂಧನೂ ವೃದ್ಧನೂ ಆದ ರಾಜನಿಗೆ ನೀನೂ ನಿನ್ನ ವೀರಪಾಂಡವರೂ ದಿಕ್ಕು!" ಎಂದು ಮುಖ ಮುಚ್ಚಿಕೊಂಡು ಗೊಳೋ ಎಂದು ಅತ್ತಳು. ಕೃಷ್ಣನು ಅವಳಿಗೆ ಬಗೆಬಗೆಯ ಸಮಾಧಾನದ ಮಾತುಗಳನ್ನು ಹೇಳಿ ಕಾಲು ಮುಟ್ಟಿ ನಮಸ್ಕರಿಸಿ ಅವರ ಅನುಮತಿ ಪಡೆದು, ಅದೇ ರಾತ್ರಿಯೇ ಪಾಂಡವರಿದ್ದ ಸ್ಥಳಕ್ಕೆ ಹಿಂತಿರುಗಿ ಬಂದನು.</p>
		<p>ಅತ್ತ ಅಶ್ವತ್ಥಾಮ ಕೃಪ ಕೃತವರ್ಮರು, ದುರ್ಯೋಧನನು ಹತನಾಗಿ ಉಳಿದವರೆಲ್ಲರೂ ಓಡಿಹೋದದ್ದನ್ನು ಚಾರರಿಂದ ಕೇಳಿ ಓಡಿಬಂದರು. ದುರ್ಯೋಧನನು ಮೈಯೆಲ್ಲಾ ರಕ್ತವಾಗಿ, ಮುರಿದುಬಿದ್ದ ಮಹಾವೃಕ್ಷದಂತೆ ನೆಲದಮೇಲೆ ಬಿದ್ದಿದ್ದನು. ಎಲ್ಲರೂ ಅವನ ಹತ್ತಿರ ಬಂದು ಕುಳಿತರು; ಅಶ್ವತ್ಥಾಮನು ಕಣ್ಣೀರಿಡುತ್ತ “ವೀರ ದುರ್ಯೋಧನ! ನೀನು ಹೀಗೆ ಮೈಯೆಲ್ಲಾ ಧೂಳಾಗಿ ಬಿದ್ದಿರುವುದನ್ನು ನೋಡಿದರೆ ಈ ಮನುಷ್ಯಲೋಕದಲ್ಲಿ ಖಂಡಿತ ಪುಣ್ಯವೆಂಬುದಿಲ್ಲವೆಂದು ಹೇಳಬೇಕಾಗುತ್ತದೆ. ಮಹಾರಾಜ! ದೊರೆಯಾಗಿ ಭೂಮಂಡಲವನ್ನು ಆಳುತ್ತಿದ್ದು ಈಗ ಹೀಗೆ ನಿರ್ಜನವಾದ ಕಾಡಿನಲ್ಲಿ ಬಿದ್ದಿದ್ದೀಯಲ್ಲ! ರಾಜಾಧಿರಾಜನಾಗಿದ್ದು ಹೀಗೆ ಮಣ್ಣುಮುಕ್ಕಿ ಹಲ್ಲುಕಚ್ಚುವ ಕಾಲ ಬಂತಲ್ಲ! ನಿನ್ನ ಬೆಳ್ಗೊಡೆಯೆಲ್ಲಿ? ಅಗಾಧ ಸೇನೆಯೆಲ್ಲಿ? ಇಂದ್ರ ವೈಭವದಲ್ಲಿದ್ದ ನಿನಗೇ ಇಂಥ ದೆಸೆ ಒದಗಿದಮೇಲೆ ಮಿಕ್ಕವರ ಗತಿ ಏನು? ಲಕ್ಷ್ಮಿ ಏನು ಶಾಶ್ವತ!” ಎಂದನು. ದುರ್ಯೋಧನನು ತನ್ನ ಕಣ್ಣನ್ನು ಒರೆಸಿಕೊಳ್ಳುತ್ತ “ಬ್ರಹ್ಮನು ನಿಯಮಿಸಿರುವ ಲೋಕಸ್ವಭಾವವೇ ಹೀಗೆ! ನಾನೂ ನಿಷ್ಠೆಯಿಂದ ಭೂಮಿಯನ್ನು ಪರಿಪಾಲಿಸಿದೆ; ಎಷ್ಟು ಕಷ್ಟ ಬಂದರೂ ಯುದ್ಧದಲ್ಲಿ ಹಿಮ್ಮೆಟ್ಟಲಿಲ್ಲ; ಪಾಪಿಗಳು ಮೋಸದಿಂದ ಕೊಂದರು. ಹೋಗಲಿ! ನೆಂಟರಿಷ್ಟರೆಲ್ಲರೂ ಸತ್ತಮೇಲೆ ನಾನು ಉಳಿದುಕೊಳ್ಳದೆ ಸಾಯುವಂತಾಯಿತಲ್ಲ; ಪುಣ್ಯಕ್ಕೆ ಈ ಜನಕ್ಷಯದಲ್ಲಿ ನೀವು ಮೂವರಾದರೂ ಕಳೆದುಳಿದಿರಿ! ನಿಮಗೆ ಶುಭವಾಗಲಿ; ಅದರಿಂದ ನನಗೆ ಸಂತೋಷ. ವೇದಗಳು ಪ್ರಮಾಣವಾದರೆ ನನಗೆ ಒಳ್ಳೆಯ ಲೋಕಗಳು ಲಭಿಸುತ್ತದೆ. ಈಗ ನನಗೆ ಪರಮ ತೇಜಶ್ಶಾಲಿಯಾದ ಕೃಷ್ಣನ ಮಹಿಮೆಯೂ ಗೊತ್ತಾಯಿತು. ಅವನಿಂದಲೇ ನಾನು ಕ್ಷತ್ರಿಯಧರ್ಮಕ್ಕೆ ಅನುಸಾರವಾಗಿ ಹೀಗೆ ಬೀಳುವಂತಾಯಿತು. ನಾನು ಕ್ಷತ್ರಿಯಧರ್ಮದಲ್ಲಿದ್ದದ್ದರಿಂದ ನೀವು ನನಗಾಗಿ ವ್ಯಥೆ ಪಡಬೇಡಿ. ನೀವೂ ನಿಮ್ಮ ಕೈಲಾದದ್ದನ್ನೆಲ್ಲಾ ಮಾಡಿ ಜಯ ದೊರಕಿಸಲು ಯತ್ನಮಾಡಿದಿರಿ. ಆದರೆ ದೈವಕ್ಕೆ ಯಾರು ಹೊಣೆ? ಎಂದು ಕಣ್ಣಿನಲ್ಲಿ ನೀರು ತಂದುಕೊಂಡು ಸುಮ್ಮನಾದನು. ಅಶ್ವತ್ಥಾಮನು ಕೋಪದಿಂದ ಜ್ವಲಿಸುತ್ತ ಕೈಕೈಹಿಸುಕಿಕೊಳ್ಳುತ್ತ ಗದ್ಗದಸ್ವರದಿಂದ “ಪ್ರಭು! ಸತ್ಯವಾಗಿ ಹೇಳುತ್ತೇನೆ, ಕೇಳು. ಆ ನೀಚರು ನನ್ನ ತಂದೆಯನ್ನು ಕ್ರೂರವಾದ ರೀತಿಯಲ್ಲಿ ಕೊಂದುಹಾಕಿದರು. ಅದರಿಂದ ಆಗುವ ದುಃಖಕ್ಕಿಂತಲೂ ನಿನ್ನನ್ನು ನೋಡಿದಾಗ ನನಗೆ ಹೆಚ್ಚು ಸಂಕಟವಾಗುತ್ತಿದೆ! ಈ ರಾತ್ರಿ ವಾಸುದೇವನ ಕಣ್ಣೆದುರಿಗೇ ಪಾಂಚಾಲರೆಲ್ಲರನ್ನೂ ಕೊಂದುಬಿಡಬೇಕೆಂದಿದ್ದೇನೆ. ಅದಕ್ಕೆ ನಿನ್ನ ಅನುಮತಿ ಕೊಡು!” ಎಂದನು. ದುರ್ಯೋಧನನು ಕೃಪನಿಂದ ಒಂದು ಕಲಶದಲ್ಲಿ ನೀರನ್ನು ತರಿಸಿ “ಬ್ರಾಹ್ಮಣಶ್ರೇಷ್ಠ! ನನ್ನ ಆಜ್ಞೆಯ ಮೇರೆ ಅಶ್ವತ್ಥಾಮನಿಗೆ ಸೇನಾಪತ್ಯದಲ್ಲಿ ಅಭಿಷೇಕಮಾಡು! ಯೋಧರು, ಅದರಲ್ಲಿಯೂ ಕ್ಷತ್ರಿಯ ಧರ್ಮವನ್ನು ಹಿಡಿದ ಬ್ರಾಹ್ಮಣರು, ರಾಜನ ಆಜ್ಞೆಪಡೆದು ಯುದ್ಧಮಾಡಬೇಕು!" ಎಂದನು. ಅದರಂತೆ ಕೃಪನು ಅಶ್ವತ್ಥಾಮನಿಗೆ ಸೇನಾಧಿಪತ್ಯದಲ್ಲಿ ಅಭಿಷೇಕಮಾಡಲು ಅವನು ದುರ್ಯೋಧನನನ್ನು ಆಲಿಂಗಿಸಿಕೊಂಡು, ಸಿಂಹನಾದಮಾಡುತ್ತ ಹೊರಟನು. ಕೃಪ ಕೃತವರ್ಮರೂ ರಕ್ತದಿಂದ ತೊಯ್ದು ಬಿದ್ದಿದ್ದ ರಾಜನನ್ನು ಅಲ್ಲಿಯೇ ಬಿಟ್ಟು ಅಶ್ವತ್ಥಾಮನ ಜೊತೆಯಲ್ಲಿ ಹೋದರು.</p>
		<p>ಶಲ್ಯಪರ್ವ ಮುಗಿಯಿತು.</p>
	</section>
</body>
</html>
