<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಶ್ರೀ ವಚನ ಭಾರತ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-017">
		<h1 class="level1-title" epub:type="title">ಮಹಾಪ್ರಸ್ಥಾನಿಕ ಪರ್ವ</h1>
		<p class="verse">ನಮಿಸಿ ನಾರಾಯಣನ ನರನ ಪುರುಷೋತ್ತಮನ।<br />ವ್ಯಾಸ ವಾಗ್ದೇವಿಯರ ಬಳಿಕ ಪೇಳ್ವುದು ಜಯವ॥</p>
		<p>ಅರ್ಜುನನಿಂದ ಯಾದವರ ವೃತ್ತಾಂತವನ್ನು ಕೇಳಿದಮೇಲೆ ಯುಧಿಷ್ಠಿರನಿಗೆ ಎಲ್ಲವನ್ನೂ ಬಿಟ್ಟು ಮಹಾಯಾತ್ರೆ ಹೊರಟುಹೋಗಬೇಕೆನ್ನಿಸಿತು. ಅವನು ಅರ್ಜುನನನ್ನು ನೋಡಿ “ಅರ್ಜುನ! ಕಾಲವು ಎಲ್ಲ ಪ್ರಾಣಿಗಳನ್ನೂ ಪಕ್ವಕ್ಕೆ ತರುತ್ತದೆ; ನಾನು ಅದರ ಪಾಶದಲ್ಲಿದ್ದೇನೆ; ನಿನಗೂ ಇದು ತಿಳಿದಿರುವುದೇಯೆ!” ಎಂದನು. ಅರ್ಜುನನು ಅವನ ಅಭಿಪ್ರಾಯವನ್ನು ಅನುಮೋದಿಸುತ್ತ “ಆಹಾ! ಕಾಲ! ಕಾಲ!! ಅದರಿಂದ ಯಾರು ತಪ್ಪಿಸಿಕೊಂಡಾರು?” ಎಂದನು. ಉಳಿದ ಮೂವರು ಪಾಂಡವರಿಗೂ ಅದೇ ಸಮ್ಮತವಾಯಿತು. ಹೀಗೆ ಅವರು ಧರ್ಮಸಾಧನೆಗಾಗಿ ತೊರೆದು ಹೊರಟುಹೋಗಬೇಕೆಂದು ನಿರ್ಧರವಾದಕೂಡಲೇ, ಯುಧಿಷ್ಠಿರನು ಯುಯುತ್ಸುವನ್ನು ಕರೆಸಿ ಅವನಿಗೆ ಕೌರವನ ರಾಜ್ಯದಲ್ಲಿ ಅಭಿಷೇಕ ಮಾಡಿದನು; ಪರಿಕ್ಷಿತ್ತಿಗೆ ತನ್ನ ರಾಜ್ಯವನ್ನು ಕೊಟ್ಟನು. ಆಮೇಲೆ ಸುಭದ್ರೆಯನ್ನು ಕರೆದು “ಅಮ್ಮಾ! ಇನ್ನುಮೇಲೆ ನಿನ್ನ ಮೊಮ್ಮಗನೇ ದೊರೆ; ಅವನನ್ನೂ ಯಾದವರಾಜನಾದ ವಜ್ರನನ್ನೂ ಕಾಪಾಡಿಕೊಂಡು ಬಾ! ಧರ್ಮವಲ್ಲದ್ದಕ್ಕೆ ಮನಸ್ಸು ಕೊಡಬೇಡ!” ಎಂದು ಹೇಳಿದನು. ಸ್ವರ್ಗಸ್ಥರಾದ ಯಾದವರಿಗೆ ಜಲತರ್ಪಣವನ್ನು ಕೊಟ್ಟು ಶ್ರಾದ್ಧಸಂತರ್ಪಣೆಗಳನ್ನು ನೆರವೇರಿಸಿ ಧಾರಾಳವಾಗಿ ದಾನಧರ್ಮಗಳನ್ನು ಮಾಡಿದರು. ಅನಂತರ ಕೃಪಾಚಾರ್ಯನನ್ನು ಕರೆಸಿ ಪರಿಕ್ಷಿತ್ತನ್ನು ಅವನಿಗೆ ಶಿಷ್ಯನಾಗಿ ಒಪ್ಪಿಸಿದನು. ಪ್ರಜಾಪ್ರಮುಖರನ್ನೂ ಪೌರ ಜಾನಪದರನ್ನೂ ಕರೆಸಿ ಅವರಿಗೆ ತನ್ನ ಸಂಕಲ್ಪವನ್ನು ತಿಳಿಸಿದನು. ಅವರು “ಎಲ್ಲಾದರೂ ಉಂಟೇ? ನೀವು ಹೋಗಬಾರದು.!” ಎಂದು ಪ್ರಾರ್ಥಿಸಿದರು. ಆದರೆ ಕಾಲದ ಸ್ವರೂಪವನ್ನು ಬಲ್ಲ ಅವನು ಒಪ್ಪುತ್ತಾನೆಯೇ? ಇಲ್ಲ. ಆದ್ದರಿಂದ ತನ್ನ ಮೈಮೇಲೆ ಧರಿಸಿದ್ದ ಒಡವೆ ವಸ್ತುಗಳನ್ನೆಲ್ಲಾ ತೆಗೆದುಹಾಕಿ ನಾರುಬಟ್ಟೆಗಳನ್ನುಟ್ಟನು. ತಮ್ಮಂದಿರೂ ದ್ರೌಪದಿಯೂ ಹಾಗೆಯೇ ಮಾಡಿದರು. ಅವರು ಹೊರಟಾಗ ಅವರ ಹಿಂದೆ ಒಂದು ನಾಯಿಯೂ ಹೊರಟಿತು. ಓಡಿಸಿದರೆ ಹೋಗಲಿಲ್ಲ. ಊರಿನ ಜನಗಳು ಸ್ವಲ್ಪದೂರ ಹೋಗಿ ಅವರನ್ನು ಕಳುಹಿಸಿಕೊಟ್ಟು ಬಂದರು. ಉಲೂಪಿಯು ಗಂಗೆಯನ್ನು ಪ್ರವೇಶಿಸಿದಳು; ಚಿತ್ರಾಂಗದೆಯು ಮಣಲೂರಿಗೆ ಹೋದಳು.</p>
		<p>ಪಾಂಡವರು ಬರಿಯ ಹೊಟ್ಟೆಯಲ್ಲಿ ಪೂರ್ವಾಭಿಮುಖವಾಗಿ ಹೊರಟರು. ಎಲ್ಲರಿಗಿಂತಲೂ ಮುಂದೆ ಧರ್ಮರಾಜ, ಅವನ ಹಿಂದೆ ಭೀಮ, ಅವನ ಹಿಂದೆ ಅರ್ಜುನ, ಅವನ ಹಿಂದೆ ನಕುಲ ಸಹದೇವರು, ಅವರ ಹಿಂದೆ ದ್ರೌಪದಿ ಹೀಗೆ ಸಾಲು ಹಿಡಿದು ಹೋಗುತ್ತಿದ್ದರು. ನಾಯಿಯೂ ಅವರನ್ನು ಬೆನ್ನು ಬಿಡದೆ ಹೋಗುತ್ತಿತ್ತು. ಅವರು ಲೌಹಿತ್ಯ ಸಮುದ್ರದ ಹತ್ತಿರಕ್ಕೆ ಹೋದಾಗ ಅಗ್ನಿಯು ಬಂದು “ಅರ್ಜುನನು ಗಾಂಡೀವವನ್ನು ಕೊಟ್ಟು ಹೋಗಲಿ! ಇನ್ನು ಅದರಿಂದೇನೂ ಕೆಲಸವಿಲ್ಲ; ಅದನ್ನು ನಾನು ಅವನಿಗಾಗಿ ವರುಣನಿಂದ ತಂದಿದ್ದೆ! ಅವನಿಗೇ ಕೊಟ್ಟುಬಿಡಬೇಕು” ಎಂದನು. ಅರ್ಜುನನು ಕೂಡಲೇ ಗಾಂಡೀವವನ್ನೂ ಅಕ್ಷಯತೂಣೀರಗಳನ್ನೂ ನೀರಿಗೆ ಹಾಕಿದನು. ಮುಂದಕ್ಕೆ ಹೋಗುತ್ತ ಸಮುದ್ರದಲ್ಲಿ ಮುಳುಗಿದ್ದ ದ್ವಾರಕೆಯನ್ನು ನೋಡಿಕೊಂಡು ಪ್ರದಕ್ಷಿಣವಾಗುವಂತೆ ಉತ್ತರಕ್ಕೆ ತಿರುಗಿದರು. ಸ್ವಲ್ಪ ದಿವಸದಮೇಲೆ ಹಿಮವತ್ಪರ್ವತ ಸಿಕ್ಕಿತು. ಅದನ್ನು ದಾಟಿ ಮುಂದೆಹೋಗುತ್ತ ವಾಲುಕಾರ್ಣವವನ್ನೂ ಮೇರು ಪರ್ವತವನ್ನೂ ತಲುಪಿದರು. ಯೋಗನಿರತರಾಗಿ ಅದನ್ನು ಹತ್ತಿ ಹೋಗುತ್ತಿರಲು ದ್ರೌಪದಿಯು ನೆಲದಮೇಲೆ ಬಿದ್ದು ಬಿಟ್ಟಳು. ಅದನ್ನು ನೋಡಿ ಭೀಮನು “ಇದೇಕಣ್ಣ! ದ್ರೌಪದಿ ಬಿದ್ದುಬಿಟ್ಟಳು? ಅವಳೇನು ಅಧರ್ಮಮಾಡಿದವಳಲ್ಲ!” ಎಂದು ಕೇಳಿದನು. ಯುಧಿಷ್ಠಿರನು, “ಅವಳು ಪಕ್ಷಪಾತ ಮಾಡುತ್ತಿದ್ದಳು: ಅದರಲ್ಲಿಯೂ ಅರ್ಜುನನ ಮೇಲೆ ತುಂಬ ಪಕ್ಷಪಾತವಿತ್ತು! ಅದರ ಫಲ ಇದು!” ಎಂದು ಅವಳ ಕಡೆಯೇ ನೋಡದೆ ಶಾಂತಮನಸ್ಸಿನಿಂದ ಮುಂದೆ ಹೊರಟನು. ಸ್ವಲ್ಪ ದೂರ ಹೋದಮೇಲೆ ಸಹದೇವ ಬಿದ್ದನು. ಅದನ್ನು ನೋಡಿ ಭೀಮನು “ಸಹದೇವ ಸ್ವಲ್ಪವೂ ಅಹಂಕಾರವಿಲ್ಲದೆ ನಮ್ಮೆಲ್ಲರಿಗೂ ಶುಶ್ರೂಷೆ ಮಾಡಿಕೊಂಡಿರುತ್ತಿದ್ದ. ಅವನೇಕೆ ಬಿದ್ದುಬಿಟ್ಟ ಅಣ್ಣ!” ಎಂದು ಕೇಳಿದನು. ಯುಧಿಷ್ಠಿರನು, “ಅವನು ಯಾರೂ ತನ್ನಷ್ಟು ಬುದ್ದಿವಂತರಲ್ಲ ಎಂದು ತಿಳಿದುಕೊಂಡಿದ್ದನು. ಆ ದೋಷದಿಂದ ಬಿದ್ದ!” ಎಂದನು. ಆಮೇಲೆ ನಕುಲನು ಬಿದ್ದನು. ಅದಕ್ಕೆ ಭೀಮನು ಕಾರಣವನ್ನು ಕೇಳಲು ಯುಧಿಷ್ಠಿರನು “ಅವನ ಮನಸ್ಸಿನಲ್ಲಿ, ತನ್ನಷ್ಟು ರೂಪವಂತರು ಯಾರೂ ಇಲ್ಲ ಎಂಬ ಭಾವವಿತ್ತು! ಆದ್ದರಿಂದ ಬಿದ್ದನು!” ಎಂದನು. ಆಮೇಲೆ ಅರ್ಜುನನು ಬಿದ್ದನು. ಅದನ್ನು ಕಂಡು ಭೀಮನು “ಅರ್ಜುನನು ಮಹಾತ್ಮ; ಅವನು ಎಂದೂ ಹಾಸ್ಯಕ್ಕೇ ಆಗಲಿ ಸುಳ್ಳು ಹೇಳಿದ್ದು ನನಗೆ ಜ್ಞಾಪಕವಿಲ್ಲ. ಅವನೂ ಹೀಗೆ ಬೀಳಲು ಏನು ಕಾರಣ?” ಎಂದು ಕೇಳಿದನು. ಯುಧಿಷ್ಠಿರನು, “ಅವನು ತಾನೇ ಶೂರನೆಂದು ತಿಳಿದುಕೊಂಡು ಶತ್ರುಗಳನ್ನು ತಾನೊಬ್ಬನೇ ಧ್ವಂಸ ಮಾಡುತ್ತೇನೆಂದು ಹೇಳಿದ; ಆದರೆ ಮಾಡಲಿಲ್ಲ; ಆದ್ದರಿಂದ ಬಿದ್ದ! ಬಿಲ್ಲುಗಾರರೆಲ್ಲರನ್ನೂ ಅವನು ಅಲ್ಲಗಳೆಯುತ್ತಿದ್ದ. ಶ್ರೇಯಸ್ಸನ್ನು ಕೋರುವವನು ಹಾಗೆ ಮಾಡಬಾರದು!” ಎಂದನು. ಮುಂದೆ ಸ್ವಲ್ಪ ದೂರ ಹೋಗಲು ಭೀಮನೂ ಬಿದ್ದು “ಅಣ್ಣಾ ಅಣ್ಣಾ ನಾನೂ ಬಿದ್ದುಬಿಟ್ಟೆ; ಇದಕ್ಕೆ ಕಾರಣ ಗೊತ್ತಿದ್ದರೆ ಹೇಳು!” ಎಂದನು. ಯುಧಿಷ್ಠಿರನು, “ನೀನು ಮತ್ತೊಬ್ಬರನ್ನು ಲೆಕ್ಕಿಸದೆ ಅತಿಯಾಗಿ ತಿಂದುಬಿಡುತ್ತಿದ್ದೆ. ಆತ್ಮಸ್ತುತಿ ಮಾಡಿಕೊಳ್ಳುತ್ತಿದ್ದೆ. ಆದ್ದರಿಂದ ಬಿದ್ದೆ!” ಎಂದು ಹೇಳಿ ಅವನ ಕಡೆಯೂ ತಿರುಗಿ ನೋಡದೆ ಹೊರಟನು. ನಾಯಿಯೊಂದು ಅವನನ್ನು ಹಿಂಬಾಲಿಸಿಕೊಂಡು ಹೋಗುತ್ತಿತ್ತು.</p>
		<p>ಸ್ವಲ್ಪ ಹೊತ್ತಿನ ಮೇಲೆ ಇಂದ್ರನು ಭೂಮ್ಯಂತರಿಕ್ಷಗಳನ್ನು ಗುಡುಗಿಸುತ್ತ ರಥದಲ್ಲಿ ಬಂದು ಅದರಲ್ಲಿ ಕುಳಿತು ತನ್ನೊಡನೆ ಬರುವಂತೆ ಧರ್ಮರಾಜನನ್ನು ಕರೆದನು. ಧರ್ಮರಾಜನಿಗೆ ದುಃಖದಿಂದ ಕಣ್ಣಿನಲ್ಲಿ ನೀರು ಬಂತು. “ಸುರೇಶ್ವರ! ನನ್ನ ತಮ್ಮಂದಿರೆಲ್ಲಾ ಹಿಂದೆ ಬಿದ್ದುಬಿಟ್ಟಿದ್ದಾರೆ; ಸುಕುಮಾರಿಯೂ ಸುಖಾರ್ಹಳೂ ರಾಜಪುತ್ರಿಯೂ ಆದ ದ್ರೌಪದಿಯೂ ಬಿದ್ದಿದ್ದಾಳೆ. ಅವರೂ ನಮ್ಮೊಡನೆ ಬರಬಹುದಾಗಿದ್ದರೆ ಮಾತ್ರ ನಾನು ಬರುತ್ತೇನೆ!” ಎಂದನು. ಇಂದ್ರನು “ಅಯ್ಯಾ! ಅವರೆಲ್ಲರೂ ಮನುಷ್ಯದೇಹವನ್ನು ಬಿಟ್ಟು ದಿವ್ಯರೂಪದಿಂದ ಆಗಲೇ ಸ್ವರ್ಗಕ್ಕೆ ಹೋಗಿದ್ದಾರೆ. ಅವರನ್ನು ಅಲ್ಲಿ ನೋಡುವೆಯಂತೆ; ನೀನು ಈ ಶರೀರದಿಂದಲೇ ಸ್ವರ್ಗಕ್ಕೆ ಬರಬಹುದು” ಎಂದನು. ಧರ್ಮರಾಜನು ಹಾಗಾದರೆ ಈ ನಾಯಿಯೂ ನನ್ನೊಡನೆ ಬರಬೇಕು; ಅದು ನನ್ನನ್ನು ಎಡೆಬಿಡದೆ ವಿಶ್ವಾಸದಿಂದ ಹಿಂಬಾಲಿಸಿ ಬರುತ್ತಿದೆ; ನನಗೆ ಅದರಲ್ಲಿ ಕರುಣೆ!" ಎಂದನು.</p>
		<p>ಇಂದ್ರ- ನೀನು ಸಿದ್ಧಿಯನ್ನೂ ಶ್ರೇಯಸ್ಸನ್ನೂ ದೇವತ್ವವನ್ನೂ ಸಂಪಾದಿಸಿ ನನಗೆ ಸರಿಸಮನಾಗಿದ್ದೀಯೆ; ನಿನಗೆ ಸ್ವರ್ಗಸುಖ ಲಭಿಸಿದೆ; ಆದ್ದರಿಂದ ನಾಯಿಯನ್ನ ಬಿಟ್ಟುಬಿಡು; ಅದು ನಿಷ್ಕರುಣೆಯಾಗುವುದಿಲ್ಲ!</p>
		<p>ಯುಧಿಷ್ಠಿರ- ಆರ್ಯನಾಗಿ ನಾನು ಈ ಅನಾರ್ಯಕೃತ್ಯ ಮಾಡಲಾರೆ. ಭಕ್ತಜನವನ್ನು ಬಿಟ್ಟು ಅನುಭವಿಸುವ ಸಂಪತ್ತು ನನಗೆ ಬೇಡ.</p>
		<p>ಇಂದ್ರ- ಸ್ವರ್ಗಲೋಕದಲ್ಲಿ ನಾಯಿ ತರುವವರಿಗೆ ಸ್ಥಳವಿಲ್ಲ. ಆದ್ದರಿಂದ ಯೋಚನೆಮಾಡಿ ನಾಯಿಯನ್ನು ಬಿಡು; ಇದರಲ್ಲಿ ನಿರ್ದಯತ್ವವೇನೂ ಇರುವುದಿಲ್ಲ.</p>
		<p>ಯುಧಿಷ್ಠಿರ- ಭಕ್ತರನ್ನು ಕೈಬಿಡುವುದು ಮಹಾಪಾಪ! ಆದ್ದರಿಂದ ಏನೇ ಆಗಲಿ ಈಗ ನನ್ನ ಸುಖಕ್ಕೋಸ್ಕರ ಇದನ್ನು ಬಿಡಲಾರೆ. ಭೀತರು ಭಕ್ತರು ಆರ್ತರು ಇವರನ್ನು ನಾನು ಪ್ರಾಣ ಹೋದರೂ ಕೈಬಿಡುವವನಲ್ಲ. ಇದು ನನಗೆ ನಿತ್ಯವಾಗಿರುವ ವ್ರತ!</p>
		<p>ಇಂದ್ರ- ಅಯ್ಯಾ! ನಾಯಿ ನೋಡಿದ್ದು ನಷ್ಟ! ಆದ್ದರಿಂದ ಈ ನಾಯಿಯನ್ನು ಬಿಟ್ಟುಬಿಡು; ನಾಯಿಯನ್ನು ಬಿಟ್ಟರೆ ದೇವಲೋಕ ಸಿಕ್ಕುತ್ತದೆ. ತಮ್ಮಂದಿರನ್ನೂ ಹೆಂಡತಿಯನ್ನೂ ತೊರೆದು ನಿನ್ನ ಪುಣ್ಯಕರ್ಮದಿಂದ ಈ ಲೋಕಕ್ಕೆ ಬಂದಿದ್ದೀಯೆ. ನಾಯಿಯನ್ನ ಮಾತ್ರ ಬಿಡಲೊಲ್ಲೆ ಎನ್ನುತ್ತೀಯೆ. ಇಷ್ಟೆಲ್ಲಾ ತ್ಯಾಗಮಾಡಿ ಬಂದಿದ್ದರೂ ಇನ್ನೂ ಮೋಹವೇ?</p>
		<p>ಯುಧಿಷ್ಠಿರ- ಸತ್ತವರೊಡನೆ ಸ್ನೇಹವಿಲ್ಲ, ಜಗಳವಿಲ್ಲ; ಅವರನ್ನು ನಾನೇನು ಬದುಕಿಸುವ ಹಾಗಿಲ್ಲ. ಆದ್ದರಿಂದ ಅವರನ್ನು ತೊರೆದದ್ದಾಯಿತು; ಬದುಕಿದ್ದವರನ್ನೇಕೆ ತೊರೆಯಬೇಕು?</p>
		<p>ಈ ಮಾತನ್ನು ಕೇಳಿದ ಧರ್ಮದೇವನು ಪ್ರೀತಿಗೊಂಡು ಪ್ರತ್ಯಕ್ಷನಾಗಿ “ಅಯ್ಯಾ ರಾಜಶ್ರೇಷ್ಠ! ನೀನು ಸತ್ಕುಲಪ್ರಸೂತ; ಶೀಲಪ್ರಜ್ಞೆ ಭೂತದಯೆ ಇವುಗಳಲ್ಲಿ ನೀನು ನಿನ್ನ ತಂದೆಯಂತೆಯೇ ಇದ್ದೀಯೆ. ಹಿಂದೆ ನಾನು ದ್ವೈತವನದಲ್ಲಿ ನಿನ್ನನ್ನು ಪರೀಕ್ಷಿಸಿದಾಗ ಇಬ್ಬರು ತಾಯಿಯರೂ ಸಮವಾಗಿರಲೆಂದು ಭೀಮಾರ್ಜುನರನ್ನು ಬಿಟ್ಟು ನಕುಲನ ಜೀವವನ್ನು ಕೋರಿದೆ; ಈಗ ನಾಯಿಯನ್ನು ಭಕ್ತನೆಂಬ ಕಾರಣದಿಂದ ಕೈಬಿಡದೆ ದೇವರಥ ಬೇಡವೆಂದೆ! ಆದ್ದರಿಂದ ಸ್ವರ್ಗದಲ್ಲಿಯೂ ನಿನಗೆ ಸಮಾನರಾದ ರಾಜರಿಲ್ಲ! ನೀನು ಸಶರೀರವಾಗಿ ಉತ್ತಮೋತ್ತಮವಾದ ಗತಿಯನ್ನೂ ಅಕ್ಷಯಲೋಕಗಳನ್ನೂ ಪಡೆದಿದ್ದೀಯೆ!” ಎಂದು ಹರಸಿದನು. ಅನಂತರ ಧರ್ಮದೇವನೂ ಇಂದ್ರನೂ ಮರುತ್ತರೂ ಅಶ್ವಿನೀ ದೇವತೆಗಳೂ ದೇವರ್ಷಿಗಳೂ ಅವನನ್ನು ರಥದಲ್ಲಿ ಕುಳ್ಳಿರಿಸಿದರು. ರಥವು ಅಂತರಿಕ್ಷದಲ್ಲಿ ಹಾರಿತು. ದೇವಲೋಕವನ್ನ ಸೇರಿದಾಗ ಅಲ್ಲಿ ತನ್ನ ತಮ್ಮಂದಿರನ್ನಾಗಲೀ ತನ್ನ ಕಡೆಯವರನ್ನಾಗಲೀ ಕಾಣದೆ ಅವನು “ನಾನು ನನ್ನ ತಮ್ಮಂದಿರು ಇರುವ ಸ್ಥಳಕ್ಕೆ ಹೋಗಬೇಕು; ಅದು ಒಳ್ಳೆಯದಾಗಿದ್ದರೂ ಸರಿ, ಕೆಟ್ಟದಾಗಿದ್ದರೂ ಸರಿ; ನನಗೆ ಬೇರೆ ಸ್ಥಳ ಇಷ್ಟವಿಲ್ಲ!” ಎಂದನು. ಇಂದ್ರನು “ರಾಜೇಂದ್ರ! ನೀನು ಇಲ್ಲಿ ಇದ್ದುಕೊಂಡಿರು: ನಿನ್ನ ಪುಣ್ಯಕರ್ಮದಿಂದ ನೀನು ಇದನ್ನು ಸಂಪಾದಿಸಿಕೊಂಡಿದ್ದೀಯೆ; ಇಲ್ಲಿಗೂ ಮನುಷ್ಯಲೋಕದ ಸ್ನೇಹವನ್ನೇಕೆ ಎಳೆದುಕೊಂಡು ಬರುತ್ತೀಯೆ! ನೀನು ಮತ್ತಾವ ಮನುಷ್ಯನೂ ಪಡೆಯದ ಪರಮಸಿದ್ದಿಯನ್ನು ಪಡೆದಿದ್ದೀಯೆ; ನಿನ್ನ ತಮ್ಮಂದಿರು ಇದನ್ನು ಪಡೆಯಲಿಲ್ಲ” ಎಂದನು. ಯುಧಿಷ್ಠಿರನು ಒಪ್ಪಲಿಲ್ಲ. “ಅವರನ್ನು ಬಿಟ್ಟು ನಾನು ಇಲ್ಲಿ ಇರಲಾರೆ: ಅವರೂ ಕೃಷ್ಣೆಯೂ ನನ್ನ ಮಕ್ಕಳೂ ಎಲ್ಲಿದ್ದಾರೋ ಅಲ್ಲಿಗೆ ಹೋಗಬೇಕೆಂಬುದೇ ನನ್ನ ಅಭಿಲಾಷೆ!” ಎಂದು ಹೇಳಿಬಿಟ್ಟನು.</p>
		<p>ಮಹಾಪ್ರಸ್ಥಾನಿಕ ಪರ್ವ ಮುಗಿಯಿತು</p>
	</section>
</body>
</html>
