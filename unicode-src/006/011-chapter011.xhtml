<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಶ್ರೀ ವಚನ ಭಾರತ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-011">
		<h1 class="level1-title" epub:type="title">ಸ್ತ್ರೀ ಪರ್ವ</h1>
<p class="verse">ನಮಿಸಿ ನಾರಾಯಣನ ನರನ ಪುರುಷೋತ್ತಮನ।<br />ವ್ಯಾಸ ವಾಗ್ದೇವಿಯರ ಬಳಿಕ ಪೇಳ್ವುದು ಜಯವ॥</p>
<p>ಯುದ್ಧವು ಮೊದಲಾದಾಗಿನಿಂದ ಸಂಜಯನು ಪ್ರತಿನಿತ್ಯವೂ ರಣರಂಗಕ್ಕೆ ಹೋಗಿಬರುತ್ತ ಅಂದಂದಿನ ಯುದ್ದದಲ್ಲಿ ಆದ ಲಾಭನಷ್ಟಗಳನ್ನು ಧೃತರಾಷ್ಟ್ರನಿಗೆ ವಿವರವಾಗಿ ತಿಳಿಯಹೇಳುತ್ತಿದ್ದನು. ಹದಿನೆಂಟನೆಯ ದಿನ ದುರ್ಯೋಧನನು ತನ್ನ ಸಮಸ್ತಸೇನೆಯೊಡನೆ ಹತನಾದನೆಂದು ಕೇಳಿದ ಮೇಲೆ, ಅವನು ದುಃಖದಲ್ಲಿ ಮುಳುಗಿ, ಏನೂ ತೋರದೆ ಮೂಕನಂತಾಗಿಬಿಟ್ಟನು. ಅವನನ್ನು ನೋಡಿದರೆ ದೊಡ್ಡ ಮರದ ಕೊಂಬೆಗಳನ್ನೆಲ್ಲಾ ಕಡಿದ ಮೇಲೆ ಉಳಿದಿರುವ ಮೋಟಿನಂತೆ ಕಾಣುತ್ತಿದ್ದನು. ಸಂಜಯನು ಅವನನ್ನು ಸಮಾಧಾನ ಮಾಡುತ್ತ “ಶೋಕಪಟ್ಟು ಪ್ರಯೋಜನವೇನು ಮಹಾರಾಜ? ಏನೂ ಇಲ್ಲ. ಯಾರು ಯಾರು ಸತ್ತರೋ ಅವರೆಲ್ಲರಿಗೂ ಅನುಕ್ರಮವಾಗಿ ಉತ್ತರಕ್ರಿಯೆಗೆ ಏರ್ಪಡಿಸು!”ಎಂದನು. ಈ ಮಾತನ್ನು ಕೇಳಿ ಧೃತರಾಷ್ಟ್ರನು ಮೂರ್ಛೆಹೋಗಿ ತಟ್ಟನೆ ನೆಲದ ಮೇಲೆ ಬಿದ್ದುಬಿಟ್ಟನು. ಅನಂತರ ಚೇತರಿಸಿಕೊಂಡು “ಮಕ್ಕಳು ಮರಿಗಳನ್ನೂ ನೆಂಟರಿಷ್ಟರನ್ನೂ ಮಿತ್ರಬಾಂಧವರನ್ನೂ ಕಳೆದುಕೊಂಡು ನಾನು ಏಕೆ ಬದುಕಿರಬೇಕು, ಸಂಜಯ? ನಾನು ರೆಕ್ಕೆಪುಕ್ಕಗಳನ್ನು ತರಿದು ಹಾಕಿದ ಗರುಡನ ಹಾಗಾದೆನಲ್ಲ! ನನ್ನ ಹೃದಯ ಸೀಳಿ ಪಾಲುಪಾಲಾಗಿ ಹೋದಂತಾಗಿದೆ. ಇಷ್ಟುದುಃಖ ತರುವಂಥ ಪಾಪಕರ್ಮವನ್ನು ನಾನು ಏನು ಮಾಡಿದೆ? ಅಂಥದು ಯಾವುದೂ ನೆನಪಿಗೆ ಬರುವುದಿಲ್ಲವಲ್ಲ! ಪೂರ್ವ ಜನ್ಮಗಳಲ್ಲಿ ಮಾಡಿದ್ದಿರಬೇಕು! ನನ್ನಂತೆ ಮುಪ್ಪಿನಲ್ಲಿ ಹೀಗೆ ದುಃಖ ಒದಗಿದ ಪಾಪಿಗಳು ಮತ್ತಾರಾದರೂ ಇದ್ದಾರೆಯೇ?” ಎಂದು ದುಃಖಿಸಿದನು. ಸಂಜಯನು “ಮಹಾರಾಜ, ನೀನು ಹಿರಿಯರಿಂದ ವೇದಶಾಸ್ತ್ರ ಸಿದ್ಧಾಂತಗಳನ್ನು ತಿಳಿದವನು; ಆದ್ದರಿಂದ ಶೋಕವನ್ನು ಬಿಡು. ಆಪ್ತರಮಾತನ್ನು ಆಲಿಸದೆ ಕತ್ತಿಯ ಬಾಯಂತಿದ್ದ ನಿನ್ನ ಬುದ್ದಿಯನ್ನೇ ನಂಬಿ ಇಷ್ಟೆಲ್ಲಾ ಮಾಡಿಕೊಂಡೆ. ನಿನ್ನ ಮಗನೂ ಭೀಷ್ಮ ದ್ರೋಣ ಕೃಪ ಕೃಷ್ಣ ಮುಂತಾದವರ ಮಾತನ್ನು ಕೇಳದೆ ಕರ್ಣ ದುಶ್ಶಾಸನ ಮುಂತಾದ ದುರ್ಮಂತ್ರಿಗಳನ್ನು ಕಟ್ಟಿಕೊಂಡು ಈ ಕ್ಷತ್ರಿಯ ನಾಶವನ್ನು ತಂದಿಟ್ಟ. ಯುದ್ಧವು ಯಾವಾಗಲೂ ಅಧರ್ಮದಿಂದಲೇ ತುಂಬಿದ್ದು ಎಂದು ಎನ್ನುತ್ತಿದ್ದರೂ ನೀನು ಖಂಡಿತವಾಗಿ ಯಾವುದನ್ನೂ ಬಾಯಿಬಿಟ್ಟು ಹೇಳಲಿಲ್ಲ. ಮಧ್ಯಸ್ಥನಾಗಿದ್ದು ತಕ್ಕಡಿಯನ್ನು ಸರಿಯಾಗಿ ಹಿಡಿದು ತೂಗಲಿಲ್ಲ. ಮನುಷ್ಯನು ಮೊದಲಿನಿಂದಲೇ ಸರಿಯಾದ ದಾರಿಯನ್ನು ಹಿಡಿದರೆ ಆಮೇಲೆ ಪಶ್ಚಾತ್ತಾಪ ಪಡಬೇಕಾಗುವುದಿಲ್ಲ. ಮೇಲಿರುವ ಜೇನನ್ನು ನೋಡುತ್ತ ಕೆಳಗೆ ಕಮರಿಯಲ್ಲಿ ಬಿದ್ದಹಾಗಾಗಿದೆ ನಿನ್ನ ಬಾಳು! ಶೋಕಿಸಿದರೆ ಏನು ಪ್ರಯೋಜನ? ಅದರಿಂದ ಸುಖವಾದೀತೇ? ಜಯ ಲಭಿಸೀತೇ? ವಿವೇಕ ತಂದುಕೊಂಡು ಶೋಕವನ್ನು ಬಿಡು!” ಎಂದನು.</p>
<p>ಅನಂತರ ವಿದುರನು ಸಮಾಧಾನಮಾಡುತ್ತ “ಮಹಾರಾಜ! ಎಲ್ಲಾ ಪ್ರಾಣಿರಾಶಿಗಳೂ ಕೊನೆಗೆ ನಾಶವಾಗತಕ್ಕವುಗಳೇ! ಹುಟ್ಟುವುದೂ ಸಾಯುವುದೂ ಸ್ವಭಾವ. ಶೂರ, ಹೇಡಿ, ಎಲ್ಲರನ್ನೂ ಯಮನು ಎಳೆದುಕೊಂಡು ಹೋಗುವಾಗ ಕ್ಷತ್ರಿಯರು ಯುದ್ಧಮಾಡದೆ ಸುಮ್ಮನೆ ಕುಳಿತಿರುವುದಕ್ಕಾಗುತ್ತದೆಯೇ? ಕಾಲ ಬಂದರೆ ಯುದ್ಧಮಾಡದಿರುವವನೂ ಸಾಯುತ್ತಾನೆ; ಬರದಿದ್ದರೆ ಯುದ್ಧಮಾಡುವವನೂ ಬದುಕಿಕೊಳ್ಳುತ್ತಾನೆ. ಕಾಲವನ್ನು ಯಾರೂ ಮೀರುವುದಕ್ಕೆ ಆಗುವುದಿಲ್ಲ. ಅದು ಎಲ್ಲರನ್ನೂ ತನ್ನ ಹತ್ತಿರಕ್ಕೆ ಎಳೆದುಕೊಳ್ಳುತ್ತದೆ. ಅದಕ್ಕೆ ಬೇಕಾದವರಿಲ್ಲ, ಬೇಡದವರಿಲ್ಲ. ಒಂದು ಗುಂಪಾಗಿದ್ದವರಲ್ಲಿ ಕೆಲವರಿಗೆ ಕಾಲ ಮುಂದಾಗಿ ಬರಬಹುದು; ಮಿಕ್ಕವರಿಗೆ ಹಿಂದಾಗಿ ಬರಬಹುದು. ಮಡಕೆ ಮಾಡುವಾಗ ಕೆಲವು ಚಕ್ರದ ಮೇಲೆ ಮುರಿಯುತ್ತದೆ; ಕೆಲವು ತಟ್ಟುತ್ತಿರುವಾಗ ಮುರಿಯುತ್ತದೆ. ಕೆಲವು ಕೆಳಗೆ ಇಟ್ಟಮೇಲೆ ಮುರಿಯುತ್ತದೆ. ಮೇಲಕ್ಕೆ ಎತ್ತಿದಾಗ ಮುರಿಯುತ್ತವೆ; ಹೀಗೆ ಹಸಿಯಾಗಿದ್ದಾಗ ಬಿಸಿಯಾಗಿದ್ದಾಗ, ಸುಟ್ಟಾಗ ಒಡೆಯುವುದೂ ಉಂಟು. ಆದ್ದರಿಂದ ಸತ್ತುಹೋದ ನಿನ್ನ ಮಕ್ಕಳಿಗಾಗಿ ದುಃಖಿಸಬೇಡ. ಶಾಸ್ತ್ರಗಳು ಹೇಳುವುದು ನಿಜವಾದರೆ, ಅವರೆಲ್ಲರಿಗೂ ಸದ್ಗತಿಯಾಗಿದೆ. ಅವರೆಲ್ಲರೂ ಎಲ್ಲಿಂದಲೋ ಬಂದರು, ಈಗ ಎಲ್ಲಿಗೋ ಹೋದರು! ಹುಟ್ಟುವುದಕ್ಕೆ ಮೊದಲು ಇರಲಿಲ್ಲ, ಸತ್ತಮೇಲೆ ಈಗಲೂ ಇಲ್ಲ! ಯಾತ್ರಿಕರು ಮಧ್ಯೆ ಛತ್ರದಲ್ಲಿ ತಂಗಿ ಮುಂದೆ ಹೋಗುವಂತೆ ಪ್ರಾಣಿಗಳು ಈ ಲೋಕದಲ್ಲಿ ಎರಡುದಿನ ಇದ್ದು ಮುಂದೆ ಹೋಗುತ್ತಾರೆ. ನಮಗೆ ಇಹಸಂಸಾರದಲ್ಲಿ ಎಷ್ಟು ಸಾವಿರ ತಾಯಿತಂದೆಗಳಾಗಿ ಹೋದರೋ, ಎಷ್ಟು ನೂರು ಹೆಂಡತಿ ಮಕ್ಕಳಾಗಿ ಹೋದರೋ! ನಮಗೆ ಅವರು ಯಾರು? ಅವರಿಗೆ ನಾವು ಯಾರು? ಅವಿವೇಕಿಗೆ ನಿತ್ಯವೂ ಸಾವಿರಾರು ದುಃಖ, ನೂರಾರು ಭಯ! ತಿಳಿದವನಿಗೆ ಯಾವುದೂ ಇಲ್ಲ! ದೇಹದ ವ್ಯಾಧಿಗಳನ್ನು ಔಷಧಿಯಿಂದ ವಾಸಿಮಾಡಿಕೊಳ್ಳುವಂತೆ ಮನಸ್ಸಿನ ವ್ಯಾಧಿಗಳನ್ನು ವಿವೇಕದಿಂದ ವಾಸಿಮಾಡಿಕೊಳ್ಳಬೇಕು. ಆದರೆ ಎಂಥ ಕಷ್ಟದಲ್ಲಿದ್ದರೂ ವಿವೇಕ ಬರುವುದಿಲ್ಲ; ಒಬ್ಬ ಬ್ರಾಹ್ಮಣ ಒಂದು ಕಾಡಿನಲ್ಲಿ ಹೋಗುತ್ತಿದ್ದನಂತೆ; ಅದರಲ್ಲಿ ಹುಲಿ ಸಿಂಹ ಆನೆ ಮುಂತಾದ ಕ್ರೂರಮೃಗಗಳು ತುಂಬಿಕೊಂಡು ನೋಡುವುದಕ್ಕೆ ಭಯಂಕರವಾಗಿತ್ತಂತೆ. ಅವನಿಗೆ ಅದನ್ನು ನೋಡಿದ ಕೂಡಲೆ ಮೈಯೆಲ್ಲಾ ರೋಮಾಂಚವಾಗಿ ಹೃದಯ ಝಲ್ಲೆಂದು ಹೋಯಿತಂತೆ. ಏನು ಗತಿಯಪ್ಪಾ ಎಂದು ಇತ್ತಿಂದ ಅತ್ತ ಓಡಿಹೋಗುತ್ತ ಅತ್ತಿಂದ ಇತ್ತ ಓಡಿಬರುತ್ತ ಅಲ್ಲಿ ಸುತ್ತ ಬೇಲಿಹಾಕಿ ರಕ್ಷಿತವಾಗಿದ್ದ ಒಂದು ಸ್ಥಳವನ್ನು ಕಂಡು ಅದರೊಳಗೆ ಹೋಗಲು, ಅಲ್ಲಿ ಒಬ್ಬ ಘೋರಾಕಾರಳಾದ ಹೆಂಗಸು ಅವನನ್ನು ಎರಡು ತೋಳುಗಳಿಂದಲೂ ತಬ್ಬಿಕೊಂಡಳಂತೆ. ಅಲ್ಲಿ ಮರದ ಕೊಂಬೆಗಳೂ ಗಿಡಬಳ್ಳಿಗಳೂ ಮುಚ್ಚಿಕೊಂಡಿದ್ದ ಒಂದು ಪಾಳು ಬಾವಿ! ಓಡಿಹೋಗುತ್ತ ಅದರೊಳಗೆ ಕಾಣದೆ ಬಿದ್ದು ಬಳ್ಳಿಗಳ ಮಧ್ಯೆ ಸಿಕ್ಕಿಕೊಂಡು ಅವನು ತಲೆಕೆಳಗಾಗಿ ನೇತಾಡುತ್ತಿದ್ದನಂತೆ. ಬಾವಿಯ ತಳದಲ್ಲಿ ಒಂದು ಕ್ರೂರವಾದ ಹಾವು! ಮೇಲೆ ಬಾವಿಯ ಕಟ್ಟೆಯ ಹತ್ತಿರ ಒಂದು ಕಾಡಾನೆ: ಅವನ ಸುತ್ತಮುತ್ತ ಅಲ್ಲಿ ಗೂಡುಕಟ್ಟಿಕೊಂಡು ಈಗ ಎದ್ದುಬಿಟ್ಟಿದ್ದ ಜೇನು ಹುಳುಗಳು! ಈ ಸ್ಥಿತಿಯಲ್ಲಿ ಅವನು ಅಲ್ಲಿ ತೊಟ್ಟಿಕ್ಕುತ್ತಿದ್ದ ಜೇನುತುಪ್ಪವನ್ನು ನೆಕ್ಕುತ್ತಿದ್ದನಂತೆ; ಇನ್ನೂ ಬದುಕಿದ್ದು ಆ ಜೇನುತುಪ್ಪವನ್ನು ನೆಕ್ಕೋಣವೆಂದು ಆಸೆಪಡುತ್ತಿದ್ದನಂತೆ; ವಿವೇಕವಾಗಲಿ ವೈರಾಗ್ಯವಾಗಲಿ ಬರಲಿಲ್ಲವಂತೆ. ಈ ಮಧ್ಯೆ ಒಂದು ಕರಿಯ ಇಲಿಯೂ ಒಂದು ಬಿಳಿಯ ಇಲಿಯೂ ಆ ಮರದ ಬುಡದಲ್ಲಿ ಸೇರಿಕೊಂಡು ಅದನ್ನು ಕಡಿದುಹಾಕುತ್ತಿದ್ದುವಂತೆ. ಆದ್ದರಿಂದ ಅವನು ಕೊಂಬೆ ಸಹಿತವಾಗಿ ಯಾವಾಗ ಕೆಳಗೆ ಬಿದ್ದುಬಿಡುತ್ತಿದ್ದನೋ! ಇಷ್ಟಾದರೂ ಅವನಿಗೆ ಜೀವದ ಮೇಲೆ ಆಸೆ ಬೇರೆ ಹೋಗಲಿಲ್ಲವಂತೆ! (ಕಾಡು-ಸಂಸಾರ, ಮೃಗಗಳು- ರೋಗಗಳು; ಘೋರಾಕಾರಳಾದ ಹೆಂಗಸು- ಮುಪ್ಪು; ಬಾವಿ-ದೇಹ; ಬಾವಿಯೊಳಗಿನ ಹಾವು- ಯಮ; ಆಧಾರವಾದ ಕೊಂಬೆ- ಜೀವದ ಆಸೆ; ಆನೆ; ವರ್ಷ; ಇಲಿಗಳು- ಹಗಲು ರಾತ್ರಿಗಳು; ಜೇನುಹುಳಗಳು- ಕಾಮಗಳು; ಜೇನುತುಪ್ಪ- ಭೋಗಗಳು.) ಆಸೆಯೇ ದುಃಖಕ್ಕೆ ಮೂಲ; ಅತ್ಯಾಸೆಪಟ್ಟೇ ನೀನು ಈ ದುಃಖವನ್ನೆಲ್ಲಾ ತಂದುಕೊಂಡೆ. ತತ್ವಜ್ಞಾನವೇ ದುಃಖಕ್ಕೆ ಮದ್ದು! ಮನಸ್ಸನ್ನು ಬಿಗಿಹಿಡಿದುಕೊಂಡು ಈ ಜ್ಞಾನೌಷಧದಿಂದ ನಿನ್ನ ದುಃಖವ್ಯಾಧಿಯನ್ನು ಪರಿಹರಿಸಿಕೋ. ತಾನು ತನ್ನ ಮನಸ್ಸನ್ನು ಧೃಢಮಾಡಿಕೊಂಡರೆ ದುಃಖ ಶಮನವಾಗುವ ಹಾಗೆ, ಪರಾಕ್ರಮ, ಐಶ್ವರ್ಯ, ಸ್ನೇಹಿತರು, ನೆಂಟರು ಇವರಿಂದ ಆಗುವುದಿಲ್ಲ. ಆದ್ದರಿಂದ ಈ ವಿಪತ್ಕಾಲದಲ್ಲಿ ಮನಸ್ಸನ್ನು ನಿನ್ನ ವಶಕ್ಕೆ ತೆಗೆದುಕೊಂಡು ಸಮಾಧಾನಹೊಂದಿ ಸ್ನೇಹದಿಂದ ವರ್ತಿಸು. ಅಭಯವನ್ನು ನೀಡುವುದರಿಂದ ಬರುವ ಪುಣ್ಯ ಸಾವಿರ ಯಜ್ಞಗಳಿಂದಾಗಲೀ ನಿತ್ಯ ಉಪವಾಸ ಮಾಡುವುದರಿಂದಾಗಲೀ ಬರುವುದಿಲ್ಲ. ಇದನ್ನು ತಿಳಿದುಕೊಂಡು, ದಯಾಪರನಾಗು; ಸತ್ತವರಿಗೆಲ್ಲಾ ಉತ್ತರಕ್ರಿಯೆಗಳನ್ನು ನಡೆಸು. ಅದರಿಂದ ಒಳ್ಳೆಯ ಫಲವುಂಟಾಗುತ್ತದೆ!" ಎಂದನು.</p>
<p>ಅನಂತರ ಧೃತರಾಷ್ಟ್ರನು ದುಃಖದಿಂದ ಬುದ್ಧಿಯನ್ನೇ ಕಳೆದುಕೊಂಡಂತವನಾಗಿ, ರಥದಲ್ಲಿ ಹತ್ತಿಕುಳಿತನು. ಗಾಂಧಾರಿಯೂ ಕುಂತಿ ಮತ್ತು ಇತರ ಸ್ತ್ರೀಯರನ್ನು ಕರೆದುಕೊಂಡು ಅವನ ಹಿಂದೆ ಹೊರಟಳು. ವಿದುರನು ಅವರ ದುಃಖವನ್ನು ಶಮನಮಾಡಿ ಅವರ ಜೊತೆಯಲ್ಲಿ ಹೊರಟನು. ದಾರಿಯುದ್ದಕ್ಕೂ ಕೌರವರೆಲ್ಲರ ಮನೆಯಲ್ಲೂ ಗೋಳೇ! ಊರತುಂಬ ಮಕ್ಕಳಿಂದ ಮುದುಕರವರೆಗೆ ಎಲ್ಲರೂ ಅಳುವವರೇ! ಇದುವರೆಗೆ ದೇವತೆಗಳ ಕಣ್ಣಿಗೂ ಬೀಳದಿದ್ದ ಹೆಂಗಸರು ಈಗ ಗಂಡಂದಿರನ್ನು ಕಳೆದುಕೊಂಡಿದ್ದರಿಂದ., ತಲೆಯ ಜುಟ್ಟು ಬಿಚ್ಚಿಕೊಂಡು, ಆಭರಣ ವಿಹೀನರಾಗಿ, ಒಂಟಿ ಬಟ್ಟೆಯಲ್ಲಿ ತಮ್ಮ ತಮ್ಮ ಮನೆಯಿಂದ ಹೊರಡುತ್ತಿದ್ದರು; ಅಳುತ್ತ ಕರೆಯುತ್ತ ಬುದ್ದಿಶೂನ್ಯರಾಗಿ ಮಾನಮರ್ಯಾದೆಗಳ ಮೇಲೆ ಜ್ಞಾನವಿಲ್ಲದೆ ಹೀಗೆ ಓಡೋಡಿಬರುತ್ತ ಸಾವಿರಾರು ಹೆಂಗಸರು ಧೃತರಾಷ್ಟ್ರನ ರಥವನ್ನು ಸುತ್ತಿಕೊಂಡು ಹೊರಟರು. ಅವರ ಅಳುವೂ ಆರ್ತನಾದವೂ ಸೇರಿ ಮಹಾಶಬ್ದವೆದ್ದು ಮೂರು ಲೋಕವೂ ಮರುಗುವಂತಾಯಿತು.</p>
<p>ಅತ್ತ ಧರ್ಮರಾಜನು ಈ ಸಮಾಚಾರವನ್ನು ಕೇಳಿ ತನ್ನ ತಮ್ಮಂದಿರು ಕೃಷ್ಣ ದ್ರೌಪದಿ ಮುಂತಾದವರೊಡಗೂಡಿ ಧೃತರಾಷ್ಟ್ರನನ್ನು ಕಾಣುವುದಕ್ಕೆಂದು ಬಂದನು. ಅವನನ್ನು ನೋಡಿ ಧೃತರಾಷ್ಟ್ರನ ಸುತ್ತ ಇದ್ದ ಸಾವಿರಾರು ಹೆಂಗಸರು ಕೈಯೆತ್ತಿ “ಈ ರಾಜನ ಧರ್ಮ ಅಹಿಂಸೆ ಎಲ್ಲಾ ಎಲ್ಲಿ ಹೋದುವು? ತಂದೆ ಅಣ್ಣ ತಮ್ಮ ಗುರುಗಳು ಹಿರಿಯರು ಎಲ್ಲರನ್ನೂ ಕೊಂದರಲ್ಲ! ಮಕ್ಕಳು ಮರಿ ಇಲ್ಲದೆ ಗುರುಹಿರಿಯರಿಲ್ಲದೆ ರಾಜ್ಯದಿಂದ ಇವನಿಗೆ ಆಗಬೇಕಾದದ್ದೇನು?” ಎಂದು ಪ್ರಲಾಪಿಸಿದರು. ಯುಧಿಷ್ಠಿರನು ಅವರೆಲ್ಲರನ್ನೂ ದಾಟಿಕೊಂಡು ಮುಂದೆ ಹೋಗಿ ಧೃತರಾಷ್ಟ್ರನಿಗೆ ನಮಸ್ಕರಿಸಿದನು. ಮಿಕ್ಕವರೂ ತಮ್ಮತಮ್ಮ ಹೆಸರನ್ನು ಹೇಳಿಕೊಂಡು ನಮಸ್ಕಾರಮಾಡಿದರು. ಧೃತರಾಷ್ಟ್ರನು ಧರ್ಮರಾಜನನ್ನು ಪ್ರೀತಿಯೇನೂ ಇಲ್ಲದೆ ಆಲಿಂಗಿಸಿಕೊಂಡು “ಭೀಮನೆಲ್ಲಿ?” ಎಂದು ಕೇಳಿದನು; ಆಗ ಅವನ ಕೋಪಾಗ್ನಿಯು ದುಃಖವಾಯು ಬೀಸಿ ಧಗಧಗಿಸುತ್ತ ಭೀಮನನ್ನು ಸುಟ್ಟು ಉರಿಸಿಬಿಡುವಂತೆ ತೋರುತ್ತಿತ್ತು. ಅವನ ದುರುದ್ದೇಶವನ್ನು ತಿಳಿದು, ಮೊದಲೇ ತಕ್ಕ ಸಿದ್ದತೆಮಾಡಿಕೊಂಡಿದ್ದ ಕೃಷ್ಣನು, ಆಗ ಭೀಮನನ್ನು ಹಿಂದಕ್ಕೆ ಕರೆದುಕೊಂಡು ಧೃತರಾಷ್ಠ್ರನ ಮುಂದೆ ಒಂದು ಕಬ್ಬಿಣದ ವಿಗ್ರಹವನ್ನು ತಳ್ಳಿದನು. ಅದನ್ನೇ ಭೀಮಸೇನನೆಂದು ಭಾವಿಸಿಕೊಂಡು ಧೃತರಾಷ್ಟ್ರನು ತನ್ನ ಎರಡು ಬಲವಾದ ತೋಳುಗಳಲ್ಲಿಯೂ ಅದನ್ನು ಹಿಡಿದು ತಬ್ಬಿಕೊಂಡನು. ವಿಗ್ರಹವು ನಜ್ಜುಗುಜ್ಜಾಗಿ ಹೋಯಿತು; ಜೊತೆಯಲ್ಲಿಯೇ ಧೃತರಾಷ್ಟ್ರನ ಎದೆಯೂ ನೆಗ್ಗಿ ಅವನು ರಕ್ತವನ್ನು ಕಕ್ಕುತ್ತ ನೆಲದ ಮೇಲೆ ಬಿದ್ದನು. ಸಂಜಯನು ಅವನನ್ನು ಹಿಡಿದುಕೊಂಡನು. ಧೃತರಾಷ್ಟ್ರನು ಭೀಮನು ಸತ್ತನೆಂದು ಭಾವಿಸಿ ದುಃಖದಿಂದ “ಅಯ್ಯೋ ಭೀಮ! ಅಯ್ಯೋ ಭೀಮ!!” ಎಂದು ಕೂಗಿಕೊಂಡನು. ಆಗ ಅವನ ಕ್ರೋಧವು ಇಳಿದಿತ್ತು. ಅದನ್ನು ತಿಳಿದ ಕೃಷ್ಣನು “ನೀನು ಕೊಂದದ್ದು ಭೀಮನನ್ನಲ್ಲ ಮಹಾರಾಜ! ಅವನ ಕಬ್ಬಿಣದ ಪ್ರತಿಮೆಯನ್ನ! ನಿನ್ನ ಸಿಟ್ಟನ್ನು ನೋಡಿ ನಾನು ಅವನನ್ನು ಹಿಂದಕ್ಕೆ ಕರೆದುಕೊಂಡು, ನಿನ್ನ ಮಗ ಮಾಡಿಸಿಟ್ಟಿದ್ದ ಕಬ್ಬಿಣದ ಪ್ರತಿಮೆಯನ್ನು ನಿನ್ನ ಮುಂದೆ ಇರಿಸಿದೆ. ನಿನ್ನ ಬಲ ಯಾರಿಗಿದೆ? ನಿನ್ನ ತೋಳಿನ ಹಿಡಿತಕ್ಕೆ ಸಿಕ್ಕಿದರೆ ಯಮನ ಪಾಶಕ್ಕೆ ಸಿಕ್ಕಿದಂತೆಯೇ. ಮಕ್ಕಳನ್ನು ಕಳೆದುಕೊಂಡ ಹೊಟ್ಟೆಯ ಸಂಕಟದಲ್ಲಿ ಧರ್ಮದ ಮೇಲೆ ಗಮನವಿಲ್ಲದೆ ನೀನು ಭೀಮಸೇನನನ್ನು ಕೊಲ್ಲಬೇಕೆಂದಿದ್ದೆ. ಅದು ಸರಿಯಲ್ಲ. ಮಹಾರಾಜ! ನೀನು ಏನು ಮಾಡಿದರೂ ನಿನ್ನ ಮಕ್ಕಳು ಜೀವಸಹಿತವಾಗಿ ಎದ್ದು ಬರುವ ಹಾಗಿಲ್ಲ. ಆದ್ದರಿಂದ ನಿನ್ನ ಕೋಪ ಶಮನಾರ್ಥವಾಗಿ ನಾನು ಮಾಡಿದ್ದನ್ನು ಸರಿಯಾಗಿ ತಿಳಿದುಕೊಂಡು ದುಃಖವನ್ನು ತಡೆದುಕೋ!” ಎಂದನು. ಅನಂತರ ಧೃತರಾಷ್ಟ್ರನು ಕೋಪವನ್ನು ಸಮಾಧಾನ ಮಾಡಿಕೊಂಡು ಅಳುತ್ತ ಪಾಂಡವರನ್ನು ಮೈತಡವಿ ಆಶೀರ್ವದಿಸಿದನು.</p>
<p>ಬಳಿಕ ಅವರೆಲ್ಲರೂ ಗಾಂಧಾರಿಯಿದ್ದೆಡೆಗೆ ಹೋದರು. ಧರ್ಮರಾಜನು ಹೆದರುತ್ತ ಹೆದರುತ್ತ ಮೃದುವಾಗಿ “ಅಮ್ಮಾ! ಇಗೋ ನಾನು ನಿನ್ನ ಮಕ್ಕಳನ್ನು ಕೊಂದು ಹಾಕಿದ ಕ್ರೂರ ಯುಧಿಷ್ಠಿರ ! ನಾನು ಶಾಪಕ್ಕೆ ಯೋಗ್ಯ; ನನಗೆ ಶಾಪಕೊಡು. ನಾನು ಬದುಕಿದ್ದು ಏನಾಗಬೇಕು? ನನಗೆ ರಾಜ್ಯವಾಗಲಿ ಸುಖವಾಗಲಿ ಬೇಕಾಗಿಲ್ಲ; ಅಂಥ ಬಂಧುಮಿತ್ರರನ್ನೆಲ್ಲ ಕಳೆದುಕೊಂಡು ನನಗೆ ಏನೂ ತೋಚದಂತಾಗಿಬಿಟ್ಟಿದೆ!” ಎಂದು ನಮಸ್ಕರಿಸಿದನು. ಗಾಂಧಾರಿಯು ದುಃಖದಿಂದ ಬಾಯಲ್ಲಿ ಯಾವ ಮಾತೂ ಹೊರಡದೆ, ಗಟ್ಟಿಯಾಗಿ ನಿಟ್ಟುಸಿರುಗರೆದಳು. ಕಣ್ಣಿಗೆ ಕಟ್ಟಿಕೊಂಡಿದ್ದ ಬಟ್ಟೆಯ ಮೂಲಕ ಅವನ ಬೆರಳುಗಳ ತುದಿಗಳು ಮಾತ್ರ ಕಂಡವು. ಅಷ್ಟಕ್ಕೆ ಉಗುರುಗಳೆಲ್ಲಾ ಕಂದಿಹೋದವು. ಅದನ್ನು ನೋಡಿ ಅರ್ಜುನನು ಕೃಷ್ಣನ ಬೆನ್ನಹಿಂದೆ ಮರೆಯಾಗಿ ನಿಂತನು. ಸ್ವಲ್ಪದರಲ್ಲಿಯೇ ಅವಳು ಕೋಪವನ್ನು ಉಳಿದು ಅವರನ್ನು ತಾಯಿಯಂತೆ ಸಮಾಧಾನದಿಂದ ಮಾತನಾಡಿಸಿದಳು. ಅವಳಿಂದ ಅನುಜ್ಞೆಪಡೆದು ಅವರೆಲ್ಲರೂ ಹೋಗಿ ಕುಂತಿಯನ್ನು ಕಂಡರು. ಅವರು ಒಬ್ಬರನ್ನೊಬ್ಬರು ನೋಡಿ ಎಷ್ಟೋಕಾಲವಾಗಿತ್ತು. ಈಗ ಪಾಂಡವರ ಮೈತುಂಬ ನಾನಾ ಆಯುಧಗಳ ಗಾಯಗಳನ್ನು ನೋಡಿ ಅವಳು ದುಃಖ ತಡೆಯಲಾರದೆ ಮುಖ ಮುಚ್ಚಿಕೊಂಡು ಅಳುತ್ತ ಸೆರಗಿನಿಂದ ಕಣ್ಣುಗಳನ್ನು ಒರೆಸಿಕೊಂಡು ಒಬ್ಬೊಬ್ಬರನ್ನೂ ಮತ್ತೆ ಮತ್ತೆ ಮೈತಡವಿ ತಡವಿ ಮಾತನಾಡಿಸಿದಳು. ಅನಂತರ ಮಕ್ಕಳನ್ನೆಲ್ಲಾ ಕಳೆದುಕೊಂಡು ಸಂಕಟಪಡುತ್ತ ನೆಲದ ಮೇಲೆ ಕುಳಿತು ಬಿಟ್ಟಿದ್ದ ದ್ರೌಪದಿಯನ್ನು ನೋಡಿದಳು. ದ್ರೌಪದಿಯು “ಅಮ್ಮಾ! ಅಭಿಮನ್ಯುವೂ ನಿನ್ನ ಮಿಕ್ಕ ಮೊಮ್ಮಕ್ಕಳೂ ಎಲ್ಲರೂ ಹೋದರು! ಅವರು ಇನ್ನು ನಿನ್ನನ್ನು ನೋಡಲು ಬರುವ ಹಾಗಿಲ್ಲ. ಅಂಥ ಶೂರ ಮಕ್ಕಳನ್ನು ಕಳೆದುಕೊಂಡು ಈಗ ರಾಜ್ಯದಿಂದ ನಾನು ಪಡೆಯಬೇಕಾದದ್ದೇನು?” ಎಂದು ಗೋಳಾಡಿದಳು. ಕುಂತಿಯು ಅವಳನ್ನು ಎಬ್ಬಿಸಿ ಅವಳನ್ನೂ ಪಾಂಡವರನ್ನೂ ಗಾಂಧಾರಿಯ ಹತ್ತಿರ ಕರೆದುಕೊಂಡು ಹೋದಳು. ಗಾಂಧಾರಿಯು ದ್ರೌಪದಿಯನ್ನು ಉದ್ದೇಶಿಸಿ "ಅಳಬೇಡ ತಾಯಿ! ನನ್ನನ್ನು ನೋಡಿ ನೀನು ಸಮಾಧಾನಮಾಡಿಕೋ! ಇದು ಲೋಕಕ್ಷಯದ ಕಾಲ; ಆದ್ದರಿಂದ ಅವಶ್ಯವಾಗಿ ನಡೆಯಲೇಬೇಕಾದದ್ದು ನಡೆದು ಹೋಯಿತು. ಅದು ನಮ್ಮ ಅಧೀನವಲ್ಲ. ನಿನ್ನ ಮಕ್ಕಳೂ ಯುದ್ಧದಲ್ಲಿ ಸತ್ತರು; ನನ್ನ ಮಕ್ಕಳೂ ಸತ್ತರು; ಅವರಿಗಾಗಿ ಅಳಬೇಡ; ನಿನ್ನ ಹಾಗೇ ನಾನೂ ನನ್ನ ಹಾಗೇ ನೀನೂ ಆಗಿದ್ದೇವೆ. ನಮ್ಮನ್ನು ಯಾರು ಸಮಾಧಾನಮಾಡಿಯಾರು ತಾಯಿ!” ಎಂದು ಸಂತಯಿಸಿದಳು.</p>
<p>ಅನಂತರ ಅವರೆಲ್ಲರೂ ರಣರಂಗದಲ್ಲಿ ಯೋಧರು ಕಾದಿ ಮಡಿದಿದ್ದ ಸ್ಥಳಕ್ಕೆ ಹೋದರು. ಎಲ್ಲೆಲ್ಲಿ ನೋಡಿದರೂ ಯೋಧರೂ ಆನೆ ಕುದುರೆಗಳೂ ಸಾವಿರಗಟ್ಟಲೆ ಸತ್ತು ಬಿದ್ದಿದ್ದವು. ರಕ್ತವು ಕೋಡಿಹರಿದು ನೆಲವೆಲ್ಲ ಕೊಚ್ಚೆಯಾಗಿತ್ತು. ನರಿಗಳೂ ಕಾಗೆಗಳೂ ಹದ್ದುಗಳೂ ಮುತ್ತಿಕೊಂಡು ಹೆಣವನ್ನು ಕಿತ್ತು ತಿನ್ನುತ್ತಿದ್ದವು. ಅವುಗಳ ಮಧ್ಯೆ ಹೆಂಗಸರು ಏಳುತ್ತ ಬೀಳುತ್ತ ಅಳುತ್ತ ಕರೆಯುತ್ತ ತಮ್ಮ ತಮ್ಮ ಗಂಡಂದಿರನ್ನೂ ಮಕ್ಕಳನ್ನೂ ಹುಡುಕುತ್ತ ಓಡಾಡುತ್ತಿದ್ದರು. ಆಗ ಗಾಂಧಾರಿಯು ಕೃಷ್ಣನನ್ನು ಕರೆದು, “ಗಂಡಂದಿರನ್ನು ಕಳೆದುಕೊಂಡು ನನ್ನ ಮಗಳೂ ಸೊಸೆಯರೂ ಗೋಳಿಡುತ್ತಿರುವುದು ನಿನಗೆ ಕೇಳುತ್ತಿದೆಯೇ, ಕೃಷ್ಣ? ಅವರಂತೆ ಇನ್ನೂ ಎಷ್ಟೋ ಜನ ಹೆಂಗಸರು ತಮ್ಮ ಮಕ್ಕಳು ಅಣ್ಣತಮ್ಮಂದಿರು ತಂದೆ ಗಂಡ ಇವರನ್ನು ನೆನಸಿಕೊಂಡು ಹುಡುಕುತ್ತ ಅಳುತ್ತಿದ್ದಾರೆ. ಅವರನ್ನು ನೋಡಿದರೆ ನನ್ನ ಹೊಟ್ಟೆ ಉರಿದುಹೋಗುತ್ತದೆ!” ಎಂದಳು. ಅನಂತರ ಮುಂದೆ ಬರುತ್ತ ದುರ್ಯೋಧನನು ಸಿಕ್ಕಲು ಕಡಿದು ಬಿದ್ದ ಬಾಳೆಯ ಕಂದಿನಂತೆ ಬಿದ್ದು “ಹಾ! ದುರ್ಯೋಧನ !” ಎಂದು ಗೋಳಾಡಿ ”ಈ ಯುದ್ಧ ಮೊದಲಾದಾಗ ಇವನು ನನ್ನ ಹತ್ತಿರಕ್ಕೆ ಬಂದು ನಮಸ್ಕರಿಸಿ ‘ನಾನು ನನ್ನ ದಾಯಾದಿಗಳ ಮೇಲೆ ಯುದ್ಧಕ್ಕೆ ಹೊರಟಿದ್ದೇನೆ; ನನಗೆ ಜಯವಾಗುವಂತೆ ಹರಸಮ್ಮ!” ಎಂದು ಕೇಳಿದನು. ನಾನು ಎಲ್ಲಿ ಧರ್ಮವೋ ಅಲ್ಲಿ ಜಯ! ನೀನು ಯುದ್ಧಮಾಡಿ ವೀರಸ್ವರ್ಗವನ್ನು ಪಡೆಯುತ್ತೀಯೆ!” ಎಂದು ಹೇಳಿದ್ದೆ. ಅದರಂತೆಯೇ ಆಯಿತು. ಆದ್ದರಿಂದ ನಾನು ಅವನಿಗಾಗಿ ಅಷ್ಟು ದುಃಖಿಸುವುದಿಲ್ಲ. ಎಲ್ಲ ಮಕ್ಕಳನ್ನೂ ನೆಂಟರಿಷ್ಟರನ್ನೂ ಕಳೆದುಕೊಂಡು ದೀನಾನಾಥನಾಗಿರುವ ಧೃತರಾಷ್ಟ್ರನನ್ನು ನೋಡಿದರೆ ಸಂಕಟವಾಗುತ್ತದೆ. ಅವಧ್ಯರಂತಿದ್ದ ಜಯದ್ರಥ ಕರ್ಣ ದ್ರೋಣ ಭೀಷ್ಮ ಮುಂತಾದ ಶೂರರು ಸಾಯುವರೆಂದು ಯಾರು ಊಹಿಸಬಹುದಾಗಿತ್ತು? ಆದರೆ ಅವರೂ ದುರ್ಯೋಧನನನ್ನು ಅನುವರ್ತಿಸಿ ಯುದ್ಧಮಾಡಿ ಈಗ ಆರಿಹೋದ ಬೆಂಕಿಯಂತಾಗಿದ್ದಾರೆ. ದೈವಕ್ಕೆ ಯಾವುದು ತಾನೇ ಭಾರ? ನೀನು ಸಂಧಿಗೆಂದು ಬಂದು ಹೋದ ಕೂಡಲೆ, ನಾನು ನನ್ನ ಮಕ್ಕಳೆಲ್ಲರೂ ಸತ್ತರೆಂದುಕೊಂಡೆ. ಭೀಷ್ಮ ವಿದುರರೂ ಅದೇ ಮಾತನ್ನು ಹೇಳಿ ‘ಇನ್ನು ನಿನ್ನ ಮಕ್ಕಳ ಆಸೆಯನ್ನು ಬಿಟ್ಟುಬಿಡು!’ ಎಂದರು. ಅವರು ಕಂಡದ್ದು ಸುಳ್ಳಾದೀತೆ? ಹಾಗೆಂದ ಸ್ವಲ್ಪ ದಿನದಲ್ಲಿಯೇ ಅವರೆಲ್ಲರೂ ಸತ್ತುಮಲಗಿದರು” ಎಂದು ಮೂರ್ಛೆ ಹೊಂದಿದಳು. ಸ್ವಲ್ಪ ಹೊತ್ತಿನ ಮೇಲೆ ಎಚ್ಚರವಾಗಲು, ದುಃಖಾತಿಶಯದಲ್ಲಿ ವಿವೇಕವನ್ನೂ ತಾಳ್ಮೆಯನ್ನೂ ಕಳೆದುಕೊಂಡು, ಕೋಪದಿಂದ “ಕೃಷ್ಣ! ಕೌರವ ಪಾಂಡವರು ಒಬ್ಬರ ಮೇಲೊಬ್ಬರು ರೇಗಿ ನಾಶವಾಗಲು ಸಿದ್ಧವಾದಾಗ, ನೀನು ಉಪೇಕ್ಷೆಯಿಂದಿದ್ದೆ! ನಿನಗೆ ಬೇಕಾದಷ್ಟು ಶಕ್ತಿ ಸಾಮರ್ಥ್ಯ ಬಲಗಳಿದ್ದದ್ದರಿಂದ ನೀನು ಮನಸ್ಸುಮಾಡಿದ್ದರೆ ಈ ಸರ್ವನಾಶವನ್ನು ತಪ್ಪಿಸಬಹುದಾಗಿತ್ತು. ಆದರೆ ಹಾಗೆ ಮಾಡಲಿಲ್ಲ. ಆದ್ದರಿಂದ ನೀನು ಹೀಗೇ ನಿನ್ನ ದಾಯಾದಿಗಳ ನಾಶಕ್ಕೂ ಕಾರಣನಾಗಿ ಇಂದಿಗೆ ಮುವ್ವತ್ತಾರನೆಯ ವರ್ಷದಲ್ಲಿ ನೆಂಟರು ಇಷ್ಡರು ಮಕ್ಕಳು ಮಂತ್ರಿಗಳು ಮಿತ್ರರು ಎಲ್ಲರನ್ನೂ ಕಳೆದುಕೊಂಡು, ಅನಾಥನಂತೆ ಅಜ್ಞಾತನಾಗಿ ಕಾಡಿನಲ್ಲಿ ಅಲೆಯುತ್ತ ಕುತ್ಸಿತ ರೀತಿಯಲ್ಲಿ ಸಾವನ್ನು ಪಡೆ! ಆಗ ನಿನ್ನ ಕಡೆಯ ಹೆಂಗಸರೂ ಬಂಧುಬಾಧವರನ್ನೆಲ್ಲಾ ಕಳೆದುಕೊಂಡು, ಈಗ ಭರತಕುಲದ ಈ ಹೆಂಗಸರು ಗೋಳಾಡುತ್ತಿರುವಂತೆ, ಗೋಳಾಡಲಿ!” ಎಂದಳು. ಈ ಘೋರವಾದ ವಾಕ್ಯವನ್ನು ಕೇಳಿ ಕೃಷ್ಣನು ನಸುನಗುತ್ತ “ಅಮ್ಮಾ ಕ್ಷತ್ರಿಯೇ! ಇದನ್ನು ನಾನು ಬಲ್ಲೆ. ದೈವನಿಯಮದಂತೆ ಯಾದವರೂ ತಮ್ಮತಮ್ಮಲ್ಲಿಯೇ ಹೊಡೆದಾಡಿ ನಾಶವಾಗುತ್ತಾರೆ. ಅವರು ನನ್ನಿಂದಲೇ ಸಾಯಬೇಕು; ಮತ್ತಾರೂ ಅವರನ್ನು ಕೊಲ್ಲಲಾರರು! ಅದಿರಲಿ; ದುಃಖಿಸುವುದನ್ನು ಬಿಟ್ಟೇಳು! ನಿನ್ನ ತಪ್ಪನ್ನು ನನ್ನ ಮೇಲೆ ಹಾಕಬೇಡ! ನಿನ್ನಿಂದಲೇ ಕುರುವಂಶ ನಾಶವಾದದ್ದು. ನಿನ್ನ ಮಗ ಹೊಟ್ಟೆಯ ಕಿಚ್ಚಿನವ, ದುರಾತ್ಮ, ದುರಭಿಮಾನಿ, ಕಠಿಣ ಮನಸ್ಸಿನವ, ವೈರಸಾಧಿಸುವವ, ಹಿರಿಯರನ್ನು ಮೀರಿದವ. ಅವನು ಮಾಡಿದ ದುಷ್ಕೃತ್ಯವನ್ನು ಸರಿಯೆಂದು ನೀನು ಭಾವಿಸಿಕೊಂಡಿದ್ದೀಯೆ. ಹಸುವು ಭಾರ ಎಳೆಯುವ ದನವನ್ನೂ ಕುದುರೆಯು ಓಡುವ ಕುದುರೆಯನ್ನೂ ಪಡೆಯುವಂತೆ ನಿನ್ನಂಥ ರಾಜಪುತ್ರಿಯು ಅವನಂಥ ವಧಾಪೇಕ್ಷಿಯಾದವನನ್ನು ಹೆತ್ತದ್ದು ಸಹಜವಾಗಿಯೇ ಇದೆ!” ಎಂದನು. ಈ ಅಪ್ರಿಯವಾದ ಉತ್ತರವನ್ನು ಕೇಳಿ ಗಾಂಧಾರಿಯು ಸುಮ್ಮನಾದಳು.</p>
<p>ಅನಂತರ ಸತ್ತುಬಿದ್ದಿದ್ದವರ ಶವಸಂಸ್ಕಾರಕ್ಕೆ ಬೇಕಾದ ಏರ್ಪಾಡನ್ನು ಮಾಡಿ ಧೃತರಾಷ್ಟ್ರನನ್ನು ಮುಂದಿಟ್ಟುಕೊಂಡು ಎಲ್ಲರೂ ಗಂಗಾತೀರಕ್ಕೆ ಬಂದರು. ಅದರ ಪುಣ್ಯಜಲದಲ್ಲಿ ಸ್ನಾನಮಾಡಿ ಸ್ತ್ರೀಯರೆಲ್ಲಾ ತಮ್ಮ ತಮ್ಮ ತಂದೆ ಅಣ್ಣ ತಮ್ಮ ಮಕ್ಕಳು ಮೊಮ್ಮಕ್ಕಳು ನೆಂಟರು ಇಷ್ಟರು ಎಲ್ಲರಿಗೂ ಕಣ್ಣೀರು ಹಾಕುತ್ತ ಜಲತರ್ಪಣವನ್ನು ಕೊಟ್ಟರು. ಕರ್ಣನು ತನ್ನ ಅಣ್ಣನೆಂದು ಕುಂತಿಯಿಂದ ತಿಳಿದ ಧರ್ಮರಾಜನು ಅವನಿಗೆ ತರ್ಪಣ ಕೊಟ್ಟನು. ಧೃತರಾಷ್ಟ್ರನೂ ತಾಳ್ಮೆಯಿಂದ ತರ್ಪಣ ಕೊಡಬೇಕಾದವರಿಗೆಲ್ಲಾ ಕೊಟ್ಟು ಗಾಂಧಾರಿಯೊಡನೆ ತೀರಕ್ಕೆ ಹತ್ತಿಬಂದನು.</p>
<p>ಗಂಗೆಯು ಮಹೋಧಧಿಯಂತೆ ವಿಸ್ತಾರವಾಗಿ ಹರಿಯುತ್ತಿತ್ತು. ಆದರೆ ಶೋಕ ಸಂತಪ್ತೆಯರಾದ ಆ ವೀರಪತ್ನಿಯರಿಂದೊಡಗೂಡಿ ಅದರ ತುಂಬ ಬರಿಯ ನಿರಾನಂದ ನಿರುತ್ಸಾಹಗಳೇ ತುಂಬಿದ್ದಂತೆ ಕಾಣುತ್ತಿತ್ತು.</p>
<p>ಸ್ತ್ರೀ ಪರ್ವ ಮುಗಿಯಿತು</p>	
	</section>
</body>
</html>
