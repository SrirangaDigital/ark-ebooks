<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
 <title>ಶ್ರೀ ವಚನ ಭಾರತ</title>
<link type="text/css" rel="stylesheet" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-013">
<h1 class="level1-title" epub:type="title">ಅನುಶಾಸನ ಪರ್ವ</h1>
<p class="verse">ನಮಿಸಿ ನಾರಾಯಣನ ನರನ ಪುರಷೋತ್ತಮನ ।<br />ವ್ಯಾಸ ವಾಗ್ದೇವಿಯರ ಬಳಿಕ ಪೇಳ್ವುದು ಜಯವ ॥</p>
<p>ಭೀಷ್ಮನು ಹೀಗೆ ಬಗೆಬಗೆಯಾಗಿ ಶಾಂತಿಕರವಾದ ಮಾತುಗಳನ್ನು ಹೇಳಿದರೂ ಧರ್ಮರಾಜನ ಮನಸ್ಸಿಗೆ ನೆಮ್ಮದಿಯಾಗಲಿಲ್ಲ. “ಕೈಯ್ಯಾರ ದುಷ್ಕೃತ್ಯ ಮಾಡಿ ಶಾಂತಿಯನ್ನು ಬಯಸಿದರೆ ಹೇಗೆ ಬಂದೀತು? ನಿನ್ನ ಮೈತುಂಬ ಬಾಣಗಳು ಚುಚ್ಚಿಕೊಂಡು, ಗಾಯಗಳಿಂದ ರಕ್ತ ಜಿನುಗುತ್ತಿರುವುದನ್ನು ನೋಡಿದರೆ ಮನಸ್ಸು ಸ್ವಲ್ಪವೂ ಶಾಂತವಾಗುವುದಿಲ್ಲ. ನನ್ನಿಂದ ನಿನಗೆ ಈ ಅವಸ್ಥೆ ಬಂತಲ್ಲಾ, ಎಷ್ಟೋ ರಾಜರೂ ಅವರ ಮಕ್ಕಳೂ ನೆಂಟರೂ ಸತ್ತರಲ್ಲಾ ಎಂಬ ಯೋಚನೆ ಬಂದರೆ ಸಾಕು, ದುಃಖ ಉಕ್ಕಿ ಬರುತ್ತದೆ. ದುರ್ಯೋಧನನ ಮೇಲಣ ಕೋಪದಿಂದಲೂ ರಾಜ್ಯದ ಮೇಲಣ ಆಸೆಯಿಂದಲೂ ಈ ನೀಚಕೃತ್ಯವನ್ನು ಮಾಡಿದೆವಲ್ಲಾ, ನಾವು ಎಂಥ ದುರ್ಗತಿಯನ್ನು ಪಡೆಯುತ್ತೇವೆಯೋ! ನಿನ್ನನ್ನು ಈ ಸ್ಥಿತಿಯಲ್ಲಿ ನೋಡದಿರುವ ದುರ್ಯೋಧನನೇ ಪುಣ್ಯವಂತ! ನಾವು ಪಾಪಿಗಳು!” ಎಂದನು. ಆಗ ಭೀಷ್ಮನು ಅವನನ್ನು ಸಮಾಧಾನಮಾಡುತ್ತ, “ಇದರಲ್ಲಿ ನಿನ್ನ ಯತ್ನವೇನಿದೆ ಯುಧಿಷ್ಠಿರ? ಇದಕ್ಕೆ ಕಾರಣ ಕರ್ಮ; ಅದು ಕಣ್ಣಿಗೆ ಗೋಚರವಲ್ಲ; ಬಹು ಸೂಕ್ಷ್ಮ; ಈ ಸಂದರ್ಭದಲ್ಲಿ ಒಂದು ಕಥೆಯನ್ನು ಹೇಳುತ್ತೇನೆ ಕೇಳು- ಹಿಂದೆ ಗೌತಮಿಯೆಂಬ ಒಬ್ಬ ಹೆಂಗಸು ಇದ್ದಳು. ಅವಳು ವೃದ್ಧಳು; ಶಾಂತಿಪರಳು; ಒಂದು ದಿನ ಅವಳ ಮಗನು ಹಾವು ಕಡಿದು ಸತ್ತುಹೋದನು. ಒಬ್ಬ ಬೇಡನು ಆ ಹಾವನ್ನು ಹಿಡಿದು ಹಗ್ಗದಿಂದ ಕಟ್ಟಿತಂದು ‘ಇಗೋ ತಾಯಿ, ಈ ಹಾಳು ಹಾವೇ ನಿನ್ನ ಮಗನನ್ನು ಕಚ್ಚಿಕೊಂದದ್ದು. ಇದನ್ನು ಏನು ಮಾಡಲಿ ಹೇಳು. ಬೆಂಕಿಯಲ್ಲಿ ಹಾಕಿಬಿಡಲೇ? ತುಂಡುತುಂಡಾಗಿ ಕತ್ತರಿಸಿ ಬಿಡಲೇ? ಬೇಗ ಹೇಳು; ಮಗುವನ್ನು ಕೊಂದ ಈ ಹಾವನ್ನು ತುಂಬ ಹೊತ್ತು ಜೀವಸಹಿತ ಬಿಟ್ಟಿರುವುದು ನನಗೆ ಇಷ್ಟವಿಲ್ಲ!” ಎಂದನು. ಗೌತಮಿಯು ಅಯ್ಯಾ, ಬುದ್ಧಿಹೀನನಾಗಿ ಅದನ್ನು ಕೊಲ್ಲಬೇಡ; ಬಿಟ್ಟುಬಿಡು. ಬಂದದ್ದನ್ನು ಅನುಭವಿಸದೆ, ಕೊರಗುತ್ತ ಪಾಪಕಾರ್ಯವನ್ನು ಮಾಡಿ ಅದರ ಭಾರವನ್ನು ಏಕೆ ಹೊತ್ತು ಕೊಳ್ಳಬೇಕು? ಧರ್ಮಮಾಡಿದವರು ದೋಣಿಗಳಂತೆ ತೇಲುತ್ತಾರೆ; ಪಾಪಮಾಡಿದವರು ಭಾರವಾದ ಆಯುಧಗಳಂತೆ ಮುಳುಗುತ್ತಾರೆ. ಇದನ್ನು ಕೊಂದರೆ ಹುಡುಗನು ಬದುಕಿ ಅಮೃತತ್ವವನ್ನು ಪಡೆಯುತ್ತಾನೆಯೇ? ಇದು ಬದುಕಿದ್ದರೆ ಏನು ಕಷ್ಟ? ಈ ವಿಸ್ತಾರವಾದ ಪ್ರಪಂಚದಲ್ಲಿ ಪ್ರಾಣಿಗೆ ಮೃತ್ಯುವು ಯಾವಯಾವ ರೂಪದಲ್ಲಿ ಬರುತ್ತದೆಯೋ!” ಎಂದಳು.</p>
<p>ಬೇಡ-ಇದನ್ನು ನಾನು ಬಲ್ಲೆ; ಗುಣದೋಷಗಳನ್ನು ಬಲ್ಲವನಾಗಿ, ಮತ್ತೊಬ್ಬರ ಮಾತಿನಂತೆ ಕೆಲಸನಡೆಸಿದರೆ ಅದರಿಂದ ಪಾಪವಿಲ್ಲ. ನಿನ್ನ ಉಪದೇಶ ಸ್ವರ್ಗಸಾಧಕ; ಅದಿರಲಿ ಈಗ ಈ ಹಾವನ್ನು ಕೊಂದುಬಿಡುತ್ತೇನೆ! ಸಮಾಧಾನವನ್ನೆಳಸುವವರು ಮುಂದೇನಾಗುವುದೋ ಎಂಬ ಯೋಚನೆಯನ್ನು ಬಿಟ್ಟು ಅಂದಂದಿನ ದುಃಖ ಪರಿಹಾರ ಮಾಡಿಕೊಳ್ಳುತ್ತಾರೆ. ಅಳುತ್ತಲೇ ಇರುವವರಿಗೆ ಸುಖವೆಲ್ಲಿ ಬಂತು? ಆದ್ದರಿಂದ ಹಾವನ್ನು ಸಾಯಿಸಿ ನಿನ್ನ ದುಃಖವನ್ನು ಕಳೆದುಕೋ!</p>
<p>ಗೌತಮಿ-ನಮ್ಮಂಥವರಿಗೆ ಆ ವಿಧವಾದ ಮನಃಕ್ಲೇಶವಿಲ್ಲ; ಸಜ್ಜನರು ಯಾವಾಗಲೂ ಧರ್ಮ ಬುದ್ಧಿಯುಳ್ಳವರೇ! ನಾನು ಕಷ್ಟದಲ್ಲಿ ನುರುಗಿದವಳು; ಅರಿಯದ ಹುಡುಗಿಯಲ್ಲ; ಈ ಅಧರ್ಮವನ್ನು ಕಟ್ಟಿಕೊಳ್ಳಲಾರೆ; ಬ್ರಾಹ್ಮಣರಿಗೆ ಕೋಪವಿಲ್ಲ; ಅದು ಕೇವಲ ಯಾತನೆಗೆ ಕಾರಣ; ಆದ್ದರಿಂದ ಸಾಧುಬುದ್ಧಿಯಿಂದ ಆ ಹಾವನ್ನು ಕ್ಷಮಿಸಿ ಬಿಟ್ಟುಬಿಡು!</p>
<p>ಬೇಡ-ಶತ್ರುಗಳನ್ನು ಕೊಲ್ಲುವುದರಿಂದ ಒಳ್ಳೆಯದೇ! ಅಲ್ಲದೆ, ಎಂದೋ ಬರುವ ಫಲಕ್ಕಿಂತ ಇಂದು ಬರುವ ಫಲವೇ ಮೇಲು; ಮತ್ತು ಇಷ್ಟು ಸಣ್ಣ ವಿಷಯದಲ್ಲಿ ಮುಂದೆ ಬರಬಹುದಾದ ಶ್ರೇಯಸ್ಸು ಅಷ್ಟರಲ್ಲಿಯೇ ಇದೆ!</p>
<p>ಗೌತಮಿ-ಶತ್ರುವನ್ನು ಹಿಡಿದು ವಶಮಾಡಿಕೊಂಡಮೇಲೆ ಅವನನ್ನು ಕೊಂದು ಏನು ಪ್ರಯೋಜನ? ಅವನನ್ನು ಬಿಟ್ಟರೆ ನಮಗೆ ಏತಕ್ಕೆ ಕಡಮೆಯಾಗುತ್ತದೆ? ಆದ್ದರಿಂದ ನಾನು ಏಕೆ ಈ ಹಾವನ್ನು ಕ್ಷಮಿಸಿಬಿಡಬಾರದು?</p>
<p>ಬೇಡ-ಈ ಒಂದನ್ನು ಕೊಂದು ಅನೇಕರನ್ನು ಉಳಿಸಬೇಕೇ ಹೊರತು, ಒಂದನ್ನು ಉಳಿಸಿ ಅದರಿಂದ ಅನೇಕರನ್ನು ಕೊಲ್ಲಿಸಬಾರದು. ತಪ್ಪುಮಾಡಿದವರನ್ನು ಧರ್ಮಬುದ್ಧಿಯಿಂದ ತೊರೆದುಕೊಂಡು ಬಿಡುತ್ತಾರೆ; ಹಾಗೇ ಈ ಪಾಪಿಷ್ಠ ಜಂತುವನ್ನು ನೀನು ತೊರೆದು ಅದರ ಯೋಚನೆ ಬಿಟ್ಟುಬಿಡು.</p>
<p>ಗೌತಮಿ-ಅಯ್ಯಾ ವ್ಯಾಧ! ಈ ಹಾವನ್ನು ಕೊಂದರೆ ನನ್ನ ಮಗನಿಗೇನು ಪ್ರಾಣ ಬರುವುದಿಲ್ಲ; ಇನ್ನೇನು ಲಾಭವೂ ಅದರಿಂದ ನನಗೆ ತೋರುವುದಿಲ್ಲ; ಆದ್ದರಿಂದ ಆ ಪ್ರಾಣಿಯನ್ನು ಬಿಟ್ಟುಬಿಡು.</p>
<p>ಹೀಗೆ ಗೌತಮಿಯು ಹಾವನ್ನು ಕೊಲ್ಲಿಸಲು ಇಷ್ಟಪಡಲಿಲ್ಲ. ಇಷ್ಟುಹೊತ್ತಿಗೆ ಆ ಹಾವು ಸ್ವಲ್ಪ ಚೇತರಿಸಿಕೊಂಡು "ಅಯ್ಯಾ ವ್ಯಾಧ! ಇದರಲ್ಲಿ ನನ್ನದೇನು ತಪ್ಪು? ನಾನು ಸ್ವತಂತ್ರನೇ? ನನ್ನನ್ನು ಮೃತ್ಯುವು ಪ್ರೇರಿಸಿತು; ನಾನು ಕಚ್ಚಿದೆ; ಕಾಮದಿಂದ ಕಚ್ಚಲಿಲ್ಲ, ಕ್ರೋಧದಿಂದ ಕಚ್ಚಲಿಲ್ಲ: ಆದ್ದರಿಂದ ಪಾಪ ಬರುವುದಾದರೆ ಅದು ಮೃತ್ಯುವಿಗೆ; ನನಗಲ್ಲ” ಎಂದಿತು.</p>
<p>ಬೇಡ-ಮತ್ತೊಬ್ಬನ ಅಧೀನನಾಗಿ ನೀನು ಈ ಕಾರ್ಯ ಮಾಡಿದ್ದರೆ ನೀನೂ ಅದಕ್ಕೆ ಕಾರಣನಾದೆ: ಆದ್ದರಿಂದ ನಿನಗೂ ಪಾಪ ಬಂತು.</p>
<p>ಆಗ ಮೃತ್ಯುವು ಬಂದು ‘ಅಯ್ಯಾ ಸರ್ಪ! ನಾನು ಕಾಲದಿಂದ ಪ್ರೇರಿತನಾಗಿ ನಿನ್ನನ್ನು ಪ್ರೇರಿಸಿದೆ. ಈ ಜಗತ್ತೆಲ್ಲಾ ಕಾಲಕ್ಕೆ ಅಧೀನವಾದದ್ದೇ; ನಾವು ಮಾಡುವುದು ಬಿಡುವುದು ಎಲ್ಲಾ ಕಾಲದಿಂದಲೇ; ಸೂರ್ಯಚಂದ್ರರೂ, ಗಾಳಿನೀರುಗಳೂ, ಭೂಮ್ಯಾಕಾಶಗಳೂ, ನದೀಸಾಗರಗಳೂ ಎಲ್ಲಾ ಕಾಲಕ್ಕೆ ಅಧೀನವಾಗಿಯೇ ಹುಟ್ಟುತ್ತವೆ, ಅಳಿಯುತ್ತವೆ; ಹೀಗಿರುವಾಗ ತಪ್ಪು, ನನ್ನದೆಂದು ಹೇಗೆ ಹೇಳುತ್ತೀಯೆ? ನಾನು ತಪ್ಪಿತಸ್ಥನಾದರೆ ನೀನೂ ತಪ್ಪಿತಸ್ಥನೇ! ಎಂದಿತು.</p>
<p>ಹಾವು-ಅಯ್ಯಾ ಮೃತ್ಯು! ನೀನು ತಪ್ಪಿತಸ್ಥ ಅಥವಾ ಅಲ್ಲ ಎಂದು ನಾನು ಹೇಳುತ್ತಿಲ್ಲ; ನೀನು ನನ್ನನ್ನು ಪ್ರೇರಿಸಿದೆ ಎಂಬುದಿಷ್ಟೇ ನಾನು ಹೇಳುತ್ತಿರುವುದು. ಕಾಲದಿಂದ ತಪ್ಪಿರಲಿ ಇಲ್ಲದಿರಲಿ, ಅದನ್ನು ಕಟ್ಟಿಕೊಂಡು ನನಗೇನು? ನಾನು ತಪ್ಪಿನಿಂದ ಬಿಡುಗಡೆ ಹೊಂದಿದರೆ ಸರಿ, ನಿನ್ನದೂ ತಪ್ಪಿಲ್ಲವೆಂದರೆ ಅದು ನನಗೆ ಅನುಕೂಲವೇ ಆಯಿತು.</p>
<p>ಆಗ ಕಾಲವು ಕಾಣಿಸಿಕೊಂಡು, ಹಾವು ಮೃತ್ಯು ಬೇಡರನ್ನು ಕುರಿತು ‘ಈ ಹುಡುಗ ಸಾಯಲು ನಾನಾಗಲೀ ನೀವಾಗಲೀ ಕಾರಣರಲ್ಲ. ಅವನು ಮಾಡಿದ ಕರ್ಮ ಅವನನ್ನು ಕೊಂದಿತು. ನಾವೆಲ್ಲಾ ಕರ್ಮಕ್ಕೆ ವಶರು. ಕರ್ಮಗಳು ನಮ್ಮನ್ನು ಪ್ರೇರಿಸುತ್ತವೆ; ನಾವು ಒಬ್ಬರನ್ನೊಬ್ಬರು ಪ್ರೇರಿಸುತ್ತೇವೆ. ನೆರಳೂ ಬೆಳಕೂ ಒಂದಕ್ಕೊಂದು ಅಂಟಿಕೊಂಡಿರುವಂತೆ ಕರ್ಮ ಅದರ ಕರ್ತ ಇಬ್ಬರೂ ಅಂಟಿಕೊಂಡಿರುತ್ತಾರೆ. ಆದ್ದರಿಂದ ಇದಕ್ಕೆ ನಾವು ಯಾರೂ ಕಾರಣರಲ್ಲ; ಈ ಸತ್ತ ಹುಡುಗನೇ ಕಾರಣ!” ಎಂದಿತು. ಇದನ್ನು ಕೇಳಿ ಗೌತಮಿಯು ‘ನನ್ನ ಕರ್ಮದಿಂದಲೂ ನನ್ನ ಮಗನ ಕರ್ಮದಿಂದಲೂ ಅವನು ಸತ್ತನು. ಅಯ್ಯಾ ವ್ಯಾಧ! ಆ ಹಾವನ್ನು ಬಿಟ್ಟುಬಿಡು. ಕಾಲ ಮೃತ್ಯುಗಳಿರಾ, ನೀವು ಹೋಗಿ!” ಎಂದಳು. ಎಲ್ಲರೂ ಅವರವರ ದಾರಿ ಹಿಡಿದು ಹೊರಟುಹೋದರು. ಆದ್ದರಿಂದ ಸುಮ್ಮನೆ ಕೊರಗಬೇಡ; ಸಮಾಧಾನ ತಂದುಕೋ; ಈ ರಾಜರೆಲ್ಲಾ ಸತ್ತದ್ದು ನಿನ್ನ ಕರ್ಮದಿಂದಲೂ ಅಲ್ಲ; ದುರ್ಯೋಧನನ ಕರ್ಮದಿಂದಲೂ ಅಲ್ಲ; ಅವರವರ ಕರ್ಮವಶದಿಂದ ಅವರು ಕಾಲಾಧೀನರಾದರು" ಎಂದು ಹೇಳಿದನು.</p>
<p>ಯುಧಿಷ್ಠಿರ- ವಿದ್ಯೆ ತಪಸ್ಸು ದಾನ ಇವುಗಳಲ್ಲಿ ಯಾವುದು ಹೆಚ್ಚಿನದು?</p>
<p>ಭೀಷ್ಮ- (ವ್ಯಾಸ ಮೈತ್ರೇಯರ ಸಂವಾದದಿಂದ)- ಅದ್ರೋಹ, ದಾನ, ಸತ್ಯ ಇವು ಮೂರು ಉತ್ತಮ ಗತಿಯನ್ನು ಪಡೆಯುವುದಕ್ಕೆ ಸಾಧನಗಳೆಂದು ಹೇಳುತ್ತಾರೆ. ಇವುಗಳಲ್ಲಿ ದಾನವೇ ಶ್ರೇಷ್ಠವೆಂಬುದರಲ್ಲಿ ಸಂದೇಹವಿಲ್ಲ. ವಿದ್ಯಾವಂತರೂ ತಪಸ್ವಿಗಳೂ ದಾನಿಗಳೂ ಈ ಮೂವರೂ ಪೂಜ್ಯರೇ; ಅವರು ಇಹಪರಸೌಖ್ಯವನ್ನು ಪಡೆಯುತ್ತಾರೆ. ಆದರೆ ಅನ್ನದಾನ ಮುಂತಾದ ದಾನಗಳನ್ನು ಮಾಡುವ ಪುಣ್ಯಶೀಲರು ಇಹಲೋಕದಲ್ಲಿ ಮಾನ್ಯರಾಗಿರುತ್ತಾರೆ. ಅನ್ನದಾನಮಾಡಿದರೆ ಪ್ರಾಣದಾನ ಮಾಡಿದಹಾಗೆ. ವೇದಾಧ್ಯಯನ ಇಂದ್ರಿಯಜಯ ವೈರಾಗ್ಯಗಳಿಗೆ ಶ್ರೇಷ್ಠತೆಯಲ್ಲಿ ದಾನವೇನೂ ಕಡಮೆಯಾದದ್ದಲ್ಲ.<sup><a epub:type="noteref" href="999-aside.xhtml#id-013-90">*</a></sup></p>
<p>ಯುಧಿಷ್ಠಿರ- ಎಷ್ಟು ಸಮರ್ಥನಾದರೂ ಭಾಗ್ಯವಂತನಲ್ಲದಿದ್ದರೆ, ಅವನಿಗೆ ಧನ ಬರುವುದಿಲ್ಲ. ಕೈಲಾಗದವನಾಗಲೀ ಹುಡುಗನಾಗಲೀ ಭಾಗ್ಯವೊಂದಿದ್ದರೆ, ಬೇಕಾದಷ್ಟು ಧನ ಬರುತ್ತದೆ. ಎಷ್ಟೆಷ್ಟೋ ಪ್ರಯತ್ನ ಮಾಡಿ ಏನೂ ದೊರೆಯದ ನೂರಾರು ಜನರಿದ್ದಾರೆ; ಏನೂ ಪ್ರಯತ್ನವೇ ಮಾಡದೆ ಧನವಂತರಾಗಿರುವವರೂ ಎಷ್ಟೋ ಜನರಿದ್ದಾರೆ. ಹಾಗೇ ದುರ್ಮಾರ್ಗರು ಸುಖವಾಗಿಯೂ, ಸ್ವಕರ್ಮನಿರತರು ದರಿದ್ರರಾಗಿಯೂ ಇರುವುದುಂಟು; ನೀತಿಶಾಸ್ತ್ರವನ್ನು ಓದಿದ್ದರೂ ನೀತಿವಂತರಾಗಿರುವುದಿಲ್ಲ. ದಡ್ಡರಾಗಿದ್ದರೂ ಮಂತ್ರಿಗಳಾಗಿರುತ್ತಾರೆ; ವಿದ್ಯಾವಂತರಾಗಿದ್ದರೂ ಮೂರ್ಖರಾಗಿರುತ್ತಾರೆ; ನೂರಾರು ಬಾಣಗಳಿಂದ ಹೊಡೆದರೂ ಕೆಲವರು ಸಾಯುವುದಿಲ್ಲ; ಮತ್ತೆ ಕೆಲವರಿಗೆ ಒಂದು ಹುಲ್ಲುಕಡ್ಡಿ ತಗುಲಿದರೂ ಸಾಕು, ಸತ್ತುಹೋಗುತ್ತಾರೆ. ಇದಕ್ಕೆಲ್ಲಾ ಏನು ಕಾರಣ?</p>
<p>ಭೀಷ್ಮ- ಐಶ್ವರ್ಯವಂತನಾಗದಿದ್ದರೆ ಉಗ್ರತಪಸ್ಸನ್ನು ಕೈಕೊಳ್ಳಬೇಕು. ಬಿತ್ತದೆ ಬೆಳೆಯಾಗುವುದಿಲ್ಲ; ದಾನದಿಂದ ಭೋಗವೂ, ವೃದ್ಧಸೇವೆಯಿಂದ ಪ್ರಜ್ಞೆಯೂ, ಅಹಿಂಸೆಯಿಂದ ದೀರ್ಘಾಯುಸ್ಸೂ ಬರುವುವೆಂದು ತಿಳಿದವರು ಹೇಳುತ್ತಾರೆ. ಆದ್ದರಿಂದ ದಾನಮಾಡಬೇಕು; ಧರ್ಮನಿಷ್ಠರನ್ನು ಸೇವಿಸಬೇಕು; ಒಳ್ಳೆಯದನ್ನು ಆಡಬೇಕು; ಒಳ್ಳೆಯದನ್ನು ಮಾಡಬೇಕು, ಅಹಿಂಸಾನಿರತನಾಗಿರಬೇಕು; ಸೊಳ್ಳೆಯಾಗಲಿ, ಇರುವೆಯಾಗಲಿ, ಹುಳುವಾಗಲಿ ಅದರ ಹುಟ್ಟಿನೊಡನೆಯೇ ಅದರ ಸ್ವಭಾವವೂ ಕಷ್ಟಸುಖಗಳೂ ನಿರ್ಧರವಾಗಿರುತ್ತವೆ. ಆದ್ದರಿಂದ ಸತ್ಕಾರ್ಯದಲ್ಲಿ ನಂಬಿಕೆಯಿಡಬೇಕು, ದುಷ್ಕಾರ್ಯವನ್ನು ನೆಚ್ಚಿಕೊಳ್ಳಬಾರದು; ಕಾಲವು ಬುದ್ದಿಯಲ್ಲಿ ಪ್ರವೇಶಿಸಿ ಅದು ಧರ್ಮಾಧರ್ಮಗಳಲ್ಲಿ ಪ್ರವರ್ತಿಸುವಂತೆ ಮಾಡುತ್ತದೆ. ಧರ್ಮವೇ ಜಯವನ್ನು ತರತಕ್ಕದ್ದು.</p>
<p>ಹೀಗೆ ಧರ್ಮರಾಜನು ತನ್ನ ಸಂದೇಹಗಳನ್ನೆಲ್ಲಾ ಪರಿಹರಿಸಿಕೊಂಡು ಸುಮ್ಮನಾಗಲು, ಭೀಷ್ಮನು ಅವರೆಲ್ಲರನ್ನೂ ಹಿಂತಿರುಗುವಂತೆಯೂ ಸೂರ್ಯನು ಉತ್ತರಕ್ಕೆ ತಿರುಗಿದ ಕೂಡಲೆ ಬರುವಂತೆಯೂ ಹೇಳಿ ಕಳುಹಿಸಿಕೊಟ್ಟನು. ಅದರಂತೆಯೇ ಐವತ್ತುದಿನ ಬಿಟ್ಟು, ಉತ್ತರಾಯಣ ಹುಟ್ಟಿದಕೂಡಲೆ, ಧರ್ಮರಾಜನು ತುಪ್ಪ ಹೂವು ಗಂಧ ಪಟ್ಟೆಮಡಿ ಗಂಧದ ಚಕ್ಕೆ ಅಗರು ಮುಂತಾದ ಪದಾರ್ಥಗಳನ್ನು ತೆಗೆದುಕೊಂಡು ಧೃತರಾಷ್ಟ್ರ ಗಾಂಧಾರಿ ಕುಂತಿ ಕೃಷ್ಣ ವಿದುರ ಮುಂತಾದವರೊಡಗೂಡಿ, ಭೀಷ್ಮನಿದ್ದೆಡೆಗೆ ಬಂದನು. ಅವನನ್ನು ನೋಡಿ ಭೀಷ್ಮನು “ಬಂದೆಯಾ ಯುಧಿಷ್ಠಿರ! ಬಾ! ಇಂದಿಗೆ ನಾನು ಮಲಗಿ ಐವತ್ತೆಂಟು ದಿನವಾದರೂ ನೂರಾರು ವರ್ಷವಾದ ಹಾಗಿದೆ. ಈಗ ಪುಣ್ಯಕರವಾದ ಮಾಘಮಾಸ ಹುಟ್ಟಿದೆ! ಶುಕ್ಲಪಕ್ಷದಲ್ಲಿ ಇನ್ನೂ ಮುಕ್ಕಾಲು ಪಾಲು ಮಿಕ್ಕಿದೆ, ಅಲ್ಲವೆ?” ಎಂದು ಧೃತರಾಷ್ಟ್ರನನ್ನು ಕುರಿತು, “ಮಹಾರಾಜ! ನೀನು ಧರ್ಮವನ್ನರಿತವನು; ವೇದಶಾಸ್ತ್ರ ಸಂಪನ್ನರಾದ ವಿಪ್ರರನ್ನು ಉಪಾಸನೆ ಮಾಡಿದವನು. ಆದ್ದರಿಂದ ಶೋಕಿಸಬೇಡ; ನಡೆಯಲೇಬೇಕಾದದ್ದು ನಡೆದುಹೋಯಿತು. ಪಾಂಡವರು ಪಾಂಡುವಿಗೆ ಹೇಗೆ ಮಕ್ಕಳೋ ಹಾಗೆಯೇ ನಿನಗೂ ಧರ್ಮದಿಂದ ಮಕ್ಕಳು; ಅವರು ನಿನಗೆ ವಿಧೇಯರಾಗಿ ಗುರುಶುಶ್ರೂಷೆಯಲ್ಲಿ ನಿರತರಾಗಿರುತ್ತಾರೆ. ನಿನ್ನ ಮಕ್ಕಳು ಕ್ರೋಧ ಲೋಭ ಅಸೂಯೆಗಳಿಂದ ದುರ್ಮಾರ್ಗವನ್ನು ಹಿಡಿದು ಹಾಳಾದರು. ಅವರಿಗಾಗಿ ದುಃಖಿಸಬೇಡ!” ಎಂದನು. ಅನಂತರ ಕೃಷ್ಣನ ಕಡೆ ತಿರುಗಿ, “ವಾಸುದೇವ! ಪಾಂಡವರನ್ನು ಕಾಪಾಡಿಕೋ! ಅವರಿಗೆ ನೀನೇ ಗತಿ. ನೀನು ಸಂಧಾನಕ್ಕೆ ಬಂದಿದ್ದಾಗ ನಾನು ‘ಕೃಷ್ಣನಿದ್ದ ಕಡೆಗೆ ಜಯವಾಗುತ್ತದೆ; ಸಂಧಿಮಾಡಿಕೋ!’ ಎಂದು ದುರ್ಯೊಧನನಿಗೆ ಹೇಳಿದೆ. ಆ ಮೂಢ ನನ್ನ ಮಾತನ್ನು ಕೇಳಲಿಲ್ಲ. ಭೂಮಿಯನ್ನು ನೋಯಿಸಿ ತಾನೂ ಪ್ರಾಣಬಿಟ್ಟ. ನೀನು ಪುರಾತನ ಋಷಿಯಾದ ನಾರಾಯಣನ ಅವತಾರವೆಂದು ನನಗೆ ವ್ಯಾಸನೂ ನಾರದನೂ ಹೇಳಿದ್ದಾರೆ. ನನಗೆ ದೇಹ ಬಿಡಲು ಅಪ್ಪಣೆ ಕೊಡು; ನೀನು ಅನುಜ್ಞೆ ಕೊಟ್ಟರೆ ನನಗೆ ಸದ್ಗತಿ ಲಭಿಸುತ್ತದೆ!” ಎಂದನು. ಕೃಷ್ಣನು, “ಅನುಜ್ಞೆ ಕೊಟ್ಟಿದ್ದೇನೆ ಭೀಷ್ಮ! ಹೋಗು! ಅಷ್ಟವಸುಗಳನ್ನು ಕೂಡಿಕೋ! ನೀನು ನಿರ್ದೋಷಿ; ಶುದ್ಧಾತ್ಮ; ಪಿತೃಭಕ್ತ; ರಾಜರ್ಷಿ; ಎರಡನೆಯ ಮಾರ್ಕಂಡೇಯ; ಆದ್ದರಿಂದ ಮೃತ್ಯುವು ನಿನ್ನ ವಶವಾಗಿ ಆಳಿನಂತೆ ಕೈಕಟ್ಟಿಕೊಂಡು ನಿಂತಿದೆ” ಎಂದನು. ಆಗ ಭೀಷ್ಮನು ಸುತ್ತಲೂ ಇದ್ದ ಜನರನ್ನು ನೋಡಿ “ನಾನು ಹೋಗಿಬರುತ್ತೇನೆ, ಎಲ್ಲರೂ ಅಪ್ಪಣೆಕೊಡಿ; ಸತ್ಯನಿರತರಾಗಿರಿ; ಸತ್ಯವೇ ದೊಡ್ಡಬಲ; ಆತ್ಮಸಂಯಮವುಳ್ಳವರಾಗಿಯೂ ಅಹಿಂಸಾಪರರಾಗಿಯೂ ಧರ್ಮಶೀಲರಾಗಿಯೂ ತಪೋನಿಷ್ಠರಾಗಿಯೂ ಇರಿ!" ಎಂದು ಎಲ್ಲರಿಗೂ ಕೈ ಮುಗಿದು, ಸ್ಥಿರನಾಗಿ ಶ್ವಾಸಧಾರಣೆ ಮಾಡಿದನು. ಪ್ರಾಣವು ಮೇಲಕ್ಕೆ ಏರುತ್ತ ಬಂತು. ಅದು ಯಾವ ಯಾವ ಅಂಗವನ್ನು ಬಿಟ್ಟು ಮುಂದಕ್ಕೆ ಹೋಗುತ್ತಿತ್ತೋ ಆಯಾ ಅಂಗದಿಂದ ಚುಚ್ಚಿಕೊಂಡಿದ್ದ ಬಾಣಗಳು ಬಿದ್ದುಹೋಗುತ್ತಿದ್ದವು. ಹೀಗೆ ಒಂದು ಕ್ಷಣದಲ್ಲಿ ಮೈಯಿನ ಬಾಣಗಳೆಲ್ಲಾ ಬಿದ್ದು ಹೋದವು. ಪ್ರಾಣವು ನೆತ್ತಿಯನ್ನು ಒಡೆದುಕೊಂಡು ಉಲ್ಕೆಯಂತೆ ಆಕಾಶಕ್ಕೆ ಹಾರಿ ಮಾಯವಾಯಿತು. ಆಗ ದೇವದುಂದುಭಿಗಳು ಮೊಳಗಿದುವು; ಪುಷ್ಪವೃಷ್ಟಿಯಾಯಿತು.</p>
<p>ಶ್ರೀಗಂಧ ಮುಂತಾದ ಬಗೆಬಗೆಯ ಮರದ ತುಂಡುಗಳಿಂದ ಪಾಂಡವರೂ ವಿದುರನೂ ಚಿತೆಯನ್ನು ಸಿದ್ಧಮಾಡಿದರು. ಯುಧಿಷ್ಠಿರನೂ ಧೃತರಾಷ್ಟ್ರನೂ ಭೀಷ್ಮನ ದೇಹಕ್ಕೆ ಪಟ್ಟೆಮಡಿಯನ್ನು ಹೊದೆಸಿ ಹೂವುಗಳಿಂದ ಪೂಜಿಸಿದರು. ಯುಯುತ್ಸುವು ಛತ್ರಿ ಹಿಡಿದನು. ಭೀಮಾರ್ಜುನರು ಚಾಮರಹಾಕಿ ಬೀಸಣಿಗೆಯಿಂದ ಬೀಸಿದರು. ವಿಧ್ಯುಕ್ತವಾಗಿ ಪಿತೃಯಜ್ಞ ನಡೆಯಿತು. ಹೀಗೆ ಅಗ್ನಿಸಂಸ್ಕಾರವಾದಮೇಲೆ ಎಲ್ಲರೂ ಗಂಗಾತೀರಕ್ಕೆ ಹೋಗಿ ತರ್ಪಣ ಕೊಟ್ಟರು. ಆಗ ನದಿಯಿಂದ ಗಂಗಾದೇವಿ ಎದ್ದು ಬಂದು ಕಣ್ಣೀರು ಹಾಕುತ್ತ “ಭೀಷ್ಮನು ರಾಜಧರ್ಮದಲ್ಲಿ ನಿರತನಾಗಿ ಪ್ರಜ್ಞಾವಂತನೆಂದೂ ಶೀಲವಂತನೆಂದೂ ಕುರುವೃದ್ಧರಿಂದ ಸನ್ಮಾನಿತನಾಗಿ, ಪಿತೃಭಕ್ತ ಧೃಢವ್ರತ ಎಂದು ಪ್ರಸಿದ್ಧನಾಗಿ, ಪರಶುರಾಮನ ದಿವ್ಯಾಸ್ತ್ರಗಳೂ ಸೋಲಿಸಲಾರದ ಮಹಾವೀರ್ಯವುಳ್ಳವನಾಗಿ ಶಿಖಂಡಿಯಿಂದ ಹತನಾಗಿ ಪ್ರಾಣಬಿಟ್ಟನು! ಕಾಶಿರಾಜನು ನಡೆಸಿದ ಸ್ವಯಂವರದಲ್ಲಿ ಏಕರಥಿಕನಾಗಿ ರಾಜರನ್ನೆಲ್ಲಾ ಗೆದ್ದು ಕನ್ಯೆಯರನ್ನು ಹಾರಿಸಿಕೊಂಡು ಬಂದ ವೀರ. ಶಿಖಂಡಿಯಿಂದ ಏಟು ತಿಂದು ಬಿದ್ದನೆಂದು ಕೇಳಿಯೂ ನನ್ನ ಹೃದಯ ಸೀಳಿಹೋಗದೆಯಿದೆಯಲ್ಲ!” ಎಂದು ಮುಂತಾಗಿ ಮಗನನ್ನು ನೆನೆಸಿಕೊಂಡು ಬಹುವಾಗಿ ಗೋಳಾಡಿದಳು. ಕೃಷ್ಣನು ಸಮಾಧಾನಮಾಡಿಕೋ ತಾಯಿ! ದುಃಖವನ್ನು ಬಿಡು! ನಿನ್ನ ಮಗ ಪರಲೋಕವನ್ನು ಸೇರಿದ್ದಾನೆ. ಅವನು ಶಾಪದಿಂದ ಮನುಷ್ಯಜನ್ಮವನ್ನು ಪಡೆದಿದ್ದ ವಸುವಲ್ಲವೇ? ಅವನು ಕ್ಷತ್ರಿಯಧರ್ಮದಿಂದ ಯುದ್ಧಮಾಡುತ್ತ ರಣರಂಗದಲ್ಲಿ ಮಡಿದನು. ದೇವಿ! ಅವನನ್ನು ಬೀಳಿಸಿದವನು ಅರ್ಜುನ; ಶಿಖಂಡಿಯಲ್ಲ; ನಿನ್ನ ಮಗನನ್ನು ದೇವತೆಗಳೆಲ್ಲಾ ಬಂದರೂ ಕೊಲ್ಲಬಲ್ಲರೇ? ಅವನು ತಾನಾಗಿ ಇಷ್ಟಪಟ್ಟು ಸ್ವರ್ಗಕ್ಕೆ ಹೋಗಿ ವಸುಗಳನ್ನು ಸೇರಿಕೊಂಡನಮ್ಮಾ! ಆದ್ದರಿಂದ ಸಂಕಟಪಡಬೇಡ!" ಎಂದು ಅವಳ ದುಃಖವನ್ನು ಶಮನಗೊಳಿಸಿದನು. ಅನಂತರ ಎಲ್ಲರೂ ನಮಸ್ಕರಿಸಿ ಅವಳ ಅಪ್ಪಣೆಯನ್ನು ಪಡೆದು ಹಿಂತಿರುಗಿದರು. ಗಂಗಾದೇವಿಯೂ ನೀರಿಗೆ ಇಳಿದು ಅದರಲ್ಲಿ ಅಂತರ್ಧಾನಳಾದಳು.</p>
<p>ಅನುಶಾಸನಪರ್ವ ಮುಗಿಯಿತು</p>
</section>
</body>
</html>
