<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
 <title>ಶ್ರೀ ವಚನ ಭಾರತ</title>
<link type="text/css" rel="stylesheet" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-002">
<h1 class="level1-title" epub:type="title">ಸಭಾಪರ್ವ</h1>
<p class="verse">ನಮಿಸಿ ನಾರಾಯಣನ ನರನ ಪುರುಷೋತ್ತಮನ ।<br />ವ್ಯಾಸ ವಾಗ್ದೇವಿಯರ ಬಳಿಕ ಪೇಳ್ವುದು ಜಯವ ॥</p>
<p>ಖಾಂಡವವನ ಸುಟ್ಟುಹೋದಾಗ ಅದರಲ್ಲಿ ಸಾಯದೆ ಬದುಕಿಕೊಂಡ ಮಯನು ರಾಕ್ಷಸರ ಶಿಲ್ಪಿ; ಅವನು ತನ್ನನ್ನು ಉಳಿಸಿದ್ದಕ್ಕಾಗಿ ಅರ್ಜುನನಿಗೆ ಕೃತಜ್ಞತೆಯನ್ನು ತೋರಿಸಿ ಅವನ ಅಪೇಕ್ಷೆಯಂತೆ ಒಂದು ದಿವ್ಯವಾದ ಸಭಾಭವನವನ್ನು ಕಟ್ಟಿಕೊಟ್ಟನು. ಭೀಮಸೇನನ ಮಹಾಗದೆಯೂ, ಅರ್ಜುನನ ದೇವದತ್ತವೆಂಬ ಶಂಖವೂ ಬಂದದ್ದು ಈ ಮಯನಿಂದಲೇಯೆ.</p>
<p>ಧರ್ಮರಾಯನು ಇಂದ್ರಪ್ರಸ್ಥದಲ್ಲಿ ನೆಲಸಿದ ಮೇಲೆ, ವೀರ್ಯಪರಾಕ್ರಮಗಳುಳ್ಳವನಾಗಿದ್ದರೂ ಧರ್ಮದಿಂದಲೇ ರಾಜ್ಯವಾಳುತ್ತಿದ್ದನು. ಲೋಕಕ್ಕೆ ಯಾವುದು ಹಿತವೋ ಅದನ್ನು ಮಾಡುತ್ತಿದ್ದನು; ಪಕ್ಷಪಾತ ತೋರುತ್ತಿರಲಿಲ್ಲ. ಅವನಿಗೆ ಎಲ್ಲರೂ ಒಂದೇ ಆಗಿದ್ದರು. ಆದ್ದರಿಂದ ಅವನಿಗೆ ಶತ್ರುಗಳೇ ಯಾರೂ ಇಲ್ಲದೆ ಅವನು “ಅಜಾತಶತ್ರು” ಎನಿಸಿಕೊಂಡನು. ಅವನಿಗೆ ಈಗ ರಾಜಸೂಯಯಾಗವನ್ನು ಮಾಡಿ ಹರಿಶ್ಚಂದ್ರ ಮೊದಲಾದ ರಾಜರ್ಷಿಗಳಂತೆ ಉತ್ತಮಲೋಕವನ್ನು ಪಡೆಯಬೇಕೆಂಬ ಆಸೆಯುಂಟಾಯಿತು. ಆದ್ದರಿಂದ ಮಂತ್ರಿಗಳನ್ನೂ ತಮ್ಮಂದಿರನ್ನೂ ಕರೆದು ಅವರೊಡನೆ ಈ ವಿಷಯವನ್ನು ಆಲೋಚನೆಮಾಡಿದನು. ಅವರು “ಮಹಾರಾಜ! ಈ ಯಾಗವನ್ನು ಮಾಡಲು ನೀನು ಸಮರ್ಥನಾಗಿದ್ದೀಯೆ; ನಾವು ನಿನಗೆ ವಶರಾಗಿದ್ದೇವೆ” ಎಂದರು. ಋತ್ವಿಜರೂ ಪುರೋಹಿತರೂ ಅದನ್ನು ಅನುಮೋದಿಸಿದರು. ಆದರೂ ಇಂಥ ವಿಷಯಗಳಲ್ಲಿ ತನ್ನ ಸಾಮರ್ಥ್ಯವನ್ನೂ ದೇಶಕಾಲಗಳನ್ನೂ ಲಾಭನಷ್ಟಗಳನ್ನೂ ಚೆನ್ನಾಗಿ ವಿಮರ್ಶೆಮಾಡಿಯೇ ಕಾರ್ಯವನ್ನು ಕೈಗೊಳ್ಳಬೇಕು. ಎಂದು ಈ ವಿಚಾರವನ್ನು ಶ್ರೀಕೃಷ್ಣನೊಡನೆ ಸಮಾಲೋಚಿಸಲು ದ್ವಾರಕೆಗೆ ಹಿಂತಿರುಗಿ ಹೋಗಿದ್ದ ಅವನನ್ನು ಬರಮಾಡಿಕೊಂಡು ಅವನೊಡನೆ ಪ್ರಸ್ತಾಪಿಸಿದನು. “ಇದು ಇಚ್ಛೆಪಟ್ಟ ಮಾತ್ರದಿಂದಲೇ ಆಗತಕ್ಕದ್ದಲ್ಲ; ಅದು ಹೇಗೆ ಆಗಬಲ್ಲದೆಂಬುದನ್ನೂ ನೀನು ಬಲ್ಲೆ; ಇದು ರಾಜಾಧಿರಾಜನಾದವನು ಕೈಕೊಂಡು ಮಾಡತಕ್ಕ ಕೆಲಸ; ಇದನ್ನು ನಾನು ಮಾಡುವುದು ಸಾಧ್ಯವೆಂದು ನನ್ನ ಸ್ನೇಹಿತರೆಲ್ಲರೂ ಹೇಳುತ್ತಿದ್ದಾರೆ; ಆದರೆ ನಿನ್ನ ಅಭಿಪ್ರಾಯ ತಿಳಿದ ಹೊರತು ನಾನು ನಿಶ್ಚಯಿಸಲಾರೆ; ಏಕೆಂದರೆ ಕೆಲವರು ನನ್ನ ಮೇಲಣ ಪ್ರೀತಿಯಿಂದ ಇದರ ಲೋಪದೋಷಗಳನ್ನು ಹೇಳುವುದಿಲ್ಲ; ಮಿಕ್ಕ ಕೆಲವರು ದುಡ್ಡಿನ ಆಸೆಯಿಂದ ಪ್ರಿಯವಾದದ್ದನ್ನೇ ಹೇಳುತ್ತಾರೆ. ನೀನು ಇಂಥ ಕಾರಣಗಳು ಯಾವುದೂ ಇಲ್ಲದೆ ಕಾಮಕ್ರೋಧಗಳನ್ನು ತ್ಯಜಿಸಿ ಇದ್ದದ್ದನ್ನು ಇದ್ದಹಾಗೆ ಹೇಳುತ್ತೀಯೆ” ಎಂದನು.</p>
<p>ಶ್ರೀಕೃಷ್ಣನು “ಮಹಾರಾಜ! ನೀನು ರಾಜಸೂಯವನ್ನು ಮಾಡಲು ಸಮರ್ಥನಾಗಿದ್ದೀಯೆ; ಅದಕ್ಕೆ ಬೇಕಾದ ಗುಣಗಳು ನಿನ್ನಲ್ಲಿವೆ; ಆದರೂ ನಾನು ಹೇಳುವುದು ಒಂದೆರಡು ಮಾತು ಉಂಟು. ಈಗ ಜರಾಸಂಧನು ಮಿಕ್ಕ ರಾಜರನೇಕರನ್ನು ಮೆಟ್ಟಿ ಸೆರೆಹಾಕಿಕೊಂಡು ತಾನು ಚಕ್ರವರ್ತಿಯೆಂದು ಹೇಳಿಸಿಕೊಳ್ಳುತ್ತಿದ್ದಾನೆ. ಅಲ್ಲದೆ ಪರಾಕ್ರಮಶಾಲಿಗಳಾದ ಶಿಶುಪಾಲ ದಂತವಕ್ರರು ಅವನ ಸೇನಾಪತಿಯೂ ಅನುಯಾಯಿಯೂ ಆಗಿದ್ದಾರೆ. ಭೋಜರು, ಶೂರಸೇನರು, ಕೋಸಲರು, ಮುಂತಾದವರೆಲ್ಲರೂ ಅವನಿಗೆ ಹೆದರಿ ದಿಕ್ಕಾಪಾಲಾಗಿ ಹೋಗಿದ್ದಾರೆ. ನಾನು ಕಂಸನನ್ನು ಕೊಂದ ಮೇಲೆ ಅವನ ಹೆಂಡತಿಯರಾದ ಅಸ್ತಿ ಪ್ರಾಪ್ತಿಯರು ತಂದೆಯಾದ ಜರಾಸಂಧನಲ್ಲಿಗೆ ಬಂದು ನಮ್ಮ ಮೇಲೆ ಅವನನ್ನು ರೇಗಿಸುತ್ತಿದ್ದಾರೆ. ನಾನು ಅವನ ಹೆದರಿಕೆಯಿಂದಲೇ ಮಧುರೆಯನ್ನು ಬಿಟ್ಟು ದ್ವಾರವತಿಗೆ ಹೋಗಿದ್ದೇನೆ. ಹೀಗಿರಲು ಆ ಜರಾಸಂಧನು ಬದುಕಿರುವವರೆಗೂ ನಿನಗೆ ರಾಜಸೂಯ ಯಾಗ ಮಾಡುವುದು ಸಾಧ್ಯವಲ್ಲ. ಆದ್ದರಿಂದ ಅವನನ್ನು ಕೊಲ್ಲಿಸಿ ಅವನಲ್ಲಿ ಸೆರೆಯಾಗಿರತಕ್ಕ ರಾಜರನ್ನು ಬಿಡುಗಡೆಮಾಡಿಸಬೇಕಾದದ್ದು ಅಗತ್ಯವೆಂಬುದು ನನ್ನ ಅಭಿಪ್ರಾಯ!” ಎಂದನು. ಯುಧಿಷ್ಠಿರನು, “ಕೃಷ್ಣ, ಮನೆಮನೆಗೂ ರಾಜರೇಯೆ; ಆದರೆ ಸಾಮ್ರಾಜ್ಯ ಎಂಬುದು ಮಾತ್ರ ದೊರೆಯುವುದು ಕಷ್ಟ; ಇತರರ ಬಲಾಬಲಗಳನ್ನು ತಿಳಿಯದೆ ತನ್ನನ್ನು ತಾನು ಹೊಗಳಿಕೊಂಡರೇನು ಪ್ರಯೋಜನ? ಹತ್ತು ಜನರಲ್ಲಿ ಮೇಲಾದವನು ತಾನೇ ಪೂಜ್ಯನಾಗುತ್ತಾನೆ? ಶಾಂತಿ ದೊಡ್ಡದು; ಹೀಗೆಂದು ಎಲ್ಲವನ್ನೂ ಬಿಟ್ಟು ಕುಳಿತರೆ ಶಾಂತಿ ದೊರಕುವುದಿಲ್ಲ. ಆರಂಭಮಾಡಿಬಿಟ್ಟ ಮಾತ್ರದಿಂದಲೇ ಶ್ರೇಷ್ಠತೆಯೂ ದೊರೆಯುವುದಿಲ್ಲ; ಆತ್ಮಗೌರವವಿರತಕ್ಕವರೆಲ್ಲರಿಗೂ ಅನ್ನಿಸುವುದು ಹೀಗೆಯೇ; ನಮ್ಮಲ್ಲಿಯೂ ಯಾರಾದರೂ ಎಂದಾದರೂ ಎಲ್ಲರಿಗೂ ಮೇಲ್ಗೈ ಎನಿಸಿಕೊಳ್ಳಬಹುದಲ್ಲವೇ?” ಎಂದನು. ಭೀಮನು “ಮಹಾರಾಜ! ಉಪಾಯ ಕಾಣದೆ ಕಾರ್ಯಾರಂಭವನ್ನೇ ಮಾಡದವನು ಬಲಿಷ್ಠನ ಎದುರಿಗೆ ಹುತ್ತದಂತೆ ಮುರಿದು ಬೀಳುತ್ತಾನೆ; ಆದರೆ ದುರ್ಬಲನಾದವನು ಆಲಸ್ಯವನ್ನು ಬಿಟ್ಟು ಸರಿಯಾದ ಕಾರ್ಯನೀತಿಯನ್ನು ಹಿಡಿದರೆ ಬಲಿಷ್ಠನಾದ ಶತ್ರುವನ್ನು ಗೆದ್ದು ತನ್ನ ಹಿತವನ್ನು ಸಾಧಿಸಿಕೊಳ್ಳಬಹುದು; ಕೃಷ್ಣನಲ್ಲಿ ಸೇರಿದರೆ ಮಗಧರಾಜನನ್ನು ಗೆಲ್ಲಬಹುದು!” ಎಂದನು. ಯುಧಿಷ್ಠಿರನು, “ಹೌದು; ನಾನು ಸಾಮ್ರಾಟನೆನಿಸಿಕೊಳ್ಳಬೇಕೆಂದು ಕೇವಲ ಸ್ವಾರ್ಥಪರತೆಯಿಂದ ನಿಮ್ಮನ್ನು ಈ ಪರಿಯ ಸಾಹಸವಾದ ಕಾರ್ಯಕ್ಕೆ ಹೇಗೆ ಕಳುಹಿಸಲಿ? ನನಗೆ ಭೀಮಾರ್ಜುನರಿಬ್ಬರೂ ಎರಡು ಕಣ್ಣುಗಳ ಹಾಗೆ; ಕೃಷ್ಣನು ಮನಸ್ಸಿನ ಹಾಗೆ; ಕಣ್ಣು ಮನಸ್ಸುಗಳಿಲ್ಲದೆ ಬಾಳುವ ಬಾಳು ಏನು ಬಾಳು? ಅಂಥ ಪರಾಕ್ರಮಿಯ ಮೇಲೆ ಕೈಮಾಡುವುದು ವ್ಯರ್ಥ ಶ್ರಮ; ಆದ್ದರಿಂದ ರಾಜಸೂಯವು ನನಗೆ ಮೀರಿದ್ದು ಎಂದು ಅದರ ಯೋಚನೆಯನ್ನು ಬಿಟ್ಟುಬಿಡುವುದೇ ವಾಸಿಯೆಂದು ತೋರುತ್ತದೆ!” ಎಂದನು. ಅರ್ಜುನನು ಈ ಮಾತನ್ನು ಕೇಳಿ “ಮಹಾರಾಜ! ಬಿಲ್ಲು ಬಾಣ ಅಸ್ತ್ರ ಶಸ್ತ್ರ ಭೂಮಿ ಬಲ ಮುಂತಾದುವುಗಳನ್ನೆಲ್ಲಾ ಈಗ ಪಡೆಯಲಿಲ್ಲವೇ? ನಮ್ಮದು ವೀರಕುಲ; ನನಗೆ ವೀರಕಾರ್ಯದಲ್ಲಿ ಇಷ್ಟ; ಮಿಕ್ಕ ಗುಣಗಳಿರಲಿ ಇಲ್ಲದಿರಲಿ, ವೀರ್ಯಗುಣವುಳ್ಳವನೇ ಶತ್ರುವನ್ನು ನಿಗ್ರಹಿಸಬಲ್ಲವನು; ಮಿಕ್ಕ ಗುಣಗಳೆಲ್ಲಾ ಇದ್ದು ವೀರ್ಯ ಗುಣವಿಲ್ಲದಿದ್ದರೆ ಅಂಥವನ ಕೈಯಲ್ಲಿ ಏನು ಹರಿದೀತು? ಬಲಶಾಲಿಯಾದವನು ತನ್ನ ಬಲವನ್ನು ತಾನು ಹಳಿದುಕೊಳ್ಳಬಾರದು-ಅದರ ವಿಚಾರದಲ್ಲಿ ಭ್ರಾಂತಿಪಟ್ಟುಕೊಳ್ಳಬಾರದು; ಇವೆರಡೂ ನಾಶಕಾರಣಗಳೇ! ಈಗ ನಾವು ಯಜ್ಞಸಂಬಂಧದಲ್ಲಿ ಜರಾಸಂಧನನ್ನು ಕೊಂದು ಸೆರೆಯಾದ ರಾಜರನ್ನು ಬಿಡುಗಡೆಮಾಡುವೆವಾದರೆ ಅದಕ್ಕಿಂತ ಹೆಚ್ಚಿನದು ಮತ್ತಾವುದೂ ಇರಲಾರದು; ಇದಕ್ಕೆ ಬೇಕಾದ ಗುಣಗಳೆಲ್ಲಾ ನಮ್ಮಲ್ಲಿರುವಾಗ ನೀನೇಕೆ ಅವು ಇಲ್ಲವೆಂದು ಭಾವಿಸುತ್ತೀಯೆ? ಕೆಲಸಕ್ಕೆ ಕೈಹಾಕದೆ ಕುಳಿತಾಗ ಗುಣವಿದ್ದರೂ ಇಲ್ಲದ ಹಾಗೆಯೇ! ಶಾಂತಿ ಬೇಕೆಂದರೆ ಅದರ ಸಾಧನೆಗೆ ಕಾವಿಯ ಬಟ್ಟೆ ಆಮೇಲೆ ಸುಲಭವಾಗಿ ದೊರೆಯುತ್ತದೆ; ನಿನಗೆ ಸಾಮ್ರಾಜ್ಯದ ಮೇಲೆ ಇಷ್ಟವಿದ್ದರೆ ನಾವು ಶತ್ರುವಿನ ಮೇಲೆ ಯುದ್ಧಮಾಡುವುದಕ್ಕೆ ಸಿದ್ಧರಾಗಿದ್ದೇವೆ!” ಎಂದನು. ಕೃಷ್ಣನು “ಭರತವಂಶದಲ್ಲಿ ಕುಂತಿಯ ಮಗನಾಗಿ ಹುಟ್ಟಿದ ಅರ್ಜುನನಿಗೆ ಈ ಮಾತು ಅನುರೂಪವಾದದ್ದೇ! ಮೃತ್ಯುವು ಯಾವಾಗ ಬರುತ್ತದೆಯೋ -ಕೊನೆಗೆ ಹಗಲೋ ರಾತ್ರಿಯೋ ಅದನ್ನು ಕೂಡ- ಕಾಣೆವು. ಯುದ್ಧಮಾಡದವನಿಗೆ ಸಾವು ಇಲ್ಲ ಎಂದು ನಾವು ಕೇಳಿಲ್ಲ. ಆದ್ದರಿಂದ ಮನುಷ್ಯನು ತನ್ನ ಮನಸ್ಸಿಗೆ ತೃಪ್ತಿಯಾಗುವಂತೆ ಮಾಡಬಲ್ಲ ಕೆಲಸವೆಂದರೆ, ಶಾಸ್ತ್ರೋಕ್ತವಾದ ನೀತಿಯನ್ನು ಅವಲಂಬಿಸಿ ಶತ್ರುಗಳನ್ನು ಎದುರಿಸುವುದು. ಅಪಾಯವಿಲ್ಲದ ನೀತಿಯನ್ನು ಅನುಸರಿಸುವುದೇ ಯುದ್ಧದಲ್ಲಿ ಶ್ರೇಷ್ಠವಾದ ಮಾರ್ಗ. ಆದ್ದರಿಂದ ನಾವು ಶತ್ರುವಿನ ಹತ್ತಿರ ಸೇರಿಕೊಂಡು ತಕ್ಕ ಕಾರ್ಯನೀತಿಯನ್ನು ಹಿಡಿದರೆ, ನದೀವೇಗವು ಮರದ ಬುಡವನ್ನು ಕೊರೆದು ಉರುಳಿಸುವಂತೆ, ಅವನನ್ನು ಕೊನೆಗಾಣಿಸಿಯೇ ಬಿಡುತ್ತೇವೆ. ಜ್ಞಾತಿರಾಜರುಗಳನ್ನು ರಕ್ಷಿಸುವ ಈ ಪ್ರಯತ್ನದಲ್ಲಿ ಅವನನ್ನು ನಾವು ಕೊಂದರೂ ಸರಿಯೆ, ಅವನ ಕಡೆಯವರಿಂದ ನಾವು ಸತ್ತರೂ ಸರಿಯೇ, ನಮಗೆ ಸ್ವರ್ಗ ಲಭಿಸುತ್ತದೆ. ಅವನನ್ನು ಯುದ್ಧದಲ್ಲಿ ಜಯಿಸುವುದು ಅಸಾಧ್ಯ. ಆದ್ದರಿಂದ ನಾವು ಮೂವರೂ ಹೋಗಿ ಅವನನ್ನು ಒಬ್ಬನೇ ಇರುವಾಗ ಹಿಡಿದು ಕೆಣಕಿದರೆ ಅವನು ರೇಗಿ ಜಗಳಕ್ಕೆ ಬರುತ್ತಾನೆ; ಆಗ ಅವನನ್ನು ತೀರಿಸಿಬಿಡುವುದಕ್ಕೆ ಭೀಮಸೇನನು ಸಾಕು; ಯುಧಿಷ್ಠಿರ! ನಿನಗೆ ನನ್ನಲ್ಲಿ ನಂಬಿಕೆ ಇರುವ ಪಕ್ಷಕ್ಕೆ ಭೀಮಾರ್ಜುನರನ್ನು ಸ್ವಲ್ಪಕಾಲ ನನ್ನ ವಶಕ್ಕೆ ಕೊಟ್ಟಿರು!” ಎಂದನು.</p>
<p>ಈ ಮಾತನ್ನು ಕೇಳಿ ಭೀಮಾರ್ಜುನರ ಮುಖಗಳು ಅರಳಿದುವು; ಧರ್ಮರಾಯನಿಗೆ ನಾಚಿಕೆಯಾಗಿ “ಕೃಷ್ಣ! ಕೃಷ್ಣ!! ಏನು ಹೀಗೆನ್ನುತ್ತೀಯೆ? ನಮಗೆ ನೀನು ಹಿರಿಯ; ನಾವು ಕಿರಿಯರು. ನೀನು ಹೇಳುವುದೆಲ್ಲ ಯುಕ್ತವಾಗಿಯೇ ಇರುತ್ತದೆ. ನೀನು ಎಂದೂ ನತದೃಷ್ಟರ ಕೈಹಿಡಿಯುವುದಿಲ್ಲ. ಇನ್ನು ಜರಾಸಂಧನು ಸತ್ತು ರಾಜರು ಬಿಡುಗಡೆ ಹೊಂದಿ, ರಾಜಸೂಯವು ನಡೆದಂತೆಯೇ! ಆದ್ದರಿಂದ ನಿನಗೆ ಹೇಗೆ ಬೇಕೋ ಹಾಗೆ ಮಾಡು!” ಎಂದನು.</p>
<p>ಅನಂತರ ಶ್ರೀಕೃಷ್ಣನು ಭೀಮಾರ್ಜುನರನ್ನು ಕರೆದುಕೊಂಡು ಸ್ನಾತಕ ಬ್ರಾಹ್ಮಣರ ವೇಷದಲ್ಲಿ ಮಗಧರಾಜ್ಯದ ಕಡೆಗೆ ಹೊರಟನು. ಕುರುಜಾಂಗಲ ದೇಶ, ಪದ್ಮಕಸರಸ್ಸು, ಕಾಲಕೂಟಪರ್ವತ, ಶೋಣನದಿ, ಮಿಥಿಲಾಪಟ್ಟಣ ಮುಂತಾದುವುಗಳನ್ನು ದಾಟಿ ಅವರು ಗೋರಥ ಪರ್ವತದ ಹತ್ತಿರಕ್ಕೆ ಬಂದರು. ಅಲ್ಲಿಂದ ಮಗಧ ರಾಜಧಾನಿಯಾದ ಗಿರಿವ್ರಜ ನಗರವು ಕಣ್ಣಿಗೆ ಕಾಣಿಸಿತು. ಸ್ವಲ್ಪ ಹೊತ್ತಿನಲ್ಲಿಯೇ ಊರಬಾಗಿಲ ಬಳಿಗೆ ಬಂದರು. ಆದರೆ ಆ ಬಾಗಿಲಿಂದ ಒಳಕ್ಕೆ ಹೋಗದೆ ಊರಿನ ಪ್ರಾಕಾರವಾಗಿದ್ದ ಚೈತ್ಯ ಪರ್ವತವನ್ನು ಹತ್ತಿ ಅದರ ಶಿಖರವನ್ನೂ ಅದರ ಮೇಲೆ ಇರಿಸಿದ್ದ ಮೂರು ಭೇರಿಗಳನ್ನೂ ನಾಶಮಾಡಿದರು. ಅನಂತರ ಕೈಬೀಸಿಕೊಂಡು ಊರಿನೊಳಕ್ಕೆ ಹೋಗುತ್ತ ದಾರಿಯಲ್ಲಿ ಹೂವಿನ ಅಂಗಡಿಯಿಂದ ಪುಷ್ಪಮಾಲೆಗಳನ್ನು ತೆಗೆದು ಹಾಕಿಕೊಂಡು, ಗಂಧವನ್ನು ಬಳಿದುಕೊಂಡು, ಅರಮನೆಯ ಗೋಶಾಲೆಯನ್ನು ನೋಡುವವರಂತೆ ಒಳಕ್ಕೆ ನುಗ್ಗಿದರು. ಮದಗಜಗಳಂತೆ ಬಲಿಷ್ಠರಾಗಿಯೂ ಸಾಲವೃಕ್ಷಗಳಂತೆ ಎತ್ತರವಾಗಿಯೂ ವಿಶಾಲವಾದ ಎದೆಯುಳ್ಳವರಾಗಿಯೂ ಇದ್ದ ಅವರನ್ನು ನೋಡಿದವರೆಲ್ಲರಿಗೂ ವಿಸ್ಮಯವುಂಟಾಯಿತು. ಅವರು ಜನನಿಬಿಡವಾಗಿದ್ದ ಮೂರು ಅಂತಸ್ತುಗಳನ್ನು ದರ್ಪದಿಂದ ಏರಿಹೋಗಿ ಜರಾಸಂಧನನ್ನು ಕಂಡರು. ಅವನು ಅವರಿಗೆ ಸ್ವಾಗತ ಹೇಳಿ ಅವರನ್ನು ಅರ್ಘ್ಯಪಾದ್ಯಮಧುಪರ್ಕಾದಿಗಳಿಂದ ಸತ್ಕರಿಸಿದನು. ಸ್ನಾತಕ ಬ್ರಾಹ್ಮಣರನ್ನು ಕಂಡರೆ ಅವನಿಗೆ ಅಷ್ಟು ಗೌರವ.; ಅರ್ಧರಾತ್ರಿಯಲ್ಲಿ ಬಂದರೂ ಅವರನ್ನು ಬರಮಾಡಿಕೊಂಡು ಪೂಜಿಸುವನು. ಕುಶಲಪ್ರಶ್ನೆಗಳಾಗಿ ಎಲ್ಲರೂ ಕುಳಿತುಕೊಂಡ ಮೇಲೆ, ಜರಾಸಂಧನು “ಸ್ನಾತಕ ಬ್ರಾಹ್ಮಣರು ಹೀಗೆ ಹೂವು ಗಂಧಗಳನ್ನು ಧರಿಸುವುದಿಲ್ಲ. ನಿಮ್ಮ ಭುಜಗಳನ್ನು ನೋಡಿದರೆ ಅವುಗಳ ಮೇಲೆ ಹೆದೆಯ ಗುರುತುಗಳಿವೆ; ಮುಖದಲ್ಲಿ ಕ್ಷಾತ್ರ ತೇಜಸ್ಸಿದೆ; ನೀವು ಯಾರು? ಸತ್ಯವಾಗಿ ಹೇಳಿ; ಅರಮನೆಗೆ ಬಾಗಿಲಲ್ಲದ ಬಾಗಿಲಿಂದ ಬಂದಿದ್ದೀರಿ; ಈ ವೇಷ ಭೂಷಣಗಳನ್ನು ಧರಿಸಿದ್ದೀರಿ; ಆದರೆ ನಾನು ಮಾಡಿದ ಸತ್ಕಾರವನ್ನು ಸ್ವೀಕರಿಸಿಲ್ಲ; ಇಲ್ಲಿಗೆ ನೀವು ಬಂದಿರುವುದು ಯಾವ ಉದ್ದೇಶದಿಂದ? ಹೇಳಿ! ಬ್ರಾಹ್ಮಣರಿಗೆ ಮಾತಿನಲ್ಲಿ ವೀರ್ಯವಲ್ಲವೆ?” ಎಂದನು. ಶ್ರೀಕೃಷ್ಣನು ಅದಕ್ಕೆ ಉತ್ತರವಾಗಿ “ರಾಜ! ಸ್ನಾತಕರು ಬ್ರಾಹ್ಮಣರೂ ಆಗಬಹುದು; ಕ್ಷತ್ರಿಯರೂ ಆಗಬಹುದು; ವೈಶ್ಯರೂ ಆಗಬಹುದು; ಅವರಿಗೆ ಸಾಮಾನ್ಯ ನಿಯಮಗಳೂ ಇವೆ, ವಿಶೇಷನಿಯಮಗಳೂ ಇವೆ; ಕ್ಷತ್ರಿಯನಿಗೆ ಆ ವಿಶೇಷ ನಿಯಮವನ್ನು ಅನುಸರಿಸುವುದರಿಂದಲೇ ಅಭ್ಯುದಯ; ಗಂಧಪುಷ್ಪಗಳು ಶುಭಕರ; ಆದ್ದರಿಂದ ಧರಿಸಿದ್ದೇವೆ; ಕ್ಷತ್ರಿಯನು ಬಾಹುವೀರ; ವಚನವೀರನಲ್ಲ; ಅವನ ಮಾತಿನಲ್ಲಿ ನಯವಿರುವುದಿಲ್ಲ; ಅದನ್ನು ಈಗ ನೀನು ನೋಡುವೆ; ಗೆಳೆಯನ ಮನೆಗೆ ಬಾಗಿಲೇ ದಾರಿ. ಶತ್ರುವಿನ ಮನೆಗೆ ಕಳ್ಳದಾರಿಯೇ ಬಾಗಿಲು; ಆದ್ದರಿಂದ ನಾವು ಕಳ್ಳದಾರಿಯಿಂದ ಒಳಕ್ಕೆ ಬಂದಿದ್ದೇವೆ. ಕಾರ್ಯನಿಮಿತ್ತವಾಗಿ ಶತ್ರುವಿನ ಮನೆಗೆ ಬಂದವರು ಸತ್ಕಾರವನ್ನು ಅಂಗೀಕರಿಸಬಾರದು; ಆದ್ದರಿಂದ ನಿನ್ನ ಸತ್ಕಾರವನ್ನು ಅಂಗೀಕರಿಸಿಲ್ಲ!” ಎಂದನು. ಜರಾಸಂಧನು “ನಾನು ಹೇಗೆ ನಿಮಗೆ ಶತ್ರುವಾದೆ? ಎಷ್ಟು ಯೋಚಿಸಿದರೂ ನಾನು ನಿಮಗೆ ಏನೂ ಕೆಡಕುಮಾಡಿದ್ದು ಜ್ಞಾಪಕಕ್ಕೆ ಬರುವುದಿಲ್ಲ. ನಿರಪರಾಧಿಯನ್ನು ದೂರಿದರೆ ತನ್ನ ಶ್ರೇಯಸ್ಸು ಹಾಳಾಗುವುದಲ್ಲದೆ ದುರ್ಗತಿ ಬರುತ್ತದೆ!” ಎಂದನು. ಕೃಷ್ಣನು, “ಅಯ್ಯಾ ರಾಜ! ನೀನು ಎಷ್ಟೋಜನ ಕ್ಷತ್ರಿಯರನ್ನು ಹಿಡಿದುತಂದು ಸೆರೆಹಾಕಿಕೊಂಡಿದ್ದೀಯೆ; ಇದು ಕೆಡುಕಲ್ಲವೆ? ಇದನ್ನು ಮಾಡಿಯೂ ನೀನು ಹೇಗೆ ನಿರಪರಾಧಿ? ನಾವು ಆರ್ತರನ್ನು ರಕ್ಷಿಸುವವರು; ಆದ್ದರಿಂದ ನಮ್ಮವರನ್ನು ರಕ್ಷಿಸಲೂ ನಿನ್ನನ್ನು ಶಿಕ್ಷಿಸಲೂ ಬಂದಿದ್ದೇವೆ. ಕ್ಷತ್ರಿಯರಲ್ಲೆಲ್ಲಾ ನೀನೇ ಗಂಡಸು, ಮತ್ತೊಬ್ಬನಿಲ್ಲ ಎಂದು ನೀನು ತಿಳಿದುಕೊಂಡಿರುವುದು ಬುದ್ಧಿಭ್ರಮೆ. ನಿನ್ನ ಮಕ್ಕಳು ಮಂತ್ರಿಗಳು ಸೈನ್ಯಗಳು ಇವರೊಡನೆ ಸುಮ್ಮನೆ ಸಾಯಬೇಡ; ಹಿಂದೆ ದಂಭೋದ್ಭವ ಕಾರ್ತವೀರ್ಯ ಮುಂತಾದವರು ಹೀಗೇ ನಾಶಹೊಂದಿದ್ದು; ನಾವು ಬ್ರಾಹ್ಮಣರಲ್ಲ; ನಾನು ಕೃಷ್ಣ; ಇವರು ಭೀಮಾರ್ಜುನರು; ನಿನ್ನೊಡನೆ ಯುದ್ಧಕ್ಕೆ ಬಂದಿದ್ದೇವೆ. ಸೆರೆಯಲ್ಲಿರುವ ರಾಜರನ್ನು ಬಿಟ್ಟುಬಿಡು; ಇಲ್ಲದಿದ್ದರೆ ಯಮಲೋಕಕ್ಕೆ ಹೋಗುತ್ತೀಯೇ!” ಎಂದನು. ಜರಾಸಂಧನು “ನಾನು ತಂದು ಸೆರೆಹಾಕಿಕೊಂಡಿರುವ ರಾಜರೆಲ್ಲರೂ ನನ್ನಿಂದ ಸೋಲಿಸಲ್ಪಟ್ಟವರು; ಪರಾಕ್ರಮದಿಂದ ಗೆದ್ದವರನ್ನು ಏನು ಬೇಕಾದರೂ ಮಾಡಬಹುದು; ಇದು ಕ್ಷತ್ರಿಯನಾದವನಿಗೆ ಧರ್ಮವಾದದ್ದೇಯೆ; ಹೀಗಿರಲು ಈಗ ನಿಮಗೆ ಹೆದರಿ ಅವರನ್ನೆಲ್ಲಾ ಬಿಟ್ಟುಬಿಡಲೇ? ನಾನು ಯುದ್ಧಕ್ಕೆ ಸಿದ್ಧವಾಗಿದ್ದೇನೆ; ಸೈನ್ಯವನ್ನು ವ್ಯೂಹವಾಗಿ ರಚಿಸಿ ಯುದ್ಧಮಾಡಬೇಕೆಂದರೆ ಅದಕ್ಕೂ ಸಿದ್ಧ; ಹಾಗಲ್ಲದೆ ನಿಮ್ಮಲ್ಲಿ ಯಾರೊಬ್ಬರ ಮೇಲಾಗಲೀ, ಇಬ್ಬರ ಮೇಲಾಗಲೀ, ಮೂವರ ಮೇಲೂ ಆಗಲಿ, ಯುದ್ಧಮಾಡಬೇಕೆಂದರೆ ಅದಕ್ಕೂ ಸಿದ್ಧ!” ಎಂದನು. ಕೃಷ್ಣನು, “ನಮ್ಮ ಮೂವರಲ್ಲಿ ಯಾರಮೇಲೆ ಯುದ್ಧಮಾಡುತ್ತೀಯೇ?” ಎಂದು ಕೇಳಲು ಜರಾಸಂಧನು ಭೀಮಸೇನನನ್ನು ಆರಿಸಿಕೊಂಡನು. ಬಲಿ ಚಕ್ರವರ್ತಿಗೂ ಇಂದ್ರನಿಗೂ ಯುದ್ಧವಾದಂತೆ ಅವರಿಗೆ ಹೋರಾಟ ಮೊದಲಾಯಿತು. ಅವರಿಬ್ಬರೂ ಶೂರರು; ಬಾಹುಬಲ ಪರಾಕ್ರಮವುಳ್ಳವರು. ಆದ್ದರಿಂದ ತುಂಬ ಉತ್ಸಾಹದಿಂದ ತೋಳು ತಟ್ಟಿಕೊಂಡು ಕುಸ್ತಿಗೆ ಆರಂಭಿಸಿದರು; ಎಳೆದಾಡಿದರು; ಗುದ್ದಾಡಿದರು; ಹೊಡೆದಾಡಿದರು; ಬಹಳ ಹೊತ್ತು ಹೀಗೆ ಮಲ್ಲಯುದ್ಧ ನಡೆದಮೇಲೆ ಜರಾಸಂಧನ ಕೈ ಸೋಲುತ್ತ ಬಂತು; ಕೃಷ್ಣನು” ನಿನ್ನಲ್ಲಿರುವ ವಾಯುಬಲವನ್ನು ತೋರಿಸು ಭೀಮ!" ಎಂದನು. ಆಗ ಭೀಮನು ಜರಾಸಂಧನನ್ನು ಎರಡು ತೋಳಿನಿಂದಲೂ ಮೇಲಕ್ಕೆತ್ತಿ ಗರಗರನೆ ತಿರುಗಿಸಿ ನೆಲದ ಮೇಲೆ ಬೋರಲಾಗಿ ಕೆಡವಿ ಮರ್ದಿಸಿದನು. ಅವನ ಪ್ರಾಣ ಹೋಯಿತು. ಕೂಡಲೆ ಅವನ ಹೆಣವನ್ನು ಅರಮನೆಯ ಬಾಗಿಲಿಗೆ ಎಳೆದುತಂದು ಹಾಕಿಸಿ ಕೃಷ್ಣನು ಜರಾಸಂಧನ ರಥವನ್ನು ಹೂಡಿಕೊಂಡು ಹೋಗಿ ಸೆರೆಯಲ್ಲಿದ್ದ ರಾಜರನ್ನೆಲ್ಲಾ ಬಿಡುಗಡೆಮಾಡಿದನು. ಅನಂತರ ಭೀಮಾರ್ಜುನರನ್ನೊಡಗೊಂಡು ಅದೇ ರಥದಲ್ಲಿ ಊರಹೊರಗೆ ಬಯಲಾದ ಪ್ರದೇಶಕ್ಕೆ ಬರಲು ಅಲ್ಲಿ ಆ ರಾಜರೆಲ್ಲಾ ಬಂದು ಕೃಷ್ಣನಿಗೆ ತಮ್ಮ ಕೃತಜ್ಞತೆಯನ್ನು ಅರ್ಪಿಸಿ ತಮ್ಮಿಂದ ಏನು ಸೇವೆಯಾಗಬೇಕಾಗಿದ್ದರೂ ಅದನ್ನು ಸಲ್ಲಿಸಲು ಸಿದ್ಧರಾಗಿದ್ದಾರೆಂದು ಹೇಳಿಕೊಂಡರು. ಕೃಷ್ಣನು ಅವರೆಲ್ಲರನ್ನು ಸಂತಯಿಸಿ “ಯುಧಿಷ್ಠಿರನು ರಾಜಸೂಯಯಾಗ ಮಾಡುತ್ತಾನೆ; ಅದಕ್ಕೆ ನೀವೆಲ್ಲರೂ ಸಹಾಯಮಾಡಿ!” ಎಂದನು. ಅವರು ಹಾಗೇ ಆಗಲೆಂದು ಪ್ರತಿಜ್ಞೆಮಾಡಿ ಕೃಷ್ಣನಿಗೆ ರತ್ನ ಕಾಣಿಕೆಯನ್ನು ಅರ್ಪಿಸಿದರು. ಜರಾಸಂಧನ ಮಗನಾದ ಸಹದೇವನು ಶರಣಾಗತನಾಗಿ ಬರಲು ಅವನಿಗೆ ಅಭಯವನ್ನು ಕೊಟ್ಟು ಅವರು ಇಂದ್ರಪ್ರಸ್ಥಕ್ಕೆ ಹಿಂತಿರುಗಿದರು. ಕೃಷ್ಣನು ಯುಧಿಷ್ಠಿರನನ್ನು ಕಂಡು, “ಕೌಂತೇಯ, ಭಾಗ್ಯವಶದಿಂದ ಭೀಮನು ಜರಾಸಂಧನನ್ನು ನಾಶಮಾಡಿದನು; ರಾಜರು ಬಿಡುಗಡೆ ಹೊಂದಿದರು. ಭೀಮಾರ್ಜುನರು ಗಾಯವಡೆಯದೆ ಕ್ಷೇಮದಿಂದ ಹಿಂತಿರುಗಿ ಬಂದಿದ್ದಾರೆ!” ಎಂದನು. ಯುಧಿಷ್ಠಿರನು ಕೃಷ್ಣನನ್ನು ವಂದಿಸಿ ತಮ್ಮಂದಿರನ್ನು ಆಲಿಂಗಿಸಿಕೊಂಡು ಬಹುವಾಗಿ ಸಂತೋಷಪಟ್ಟನು. ಹೀಗೆ ಬುದ್ಧಿವಂತನಾದ ಶ್ರೀಕೃಷ್ಣನು ಪಾಂಡವರಿಂದ ಜರಾಸಂಧನನ್ನು ಕೊಲ್ಲಿಸಿ, ಸ್ವಲ್ಪಕಾಲದ ನಂತರ ಸುಭದ್ರೆ ಕುಂತಿ ಮುಂತಾದವರಿಗೆಲ್ಲ ಹೇಳಿ ತನ್ನ ಊರಿಗೆ ಹಿಂತಿರುಗಿದನು. ಜರಾಸಂಧವಧೆಯಿಂದ ಪಾಂಡವರ ಕೀರ್ತಿ ಹೆಚ್ಚಾಯಿತು; ದ್ರೌಪದಿಗೆ ಪ್ರೀತಿಯುಂಟಾಯಿತು.</p>
<p>ಜರಾಸಂಧನ ಸಂಹಾರದಿಂದ ಧರ್ಮರಾಜನ ರಾಜಸೂಯಕ್ಕೆ ಇದ್ದ ದೊಡ್ಡ ಅಡಚಣೆ ತಪ್ಪಿದರೂ ಅದನ್ನು ಕೈಕೊಳ್ಳುವುದಕ್ಕೆ ಮಿಕ್ಕ ರಾಜರೆಲ್ಲರನ್ನೂ ಸೋಲಿಸಿ ಅಥವಾ ಒಲಿಸಿ ಕಪ್ಪಕಾಣಿಕೆಗಳನ್ನು ತಂದು ಧನಕನಕ ಸಂಗ್ರಹ ಮಾಡಿಕೊಳ್ಳಬೇಕಾಗಿತ್ತು. ಆದ್ದರಿಂದ ಧರ್ಮರಾಜನ ಅಪ್ಪಣೆ ಪಡೆದು ಅವನ ನಾಲ್ವರು ತಮ್ಮಂದಿರೂ ದಿಗ್ವಜಯಕ್ಕೆ ಹೊರಟರು. ಅರ್ಜುನನು ಉತ್ತರಕ್ಕೂ ಭೀಮನು ಪೂರ್ವಕ್ಕೂ ಸಹದೇವನು ದಕ್ಷಿಣಕ್ಕೂ ನಕುಲನು ಪಶ್ಚಿಮಕ್ಕೂ ಹೋಗಿ ಅಲ್ಲಿನ ರಾಜರನ್ನೆಲ್ಲಾ ಗೆದ್ದು ಅವರಿಂದ ತಂದ ಕಪ್ಪಕಾಣಿಕೆಗಳನ್ನು ಯುಧಿಷ್ಠಿರನಿಗೆ ಅರ್ಪಿಸಿದರು. ಅವನು ರಾಜಾಧಿರಾಜನಾದನು.</p>
<p>ಯಜ್ಞವನ್ನು ಕೈಕೊಳ್ಳುವುದಕ್ಕೆ ಎಲ್ಲವೂ ಸಿದ್ಧವಾಗಿ ಧರ್ಮರಾಜನು ಅದರ ವಿಚಾರವನ್ನು ಮಾತನಾಡುತ್ತಿರುವಾಗಲೇ ಶ್ರೀಕೃಷ್ಣನು ಅಲ್ಲಿಗೆ ಬಂದನು. ಕತ್ತಲೆಯಲ್ಲಿ ಸೂರ್ಯೋದಯವಾದಂತೆಯೂ ಗಾಳಿಯಿಲ್ಲದ ಕಡೆ ಗಾಳಿ ಬೀಸಿದಂತೆಯೂ ಆಯಿತು. ಅವನನ್ನು ಸಂತೋಷದಿಂದ ಬರಮಾಡಿಕೊಂಡು ಯುಧಿಷ್ಠಿರನು “ಕೃಷ್ಣ ನಿನ್ನ ದಯೆಯಿಂದ ಈ ಭೂಮಿಯೆಲ್ಲವೂ ನನ್ನ ವಶವಾಗಿದೆ; ಬೇಕಾದಷ್ಟು ಹಣ ಕೂಡಿದೆ.; ಆದ್ದರಿಂದ ಈಗ ರಾಜಸೂಯಯಾಗವನ್ನು ನಡೆಸಬೇಕೆಂದಿದ್ದೇನೆ; ನೀನು ಇದರಲ್ಲಿ ದೀಕ್ಷೆ ವಹಿಸು” ಎಂದನು. ಶ್ರೀಕೃಷ್ಣನು “ಮಹಾರಾಜ, ಇದನ್ನು ನೀನೇ ಕೈಕೊಳ್ಳುವವನಾಗು; ನೀನು ರಾಜಾಧಿರಾಜ; ಈ ಮಹಾಯಾಗವನ್ನು ಮಾಡಲು ಅರ್ಹತೆಯುಳ್ಳವನು; ನನ್ನಿಂದ ಏನು ಆಗಬೇಕೋ ಹೇಳು; ಅದನ್ನು ಮಾಡುತ್ತೇನೆ.” ಎಂದನು. ಧರ್ಮರಾಜನು ಅದಕ್ಕೆ ಒಪ್ಪಿದನು. ಸಹದೇವನ ಮೇಲ್ವಿಚಾರಣೆಯಲ್ಲಿ ಯಾಗಸಿದ್ಧತೆಗಳು ಮುಂದುವರಿದವು. ಎಲ್ಲ ರಾಜರುಗಳಿಗೂ ಪ್ರಜಾಮುಖ್ಯರಿಗೂ ಆಹ್ವಾನಗಳು ಹೋದುವು. ನಾನಾ ದೇಶಗಳಿಂದ ವೇದವೇದಾಂಗ ಪಾರಂಗತರಾದ ಬ್ರಾಹ್ಮಣರು ಬಂದರು. ನಕುಲನು ಹಸ್ತಿನಗರಕ್ಕೆ ಹೋಗಿ ಭೀಷ್ಮ ದ್ರೋಣ ಧೃತರಾಷ್ಟ್ರ ವಿದುರ ಮುಂತಾದ ಹಿರಿಯರನ್ನೆಲ್ಲಾ ಕರೆದು ಬಂದನು. ಅವರು ಊರಿಗೆ ಬಂದಾಗ ಧರ್ಮರಾಜನು ಭಕ್ತಿಗೌರವಗಳಿಂದ ಬರಮಾಡಿಕೊಂಡು ನಮಸ್ಕರಿಸಿ “ತಾವೆಲ್ಲರೂ ಅನುಗ್ರಹಮಾಡಿ ಈ ಯಜ್ಞವನ್ನು ನಡೆಸಿಕೊಡಬೇಕು; ಇಲ್ಲಿ ನನ್ನದೆನ್ನುವುದು ಏನಿದೆಯೋ ಅದೆಲ್ಲವೂ ನಿಮ್ಮದೇ; ಅದನ್ನು ನೀವು ಧಾರಾಳವಾಗಿ ಉಪಯೋಗಿಸಿಕೊಳ್ಳಬೇಕು!” ಎಂದು ಹೇಳಿ ದೀಕ್ಷೆ ವಹಿಸಿಕೊಂಡನು. ದುಶ್ಶಾಸನನಿಗೆ ಭಕ್ಷ್ಯಭೋಜ್ಯಗಳನ್ನು ನೋಡಿಕೊಳ್ಳುವ ಕೆಲಸವೂ ಅಶ್ವತ್ಥಾಮನಿಗೆ ಬ್ರಾಹ್ಮಣರನ್ನು ಸ್ವಾಗತಿಸುವ ಕೆಲಸವೂ, ಸಂಜಯನಿಗೆ ರಾಜರನ್ನು ಬರಮಾಡಿಕೊಳ್ಳುವ ಕೆಲಸವೂ ಭೀಷ್ಮ ದ್ರೋಣರಿಗೆ ಯಾವುದನ್ನು ಮಾಡಬೇಕು ಯಾವುದನ್ನು ಬಿಡಬೇಕು ಎಂದು ತೀರ್ಮಾನಿಸುವ ಕೆಲಸವೂ, ಇದರಂತೆ ಇತರರಿಗೆ ಅವರವರ ಯೋಗ್ಯತಾನುಸಾರವಾದ ಕೆಲಸಗಳೂ ವಹಿಸಲ್ಪಟ್ಟುವು. ಎಲ್ಲಾ ಖರ್ಚುವೆಚ್ಚಗಳೂ ವಿದುರನ ಕೈಯಲ್ಲಿದ್ದವು. ಕಪ್ಪಕಾಣಿಕೆಗಳನ್ನು ಸ್ವೀಕರಿಸುವ ಕೆಲಸವು ದುರ್ಯೋಧನನದಾಗಿತ್ತು. ಎಲ್ಲರೂ ರತ್ನಗಳನ್ನು ತಂದು ಒಪ್ಪಿಸಿದವರೇ; ಸಾವಿರಕ್ಕೆ ಕಡಮೆಯಾದ ಹೊನ್ನುಗಳನ್ನು ಯಾರೂ ಒಪ್ಪಿಸಲಿಲ್ಲ. ಅತಿಥಿಗಳೆಲ್ಲರೂ ದಿವ್ಯವಾದ ವಸತಿಗಳಲ್ಲಿದ್ದು ಎಲ್ಲ ಉಪಚಾರಗಳನ್ನೂ ಪಡೆದರು; ದೇವತೆಗಳೂ ಬ್ರಾಹ್ಮಣರೂ ಅನ್ನ ದಕ್ಷಿಣಾದಿಗಳಿಂದ ಸಂತೋಷಪಟ್ಟರು; ಎಲ್ಲ ವರ್ಣದ ಜನಗಳಿಗೂ ತೃಪ್ತಿಯಾಯಿತು.</p>
<p>ಯಾಗದ ಕೊನೆಯಲ್ಲಿ ಎಲ್ಲರನ್ನೂ ಪೂಜಿಸಬೇಕಾದ ದಿನವು ಬರಲು ಭೀಷ್ಮನು ಯುಧಿಷ್ಠಿರನನ್ನು ಕುರಿತು, "ಈಗ ಇಲ್ಲಿ ಸೇರಿರುವ ರಾಜರಿಗೆಲ್ಲ ಪೂಜೆಯನ್ನು ಮಾಡಬೇಕು. ಆಚಾರ್ಯ, ಋತ್ವಿಕ್ಕು, ಸಂಬಂಧಿ, ಸ್ನಾತಕ ಸ್ನೇಹಿತ, ರಾಜ, ಈ ಆರು ಜನರು ಪೂಜೆಗೆ ಅರ್ಹರು. ಆದ್ದರಿಂದ ಇಲ್ಲಿರುವ ರಾಜರಲ್ಲಿ ಪ್ರತ್ಯೇಕವಾಗಿ ಒಬ್ಬೊಬ್ಬರಿಗೂ ಪೂಜೆಮಾಡು; ಅದಕ್ಕೆ ಮುಂಚೆ ಇವರಲ್ಲೆಲ್ಲಾ ಯಾರು ಶ್ರೇಷ್ಠನೋ ಸಮರ್ಥನೋ ಅವನಿಗೆ ಅಗ್ರಪೂಜೆ ಮಾಡು! “ಎಂದು ಆಜ್ಞಾಪಿಸಿದನು. ಅಗ್ರಪೂಜೆಗೆ ಯಾರು ಅರ್ಹನೆಂದು ಭೀಷ್ಮನನ್ನೇ ಕೇಳಲು ಭೀಷ್ಮನು ಕೃಷ್ಣನ ಹೆಸರನ್ನು ಹೇಳಿದನು.” ತೇಜಸ್ಸು ಬಲ ಪರಾಕ್ರಮಗಳಿಂದ ಶ್ರೀಕೃಷ್ಣನು ಗ್ರಹಗಳ ಮಧ್ಯೆ ಸೂರ್ಯನಂತೆ ಶೋಭಿಸುತ್ತಿದ್ದಾನೆ. ನಮ್ಮ ಸಭೆಯು ಅವನಿಂದ ಬೆಳಕಾಗಿದೆ, ಗೆಲುವಾಗಿದೆ “ಎಂದನು. ಅದರಂತೆ ಸಹದೇವನು ಶಾಸ್ತ್ರೋಕ್ತವಾದ ರೀತಿಯಲ್ಲಿ ಕೃಷ್ಣನಿಗೆ ಅರ್ಘ್ಯವನ್ನು ಸಮರ್ಪಿಸಲು ಅದನ್ನು ಶ್ರೀಕೃಷ್ಣನು ಸ್ವೀಕರಿಸಿದನು. ಇದನ್ನು ನೋಡಿ ಶಿಶುಪಾಲನು ಎದ್ದುನಿಂತು ತುಂಬಿದ ಸಭೆಯಲ್ಲಿ ಭೀಷ್ಮನನ್ನೂ ಧರ್ಮರಾಜನನ್ನೂ ಶ್ರೀಕೃಷ್ಣನನ್ನೂ ಆಕ್ಷೇಪಿಸತೊಡಗಿದನು.” ಇಷ್ಟುಜನ ಹಿರಿಯರಾದ ಕ್ಷತ್ರಿಯ ರಾಜರಿರುವಾಗ ಈ ವೃಷ್ಣಿವಂಶದಲ್ಲಿ ಹುಟ್ಟಿದ ಕೃಷ್ಣನು ಅಗ್ರಪೂಜೆಗೆ ಎಂದೂ ಅರ್ಹನಲ್ಲ; ಪಾಂಡವರೇ ನೀವು ಹುಡುಗರು. ಧರ್ಮಸೂಕ್ಷ್ಮವನ್ನರಿಯಿರಿ; ಈ ಅಲ್ಪಬುದ್ಧಿಯ ಭೀಷ್ಮನು ಹೇಳಿದನೆಂದು ಅವನನ್ನು ಪ್ರೀತಿಗೊಳಿಸಲು ಎಲ್ಲರಿಗೂ ಹೀಗೆ ಅವಮಾನ ಮಾಡುತ್ತಿದ್ದೀರಿ; ಇಷ್ಟುರಾಜರ ಮಧ್ಯದಲ್ಲಿ ರಾಜನಲ್ಲದವನಿಗೆ ಅಗ್ರಪೂಜೆ ಹೇಗೆ ಸಂದೀತು? ಅವನು ವಯಸ್ಸಿನಲ್ಲಿ ದೊಡ್ಡವನೆನ್ನೋಣವೇ? ಅವನಿಗಿಂತ ವಯಸ್ಸಾದ ಅವನ ತಂದೆ ವಸುದೇವನಿದ್ದಾನೆ; ಸ್ನೇಹಿತನೆನ್ನೋಣವೇ? ಅವನಿಗಿಂತ ಹೆಚ್ಚಿನ ಸ್ನೇಹಿತನಾದ ದ್ರುಪದನಿದ್ದಾನೆ. ಆಚಾರ್ಯನೆನ್ನೋಣವೇ ಎಲ್ಲರಿಗೂ ಆಚಾರ್ಯನಾದ ದ್ರೋಣನಿದ್ದಾನೆ; ಋತ್ವಿಕ್ಕು ಎನ್ನೋಣವೇ, ವಿಪ್ರನಾದ ದ್ವೈಪಾಯನನಿದ್ದಾನೆ: ನಿಮಗೆ ಅವನೇ ಪೂಜ್ಯನಾಗಿದ್ದರೆ ಮಿಕ್ಕ ರಾಜರನ್ನೆಲ್ಲಾ ಇಲ್ಲಿಗೆ ಕರೆಸಿ ಏಕೆ ಅವರಿಗೆ ಅವಮಾನ ಮಾಡಬೇಕಿತ್ತು? ನಾವೆಲ್ಲ ನಿಮಗೆ ಹೆದರಿಕೊಂಡು ಕಾಣಿಕೆಗಳನ್ನು ಕಳುಹಿಸಿದೆವೇನು? ರಾಜರು ಮಾಡಬೇಕಾದ ಧರ್ಮಕಾರ್ಯವನ್ನು ಯುಧಿಷ್ಠಿರನು ಕೈಕೊಂಡು ನಡೆಸುತ್ತಾನಲ್ಲ ಎಂದು ಕಳುಹಿಸಿದೆವು; ಅದಕ್ಕೆ ಪ್ರತಿಫಲ ಈ ಅವಮಾನ! ರಾಜಲಕ್ಷಣವೇ ಇಲ್ಲದ ಒಬ್ಬನಿಗೆ ಈ ರಾಜಸಭೆಯಲ್ಲಿ ಗೌರವಮಾಡಿದಿರಲ್ಲಾ, ಇದಕ್ಕಿಂತ ಹೆಚ್ಚಿನ ಅವಮಾನ ನಮಗೆಲ್ಲಾ ಉಂಟೇ? ರಾಜನನ್ನು ಕೊಂದು ಧರ್ಮಚ್ಯುತನಾದ ಇವನಿಗೆ ಪೂಜೆಮಾಡಿದೆಯಲ್ಲಾ ಇಂಥ ನೀನು ಧರ್ಮಾತ್ಮ ಹೇಗಾದೀಯೇ? ಪಾಂಡವರೇನೋ ಪೂಜೆ ಮಾಡಿದರೆಂದರೆ ನೀನು ಹೇಗೆ ಪೂಜೆಮಾಡಿಸಿಕೊಂಡೆ ಕೃಷ್ಣ? ನಿನಗೆ ಪೂಜೆಮಾಡಿದ್ದು ನಪುಂಸಕನಿಗೆ ಮದುವೆ ಮಾಡಿದ ಹಾಗೂ, ಕುರುಡನಿಗೆ ರೂಪವನ್ನು ತೋರಿಸಿದ ಹಾಗೂ ಆಗಿದೆ. ಯುಧಿಷ್ಠಿರನಿಗೆ ತಕ್ಕ ಭೀಷ್ಮ, ಭೀಷ್ಮನಿಗೆ ತಕ್ಕ ಕೃಷ್ಣ! ಎಲ್ಲವೂ ಸರಿಯಾಗಿದೆ!” ಎಂದು ರಾಜರೊಡನೆ ಸಭಾತ್ಯಾಗಮಾಡಿ ಹೊರಟುಹೋದನು; ಯುಧಿಷ್ಠಿರನು ಅವನ ಹಿಂದೆ ಹೋಗಿ ನಯವಾದ ಮತ್ತು ಮಧುರವಾದ ಮಾತುಗಳಿಂದ” ಚೇದಿರಾಜ, ನೀನು ಆಡಿದ ಮಾತು ಉಚಿತವಲ್ಲ; ಒರಟುಮಾತುಗಳಿಂದೇನು ಪ್ರಯೋಜನ? ಭೀಷ್ಮನು ಧರ್ಮವನ್ನು ಮೀರುವವನಲ್ಲ; ಆದ್ದರಿಂದ ಅವನನ್ನು ಅಲ್ಲಗಳೆಯಬೇಡ; ನಿನಗಿಂತ ವಯಸ್ಸಿನಲ್ಲಿ ಹಿರಿಯರಾದ ಎಷ್ಟೋ ಜನ ರಾಜರು ಇಲ್ಲಿ ಇದ್ದಾರಲ್ಲಾ, ಅವರು ಹೇಗೆ ಸೈರಣೆಯಿಂದಿದ್ದಾರೆ ನೋಡು! ನೀನೂ ಹಾಗೆಯೇ ತಾಳ್ಮೆಯನ್ನು ತೋರಿಸಬೇಕು; ಕೃಷ್ಣನನ್ನು ಭೀಷ್ಮನು ತಿಳಿದಿರುವಷ್ಟು ಚೆನ್ನಾಗಿ ನೀನು ತಿಳಿದಿಲ್ಲ” ಎಂದನು. ಭೀಷ್ಮನು ಇದನ್ನು ನೋಡಿ, “ಯುಧಿಷ್ಠಿರ! ಅವನನ್ನು ಸಮಾಧಾನ ಮಾಡುವುದಕ್ಕೆ ಹೋಗಬೇಡ; ಅವನು ಸಮಾಧಾನಪಡಿಸುವುದಕ್ಕೆ ಯೋಗ್ಯನಲ್ಲ; ಕ್ಷತಿಯನನ್ನು ಯುದ್ಧದಲ್ಲಿ ಗೆದ್ದಮೇಲೆ ಅವನನ್ನು ಬಿಟ್ಟುಬಿಟ್ಟರೂ ಗುರುವಾದ ಹಾಗಾಯಿತು. ಕೃಷ್ಣನ ಪರಾಕ್ರಮದಿಂದ ಸೋಲುವಡೆಯದ ರಾಜನಾರೂ ಇಲ್ಲಿ ಕಂಡುಬರುವುದಿಲ್ಲ. ಆದ್ದರಿಂದ ಇನ್ನೂ ವಯಸ್ಸಾದವರಿದ್ದರೂ ಅವರನ್ನು ಬಿಟ್ಟು ಕೃಷ್ಣನಿಗೆ ಪೂಜೆ ಸಲ್ಲಿಸಿದ್ದಾಗಿದೆ. ಎಷ್ಟೋ ಜನ ಜ್ಞಾನವೃದ್ಧರಾದವರು ಕೃಷ್ಣನ ಗುಣಗಳನ್ನು ಹೊಗಳಿದ್ದಾರೆ. ನಾವು ಯಾವುದೋ ಆಶೋತ್ತರವನ್ನಿಟ್ಟುಕೊಂಡಾಗಲೀ ಕೃಷ್ಣನು ಸಂಬಂಧಿಯೆಂದಾಗಲೀ ಅವನಿಗೆ ಈ ಗೌರವವನ್ನು ಕೊಟ್ಟಿಲ್ಲ. ಅವನ ಯಶಸ್ಸು ಶೌರ್ಯ ಜಯ ಇವುಗಳನ್ನು ಮನಸ್ಸಿಗೆ ತಂದುಕೊಂಡು ಅಗ್ರಪೂಜೆ ಮಾಡಿದ್ದೇವೆ; ಬ್ರಾಹ್ಮಣರಲ್ಲಿ ಜ್ಞಾನವೃದ್ಧನಾದವನೂ, ಕ್ಷತ್ರಿಯರಲ್ಲಿ ಅಧಿಕ ಬಲಶಾಲಿಯೂ ಪೂಜಾಯೋಗ್ಯನಾಗುತ್ತಾನೆ; ಕೃಷ್ಣನಲ್ಲಿ ಈ ಗುಣಗಳೆರಡೂ ಇವೆ; ಅಲ್ಲದೆ ಅವನಲ್ಲಿರುವ ದಾನ ದಕ್ಷತೆ, ವಿದ್ಯೆ, ವೀರ್ಯ, ವಿನಯ, ಕೀರ್ತಿ, ಬುದ್ಧಿ ಇವು ಮತ್ತಾರಲ್ಲಿವೆ? ಆಚಾರ್ಯ ಮುಂತಾದ ಆರು ವಿಧ ಪೂಜಾರ್ಹರ ಗುಣಗಳೂ ಕೃಷ್ಣನಲ್ಲಿವೆ. ಅವನ ವಿಚಾರ ತಿಳಿಯದೆ ಶಿಶುಪಾಲನು ಆಕ್ಷೇಪಿಸಿದ್ದಾನೆ. ತಿಳಿದವರೂ ಹಿರಿಯರೂ ಆದ ರಾಜರು ಯಾರು ಆಕ್ಷೇಪಿಸುತ್ತಾರೆ?” ಎಂದನು. ಶಿಶುಪಾಲನು “ವೃದ್ಧನಾಗಿದ್ದೂ ಹೀಗೆ ಕುಲಗೇಡಿಯಂತೆ ಎಲ್ಲಾ ರಾಜರನ್ನೂ ಬೆದರಿಸುವುದಕ್ಕೆ ನಿನಗೆ ನಾಚಿಕೆಯಾಗುವುದಿಲ್ಲವೇ, ಭೀಷ್ಮ? ನೀನು ಕೌರವರಿಗೆ ಮುಂದಾಳಾಗಿರುವುದು ಒಂದು ದೋಣಿ ಇನ್ನೊಂದು ದೋಣಿಯನ್ನು ನಡೆಸುವಂತೆ; ಒಬ್ಬ ಕುರುಡನಿಗೆ ಇನ್ನೊಬ್ಬ ಕುರುಡನು ದಾರಿ ತೋರಿಸುವಂತೆ. ಈ ದುರಹಂಕಾರಿಯೂ ಮೂರ್ಖನೂ ಆದ ಕೇಶವನನ್ನು ಹೊಗಳಬೇಕೆನ್ನುವ ನಿನ್ನ ನಾಲಗೆ ನೂರು ಪಾಲಾಗಿ ಸೀಳಿಹೋಗುವುದಿಲ್ಲವಲ್ಲ! ಜ್ಞಾನವೃದ್ಧನಾಗಿಯೂ ನೀನು ತಿರಸ್ಕಾರ ಯೋಗ್ಯನಾದ ಈ ಗೊಲ್ಲನನ್ನು ಹೊಗಳುತ್ತಿದ್ದೀಯಲ್ಲಾ! ಅವನು ಪೂತನಿಯನ್ನು ಕೊಂದ, ಹೋರಿಯನ್ನು ಹೊಡೆದ ಎಂದು ಅವನ ಹಿರಿಮೆಯನ್ನು ಹೇಳುತ್ತೀಯಲ್ಲಾ, ಅವೇನು ಯುದ್ಧವಿಶಾರದರೇ? ಗಾಡಿಯನ್ನು ಬೀಳಿಸಿದರೆ ಅದೇನು ಪ್ರಾಣವುಳ್ಳದ್ದೇ? ಒಂದು ಹುತ್ತದಂಥ ಗೋವರ್ಧನವನ್ನು ಎತ್ತಿದ್ದು ನನಗೇನು ಆಶ್ಚರ್ಯವಾಗಿ ಕಾಣುವುದಿಲ್ಲ. ಕಂಸನನ್ನು ಕೊಂದದ್ದು ಅದ್ಭುತವೇನಲ್ಲ; ಸ್ತ್ರೀಹತ್ಯ ಗೋಹತ್ಯಗಳು ಮಹಾಪಾಪ. ಇವುಗಳನ್ನು ಮಾಡಿದವನು ಹೊಗಳಿಕೆಗೆ ಅರ್ಹನೇ? ನಿನ್ನ ಮಾತಿಗೆ ಸಮ್ಮತಿಸಿ ಈ ಪಾಂಡವರು ಕೃಷ್ಣನಿಗೆ ಸಲ್ಲಿಸಿದ ಪೂಜೆಯೆಲ್ಲ ನಿಷ್ಪ್ರಯೋಜನ! ನೀನು ಧರ್ಮವನ್ನು ಆಡುವವನೇ ಹೊರತು ಮಾಡುವವನಲ್ಲ. ಹಿಂದೆ ನೀನು ಮತ್ತೊಬ್ಬನನ್ನು ವರಿಸಿದ್ದ ಅಂಬೆಯನ್ನು ತಂದೆಯೆಲ್ಲಾ, ಅದು ಧರ್ಮವೇ? ಅವಳನ್ನು ಬೇಡವೆಂದ ನಿನ್ನ ತಮ್ಮ ವಿಚಿತ್ರವೀರ್ಯ ಸನ್ಮಾರ್ಗದಲ್ಲಿ ನಡೆದ. ನಿನಗೆ ಧರ್ಮವೆಲ್ಲಿ ಬಂತು, ಭೀಷ್ಮ! ಭ್ರಾಂತಿಯಿಂದಲೋ ನಪುಂಸಕತನದಿಂದಲೋ ನೀನು ಹಿಡಿದಿರುವ ಈ ಬ್ರಹ್ಮಚರ್ಯ ವ್ಯರ್ಥ! ನೀನು ಯಾರನ್ನಾದರೂ ದೊಡ್ಡವರನ್ನು ಸೇವಿಸಿದ್ದರಲ್ಲವೇ ಅವರು ಧರ್ಮವನ್ನು ಹೇಳಿಕೊಟ್ಟಿದ್ದಾರು? ಯಜ್ಞ. ಯಾಗ, ದಾನ, ದಕ್ಷಿಣೆ, ಅಧ್ಯಯನ ಇವೆಲ್ಲಾ ಪುತ್ರಸಂತತಿಯ ಬೇಳೆಪಾಲಿಗೆ ಸಮನಲ್ಲ; ಅಪುತ್ರವಂತನು ಮಾಡುವ ವ್ರತೋಪವಾಸಗಳು ವ್ಯರ್ಥ; ಹೀಗೆ ಮಕ್ಕಳಿಲ್ಲದವನೂ ಮುದುಕನೂ ಆದ ನೀನು ಮಿಥ್ಯಾಧರ್ಮವನ್ನು ಬೋಧಿಸಿ, ಮುದಿಹಂಸದಂತೆ <sup><a epub:type="noteref" href="999-aside.xhtml#id-002-88">*</a></sup> ಜ್ಞಾತಿಗಳಿಂದ ಕೊಲೆಗೆ ಗುರಿಯಾಗುತ್ತೀಯೇ. ಮಹಾಬಲಶಾಲಿಯಾದ ಜರಾಸಂಧನು ಕೃಷ್ಣನು ದಾಶನೆಂದು ಅವನೊಡನೆ ಯುದ್ಧಕ್ಕೆ ಹೋಗಲಿಲ್ಲ. ಆದರೆ ಈ ಕೃಷ್ಣನು ಭೀಮಾರ್ಜುನರನ್ನು ಕಳ್ಳದಾರಿಯಿಂದ ಅವನ ಅರಮನೆಯೊಳಗೆ ಹೊಗಿಸಿ. ಬ್ರಾಹ್ಮಣರೆಂದು ಹೇಳಿ ಮೋಸಮಾಡಿ ಅವನನ್ನು ಕೊಂದದ್ದು ಸರಿಯೆಂದು ಯಾರು ಒಪ್ಪುತ್ತಾರೆ? ಧರ್ಮಾತ್ಮನಾದ ಅವನು ಬ್ರಾಹ್ಮಣ್ಯದ ಮೇಲಿನ ಅಭಿಮಾನದಿಂದ ಇವರಿಗೆ ಅರ್ಘ್ಯಪಾದ್ಯಾದಿಗಳನ್ನು ಕೊಟ್ಟು ಊಟವಿಕ್ಕಿದರೆ ಇವರು ಅವನಿಗೆ ಅಪಕಾರ ಮಾಡಬಹುದೇ? ನೀನು ಸನ್ಮಾರ್ಗದಿಂದ ತಪ್ಪಿಸಿದರೂ ಅದೇ ಸಾಧುವೆಂದು ಈ ಪಾಂಡವರು ತಿಳಿದುಕೊಂಡಿದ್ದಾರಲ್ಲ, ಇದಲ್ಲವೇ ಆಶ್ಚರ್ಯ! “ಎಂದು ದೂಷಿಸಿದನು. ಇದನ್ನು ಕೇಳಿ ಭೀಮನಿಗೆ ಬ್ರಹ್ಮೇತಿ ಸಿಟ್ಟು ಬಂತು. ಹುಬ್ಬು ಗಂಟಿಕ್ಕಿ ಹಲ್ಲು ಕಡಿಯುತ್ತ ಮೇಲೆ ಬೀಳುವುದಕ್ಕೆ ಬರಲು, ಭೀಷ್ಮನು ಮೇರೆ ಮೀರಿ ಬರುವ ಸಮುದ್ರವನ್ನು ತಡೆಯುವಂತೆ ಅವನನ್ನು ತಡೆದನು; ಶಿಶುಪಾಲನು ನಗುತ್ತ “ಅವನನ್ನು ತಡೆಯಬೇಡ, ಬಿಡು, ಭೀಷ್ಮ. ನನ್ನ ಪ್ರತಾಪಾಗ್ನಿಯಲ್ಲಿ ಈ ಹುಳು ಬಿದ್ದು ಸಾಯುವುದನ್ನು ರಾಜರೆಲ್ಲರೂ ನೋಡಲಿ!” ಎಂದನು. ಆದರೂ ಭೀಷ್ಮನು ಅವನನ್ನು ತಡೆದು, “ಈ ಶಿಶುಪಾಲನು ಹುಟ್ಟಿದಾಗ ಇವನಿಗೆ ಮೂರು ಕಣ್ಣು ನಾಲ್ಕು ಕೈಗಳಿದ್ದವು; ಹುಟ್ಟಿದಾಗ ಕತ್ತೆಯಂತೆ ಅರಚಿದನು. ಆದ್ದರಿಂದ ಅವನ ತಾಯಿತಂದೆಗಳು ಈ ವಿಕಾರ ಸ್ವರೂಪವನ್ನು ತ್ಯಜಿಸಿಬಿಡಬೇಕೆಂದಿದ್ದರು. ಆಷ್ಟರಲ್ಲಿ ‘ರಾಜ! ಇವನು ಮಹಾಬಲಶಾಲಿ; ಇವನ ರೂಪನ್ನು ಕಂಡು ಹೆದರಬೇಡಿ; ನಿಮ್ಮಿಂದ ಅವನಿಗೆ ಸಾವಿಲ್ಲ; ಅವನಿಗೆ ಮರಣಕಾಲವೂ ಒದಗಿಬಂದಿಲ್ಲ’ ಎಂದು ಅಶರೀರವಾಣಿಯಾಯಿತು. ತಾಯಿಯು ಕರುಳ ಮಮತೆಯಿಂದ ‘ಹಾಗಾದರೆ ಇವನಿಗೆ ಯಾರಿಂದ ಸಾವು?’ ಎಂದು ಕೇಳಿದಳು. ಅದೇ ವಾಣಿಯು ‘ಯಾರ ತೊಡೆಯ ಮೇಲೆ ಮಲಗಿಸಿದರೆ, ಈ ಮಗುವಿನ ಮೂರನೆಯ ಕಣ್ಣೂ ಹೆಚ್ಚಿಗೆಯ ತೋಳುಗಳೂ ಬಿದ್ದುಹೋಗುವವೋ ಅವರಿಂದ ಸಾವು!’ ಎಂದಿತು. ಸಾವಿರಾರು ರಾಜರ ತೊಡೆಯ ಮೇಲೆ ಮಲಗಿಸಿ ನೋಡಿಯಾಯಿತು. ಏನೂ ಆಗಲಿಲ್ಲ. ಕೊನೆಗೆ ಕೃಷ್ಣ ಬಲರಾಮರು ತಮ್ಮ ಸೋದರತ್ತೆಯಾದ ಯಾದವಿಗೆ ಇಂಥ ಒಂದು ಮಗುವಾಗಿದೆಯೆಂದು ಕೇಳಿ ನೋಡಲು ಬಂದರು. ಕುಶಲ ಪ್ರಶ್ನೆಗಳಾದ ಮೇಲೆ, ಯಾದವಿಯು ಮಗುವನ್ನು ಕೃಷ್ಣನ ತೊಡೆಯ ಮೇಲೆ ಮಲಗಿಸಿದಳೋ ಇಲ್ಲವೋ, ಮೂರನೆಯ ಕಣ್ಣು ಒಳಕ್ಕೆ ಹೋಗಿಬಿಟ್ಟಿತು; ಹೆಚ್ಚಿನ ತೋಳುಗಳು ಬಿದ್ದುಹೋದವು. ಇದನ್ನು ನೋಡಿ ದಿಗಿಲು ದುಃಖಗಳಿಂದ ಯಾದವಿಯು ಕೃಷ್ಣನಿಂದ ವರವನ್ನು ಕೇಳಿದಳು. ಏನು ವರ ಬೇಕೆಂದು ಕೇಳಲು ಅವಳು ಶಿಶುಪಾಲನ ಅಪರಾಧಗಳನ್ನು ಕ್ಷಮಿಸಬೇಕೆಂದು ಕೇಳಿದಳು. ಕೃಷ್ಣನು, ‘ಅಮ್ಮ ಅವನು ಮಾಡುವ ನೂರು ತಪ್ಪುಗಳನ್ನು ಕ್ಷಮಿಸುತ್ತೇನೆ. ನೀನು ಚಿಂತಿಸಬೇಡ’ ಎಂದು ಅವಳನ್ನು ಸಮಾಧಾನ ಮಾಡಿದನು. ಹೀಗೆ ಕೃಷ್ಣನು ಕೊಟ್ಟ ವರದಿಂದ ಕೊಬ್ಬಿ ಇವನು ನಿನ್ನನ್ನು ಕರೆಯುತ್ತಿದ್ದಾನೆ” ಎಂದನು. ಶಿಶುಪಾಲನಿಗೆ ಈ ಮಾತು ಸಹಿಸದಾಯಿತು. ಇನ್ನಷ್ಟು ರೇಗಿ, “ಭೀಷ್ಮ, ಏಕೆ ಹೀಗೆ ಯಾವಾಗಲೂ ಅವನನ್ನು ವಂಧಿಮಾಗಧರಂತೆ ಹೊಗಳುತ್ತೀಯೆ? ರಾಜರನ್ನು ಹೊಗಳಬೇಕಾದರೆ ಇಗೋ ಈ ಬಾಹ್ಲೀಕ ರಾಜನಿದ್ದಾನೆ, ಕರ್ಣನಿದ್ದಾನೆ; ಬ್ರಾಹ್ಮಣರನ್ನು ಹೊಗಳಬೇಕಾದರೆ ದ್ರೋಣನಿದ್ದಾನೆ, ಅಶ್ವತ್ಥಾಮನಿದ್ದಾನೆ; ಇವರಲ್ಲಿ ಯಾರೊಬ್ಬನಿಗೆ ಸಿಟ್ಟು ಬಂದರೂ ಈ ಭೂಮಿಯನ್ನು ನಿರ್ನಾಮ ಮಾಡಿಬಿಡಬಲ್ಲರು. ನಿನ್ನ ಈ ಕೃಷ್ಣಸ್ತೋತ್ರವನ್ನು ಯಾರೂ ಅನುಮೋದಿಸುವುದಿಲ್ಲ. ಈ ರಾಜರೆಲ್ಲರೂ ನಿನ್ನನ್ನು ಬಿಟ್ಟುಕೊಟ್ಟಿರುವುದರಿಂದ ನೀನು ಜೀವಸಹಿತನಾಗಿ ಬದುಕಿದ್ದೀಯೆ; ನಿನ್ನ ಹಾಗೆ ಲೋಕವನ್ನೇ ಮೇಲೆ ಹಾಕಿಕೊಂಡವನು ಮತ್ತೊಬ್ಬನಿಲ್ಲ!” ಎಂದನು. ಭೀಷ್ಮನು ಮಹಾತಿರಸ್ಕಾರದಿಂದ “ಆಹಾ! ಈ ರಾಜರು ಬಿಟ್ಟುಕೊಟ್ಟಿರುವುದರಿಂದ ನಾನು ಬದುಕಿದ್ದೇನೆಯೇ? ನಾನು ಈ ರಾಜರನ್ನು ಒಂದು ಹುಲ್ಲುಕಡ್ಡಿಗೂ ಸಮನಾಗಿ ಎಣಿಸುವುದಿಲ್ಲ!” ಎಂದನು. ಈ ಮಾತನ್ನು ಕೇಳಿದಾಗ ಅಲ್ಲಿದ್ದ ರಾಜರಲ್ಲಿ ಕೆಲವರಿಗೆ ಸಂತೋಷವಾಯಿತು, ಕೆಲವರಿಗೆ ಕೋಪಬಂತು; ಕೆಲವರು ಈ ಮುದುಕ ತುಂಬ ಹೆಚ್ಚಿಕೊಂಡಿದ್ದಾನೆ. ಇವನು ಕ್ಷಮೆಗೆ ಅರ್ಹನಲ್ಲ; ಎಲ್ಲ ರಾಜರೂ ಸೇರಿ ಇವನನ್ನು ಪಶುವನ್ನು ಕೊಂದ ಹಾಗೆ ಕೊಲ್ಲೋಣ; ಇಲ್ಲದಿದ್ದರೆ ಬೆಂಕಿ ಹೊತ್ತಿಸಿ ಸುಟ್ಟುಬಿಡೋಣ!” ಎಂದರು. ಭೀಷ್ಮನು” ರಾಜರೇ, ಹೀಗೆ ಮಾತಿಗೆ ಮಾತು ಕೊಡುತ್ತ ಹೋದರೆ ಅದಕ್ಕೆ ಕೊನೆ ಇರುವುದಿಲ್ಲ; ಆದ್ದರಿಂದ ಈಗ ನಾನು ಹೇಳುವುದನ್ನು ನೀವೆಲ್ಲರೂ ಕೇಳಿ; ಆಮೇಲೆ ನನ್ನನ್ನು ಪಶುವಿನ ಹಾಗಾದರೂ ಕೊಲ್ಲಿ, ಬೆಂಕಿ ಹೊತ್ತಿಸಿಯಾದರೂ ಸುಡಿ; ನಾವೇನೋ ಕೃಷ್ಣನನ್ನು ಪೂಜೆಮಾಡಿಯಾಯಿತು; ನಿಮ್ಮಲ್ಲಿ ಯಾರಿಗಾದರೂ ಸಾಯುವುದಕ್ಕೆ ಇಷ್ಟವಿದ್ದರೆ ಕೃಷ್ಣನನ್ನು ಯುದ್ಧಕ್ಕೆ ಕರೆಯಿರಿ!"ಎಂದನು.</p>
<p>ಶಿಶುಪಾಲನು ಈ ಮಾತನ್ನು ಕೇಳಿ ಕೃಷ್ಣನ ಮೇಲೆ ಯುದ್ಧಮಾಡಲು ತನ್ನ ಇಷ್ಟವನ್ನು ವ್ಯಕ್ತಪಡಿಸಿ, ಅವನನ್ನು ಕುರಿತು “ಜನಾರ್ಧನ, ನನ್ನ ಮೇಲೆ ಯುದ್ಧಕ್ಕೆ ಬಾ; ನಿನ್ನನ್ನೂ ಪಾಂಡವರನ್ನೂ ತೀರಿಸಿಬಿಡುತ್ತೇನೆ; ಪಾಂಡವರು ದಾಶನಾದ ನಿನ್ನನ್ನು ಬಾಲ್ಯದಿಂದಲೂ ಗೌರವ ಮಾಡುತ್ತಿದ್ದಾರೆ. ಈಗ ರಾಜರನ್ನೆಲ್ಲಾ ಅಲಕ್ಷ್ಯಮಾಡಿ ರಾಜನಲ್ಲದ ನಿನಗೆ ಅಗ್ರಪೂಜೆ ಮಾಡಿದ್ದಾರೆ. ಹೀಗೆ ಅರ್ಹತೆ ಇಲ್ಲದವನಿಗೆ ಅರ್ಹತೆ ಕೊಟ್ಟಿದ್ದರಿಂದ ಅವರು ವಧ್ಯರು” ಎಂದು ಗರ್ಜಿಸಿದನು. ಶ್ರೀಕೃಷ್ಣನು ಅಲ್ಲಿ ಸೇರಿದ್ದ ರಾಜರನ್ನೂ, ಪಾಂಡವರನ್ನೂ ಉದ್ದೇಶಿಸಿ ‘ರಾಜರೇ! ಈ ಶಿಶುಪಾಲನು ನಮಗೆ ದೊಡ್ಡ ಶತ್ರು; ನಾನು ಪ್ರಾಗ್ಜ್ಯೋತಿಷಪುರಕ್ಕೆ ಹೋಗಿದ್ದದ್ದನ್ನು ತಿಳಿದು ಇವನು ದ್ವಾರಕಾ ಪಟ್ಟಣವನ್ನು ಸುಟ್ಟುಹಾಕಿದನು; ರೈವತಕ ಪರ್ವತದಲ್ಲಿ ಭೋಜರಾಜರು ವಿಹರಿಸುತ್ತಿರಲು ಅವರನ್ನು ಕೊಂದೋ ಕಟ್ಟಿಯೋ ಹಾಕಿ ಊರಿಗೆ ಹೊರಟುಹೋದನು.; ನಮ್ಮ ತಂದೆ ಅಶ್ವಮೇಧಯಾಗವನ್ನು ಕೈಕೊಂಡಾಗ ಆ ಯಜ್ಞ ನಡೆಯಬಾರದೆಂಬ ದುರುದ್ದೇಶದಿಂದ ಯಜ್ಞಾಶ್ವವನ್ನು ಅಪಹರಿಸಿಬಿಟ್ಟನು; ಸೌವೀರದಿಂದ ಹೋಗುತ್ತಿದ್ದಾಗ ಬಭ್ರುವಿನ ಹೆಂಡತಿಯನ್ನು ಕಾಮಿಸಿ ಹೊತ್ತುಕೊಂಡು ಹೋದನು; ಸೋದರಮಾವನಿಗೇ ಕೇಡನ್ನು ಬಗೆದು ಕರೂಷ ರಾಜನಿಗೋಸ್ಕರ ಭದ್ರೆಯನ್ನು ಅಪಹರಿಸಿಕೊಂಡು ಹೋದನು. ನಾನೂ ನನ್ನ ಸೋದರತ್ತೆಯನ್ನು ನೋಡಿಕೊಂಡು ಇದನ್ನೆಲ್ಲಾ ಸಹಿಸಿಕೊಂಡಿದ್ದೇನೆ; ಅದೃಷ್ಟವಶಾತ್​ ಇದು ಎಲ್ಲ ರಾಜರ ಎದುರಿಗೂ ನಡೆಯುತ್ತಿದೆ; ನನ್ನ ವಿಚಾರದಲ್ಲಿ ಅವನ ದುರ್ವರ್ತನೆಯನ್ನು ನೀವು ಕಣ್ಣಾರೆ ಕಂಡಿದ್ದೀರಿ; ಹಿಂದೆ ಆದದ್ದನ್ನು ಕೇಳಿದ್ದೀರಿ; ಈಗ ಅವನ ಅಕೃತ್ಯವನ್ನು ಸಹಿಸುವುದು ಅಸಾಧ್ಯವಾಗಿದೆ; ಹಿಂದೆ ಈ ಮೂಢನು ರುಕ್ಮಿಣಿಯ ಮೇಲೇ ಕಣ್ಣುಹಾಕಿದ್ದ; ಆದರೆ ಅವಳು ಅವನಿಗೆ ದೊರೆಯಲಿಲ್ಲ...” ಎಂದನು. ಇದನ್ನು ಕೇಳಿದ ರಾಜರು ಶಿಶುಪಾಲನನ್ನು ಬಹುವಾಗಿ ದೂಷಿಸಿದರು. ಶಿಶುಪಾಲನಾದರೋ ಗಟ್ಟಿಯಾಗಿ ನಗುತ್ತ, ರುಕ್ಮಿಣಿಯನ್ನು ನಾನು ಕಾಮಿಸಿದ್ದೆನೆಂದು ತುಂಬಿದ ಸಭೆಯಲ್ಲಿ ಅದರಲ್ಲೂ ರಾಜಸಭೆಯಲ್ಲಿ ಹೇಳುತ್ತೀಯಲ್ಲಾ, ನಿನಗೆ ನಾಚಿಕೆಯಾಗುವುದಿಲ್ಲವೇ? ತನ್ನ ಹೆಂಡತಿಯನ್ನು ಮತ್ತೊಬ್ಬನು ಕಾಮಿಸಿದ್ದನೆಂದು ನೀನಲ್ಲದೆ ಮತ್ತಾವ ಗಂಡಸು ಹೇಳಿಕೊಂಡಾನು? ನೀನು ಕ್ಷಮಿಸಿಯಾದರೂ ಕ್ಷಮಿಸು, ಬಿಟ್ಟಾದರೂ ಬಿಡು; ನೀನು ಕೋಪಿಸಿಕೊಂಡರೆ ನನಗೆ ಆಗುವುದೇನು, ಪ್ರಸನ್ನನಾದರೆ ಆಗುವುದೇನು?..” ಎಂದನು. ಇನ್ನೂ ಆ ಮಾತನ್ನು ಆಡುತ್ತಿರುವಾಗಲೇ ಕೃಷ್ಣನು ರೇಗಿ ತನ್ನ ಚಕ್ರದಿಂದ ಅವನ ಕತ್ತನ್ನು ಕತ್ತರಿಸಿ ಹಾಕಿದನು. ಶಿಶುಪಾಲನು ವಜ್ರಾಯುಧದಿಂದ ಕಡಿವಡೆದು ಬಿದ್ದ ಬೆಟ್ಟದಂತೆ ಬಿದ್ದುಬಿಟ್ಟನು. ಇದನ್ನು ನೋಡುತ್ತಿದ್ದ ರಾಜರೊಬ್ಬರೂ ಉಸಿರೆತ್ತಲಿಲ್ಲ; ಕೆಲವರು ಸುಮ್ಮನೆ ಕೃಷ್ಣನನ್ನು ಬೆರಗಾಗಿ ನೋಡುತ್ತಿದ್ದರು; ಮತ್ತೆ ಕೆಲವರು ಕೈಕೈ ಹಿಸುಕಿಕೊಂಡರು; ಇನ್ನು ಕೆಲವರು ಕೋಪದಿಂದ ಹಲ್ಲುಮುಡಿ ಕಚ್ಚಿದರು; ಇನ್ನೂ ಕೆಲವರು ಕೃಷ್ಣನನ್ನು ತಮ್ಮ ಮನಸ್ಸಿನಲ್ಲಿಯೇ ಮೆಚ್ಚಿಕೊಂಡರು. ಇತರರು ಉದಾಸೀನರಾಗಿದ್ದರು. ಹೀಗೆ ರಾಜಸೂಯಯಾಗಕ್ಕೆ ಒದಗಿದ ವಿಘ್ನವು ನಿವಾರಣೆಯಾಯಿತು. ಕೃಷ್ಣನ ರಕ್ಷಣೆಯಲ್ಲಿ ಯುಧಿಷ್ಠಿರನು ರಾಜಸೂಯಯಾಗವನ್ನು ಮುಗಿಸಿದನು. ಎಲ್ಲರೂ ಅವನನ್ನು ಅಭಿನಂದಿಸಿ ತಮ್ಮ ತಮ್ಮ ಊರಿಗೆ ಹಿಂತಿರುಗಲು ಅವನ ಅಪ್ಪಣೆ ಬೇಡಿದರು.; ಅವನು ಅವರೆಲ್ಲರನ್ನೂ ಯಥೋಚಿತವಾಗಿ ಸನ್ಮಾನಿಸಿ ಬೀಳ್ಕೊಟ್ಟನು. ಕೃಷ್ಣನೂ ದ್ವಾರಕಾ ಪಟ್ಟಣಕ್ಕೆ ಹಿಂತಿರುಗಲು ಇಷ್ಟವನ್ನು ಸೂಚಿಸಿದನು. ಧರ್ಮರಾಜನು ಅವನಿಗೆ ತನ್ನ ಕೃತಜ್ಞತೆಯನ್ನು ಸೂಚಿಸಿ, “ಕೃಷ್ಣ! ನಿನ್ನ ದಯೆಯಿಂದ ಯಜ್ಞ ನೆರವೇರಿತು; ರಾಜರೆಲ್ಲರೂ ಕಪ್ಪ ಕೊಡುವಂತಾಯಿತು; ನಿನ್ನನ್ನು ಬಿಟ್ಟು ಇರಲು ನಮಗೆ ಸಮಾಧಾನವೇ ಇಲ್ಲ; ಆದರೇನು ಮಾಡುವುದು? ನೀನೂ ದ್ವಾರವತಿಗೆ ಹೋಗಲೇಬೇಕು!” ಎಂದನು. ಆಮೇಲೆ ಅವರಿಬ್ಬರೂ ಕುಂತಿ ಇದ್ದೆಡೆಗೆ ಹೋದರು. ಕೃಷ್ಣನು, “ಅತ್ತೆ! ನಿನ್ನ ಮಕ್ಕಳು ಸಾಮ್ರಾಜ್ಯವನ್ನು ಪಡೆದರು; ಐಶ್ವರ್ಯವಂತರಾದರು; ಇನ್ನು ಸಂತೋಷದಿಂದಿರು; ನಾನು ಊರಿಗೆ ಹೋಗಿಬರುತ್ತೇನೆ" ಎಂದು ಅವಳ ಅಪ್ಪಣೆಯನ್ನು ಬೇಡಿದನು. ಹೀಗೆಯೇ ಸುಭದ್ರೆಯನ್ನೂ ದ್ರೌಪದಿಯನ್ನೂ ಕಂಡು ಅವರಿಂದ ಬೀಳ್ಕೊಂಡು ಶ್ರೀಕೃಷ್ಣನು ದ್ವಾರಕೆಗೆ ಪ್ರಯಾಣಮಾಡಿದನು.</p>
<p>ಎಲ್ಲರೂ ತಮ್ಮ ತಮ್ಮ ಊರಿಗೆ ಹಿಂತಿರುಗಿದರು. ದುರ್ಯೋಧನನೂ ಶಕುನಿಯೂ ಮಾತ್ರ ಇನ್ನೂ ಅಲ್ಲಿಯೇ ಇದ್ದುಕೊಂಡಿದ್ದರು.</p>
<p>ದುರ್ಯೋಧನನು ಪಾಂಡವರ ಅರಮನೆಯಲ್ಲಿ ಇದ್ದಾಗ, ಆ ದಿವ್ಯವಾದ ಸಭಾಮಂದಿರದ ಶಿಲ್ಪಸೌಂದರ್ಯ ಚಮತ್ಕಾರಗಳನ್ನೆಲ್ಲಾ ನೋಡಿದನು. ಅವುಗಳನ್ನು ಅವನು ಹಸ್ತಿನಗರದಲ್ಲಿ ಕಂಡೇ ಅರಿಯನು. ಒಂದು ಸಾರಿ ಅವನು ಸ್ಪಟಿಕಶಿಲೆಯಿಂದ ಮಾಡಿದ್ದ ನೆಲಗಟ್ಟನ್ನು ನೀರೆಂದು ಭ್ರಮಿಸಿ ತಾನು ಉಟ್ಟಿದ್ದ ಬಟ್ಟೆಯನ್ನು ಮುದುರಿಕೊಂಡನು. ಅದು ನೀರಲ್ಲವೆಂದು ತಿಳಿದಾಗ ದುಮ್ಮಾನದಿಂದ ಮುಖ ತೋರಿಸದೆ ಮುಂದೆ ಹೋದನು. ಮತ್ತೊಂದು ಸಾರಿ, ಸ್ಪಟಿಕದಂತೆ ತಿಳಿಯಾದ ನೀರೂ ಸ್ಫಟಿಕದಂತೆ ಹೊಳೆಯುವ ಕಮಲಗಳೂ ಇದ್ದ ಕೊಳವನ್ನು ನೆಲವೆಂದು ತಿಳಿದು ಕಾಲಿಡಲು, ಅದರೊಳಗೆ ಬಿದ್ದು ಉಟ್ಟಿದ್ದ ಬಟ್ಟೆಗಳನ್ನೆಲ್ಲಾ ನೆನಸಿಕೊಂಡನು. ಎಲ್ಲರೂ ನಕ್ಕರು; ದೊರೆಯ ಅಪ್ಪಣೆಯಂತೆ ಆಳುಗಳು ಬೇರೆ ಬಟ್ಟೆಗಳನ್ನು ತಂದುಕೊಟ್ಟರು; ಆ ಅವಸ್ಥೆಯಲ್ಲಿ ಭೀಮಾರ್ಜುನರು ಅವನನ್ನು ಕಂಡರು; ಅವರಿಗೆ ನಗು ತಡೆಯಲಾರದಾಯಿತು. ದುರ್ಯೋಧನನಿಗೆ ತುಂಬ ಅವಮಾನವಾಗಿ ಅವರಿಗೆ ತನ್ನ ಮುಖವನ್ನು ತೋರಿಸದೆ ಹೋದನು. ಮುಂದೆ ಜಲದಂತಿದ್ದ ನೆಲವನ್ನು ದಾಟಿಕೊಂಡು ಹೋಗಲು ಆಗಲೂ ಅವನು ನಗುವಿಗೆ ಈಡಾದನು. ಇದರಂತೆ ಬಾಗಿಲು ತೆರೆದಿದೆ ಎಂದು ನುಗ್ಗಿದರೆ ಅಲ್ಲಿ ಬಾಗಿಲೇ ಇಲ್ಲದೆ ಹಣೆಗೆ ಗೋಡೆ ಬಡಿಯುವುದು; ಬಾಗಿಲು ಇರುವ ಕಡೆಯಲ್ಲಿ ಅದು ಕಾಣದೆ ಅವನು ಸುಮ್ಮನೆ ನಿಲ್ಲುವನು. ಇಂಥ ಹಲವು ಬಗೆಯ ಮೋಹಮೋಸಗಳಿಗೆ ಒಳಗಾಗಿ, ಅವನು ಅಲ್ಲಿ ಇರುವ ತನಕ ತುಂಬ ಅವಮಾನಪಟ್ಟು ಹೊರಟನು. ಈ ಅವಮಾನ ಒಂದುಕಡೆ; ರಾಜಸೂಯದಲ್ಲಿ ಪಾಂಡವರ ಅಭ್ಯುದಯವನ್ನು ಕಂಡು ಆದ ಹೊಟ್ಟೆಯಕಿಚ್ಚು ಇನ್ನೊಂದು ಕಡೆ; ಇದರಿಂದ ಅವನು ಚಿಂತೆಗೊಳಗಾಗಿ ಕಳೆಗುಂದಿದನು. ಅವನ ಮನಸ್ಸಿನ ತುಂಬಾ ಪಾಂಡವರ ಸಭಾ ಮಂದಿರ ಮತ್ತು ಸಂಪತ್ತು ಇವುಗಳ ಯೋಚನೆಯೇ; ಆದ್ದರಿಂದ ದಾರಿಯಲ್ಲಿ ಶಕುನಿಯು ಮಾತನಾಡಿಸಿದರೂ ಮಾತನಾಡದೆ ಸುಮ್ಮನೆ ಹೋಗುತ್ತಿದ್ದನು. ಅದನ್ನು ನೋಡಿ ಶಕುನಿಯು, “ಏಕೆ ದುರ್ಯೋಧನ, ಹೀಗೆ ಚಿಂತಾಮಗ್ನನಾಗಿ ನಿಟ್ಟುಸಿರು ಬಿಡುತ್ತ ಬರುತ್ತಿದ್ದೀಯೆ?” ಎಂದು ಕೇಳಿದನು. ದುರ್ಯೋಧನನು “ಮಾವ! ಅರ್ಜುನನ ಅಸ್ತ್ರ ಪರಾಕ್ರಮಗಳಿಂದ ಭೂಮಂಡಲವೇ ಯುಧಿಷ್ಠಿರನ ವಶವಾಗಿರುವುದನ್ನೂ ದೇವೇಂದ್ರನು ನಡೆಸಿದಂತಿದ್ದ ಆ ಮಹಾವೈಭವದ ಯಾಗವನ್ನೂ ನೋಡಿ ನನ್ನ ಹೊಟ್ಟೆ ಬೇಯುತ್ತಿದೆ. ಕೃಷ್ಣನು ಶಿಶುಪಾಲನನ್ನು ಕೊಂದರೆ, ಅದನ್ನು ಪ್ರತಿಭಟಿಸಲು ಒಬ್ಬ ಗಂಡಸೂ ಇರಲಿಲ್ಲ! ಪಾಂಡವರು ಹೊತ್ತಿಸಿದ ಬೆಂಕಿಯಲ್ಲಿ ರಾಜರೆಲ್ಲರೂ ಬೆಂದುಹೋಗಿದ್ದರಿಂದ ಆ ಅಪರಾಧವನ್ನು ಸಹಿಸಿಕೊಂಡಿದ್ದರೆಂದು ಕಾಣುತ್ತದೆ; ಇಲ್ಲದಿದ್ದರೆ ಅದನ್ನು ಯಾರು ಕ್ಷಮಿಸಿಯಾರು? ರಾಜರ ಮೇಲೆ ರಾಜರು ರತ್ನಪಡಿ ವ್ಯಾಪಾರಿಗಳಾದ ವೈಶ್ಯರಂತೆ ಬಗೆಬಗೆಯ ರತ್ನಗಳನ್ನು ತಂದು ತಂದು ಕಾಣಿಕೆ ಒಪ್ಪಿಸಿದರು. ಜಾಜ್ವಲ್ಯಮಾನವಾದ ಈ ರತ್ನರಾಶಿಯನ್ನು ನೋಡಿ ನನ್ನ ಮೈ ಕುದಿಯುತ್ತಿದೆ. ಬೆಂಕಿಗೆ ಬೀಳಲೇ, ವಿಷ ತಿನ್ನಲೇ, ನೀರಿನಲ್ಲಿ ಮುಳುಗಿಹೋಗಲೇ ಎನ್ನಿಸುತ್ತಿದೆ. ನಾನು ಬದುಕಿರಲಾರೆ. ಸರಿಸಮರಾದ ಜ್ಞಾತಿಗಳು ಹೀಗೆ ಅಭ್ಯುದಯ ಪಡೆದಿದ್ದರೆ ಅದನ್ನು ಯಾವ ಮನುಷ್ಯ ತಾನೇ ನೋಡಿಕೊಂಡು ಸುಮ್ಮನಿದ್ದಾನು? ಇದನ್ನೆಲ್ಲಾ ನುಂಗಿಕೊಂಡಿರುವ ನಾನು ಹೆಂಗಸಿಗೆ ಹೆಂಗಸಲ್ಲ, ಗಂಡಸಿಗೆ ಗಂಡಸಲ್ಲ, ಹಾಗಿದ್ದೇನೆ; ಅಂಥ ರಾಜೈಶ್ವರ್ಯವನ್ನು ನಾನು ಒಬ್ಬಂಟಿಗನಾಗಿ ಸಂಪಾದಿಸಲಾರೆ; ಸಹಾಯಕ್ಕೆ ಯಾರನ್ನೂ ಕಾಣೆ; ಆದ್ದರಿಂದ ಸಾವಿನ ಮೇಲೆ ಯೋಚನೆ ಹೋಗುತ್ತಿದೆ; ದೈವವೇ ದೊಡ್ಡದು; ಪೌರುಷ ವ್ಯರ್ಥ! ನಾನು ಹಿಂದೆ ಅವರನ್ನು ಕೊಲ್ಲಲು ಎಷ್ಟೆಷ್ಟೋ ಪ್ರಯತ್ನಮಾಡಿದೆ; ಅವರು ಅದನ್ನೆಲ್ಲಾ ಕಳೆದುಳಿದು ನೀರಿನಲ್ಲಿ ಹಾಕಿದ ತಾವರೆಯ ಹಾಗೆ ಬೆಳೆದು ಸಂಪತ್ಸಮೃದ್ಧರಾದರು; ಕೌರವರೋ ದಿನದಿನಕ್ಕೆ ಕ್ಷೀಣವಾಗಿ ಅವರಿಗಿಂತ ಕೀಳಾಗುತ್ತಿದ್ದಾರೆ. ಆ ಸಂಪತ್ತೋ, ಆ ಸಭಾಮಂದಿರವೋ, ಆ ಆಳುಕಾಳುಗಳು ನನ್ನನ್ನು ನೋಡಿ ನಕ್ಕದ್ದೋ, ಇದನ್ನೆಲ್ಲಾ ನೆನಸಿಕೊಂಡರೆ ನನ್ನ ಹೊಟ್ಟೆಯಲ್ಲಿ ಬೆಂಕಿ ಬಿದ್ದಂತಾಗುತ್ತದೆ. ನನಗೆ ಬಹಳ ದುಃಖವಾಗಿದೆ; ಇದನ್ನು ನೀನು ಅಪ್ಪನಿಗೆ ತಿಳಿಸು” ಎಂದನು. ಶಕುನಿಯು, “ಅಸಹನೆ ಪಟ್ಟು ಕೊಳ್ಳಬಾರದು, ದುರ್ಯೋಧನ! ಪಾಂಡವರು ಅವರ ಅದೃಷ್ಠದಲ್ಲಿ ಬಂದ ಭಾಗ್ಯವನ್ನು ಅವರು ಅನುಭವಿಸುತ್ತಿದ್ದಾರೆ. ಅವರು ಅದೃಷ್ಟಶಾಲಿಗಳಾದ್ದರಿಂದ ನಿನ್ನ ಹಲವು ಹೂಟ ಹಂಚಿಕೆಗಳಿಂದ ಪಾರಾದರು; ದ್ರೌಪದಿಯನ್ನು ಮದುವೆಯಾದರು; ದ್ರುಪದನ ಮತ್ತು ಅವನ ಮಕ್ಕಳ ಬೆಂಬಲ ದೊರೆಯಿತು. ವಾಸುದೇವನ ಸಹಾಯ ದೊರೆಯಿತು. ರಾಜ್ಯಪ್ರಾಪ್ತಿಯಾಯಿತು. ಪಿತ್ರಾರ್ಜಿತವಾಗಿ ಬಂದ ಆಸ್ತಿಯ ಪಾಲನ್ನು ತಮ್ಮ ಪರಾಕ್ರಮದಿಂದ ಬೆಳೆಸಿಕೊಂಡರು; ಇದಕ್ಕೆ ಏಕೆ ಚಿಂತೆ? ಅರ್ಜುನನು ಯಜ್ಞೇಶ್ವರನನ್ನು ತೃಪ್ತಿಪಡಿಸಿ ಗಾಂಡೀವವನ್ನೂ ಅಕ್ಷಯಬಾಣದ ಬತ್ತಳಿಕೆಗಳನ್ನೂ ಸಂಪಾದಿಸಿದನು. ಅವುಗಳಿಂದಲೂ ತನ್ನ ಬಾಹುವೀರ್ಯದಿಂದಲೂ ರಾಜರುಗಳನ್ನು ಗೆದ್ದನು. ಇದಕ್ಕೆ ಏಕೆ ಚಿಂತೆ? ಮಯಾಸುರನನ್ನು ಬೆಂಕಿಯಿಂದ ಉಳಿಸಿ ಅವನಿಂದ ಆ ಸಭಾಮಂದಿರವನ್ನು ಕಟ್ಟಿಸಿಕೊಂಡನು. ಇದಕ್ಕೆ ಏಕೆ ಚಿಂತೆ? ನಿನಗೆ ಸಹಾಯಕ್ಕೆ ಯಾರೂ ಇಲ್ಲ ಎಂದೆಯಲ್ಲ, ಅದು ಸುಳ್ಳು. ಮಹಾರಥರಾದ ತಮ್ಮಂದಿರಿದ್ದಾರೆ.; ಧನುರ್ವಿದ್ಯಾಪಾರಂಗತನಾದ ದ್ರೋಣನಿದ್ದಾನೆ; ಅಶ್ವತ್ಥಾಮನಿದ್ದಾನೆ, ಕೃಪನಿದ್ದಾನೆ, ಕರ್ಣನಿದ್ದಾನೆ, ನಾನಿದ್ದೇನೆ, ನನ್ನ ತಮ್ಮಂದಿರಿದ್ದಾರೆ, ಸೌಮದತ್ತಿ ಇದ್ದಾನೆ. ಇವರಿಂದೊಡಗೂಡಿ ನೀನೂ ಭೂಮಂಡಲವನ್ನು ಜಯಿಸು!” ಎಂದನು. ದುರ್ಯೋಧನನು “ಮಾವ! ನೀನು ಒಪ್ಪುವುದಾದರೆ, ನಿಮ್ಮೆಲ್ಲರ ಸಹಾಯದಿಂದ ಆ ಪಾಂಡವರನ್ನೇ ಜಯಿಸುತ್ತೇನೆ; ಅವರನ್ನು ಜಯಿಸಿಬಿಟ್ಟರೆ ಈ ಭೂಮಿ ನನ್ನದಾಗುತ್ತದೆ; ರಾಜರೆಲ್ಲಾ ನನಗೆ ಅಧೀನರಾಗುತ್ತಾರೆ. ಆ ಮಹೈಶ್ವರ್ಯದಿಂದ ಕೂಡಿದ ಸಭಾಮಂದಿರವೂ ನನಗೇ ಬರುತ್ತದೆ” ಎಂದನು. ಶಕುನಿಯು “ಅರ್ಜುನ, ವಾಸುದೇವ, ಭೀಮಸೇನ, ಯುಧಿಷ್ಠಿರ ನಕುಲ ಸಹದೇವ, ದ್ರುಪದ ಅವನ ಮಕ್ಕಳು- ಇವರನ್ನು ದೇವತೆಗಳೂ ಯುದ್ಧಮಾಡಿ ಜಯಿಸಲಾರರು. ಆದರೆ ಯುಧಿಷ್ಠಿರನನ್ನು ಗೆಲ್ಲುವ ಉಪಾಯ ಒಂದು ನನಗೆ ಗೊತ್ತಿದೆ; ಅದನ್ನು ತಿಳಿಸುತ್ತೇನೆ ಕೇಳು! ಅವನಿಗೆ ಜೂಜಿನಲ್ಲಿ ಇಷ್ಟ; ಆದರೆ ಆಡುವುದಕ್ಕೆ ಬರದು; ಕರೆದರೆ ಬರುವುದಿಲ್ಲವೆನ್ನಲಾರ; ನಾನು ಪಗಡೆಯಲ್ಲಿ ನಿಪುಣ; ಅದರಲ್ಲಿ ನನಗೆ ಸಮಾನನಾದವನು ಮತ್ತೊಬ್ಬನಿಲ್ಲ; ಆದ್ದರಿಂದ ಅವನನ್ನು ಜೂಜಿಗೆ ಕರೆ. ನಾನು ಖಂಡಿತವಾಗಿ ಪಗಡೆಯಲ್ಲಿ ಅವನನ್ನು ಸೋಲಿಸಿ ಅವನ ರಾಜ್ಯವನ್ನೂ ಐಶ್ವರ್ಯವನ್ನೂ ನಿನಗೆ ಗೆದ್ದುಕೊಡುತ್ತೇನೆ; ಇದೆಲ್ಲವನ್ನೂ ನಿನ್ನ ತಂದೆಗೆ ತಿಳಿಸು; ಅವನು ಒಪ್ಪಿದನೆಂದರೆ ನೀನು ಖಂಡಿತವಾಗಿಯೂ ಗೆದ್ದೆ!” ಎಂದನು. ಅದಕ್ಕೆ ದುರ್ಯೋಧನನು “ನಾನು ಇದನ್ನೆಲ್ಲಾ ತಂದೆಯಲ್ಲಿ ಹೇಳಿಕೊಳ್ಳಲಾರೆ; ಹೇಗೆ ತಿಳಿಸಬೇಕೋ ಹಾಗೆ ನೀನೇ ಅವನಿಗೆ ತಿಳಿಸು” ಎಂದನು. ಅದರಂತೆ ಶಕುನಿಯು ಧೃತರಾಷ್ಟ್ರನ ಸಮಯವನ್ನು ನೋಡಿಕೊಂಡು ಅವನ ಹತ್ತಿರ ಹೋಗಿ “ಮಹಾರಾಜ! ದುರ್ಯೋಧನನು ಕೊರಗಿ ಕಂದಿ ಕುಂದಿ ಹೋಗಿದ್ದಾನೆ. ಹಿರಿಯ ಮಗ ಹೀಗಿರುವಾಗ ಏಕೆ ಹಾಗಿದ್ದಾನೆ ಎಂದು ವಿಚಾರಿಸಲೇಬೇಡವೇ?” ಎಂದು ಕೇಳಿದನು. ಧೃತರಾಷ್ಟ್ರನು ದುರ್ಯೋಧನನಿಗೆ ಹೇಳಿ ಕಳುಹಿಸಿ, “ಏಕೆ ಮಗೂ, ಹೀಗೆ ಕೊರಗುತ್ತಿದ್ದೀಯೆ? ನಾನು ಕೇಳಬಹುದಾದರೆ ಹೇಳು; ನಮ್ಮ ಐಶ್ವರ್ಯಕ್ಕೆಲ್ಲಾ ನೀನು ಅಧಿಕಾರಿಯಾಗಿದ್ದೀಯೆ: ನಿನ್ನ ತಮ್ಮಂದಿರೂ ಸ್ನೇಹಿತರೂ ನಿನಗೆ ಅನುವರ್ತಿಗಳಾಗಿದ್ದಾರೆ; ಸುಖವಾದ ಊಟ, ತಿಂಡಿ, ನಿದ್ದೆ, ಉಡುಗೆ ತೊಡುಗೆ ಹೆಣ್ಣು ಹೊನ್ನು ಆಟ ಪಾಟ ಎಲ್ಲಾ ಇವೆ; ನೀನು ಆಡಿದ ಮಾತು ನಡೆಯುತ್ತದೆ. ಹೀಗಿರಲು ಏಕೆ ಕೊರಗುತ್ತಿದ್ದೀಯೆ?” ಎಂದು ಕೇಳಿದನು. ದುರ್ಯೊಧನನು, “ಮಹಾರಾಜ! ಹೊಟ್ಟೆ ತುಂಬಿಕೊಳ್ಳುತ್ತಿದ್ದೇನೆ, ಮೈಮುಚ್ಚಿಕೊಳ್ಳುತ್ತೇನೆ; ಅದನ್ನು ಎಂಥ ಅಲ್ಪನೂ ಮಾಡುತ್ತಾನೆ, ಆದರೆ ಕಾಲಸ್ಥಿತಿ ಹೀಗೆ ಉಗ್ರವಾಗಿ ಪರಿಣಮಿಸಿದೆಯೆಲ್ಲ ಎಂದು ಕುದಿದುಕೊಳ್ಳುತ್ತಿದ್ದೇನೆ; ಶತ್ರು ಸಂಬಂಧವಾದ ಕ್ಲೇಶಕಷ್ಟಗಳಿಂದ ಬಿಡುಗಡೆಮಾಡಿಕೊಳ್ಳುವವನೇ ಮನುಷ್ಯ; ಸಂತೃಪ್ತಿ ಸ್ವಾಭಿಮಾನ ಇವೆರಡೂ ಸಂಪತ್ತನ್ನು ಹಾಳುಮಾಡುತ್ತವೆ; ಚಿಂತೆ ಭಯಗಳುಳ್ಳವನು ಯಾವನೂ ದೊಡ್ಡವನಾಗುವುದಿಲ್ಲ; ಯುಧಿಷ್ಠಿರನ ಆ ಐಶ್ವರ್ಯವನ್ನು ನೋಡಿದ ಮೇಲೆ ನನಗೆ ತಿಂದದ್ದು ಮೈ ಹತ್ತುತ್ತಿಲ್ಲ; ಆದ್ದರಿಂದ ಕಂದಿ ಕುಂದಿ ಹೋಗಿದ್ದೇನೆ. ನಮ್ಮ ದಾಯಾದರು ಏರುತ್ತಲೂ ನಾನು ಇಳಿಯುತ್ತಲೂ ಇರುವುದನ್ನು ನೋಡಿ, ಕೇಳಿ, ಅವರು ದೂರದಲ್ಲಿದ್ದರೂ ಕಣ್ಣಿಗೆ ಕಟ್ಟಿದಂತೆಯೇ ಇದೆ. ಆದ್ದರಿಂದ ನಾನು ಕಂದಿ ಕುಂದಿ ಹೋಗಿದ್ದೇನೆ. ಯುಧಿಷ್ಠಿರನು ಎಂಭತ್ತೆಂಟು ಸಾವಿರ ಸ್ನಾತಕರನ್ನೂ ಗೃಹಸ್ಥರನ್ನೂ ಪೋಷಿಸುತ್ತಾನೆ. ಅವರೊಬ್ಬೊಬ್ಬರಿಗೂ ಮುವ್ವತ್ತುಜನ ಆಳುಗಳಿರುತ್ತಾರೆ. ಅವನ ಅರಮನೆಯಲ್ಲಿ ಎಲ್ಲರೂ ಬಂಗಾರದ ಪಾತ್ರೆಗಳನ್ನು ಊಟಕ್ಕೆ ಉಪಯೋಗಿಸುತ್ತಾರೆ. ಆ ಯಜ್ಞದಲ್ಲಿ ಬಂದು ಬಿದ್ದ ಧನರಾಶಿಯನ್ನು ನಾನು ಎಲ್ಲಿಯೂ ನೋಡಿಲ್ಲ. ಕಾಣಿಕೆಯೊಪ್ಪಿಸುವುದಕ್ಕೆ ಬಂದ ಜನರು ಒಳಕ್ಕೆ ಬರಲು ಸ್ಥಳವಿಲ್ಲದೆ ಬಾಗಿಲಲ್ಲಿ ಕಿಕ್ಕಿರಿದು ನಿಂತಿರುತ್ತಿದ್ದರು. ಅದನ್ನು ನೋಡಿ ನನ್ನ ಮೈ ಕಾದು ಜ್ವರ ಬಂದ ಹಾಗಾಯಿತು. ಅಲ್ಲಿ ಊಟಮಾಡಿದವರ ಸಂಖ್ಯೆಯು ಹತ್ತುಸಾವಿರವಾದರೆ ಅದಕ್ಕೆ ಸೂಚಕವಾಗಿ ಒಂದು ಸಾರಿ ಶಂಖಧ್ವನಿಯಾಗುತ್ತಿತ್ತು; ಇಂಥ ಶಂಖಧ್ವನಿಯು ಮೇಲಿಂದಮೇಲೆ ಕಿವಿಗೆ ಬೀಳುತ್ತಲೇ ಇತ್ತು. ಅದನ್ನು ಕೇಳಿದಾಗ ನನ್ನ ಮೈ ರೋಮಾಂಚನವೇಳುತ್ತಿತ್ತು. ಯುಧಿಷ್ಠಿರನ ಆ ಅದ್ದೂರಿ, ಇಂದ್ರ ಯಮ ವರುಣ ಕುಬೇರ ಯಾರಿಗೂ ಬರುವುದಿಲ್ಲ. ಆ ವೈಭವವನ್ನು ನೋಡಿ ನನ್ನ ಮನಸ್ಸು ಕುದಿಯುತ್ತಿದೆ; ಶಾಂತಿ ನೀಗಿದೆ “ಎಂದನು. ಶಕುನಿಯು “ಧರ್ಮರಾಯನ ಆ ಐಶ್ವರ್ಯವನ್ನೆಲ್ಲಾ ಪಡೆಯಲು ನಾನು ಒಂದು ಉಪಾಯವನ್ನು ಹೇಳುತ್ತೇನೆ ಕೇಳು! ನಾನು ಪಗಡೆಯಾಟದ ಮರ್ಮವನ್ನು ಬಲ್ಲವನು; ಧರ್ಮರಾಜನಿಗೆ ಪಗಡೆಯ ಮೇಲೆ ಆಸೆ; ಆದರೆ ಅದನ್ನು ಆಡುವುದಕ್ಕೆ ತಿಳಿಯದು. ಆಡೋಣ ಬಾ ಎಂದು ಕರೆದರೆ ಖಂಡಿತ ಬರುತ್ತಾನೆ!” ಎಂದನು. ದುರ್ಯೋಧನನು “ಮಾವ ಹೇಳಿದ ಹಾಗೆ ಮಾಡೋಣ ಅಪ್ಪ !” ಎಂದು ಅವನ ಅನುಮತಿಯನ್ನು ಕೇಳಿದನು. ಧೃತರಾಷ್ಟ್ರನು “ವಿದುರನನ್ನು ಒಂದುಮಾತು ಕೇಳೋಣ; ಅವನು ವಿವೇಕಿ. ಮಂತ್ರಾಲೋಚನೆ ಹೇಳುವುದರಲ್ಲಿ ಬುದ್ಧಿವಂತ; ಅವನು ಧರ್ಮವನ್ನು ದೃಷ್ಟಿಯಲ್ಲಿರಿಸಿಕೊಂಡು, ದೂರದೃಷ್ಟಿಯಿಂದ ನೋಡಿ, ಯಾವುದು ಎರಡು ಪಕ್ಷಗಳಿಗೂ ಅತ್ಯಂತ ಹಿತವಾದದ್ದೋ ಅದನ್ನು ಹೇಳುತ್ತಾನೆ!” ಎಂದನು. ದುರ್ಯೋಧನನಿಗೆ ಅದು ಒಪ್ಪಲಿಲ್ಲ. “ವಿದುರನು ಬಂದನೆಂದರೆ ಅವನು ನಿನ್ನ ಮನಸ್ಸನ್ನು ತಿರುಗಿಸಿಬಿಡುತ್ತಾನೆ; ನಿನ್ನ ಮನಸ್ಸು ಬದಲಾದರೆ ನಾನು ಪ್ರಾಣ ಬಿಡುವುದೇ ಸರಿ! ನಾನು ಸತ್ತ ಮೇಲೆ ನೀನು ವಿದುರನೊಡನೆ ಸುಖವಾಗಿ ರಾಜ್ಯವನ್ನು ಆಳಿಕೊಂಡಿರಬಹುದು. ನನ್ನಿಂದ ನಿನಗೆ ಆಗಬೇಕಾದದ್ದೇನು!” ಎಂದನು. ಮರ್ಮಭೇದಕವಾದ ಆ ಮಾತನ್ನು ಕೇಳಿ ಧೃತರಾಷ್ಟ್ರನು ಶಕುನಿಯ ಸಲಹೆಗೆ ಸಮ್ಮತಿಸಿದನು. ಸಾವಿರ ಕಂಬಗಳೂ ನೂರುಬಾಗಿಲೂ ಇರುವ ಒಂದು ಮನೋಹರವಾದ ಮಂದಿರವನ್ನು ಕಟ್ಟುವಂತೆ ಶಿಲ್ಪಿಗಳಿಗೆ ಆಜ್ಞೆಮಾಡಿದನು. ಅದು ಸಿದ್ಧವಾದ ಮೇಲೆ ವಿದುರನಿಗೆ ಹೇಳಿಕಳುಹಿಸಿ ಅವನಲ್ಲಿ ಈ ವಿಚಾರವನ್ನು ಪ್ರಸ್ತಾಪಿಸಿದನು; ವಿದುರನನ್ನು ಕೇಳದೆ ಅವನು ಯಾವುದನ್ನೂ ಮಾಡುತ್ತಿರಲಿಲ್ಲ; ಅಲ್ಲದೆ ಜೂಜಾಡುವುದರ ಕೇಡೆಲ್ಲ ಅವನಿಗೆ ಗೊತ್ತಿತ್ತು; ಆದರೆ ಮಗನ ಮೇಲಿನ ಮಮತೆ ಆ ಕಡೆಗೆ ಎಳೆಯುತ್ತಿತ್ತು. ವಿದುರನು ಈ ಮಾತನ್ನು ಕೇಳಿ “ಕಲಿಯುಗ ಬಂತು; ವಿನಾಶಕಾಲ ಪ್ರಾಪ್ತವಾಯಿತು!” ಎಂದುಕೊಂಡು, “ಮಹಾರಾಜ! ಈ ಪ್ರಯತ್ನವನ್ನು ನಾನು ಅನುಮೋದಿಸುವವನಲ್ಲ; ಜೂಜೇನಿಮಿತ್ತವಾಗಿ ಅಣ್ಣತಮ್ಮಂದಿರಲ್ಲಿ ವ್ಯಾಜ್ಯ ಹುಟ್ಟುತ್ತದೆ” ಎಂದನು. ಧೃತರಾಷ್ಟ್ರನು “ಏಕೆ ಜಗಳವಾಡುತ್ತಾರೆ ವಿದುರ? ದೇವತೆಗಳು ನಮಗೆ ಒಳ್ಳೆಯದನ್ನು ಮಾಡುತ್ತಾರೆ. ಒಳ್ಳೆಯದೋ ಕೆಟ್ಟದೋ ಹಿತವೋ ಅಹಿತವೋ ಸ್ನೇಹದಾಟವನ್ನು ಆಡಲಿ; ಇದು ದೈವಸಂಕಲ್ಪವೆಂದು ತೋರುತ್ತದೆ. ನಾನೂ ನೀನೂ ಭೀಷ್ಮನೂ ಹತ್ತಿರವಿರುವಾಗ, ಅವಿವೇಕವೇನೂ ನಡೆಯುವುದಿಲ್ಲ. ರಥವನ್ನು ತೆಗೆದುಕೊಂಡು ನೀನೇ ಖಾಂಡವಪ್ರಸ್ಥಕ್ಕೆ ಹೋಗು; ಅವರನ್ನು ಕರೆದುಕೊಂಡು ಬಾ" ಎಂದನು. ವಿದುರನು ದುಃಖಿಸುತ್ತ ಹೋದನು.</p>
<p>ದುರ್ಯೋಧನನು ಒಬ್ಬನೇ ಇದ್ದಾಗ ಧೃತರಾಷ್ಟ್ರನು ಅವನಿಗೆ ಬುದ್ಧಿಹೇಳಿ ನೋಡಿದನು. “ಜೂಜು ಕೆಟ್ಟದು, ಬೇಡ” ಎಂದನು. “ನೀನು ಮನೆಗೆ ಹಿರಿಯಮಗ: ಹೀಗೆ ದ್ವೇಷ ಕಟ್ಟಿಕೊಳ್ಳಬಾರದು” ಎಂದನು. “ನೀನೂ ಯಾಗಮಾಡು; ನಿನಗೂ ಕಾಣಿಕೆಗಳು ಬರುತ್ತವೆ” ಎಂದನು. “ಪಾಂಡವರು ಬಲಶಾಲಿಗಳು. ಅವರೊಡನೆ ವಿರೋಧ ಬೇಡ!” ಎಂದನು. ಆದರೆ ಅದು ಯಾವುದೂ ದುರ್ಯೋಧನನ ಮನಸ್ಸಿಗೆ ಹಿಡಿಯಲಿಲ್ಲ.</p>
<p>ವಿದುರನು ಇಂದ್ರಪ್ರಸ್ಥಕ್ಕೆ ಬರಲು ಧರ್ಮರಾಜನು ಅವನನ್ನು ಸಂತೋಷದಿಂದ ಬರಮಾಡಿಕೊಂಡು ಧೃತರಾಷ್ಟ್ರನಿಗೂ ಅವನ ಮಕ್ಕಳಿಗೂ ಕುಶಲವೇ ಎಂದು ಕೇಳಿದನು. ವಿದುರನ ಮುಖದಲ್ಲಿ ಗೆಲುವು ಇಲ್ಲದ್ದನ್ನು ನೋಡಿ “ಏಕೆ ಚಿಕ್ಕಪ್ಪ ಮನಸ್ಸಿಗೆ ಉಲ್ಲಾಸವಿರುವಂತೆ ತೋರುವುದಿಲ್ಲ.? ಎಲ್ಲಾ ಕುಶಲವಷ್ಟೆ? ಮಕ್ಕಳೂ ಪ್ರಜೆಗಳೂ ಧೃತರಾಷ್ಟ್ರನಿಗೆ ಅನುಕೂಲರಾಗಿದ್ದಾರೋ ಇಲ್ಲವೋ!” ಎಂದು ಕೇಳಿದನು. ವಿದುರನು “ಮಹಾರಾಜನೂ ಅವನ ಮಕ್ಕಳೂ ಕ್ಷೇಮದಿಂದಿದ್ದಾರೆ. ಮಕ್ಕಳ ವಿನಯದಿಂದ ಅವನು ಪ್ರೀತನೂ ನಿಶ್ಚಿಂತನೂ ಆಗಿದ್ದಾನೆ. ನಿನ್ನ ಯೋಗಕ್ಷೇಮವನ್ನು ಕೇಳಿರುವುದಲ್ಲದೆ ನಿನ್ನ ಸಭಾಮಂದಿರದಂತೆಯೇ ಅವನೂ ಕಟ್ಟಿಸಿರುವ ಸಭಾಮಂದಿರವನ್ನು ನೀವೆಲ್ಲರೂ ನೋಡುವುದಕ್ಕೆ ಬರಬೇಕೆಂದೂ ಅಲ್ಲಿ ಸ್ನೇಹದಿಂದ ದ್ಯೂತವಾಡಿ ಸಂತೋಷ ಪಡಬೇಕೆಂದೂ ಹೇಳಿಕಳುಹಿಸಿದ್ದಾನೆ. ಅದಕ್ಕೋಸ್ಕರ ನಾನು ಬಂದಿದ್ದೇನೆ!” ಎಂದನು. ಯುಧಿಷ್ಠಿರನು “ಚಿಕ್ಕಪ್ಪ, ಜೂಜೆಂದರೆ ಜಗಳ! ಜೂಜಾಡಿ ಜಗಳಕಟ್ಟಿಕೊಳ್ಳಬೇಕೆಂದು ಯಾರು ಆಸೆಪಟ್ಟಾರು? ನಿನಗೆ ಯಾವುದು ಯುಕ್ತವಾಗಿ ಕಾಣುತ್ತದೆ ಹೇಳು; ನಾವು ನಿನ್ನ ಮಾತಿನಂತೆ ನಡೆಯುತ್ತೇವೆ.” ಎಂದನು. ವಿದುರನು “ಜೂಜು ಅನರ್ಥಗಳಿಗೆಲ್ಲಾ ಮೂಲ ಎಂದು ನಾನು ಬಲ್ಲೆ; ಆದ್ದರಿಂದ ಅದನ್ನು ತಪ್ಪಿಸಲು ನಾನು ಪ್ರಯತ್ನಪಟ್ಟೆ; ಆದರೂ ಮಹಾರಾಜನು ನನ್ನನ್ನು ಕಳುಹಿಸಿಕೊಟ್ಟಿದ್ದಾನೆ. ನೀನು ತಿಳಿದವನು: ಹೇಗೆ ಶ್ರೇಯಸ್ಸೋ ಹಾಗೆ ಮಾಡು!” ಎಂದನು.</p>
<p>ಯುಧಿಷ್ಠಿರ- “ಕೌರವರಲ್ಲದೆ ಮತ್ತಾರಾರು ಇದ್ದಾರೆ ಅಲ್ಲಿ ಆಟವಾಡುವವರು?”</p>
<p>ವಿದುರ- “ಗಾಂಧಾರ ರಾಜನಾದ ಶಕುನಿಯಿದ್ದಾನೆ. ಅವನು ನುರಿತ ಆಟಗಾರ. ವಿವಿಂಶತಿ, ಚಿತ್ರಸೇನ, ಸತ್ಯವ್ರತ, ಪುರುಮಿತ್ರ, ಜಯ- ಇವರೆಲ್ಲಾ ಇದ್ದಾರೆ.”</p>
<p>ಯುಧಿಷ್ಠಿರ - “ಮಹಾಭಯಂಕರರೂ ಮಾಟಗಾರರೂ ಆದ ಆಟಗಾರರು ಸೇರಿದ್ದಾರೆ! ಧೃತರಾಷ್ಟ್ರನು ಅಪ್ಪಣೆಮಾಡಿರುವುದರಿಂದ ಬರದೆ ವಿಧಿಯಿಲ್ಲ. ನನಗೇನೋ ಶಕುನಿಯೊಡನೆ ಆಡುವುದಕ್ಕೆ ಇಷ್ಟವಿಲ್ಲ. ಆದರೆ ಕರೆದರೆ ಹಿಂಜರಿಯುವುದಿಲ್ಲ; ಇದು ನನ್ನ ವ್ರತ.”</p>
<p>ಹೊರಡುವುದು ನಿಶ್ಚಯವಾಯಿತು. ಎಲ್ಲರೂ ಸಿದ್ಧವಾಗಲು ಯುಧಿಷ್ಠಿರನು “ಪ್ರಕಾಶವಾದ ತೇಜಸ್ಸು ಕಣ್ಣಿನ ಶಕ್ತಿಯನ್ನು ಅಡಗಿಸಿಬಿಡುವಂತೆ, ದೈವವು ಮನುಷ್ಯನ ವಿವೇಕವನ್ನು ಅಡಗಿಸಿಬಿಡುತ್ತದೆ. ಮನುಷ್ಯನು ಹಗ್ಗಹಾಕಿ ಎಳೆಯಲ್ಪಟ್ಟವನಂತೆ ವಿಧಿಯ ಹಿಂದೆ ಹೋಗುತ್ತಾನೆ!” ಎನ್ನುತ್ತಾ ವಿದುರನೊಡನೆ ಹೊರಟನು. ಅವನೊಡನೆ ದ್ರೌಪದಿ ಮುಂತಾದ ಹೆಂಗಸರೂ ಹೊರಟರು. ಅರ್ಜುನನಿಗೆ ಈ ಕರೆ ಇಷ್ಟವಿರಲಿಲ್ಲ. ಆದ್ದರಿಂದ ಅವನೂ ಮಿಕ್ಕ ಪಾಂಡವರೂ ಬಾಹ್ಲೀಕನು ಕೊಟ್ಟಿದ್ದ ರಥದಲ್ಲಿ ಕುಳಿತು ಹೊರಟರು.</p>
<p>ಹಸ್ತಿನಪುರಕ್ಕೆ ಹೋದ ಕೂಡಲೆ ಯುಧಿಷ್ಠಿರನು ದ್ರೋಣ, ಭೀಷ್ಮ, ಕರ್ಣ, ಕೃಪ, ಅಶ್ವತ್ಥಾಮ ಮುಂತಾದವರನ್ನು ಅನುಕ್ರಮದಲ್ಲಿ ಕಂಡು ಮಾತನಾಡಿಸಿದನು. ಅನಂತರ ದುರ್ಯೋಧನ ಶಕುನಿ ಮುಂತಾದವರನ್ನೂ ಅಲ್ಲಿಗೆ ಬಂದಿದ್ದ ಇತರ ರಾಜರನ್ನೂ ಕಂಡು ಅವರೊಡನೆ ಧೃತರಾಷ್ಟ್ರನ ಅರಮನೆಗೆ ಹೋಗಿ ಗಾಂಧಾರಿಯನ್ನೂ ಧೃತರಾಷ್ಟ್ರನನ್ನೂ ಕಂಡು ಅವರಿಗೆ ನಮಸ್ಕರಿಸಿದನು. ಭೀಮಾದಿಗಳೂ ನಮಸ್ಕಾರ ಮಾಡಲು ಧೃತರಾಷ್ಟ್ರನು ಅವರನ್ನು ಆಶೀರ್ವದಿಸಿ ತಲೆಯನ್ನು ಮೂಸಿನೋಡಿದನು.</p>
<p>ಎಲ್ಲರಿಗೂ ಸಂತೋಷವಾಯಿತು. ದ್ರೌಪದಿಯ ವೈಭವವನ್ನು ನೋಡಿದಾಗ ಧೃತರಾಷ್ಟ್ರನ ಸೊಸೆಯರಿಗೆ ಮಾತ್ರ ಸಮಾಧಾನವಿರಲಿಲ್ಲ. ಅನಂತರ ಅವರೆಲ್ಲರೂ ರತ್ನಮಯವಾದ ತಮ್ಮ ಬಿಡಾರಗಳಿಗೆ ಹೋಗಿ ವ್ಯಾಯಾಮ ಮುಂತಾದ ನಿತ್ಯ ಕಟ್ಟಲೆಯ ಕೆಲಸ ಮುಗಿಸಿಕೊಂಡು, ಸುಖವಾಗಿ ಊಟಮಾಡಿ, ಹೆಂಗಸರ ಸಂಗೀತವನ್ನು ಕೇಳುತ್ತ ನಿದ್ರೆಹೋಗಿ ಅಂದಿನ ರಾತ್ರಿಯನ್ನು ಕಳೆದರು. ಬೆಳಗಾಯಿತು. ಪ್ರಾತಃಕರ್ಮಗಳನ್ನು ಮುಗಿಸಿಕೊಂಡ ಧರ್ಮರಾಜನನ್ನು ಕಂಡು, ಶಕುನಿಯು “ಯುಧಿಷ್ಠಿರ! ಸಭಾಮಂದಿರದಲ್ಲಿ ಎಲ್ಲ ಸಿದ್ಧವಾಗಿದೆ; ಹಾಸನ್ನು ಹಾಸಿದೆ; ಪಗಡೆ ಇಟ್ಟಿದೆ; ಆಟಕ್ಕೆ ಬರಬೇಕು” ಎಂದು ಕರೆದನು. ಯುಧಿಷ್ಠಿರನು “ಗಾಂಧಾರರಾಜ! ಜೂಜೆಂದರೆ ಮೋಸ, ಪಾಪ; ಇದರಲ್ಲೇನೂ ಕ್ಷತ್ರಿಯೋಚಿತವಾದ ಪರಾಕ್ರಮವಿಲ್ಲ, ನೀತಿಯಿಲ್ಲ; ಹೀಗಿರಲು ಏಕೆ ಇದನ್ನು ಇಷ್ಟು ದೊಡ್ಡದು ಮಾಡುತ್ತೀಯೆ? ಜೂಜುಗಾರನ ಮೋಸಕ್ಕೆ ಕೊನೆಯಿಲ್ಲ, ಮೊದಲಿಲ್ಲ; ಕ್ರೂರತನದಿಂದ ಮೋಸಮಾಡಿ ನಮ್ಮನ್ನು ಗೆಲ್ಲಬೇಡ, ಶಕುನಿ!” ಎಂದನು. ಶಕುನಿಯು “ಇದರಲ್ಲಿ ಶಂಕೆಪಡುವುದೇಕೆ? ಯಾವನು ಆಟದ ನಿಯಮಗಳನ್ನೂ ಲೆಕ್ಕಾಚಾರವನ್ನೂ ಬಲ್ಲನೋ ಅವನೇ ಬುದ್ಧಿವಂತನಾದ ಆಟಗಾರ; ಅವನು ಏನು ಬರಲಿ ಸಹಿಸುತ್ತಾನೆ; ಪಗಡೆಯನ್ನೂ ಹಣವನ್ನೂ ಗೆಲ್ಲುತ್ತಾನೆ: ನಾವು ಇದರಲ್ಲಿಯೇ ಕಾಲಕಳೆಯುತ್ತಿರುವವರು; ಏನೂ ಶಂಕೆಪಡಬೇಡ ಬಾ, ಆಡೋಣ; ಪಣವೊಡ್ಡು; ತಡಮಾಡಬೇಡ!” ಎಂದನು.</p>
<p>ಯುಧಿಷ್ಠಿರನು “ಕುಟಿಲರಾದ ಆಟಗಾರರೊಡನೆ ಜೂಜು ಆಡುವುದು ಮಹಾಪಾಪದ ಕೆಲಸ; ಯುದ್ಧವನ್ನೂ ಆಟವನ್ನೂ ಧರ್ಮದಿಂದ ಗೆಲ್ಲಬೇಕು; ಆರ್ಯರಾದವರು ತಪ್ಪು ಮಾತನಾಡುವುದಿಲ್ಲ; ಮಾಯೆ ಮೋಸ ಮಾಡುವುದಿಲ್ಲ; ನನಗೆ ಜೂಜಿನಿಂದ ಸುಖ ಬೇಕಿಲ್ಲ; ಸಂಪತ್ತು ಬೇಕಿಲ್ಲ; ಜೂಜು ನ್ಯಾಯವಾಗಿದ್ದರೂ ಅದಕ್ಕೇನು ಪೂಜ್ಯತೆಯಿಲ್ಲ.” ಎಂದನು. ಶಕುನಿಯು “ಯುಧಿಷ್ಠಿರ! ಶ್ರೋತ್ರೀಯನು ಶ್ರೋತ್ರೀಯನನ್ನೂ, ವಿದ್ವಾಂಸನು ವಿದ್ವಾಂಸನನ್ನೂ ಗೆಲ್ಲಲು ಪ್ರಯತ್ನ ಮಾಡುವುದಿಲ್ಲವೇ? ಆದರೆ ಅದನ್ನು ಯಾರೂ ಮೋಸವೆನ್ನುವುದಿಲ್ಲ; ಇಷ್ಟರ ಮೇಲೆ ನಾನು ಮೋಸಗಾರನೆಂದು ಇಲ್ಲಿ ಆಟವಾಡುವುದಕ್ಕೆ ಭಯವಾದರೆ ನೀನು ಹಿಂತಿರುಗಿ ಹೋಗಬಹುದು!” ಎಂದನು. ಯುಧಿಷ್ಠಿರನು, “ಆಟಕ್ಕೆ ಕರೆದಮೇಲೆ ನಾನು ಹಿಂಜರಿಯುವುದಿಲ್ಲ; ಇದು ನನ್ನ ವ್ರತ, ವಿಧಿಯೇ ಬಲವಾದದ್ದು; ನಾನು ಆ ವಿಧಿಗೆ ವಶನಾಗಿದ್ದೇನೆ. ಆಗಲಿ! ಇಲ್ಲಿ ಯಾರೊಡನೆ ಆಡಬೇಕು?” ಎಂದನು. ಆಗ ದುರ್ಯೋಧನನು ಮುಂದೆ ಬಂದು “ನಾನು ಪಣಕ್ಕೆ ಧನವನ್ನೂ ರತ್ನವನ್ನೂ ಒದಗಿಸುತ್ತೇನೆ. ನಮ್ಮ ಶಕುನಿಮಾವ ನನ್ನ ಪರವಾಗಿ ಆಡುತ್ತಾನೆ” ಎಂದನು. ಯುಧಿಷ್ಠಿರನು, “ಒಬ್ಬನಿಗಾಗಿ ಮತ್ತೊಬ್ಬನು ಆಡುವುದು ಕ್ರಮವಲ್ಲ; ನೀನು ಆಟವನ್ನು ತಿಳಿದವನು; ನಿನಗೆ ಒಪ್ಪಿಗೆಯಾದರೆ ಹಾಗೆ ಆಗಲಿ!” ಎಂದನು. ಹೀಗೆ ಎಲ್ಲವೂ ನಿಷ್ಕರ್ಷೆಯಾಗಲು, ಧೃತರಾಷ್ಟ್ರನೂ ರಾಜರೂ ಭೀಷ್ಮ ದ್ರೋಣ ಕೃಪ ವಿದುರರೂ ಸಭೆಗೆ ಬಂದು ಸಿಂಹಾಸನಗಳ ಮೇಲೆ ಒಬ್ಬೊಬ್ಬರೋ ಇಬ್ಬಿಬ್ಬರೋ ಮಂಡಿಸಿದರು. ಆಟವು ಮೊದಲಾಯಿತು. ಯುಧಿಷ್ಠಿರನು “ಇದೋ ಈ ರತ್ನಪದಕವನ್ನು ನಾನು ಪಣವಾಗಿ ಒಡ್ಡುತ್ತೇನೆ. ನಿನ್ನದೇನು ಪಣ?” ಎಂದು ಕೇಳಿದನು. ದುರ್ಯೋಧನನು “ನನಗೂ ರತ್ನಗಳಿವೆ; ಧನಕ್ಕೂ ಏನು ಕೊರತೆಯಿಲ್ಲ. ನಾನು ಈ ಗರವನ್ನು ಗೆಲ್ಲುತ್ತೇನೆ!” ಎಂದನು. ಶಕುನಿಯು ಆಗ ದಾಳವನ್ನು ಹಾಕಿ” ಇಗೋ ನಾನು ಗೆದ್ದೆ! “ಎಂದನು. ಯುಧಿಷ್ಠಿರನು “ಶಕುನೀ, ನನ್ನನ್ನು ಮೋಸದಿಂದ ಗೆದ್ದಿದ್ದೀಯೆ. ಈಗ ಸಾವಿರದ ಲೆಕ್ಕದಲ್ಲಿ ಪಣವಿಟ್ಟು ಆಡೋಣ; ಇಗೋ ಈ ಸಾವಿರ ಸಾವಿರ ಹೊನ್ನುಗಳಿರುವ ನೂರು ಥೈಲಿಗಳು ನನ್ನ ಪಣ!” ಎಂದನು. ಶಕುನಿಯು ದಾಳವನ್ನು ಆಡಿ “ಇದೋ ಗೆದ್ದೆ!" ಎಂದನು. ಅನಂತರ ಯುಧಿಷ್ಠಿರನು ಅವನು ಕುಳಿತು ಬಂದಿದ್ದ ರಥವನ್ನೂ ಅದಕ್ಕೆ ಕಟ್ಟಿದ್ದ ಎಂಟು ಕುದುರೆಗಳನ್ನೂ ಒಡ್ಡಿದನು.; ಶಕುನಿಯು ಅವನ್ನೂ ಗೆದ್ದನು. ಆಮೇಲೆ ಸಾವಿರ ಆನೆಗಳು, ಸಾವಿರ ದಾಸಿಯರು, ಸಾವಿರ ಸೇವಕರು, ಸಾವಿರ ರಥಗಳು, ಸಾವಿರ ಕುದುರೆಗಳು, ಸಾವಿರ ಯೋಧರು, ಹೊನ್ನುತುಂಬಿದ ಕೊಪ್ಪರಿಗೆಗಳು, ಇವುಗಳನ್ನೆಲ್ಲಾ ಒಂದಾದ ಮೇಲೆ ಒಂದರಂತೆ ಒಡ್ಡಿಯಾಯಿತು. ಶಕುನಿಯು ಅವೆಲ್ಲವನ್ನೂ ಗೆದ್ದುಬಿಟ್ಟನು.</p>
<p>ಆಗ ವಿದುರನು ಧೃತರಾಷ್ಟ್ರನನ್ನು ಕುರಿತು, “ಮಹಾರಾಜ! ಈಗ ನಾನು ಆಡುವ ಮಾತನ್ನು ಆಲಿಸು. ಅದು ಸಾಯುವವನಿಗೆ ಔಷಧ ಹೇಗೋ ಹಾಗೆ, ರುಚಿಸದಿರಬಹುದು. ಈ ಪಾಪಿಯಾದ ದುರ್ಯೋಧನನು ಹುಟ್ಟಿದಾಗ ನರಿಯಂತೆ ವಿಕಾರವಾಗಿ ಅರಚಿದನು. ಅವನು ಭರತವಂಶವನ್ನು ನಾಶಮಾಡುವುದಕ್ಕೆ ಹುಟ್ಟಿದವನು. ಅವನು ಮನೆಯಲ್ಲಿ ಸೇರಿಕೊಂಡಿರುವ ನರಿಯೆಂದು ತಿಳಿದಿದೆಯಾದರೂ ನೀನು ಎಚ್ಚರಗೊಳ್ಳದಿದ್ದೀಯೆ. ಜೇನು ತೆಗೆಯುವವನಿಗೆ ಜೇನಿನ ಮೇಲೆ ಗಮನವಿರುತ್ತದೆಯೇ ಹೊರತು ಅದರ ಕೆಳಗಿರುವ ಹಳ್ಳದ ಮೇಲೆ ಗಮನವಿರುವುದಿಲ್ಲ. ಅದರಂತೆ ಇವನು ಈ ಪಗಡೆಯಾಟದ ಜೇನನ್ನು ಪಡೆದು ಮಹಾರಥರೊಡನೆ ಕಟ್ಟಿಕೊಂಡ ವೈರವನ್ನು ಗಮನಿಸುತ್ತಿಲ್ಲ. ನೀನು ತಿಳಿದಂತೆಯೇ ಹಿಂದೆ ಅಸಮಂಜಸನನ್ನೂ ಕಂಸನನ್ನೂ ರಾಜಕುಲದವರು ತೊರೆದು ಸುಖವಾಗಿದ್ದದ್ದನ್ನು ನೀನು ಬಲ್ಲೆ: ಅದರಂತೆ ಈಗ ಅರ್ಜುನನಿಂದ ಸುಯೋಧನನನ್ನು ನಿಗ್ರಹಿಸಿಸು. ಅವನ ನಿಗ್ರಹದಿಂದ ಕೌರವರಿಗೆ ಸುಖವಾಗಲಿ. ಕಾಗೆಯನ್ನು ಕೊಟ್ಟು ನವಿಲುಗಳನ್ನು ಪಡೆ; ನರಿಯನ್ನು ಕೊಟ್ಟು ಹುಲಿಗಳನ್ನು ಪಡೆ. ಶೋಕಸಾಗರದಲ್ಲಿ ಮುಳುಗಬೇಡ. ಒಂದು ಕುಲಕ್ಕಾಗಿ ಒಬ್ಬ ಮನುಷ್ಯನನ್ನು ತ್ಯಜಿಸಬೇಕು; ಗ್ರಾಮಕ್ಕಾಗಿ ಒಂದು ಕುಲವನ್ನು ತ್ಯಜಿಸಬೇಕು. ದೇಶಕ್ಕೋಸ್ಕರ ಒಂದು ಗ್ರಾಮವನ್ನು ತ್ಯಜಿಸಬೇಕು; ತನಗೋಸ್ಕರ ಭೂಮಿಯನ್ನೇ ತ್ಯಜಿಸಬೇಕು. ಬಂಗಾರದ ಮೊಟ್ಟೆಯಿಡುತ್ತಿದ್ದ ಹಕ್ಕಿಗಳ ಹೊಟ್ಟೆಯಲ್ಲಿರುವ ಬಂಗಾರವನ್ನೆಲ್ಲಾ ಒಟ್ಟಿಗೆ ಪಡೆಯುತ್ತೇನೆಂದು, ಹಿಂದೆ ಯಾವನೋ ಆ ಹಕ್ಕಿಗಳನ್ನು ಕೊಂದನಂತೆ. ಹಾಗೆ ಧನದಾಶೆಯಿಂದ ಪಾಂಡವರಿಗೆ ದ್ರೋಹವೆಣಿಸಬೇಡ. ಆಮೇಲೆ ಆ ಹಕ್ಕಿಗಳನ್ನು ಕೊಂದವನಂತೆ ಪರಿತಪಿಸಬೇಕಾಗುತ್ತದೆ. ಮಾಲೆಗಾರನು ತೋಟದ ಗಿಡದಿಂದ ಹೂವು ಬಿಡಿಸಿಕೊಳ್ಳುವಂತೆ ನೀನು ಪಾಂಡವರ ಸ್ನೇಹ ಬೆಳೆಸಿ ಅವರಿಂದ ಬಂದ ಬಂದ ಹಾಗೆ ಐಶ್ವರ್ಯವನ್ನು ಅನುಭವಿಸು. ಕಣ್ಣುಮುಚ್ಚಿಕೊಂಡು ಹಣ್ಣಿನ ಮರಗಳನ್ನು ಇದ್ದಲಿಗಾಗಿ ಬುಡಸಹಿತ ಸುಡಿಸಬೇಡ: ಮಕ್ಕಳು ಮಂತ್ರಿ ಸೈನ್ಯ ಎಲ್ಲವನ್ನೂ ಕಳೆದುಕೊಳ್ಳಬೇಡ. ಪಾಂಡವರು ಒಟ್ಟಾಗಿ ನಿಂತರೆ ಅವರ ಮೇಲೆ ಯುದ್ಧ ಮಾಡಬಲ್ಲವರಾರು? ಸಾಕ್ಷಾತ್​ ದೇವೇಂದ್ರನೇ ಬಂದರೂ ಸಾಧ್ಯವಿಲ್ಲ. ಜೂಜು ಜಗಳ ತರುತ್ತದೆ. ಮದಿಸಿದ ಗೂಳಿಯು ಕೊಂಬಿನಿಂದ ತಿವಿದೂ ತಿವಿದೂ ಹಾಳುಮಾಡುವಂತೆ ದುರ್ಯೋಧನನು ತನ್ನ ಮದದಿಂದ ರಾಷ್ಟ್ರದ ಕ್ಷೇಮವನ್ನು ಹಾಳುಮಾಡುತ್ತಿದ್ದಾನೆ. ವೀರನೂ ವಿವೇಕಿಯೂ ಆದವನು ತನ್ನ ಬುದ್ಧಿಯನ್ನು ಬಿಟ್ಟು ಮತ್ತೊಬ್ಬನ ಬುದ್ಧಿಯನ್ನು ಹಿಡಿದರೆ ಸಮುದ್ರದಲ್ಲಿ ಹುಡುಗನು ನಡೆಸುವ ದೋಣಿಯೊಳಗೆ ಕುಳಿತವನಂತೆ ಮುಳುಗಿಹೋಗುವನು. ಯುಧಿಷ್ಠಿರನು ಇಡುವ ಪಣಗಳನ್ನೆಲ್ಲಾ ದುರ್ಯೋಧನನು ಗೆಲ್ಲುತ್ತಿದ್ದಾನೆಂದು ಸಂತೋಷಪಡುತ್ತಿದ್ದೀಯೆ. ಆದರೆ ಆಟ ಹೋಗಿ ಹೊಡೆದಾಟ ತೊಡಗಿ ಅದರಿಂದ ಸರ್ವನಾಶವಾಗುತ್ತದೆ. ಮಹಾರಾಜ! ನಿನಗೆ ಐಶ್ವರ್ಯಕ್ಕೆ ಏನೂ ಕಡಮೆಯಿಲ್ಲ; ಆದರೂ ಈಗಾಗಲೇ ಪಾಂಡವರಿಂದ ಬೇಕಾದಷ್ಟು ಸಂಪತ್ತನ್ನು ಗೆದ್ದುಕೊಂಡಾಗಿದೆ; ಇನ್ನೂ ಅವರನ್ನು ಗೆದ್ದು ಆಗಬೇಕಾದದ್ದೇನು? ಶಕುನಿಯ ಆಟವನ್ನು ನಾವೆಲ್ಲ ಬಲ್ಲೆವು: ಅವನು ಮಾಯಗಾರ: ಆದ್ದರಿಂದ ಹೇಗೆ ಬಂದನೋ ಹಾಗೆ ಹೊರಟುಹೋಗಲಿ!” ಎಂದನು. ಆಗ ದುರ್ಯೋಧನನು “ವಿದುರ, ನೀನು ನಮ್ಮನ್ನು ಹುಡುಗರಂತೆ ಅಲ್ಲಗಳೆದು ಶತ್ರುಗಳನ್ನು ಹೊಗಳುತ್ತಿದ್ದೀಯೆ: ತೊಡೆಯ ಮೇಲಿಟ್ಟುಕೊಂಡ ಹಾವಿನಂತೆಯೂ ಸಾಕಿಕೊಂಡ ಬೆಕ್ಕಿನಂತೆಯೂ ಪೋಷಕನಿಗೇ ಎರಡು ಬಗೆಯುತ್ತಿದ್ದೀಯೆ; ಇದು ಮಹಾಪಾಪ; ನೀನು ಇನ್ನೂ ದೊಡ್ಡವರ ಹತ್ತಿರ ಬುದ್ಧಿ ಕಲಿತುಕೊಳ್ಳಬೇಕು; ಸುಮ್ಮಸುಮ್ಮನೆ ಮತ್ತೊಬ್ಬರ ಕಾರ್ಯದಲ್ಲಿ ಕೈ ಹಾಕಬಾರದು. ನನಗೆ ಯಾವುದು ಹಿತ ಎಂದು ಈಗ ನಾನೇನೂ ನಿನ್ನನ್ನು ಕೇಳಲಿಲ್ಲ. ನಮಗೆಲ್ಲರಿಗೂ ಬುದ್ದಿ ಹೇಳುವವನು ನಮ್ಮ ಅಂತರಾತ್ಮ. ಅವನಿಂದ ಪ್ರೇರಿತವಾಗಿ ನಾನು ನೀರು ಹರಿಯುವಂತೆ ಹರಿದುಹೋಗುತ್ತೇನೆ. ಕಲ್ಲು ಹಾಯುವವನಿಗೂ ಹಾವಿಗೆ ಹಾಲೆರೆಯುವವನಿಗೂ ಪ್ರೇರಕನು ಅವನೇಯೇ. ಬಲಾತ್ಕಾರವಾಗಿ ಬುದ್ಧಿಹೇಳುವವನು ಹಿಂದಿನಿಂದ ಸ್ನೇಹವನ್ನು ಕಳೆದುಕೊಂಡು ದ್ವೇಷ ಸಂಪಾದಿಸಿಕೊಳ್ಳುತ್ತಾನೆ. ಪರಪಕ್ಷಪಾತಿಯನ್ನು ಹತ್ತಿರ ಇಟ್ಟುಕೊಳ್ಳಬಾರದು: ಆದ್ದರಿಂದ ನೀನು ಈಗಲೇ ಎಲ್ಲಿಗೆ ಬೇಕೋ ಅಲ್ಲಿಗೆ ಹೊರಟುಹೋಗು! ದುಷ್ಟೆಯಾದ ಹೆಂಡತಿ, ಎಷ್ಟೆಷ್ಟು ಸಮಾಧಾನಮಾಡಿದರೂ ಎಂದಾದರೂ ಓಡಿಹೋಗುವವಳೇ!” ಎಂದನು. ವಿದುರನು “ಇಷ್ಟಕ್ಕೆಲ್ಲಾ ಹೊರಟುಹೋಗು ಹೊರಟುಹೋಗು ಎಂದರೆ, ನಿನ್ನ ಸ್ನೇಹ ಎಷ್ಟು ಸ್ಥಿರವಾದದ್ದು ಎಂದು ಗೊತ್ತಾಗುತ್ತದೆ. ರಾಜನ ಮನಸ್ಸೇ ಹೀಗೆ; ಸ್ವಲ್ಪ ಹೊತ್ತು ಸಮಾಧಾನವಾಗಿರುವುದು. ಆಮೇಲೆ ಒನಕೆ ತೆಗೆದುಕೊಂಡು ಹೇರುವುದು. ನೀನು ಹುಡುಗನಲ್ಲ. ನಾನು ಹುಡುಗ ಎಂದು ತಿಳಿದುಕೊಂಡಿದ್ದೀಯೆ ಅಲ್ಲವೇ? ಸ್ನೇಹದಲ್ಲಿ ನೆಲಸಿರುವವನನ್ನೂ ದೂಷಿಸುವವನೇ ಹುಡುಗ! ನಿನ್ನ ಮೂಗಿನ ನೇರಕ್ಕೇ ಮಾತನಾಡಬೇಕಾದರೆ ಹೆಂಗಸರನ್ನೂ ಹೆಳವರನ್ನೂ ಮಂಕರನ್ನೂ ಮೂಢರನ್ನೂ ಕೇಳು ಹೋಗು! ನಮಗೆ ಪ್ರಿಯವಾಗಿರುವಂತೆ ಮಾತನಾಡುವ ಜನ ಸಿಕ್ಕುತ್ತಾರೆ; ಅಪ್ರಿಯವಾಗಿಯೂ ಪಥ್ಯವಾಗಿಯೂ ಮಾತನಾಡುವ ಜನ ಸಿಕ್ಕುವುದಿಲ್ಲ. ಅದನ್ನು ಕೇಳುವವರು ಮೊದಲೇ ಸಿಕ್ಕುವುದಿಲ್ಲ. ತನ್ನ ಒಡೆಯನಿಗೆ ಯಾವುದು ಪ್ರಿಯ, ಯಾವುದು ಅಪ್ರಿಯ ಎಂಬುದರ ಯೋಚನೆ ಇಲ್ಲದೆ ಕೇವಲ ಧರ್ಮವನ್ನೇ ದೃಷ್ಟಿಯಲ್ಲಿ ಇಟ್ಟುಕೊಂಡು ಯಾವನು ಪಥ್ಯವಾದ ಅಪ್ರಿಯವನ್ನು ಹೇಳುತ್ತಾನೋ ಅವನೇ ತನ್ನ ಒಡೆಯನಿಗೆ ಸಹಾಯಕ. ಧೃತರಾಷ್ಟ್ರ ಮಹಾರಾಜನ ಕೀರ್ತಿ ಐಶ್ವರ್ಯ ಮಕ್ಕಳು ಎಲ್ಲಾ ಚಿರಕಾಲ ಬಾಳಬೇಕೆಂಬುದೇ ನನ್ನ ಕೋರಿಕೆ; ನಿಮಗೆ ನಮಸ್ಕಾರ; ನಿಮಗೂ ನನಗೂ ಎಲ್ಲರಿಗೂ ಒಳ್ಳೆಯದಾಗಲಿ!” ಎಂದನು.</p>
<p>ವಿದುರನು ಹೇಳಿದ ಬುದ್ಧಿವಾದ ಯಾರಿಗೂ ಕಿವಿಯ ಮೇಲೇ ಬೀಳಲಿಲ್ಲ. ಶಕುನಿಯು ಧರ್ಮರಾಜನನ್ನು ಕುರಿತು “ಯುಧಿಷ್ಠಿರ! ನೀನು ಬಹಳ ಐಶ್ವರ್ಯವನ್ನು ಸೋತಿದ್ದೀಯೆ; ಸೋಲದೆ ಇರುವುದು ಇನ್ನೂ ಏನಾದರೂ ಇದ್ದರೆ ಹೇಳು!” ಎಂದನು. ಯುಧಿಷ್ಟಿರನು “ನನ್ನ ಐಶ್ವರ್ಯ, ನಾನು ತಿಳಿದಂತೆ ಲೆಕ್ಕವಿಲ್ಲದಷ್ಟಿದೆ; ಅದನ್ನೇಕೆ ಕೇಳುತ್ತೀಯೆ ಶಕುನಿ? ಅಯುತ ಪ್ರಯುತ ಖರ್ವ ಪದ್ಮ ಅರ್ಬುದ ಶಂಖ ನಿಖರ್ವ ಸಮುದ್ರವನ್ನು ಬೇಕಾದರೂ ಒಡ್ಡುತ್ತೇನೆ!” ಎಂದನು. ಶಕುನಿಯು ದಾಳವನ್ನು ಆಡಿ ‘ಇದೋ ಗೆದ್ದೆ’ ಎಂದನು. ಅನಂತರ ಅಸಂಖ್ಯಾತವಾದ ಹಸು ಆಡು ಕುರಿ ಊರು ಕೇರಿ ಎಲ್ಲ ಆಯಿತು. ಆಮೇಲೆ ತನ್ನ ತಮ್ಮಂದಿರ ಮೈಮೇಲಿದ್ದ ಒಡವೆಗಳನ್ನು ಸೋತನು. ಆಮೇಲೆ ನಕುಲ ಸಹದೇವರನ್ನು ಒಬ್ಬೊಬ್ಬರನ್ನಾಗಿ ಒಡ್ಡಿಸೋತನು. ಆಗ ಶಕುನಿಯು “ಮಹಾರಾಜ! ಮಾದ್ರೀಪುತ್ರರನ್ನು ಸೋತಾಯಿತು.; ಭೀಮಾರ್ಜುನರು ನಿನಗೆ ತುಂಬಾ ದೊಡ್ಡವರೇನೋ!” ಎಂದನು. ಯುಧಿಷ್ಟಿರನಿಗೆ ರೇಗಿತು. “ಮೂಢ, ನೀನು ಅಧರ್ಮ ಮಾಡುತ್ತಿದ್ದೀಯೇ! ನೀತಿಯನ್ನು ಬಿಟ್ಟಿದ್ದೀಯೆ! ಸ್ನೇಹದಿಂದಿರುವ ನಮ್ಮಲ್ಲಿ ಭೇದವನ್ನು ಹುಟ್ಟಿಸಬೇಕೆಂದಿದ್ದೀಯೆ!” ಎಂದನು. ಶಕುನಿಯು “ಮತ್ತನಾದವನು ಹಳ್ಳದಲ್ಲಿ ಬೀಳುತ್ತಾನೆ; ಮರದ ಕೊರಡಿನಂತಾಗಿ ಬಿಡುತ್ತಾನೆ! ಆದರೆ ನೀನು ಜ್ಯೇಷ್ಠ, ಶ್ರೇಷ್ಠ! ಆದ್ದರಿಂದ ನಿನಗೆ ನಮಸ್ಕಾರ! ಜೂಜುಗಾರರು ಆಟವಾಡುವಾಗ ಬಾಯಿಗೆ ಬಂದಹಾಗೆ ಹರಟುತ್ತಾರೆ; ಅಂತಹ ಮಾತುಗಳನ್ನು ನಾವು ಕನಸಿನಲ್ಲಿಯೂ ಕೇಳಿ ಅರಿಯೆವು!” ಎಂದನು. ಸರಿ! ಅರ್ಜುನನನ್ನು ಒಡ್ಡಿ ಸೋತಾಯಿತು, ಭೀಮಸೇನನನ್ನೂ ಒಡ್ಡಿ ಸೋತಾಯಿತು. ಉಳಿದವನು ತಾನೊಬ್ಬನು; ತನ್ನನ್ನೂ ಒಡ್ಡಿ ಸೋತಾಯಿತು. ಆಗ ಶಕುನಿಯು” ಇನ್ನೂ ನಿನ್ನ ಪದಾರ್ಥ ಉಳಿದಿರುವಾಗ, ಅವನ್ನು ಬಿಟ್ಟು ನಿನ್ನನ್ನು ಒಡ್ಡಿಕೊಂಡು ಸೋತೆಯಲ್ಲ, ಇದು ತುಂಬ ಅನ್ಯಾಯವಲ್ಲವೇ? ಆತ್ಮ ಪರಾಜಯವು ಮಹಾಪಾಪ. ನಿನ್ನ ರಾಣಿ ಇದ್ದಾಳಲ್ಲ! ಅವಳನ್ನು ಇನ್ನೂ ಒಡ್ಡಿಲ್ಲ. ಆದ್ದರಿಂದ ಪಾಂಚಾಲಿಯನ್ನು ಒಡ್ಡಿ ಎಲ್ಲವನ್ನೂ ಗೆದ್ದುಬಿಡು, ಯುಧಿಷ್ಟಿರ!” ಎಂದು ಪ್ರೋತ್ಸಾಹಿಸಿದನು. ಯುಧಿಷ್ಟಿರನು “ಹೌದು, ಶಕುನಿ; ರೂಪಸಂಪತ್ತೂ, ಶೀಲಸಂಪತ್ತೂ ಇರುವ ದ್ರೌಪದಿಯನ್ನು ಪಣವಾಗಿ ಇಡುತ್ತೇನೆ” ಎಂದನು. ಧರ್ಮರಾಜನ ಈ ಮಾತನ್ನು ಕೇಳಿದ ಕೂಡಲೆ ಸಭೆಯಲ್ಲಿದ್ದ ಹಿರಿಯರೆಲ್ಲರೂ ಛಿ! ಛೀ! ಎಂದರು. ಸಭೆ ಕಲಕಿತು; ರಾಜರು ಗುಜಗುಜನೆ ಮಾತನಾಡಿಕೊಳ್ಳಲು ಮೊದಲುಮಾಡಿದರು; ಭೀಷ್ಮ ದ್ರೋಣಾದಿಗಳ ಮೈ ಬೆವರಿತು; ವಿದುರನು ಎರಡು ಕೈಗಳಿಂದಲೂ ತಲೆಯನ್ನು ಹಿಡಿದುಕೊಂಡು ಜ್ಞಾನ ತಪ್ಪಿದವನಂತೆ ಚಿಂತಾಮಗ್ನನಾಗಿ ನಿಟ್ಟುಸಿರು ಬಿಡುತ್ತ ಕುಳಿತುಬಿಟ್ಟನು. ಧೃತರಾಷ್ಟ್ರನು ಮಾತ್ರ ಸಂತೋಷ ಉಕ್ಕಿ ತನ್ನ ಮನೋಭಾವವನ್ನು ಮುಚ್ಚಿಟ್ಟುಕೊಳ್ಳಲಾರದೆ” ಗೆದ್ದನೇ? ಗೆದ್ದನೇ?” ಎಂದು ಮತ್ತೆ ಮತ್ತೆ ಕೇಳುತ್ತಿದ್ದನು. ಕರ್ಣ ದುಶ್ಶಾಸನಾದಿಗಳಿಗೂ ತುಂಬ ಹರ್ಷವಾಯಿತು. ಮಿಕ್ಕವರು ಕಣ್ಣೀರು ಹಾಕುತ್ತಿದ್ದರು. ಶಕುನಿ ಮದೋದ್ಧತನಾಗಿ ಹಿಂದುಮುಂದು ನೋಡದೆ ದಾಳವನ್ನು ಎಸೆದು ಇದೋ ಗೆದ್ದೇ!” ಎಂದನು.</p>
<p>ಆಗ ದುರ್ಯೋಧನನು ವಿದುರನನ್ನು ಕರೆದು “ಬಾ ವಿದುರ! ಪಾಂಡವರ ಪ್ರಿಯ ಪತ್ನಿ ಎನ್ನಿಸಿಕೊಂಡಿರುವ ದ್ರೌಪದಿಯನ್ನು ಕರೆದುಕೊಂಡು ಬಾ! ದಾಸಿಯರ ಮಧ್ಯದಲ್ಲಿದ್ದುಕೊಂಡು ಮನೆಯ ಕಸ ಗುಡಿಸಲಿ; ನಮ್ಮ ಮನಸ್ಸಿಗೆ ಆನಂದವಾಗಲಿ!” ಎಂದನು. ವಿದುರನು, “ಅಯ್ಯೋ ಮೂಢ! ನಿನ್ನಂಥವನು ಇಂಥ ಯೋಚನೆ ಮಾಡಬಹುದೇ? ನಿನ್ನ ಗತ್ತಿನ ನೇಣು ನಿನಗೆ ಕಾಣುತ್ತಿಲ್ಲವಲ್ಲ! ನೀನು ಕಮರಿಯ ತುದಿಯಲ್ಲಿ ತೂರಾಡುತ್ತಿರುವುದು ತಿಳಿಯುತ್ತಿಲ್ಲವಲ್ಲ! ಜಿಂಕೆಯು ಹುಲಿಗಳನ್ನು ರೇಗಿಸುವಂತೆ ಪಾಂಡವರನ್ನು ರೇಗಿಸುತ್ತಿದ್ದೀಯಲ್ಲ! ತಲೆಯ ಮೇಲೆ ಆಡುತ್ತಿರುವ ವಿಷಸರ್ಪಗಳನ್ನು ರೇಗಿಸಿ ಸಾಯಬೇಡ! ಯುಧಿಷ್ಠಿರನು ದ್ರೌಪದಿಯನ್ನು ತಾನು ಅಸ್ವತಂತ್ರನಾಗಿದ್ದಾಗ ಪಣವಾಗಿ ಒಡ್ಡಿದನು.; ಆದ್ದರಿಂದ ಅವಳು ದಾಸಿಯಲ್ಲ. ಈ ಜೂಜೇ ಹೀಗೆ: ಮಹಾಭಯವನ್ನೂ ವೈರವನ್ನೂ ತರುವಂಥಾದ್ದು. ಮತ್ತೊಬ್ಬರನ್ನು ಕ್ರೂರವಾದ ಮಾತುಗಳಿಂದ ನೋಯಿಸಬಾರದು; ಹೀನಮಾರ್ಗದಲ್ಲಿ ಅವರ ಸ್ವತ್ತನ್ನು ಕಸಿದುಕೊಳ್ಳಬಾರದು. ಬಾಯಿಂದ ಹದ್ದುಮೀರಿ ಮಾತುಗಳು ಹೊರಟುಹೋದರೆ ಅದನ್ನು ಕೇಳಿದವರು ಹಗಲೂ ರಾತ್ರಿಯೂ ನೊಂದುಕೊಳ್ಳುವರು; ಆದ್ದರಿಂದ ತಿಳಿದವನು ಅಂಥ ಮಾತುಗಳನ್ನು ಆಡಬಾರದು. ಮನುಷ್ಯನಾಯಿಗಳಿಗೆ ಯಾವುದೂ ಪೂಜ್ಯವಲ್ಲ. ಯಾರಲ್ಲಿಯಾದರೂ ಪಾಪದ ಕೂಗೇ! ಕಾಡುಮನುಷ್ಯನಾಗಲಿ, ನಾಡಮನುಷ್ಯನಾಗಲಿ, ಪರದೇಶಿಯಾಗಲಿ, ಪಂಡಿತನಾಗಲಿ, ಯಾರನ್ನು ಕಂಡರೂ ಬೊಗಳುವುದೇ! ನನ್ನ ಹಿತವಚನಗಳನ್ನು ನೀನೆಲ್ಲಿ ಕೇಳುತ್ತೀಯೇ! ಆಗ ಸೋರೆ ಬುರುಡೆಗಳು ಮುಳುಗಿಯಾವು; ಕಲ್ಲು ತೇಲಿಯಾವು. ನಾವೆಗಳು ದಾರಿಕಾಣದೆ ಹೋದಾವು. ಇದು ಕೌರವರಿಗೆ ಅಂತ್ಯಕಾಲ. ಆದ್ದರಿಂದ ವಿವೇಕದ ಮಾತುಗಳು ಕಿವಿಗೆ ಬೀಳುವುದಿಲ್ಲ; ದುರಾಶೆ ಬೆಳೆಯುತ್ತಿದೆ.!” ಎಂದನು. ದುರ್ಯೋಧನನು ಈ ಮಾತುಗಳನ್ನು ಕೇಳಿ ದರ್ಪದಿಂದ ವಿದುರನನ್ನು ಛೀಗುಟ್ಟಿ ಪ್ರಾತಿಕಾಮಿಯನ್ನು ಕರೆದು, “ನೀನು ಹೋಗಿ ದ್ರೌಪದಿಯನ್ನು ಕರೆದುಕೊಂಡು ಬಾ, ಪ್ರಾತಿಕಾಮೀ! ನಿನಗೇನು ಪಾಂಡವರ ಭಯವಿಲ್ಲವಲ್ಲ! ಈ ವಿದುರನು ಯಾವಾಗಲೂ ಹೀಗೆಯೆ; ಪಾಂಡವರಿಗೆ ಹೆದರಿ ನನಗೆ ಪ್ರತಿ ಹೇಳುತ್ತಾನೆ; ನಮ್ಮ ಏಳಿಗೆ ಅವನಿಗೆ ಇಷ್ಟವಿಲ್ಲ.” ಎಂದನು. ಅದರಂತೆ ಪ್ರಾತಿಕಾಮಿಯು, ಸಿಂಹದ ಗುಹೆಗೆ ನಾಯಿ ಹೋಗುವಂತೆ ಪಾಂಡವರ ರಾಣಿಯಿದ್ದ ಸ್ಥಳಕ್ಕೆ ಹೋಗಿ, “ದ್ರೌಪದಿ! ಯುಧಿಷ್ಠಿರನು ಜೂಜಿನಲ್ಲಿ ಮೈಮರೆತಿದ್ದಾಗ ದುರ್ಯೋಧನನು ನಿನ್ನನ್ನು ಗೆದ್ದನು. ಆದ್ದರಿಂದ ಧೃತರಾಷ್ಟ್ರನ ಮನೆಕೆಲಸಕ್ಕೆ ಬಾ; ನಾನು ಕರೆದುಕೊಂಡು ಹೋಗುತ್ತೇನೆ!” ಎಂದು ಕರೆದನು. ದ್ರೌಪದಿಯು “ಇದೇನು ಮಾತನಾಡುತ್ತೀಯೆ ಪ್ರಾತಿಕಾಮಿ! ಹೆಂಡತಿಯನ್ನು ಪಣವಾಗಿ ಇಟ್ಟು ಯಾರಾದರೂ ಜೂಜಾಡುತ್ತಾರೆಯೇ? ರಾಜನು ಜೂಜಿನ ಮದದಿಂದ ಮೈಮರೆತಿದ್ದರೂ ಅವನಿಗೆ ಪಣವೊಡ್ಡುವುದಕ್ಕೆ ಇನ್ನೇನೂ ಇರಲಿಲ್ಲವೇ?” ಎಂದು ಕೇಳಿದಳು. ಪ್ರಾತಿಕಾಮಿಯು “ಇನ್ನೇನೂ ಇಲ್ಲದಿದ್ದಾಗಲೇ ನಿನ್ನನ್ನು ಇಟ್ಟದ್ದು! ಅದಕ್ಕೆ ಮುಂಚೆ ಧರ್ಮರಾಜನು ತಮ್ಮಂದಿರನ್ನೂ ತನ್ನನ್ನೂ ಸೋತಿದ್ದನು; ಆಮೇಲೆ ನಿನ್ನನ್ನು ಸೋತನು!” ಎಂದನು. ದ್ರೌಪದಿಯು “ಪ್ರಾತಿಕಾಮೀ, ಸಭೆಗೆ ಹೋಗಿ ಆ ಆಟಗಾರರನ್ನು ಕೇಳಿಕೊಂಡು ಬಾ- ಮೊದಲು ತನ್ನನ್ನು ಒಡ್ಡಿಕೊಂಡು ಸೋತನೋ, ನನ್ನನ್ನು ಒಡ್ಡಿ ಸೋತನೋ ಎಂದು. ಆಮೇಲೆ ನನ್ನನ್ನು ಕರೆದುಕೊಂಡು ಹೋಗುವೆಯಂತೆ!” ಎಂದಳು. ಅದರಂತೆ ಅವನು ಹೋಗಿ ಧರ್ಮರಾಜನನ್ನು ಪ್ರಶ್ನೆಮಾಡಲು ಅವನು ಉಸಿರು ಅಡಗಿದವನಂತೆ ಸುಮ್ಮನೆ ಕುಳಿತುಬಿಟ್ಟನು. ಅನುಕೂಲವಾದ ಮಾತನ್ನೂ ಆಡಲಿಲ್ಲ. ಪ್ರತಿಕೂಲವಾದ ಮಾತನ್ನೂ ಆಡಲಿಲ್ಲ. ಆಗ ದುರ್ಯೋಧನನು ಪ್ರಾತಿಕಾಮಿಯನ್ನು ಕರೆದು “ಪಾಂಚಾಲಿಯೇ ಬಂದು ಈ ಪ್ರಶ್ನೆ ಹಾಕಲಿ!” ಎಂದನು. ಅದರಂತೆ ಪ್ರಾತಿಕಾಮಿಯು ಹಿಂತಿರುಗಿಹೋಗಿ ವ್ಯಥೆಗೊಂಡು, “ಅಮ್ಮಾ ರಾಜಪುತ್ರೀ! ಸಭಿಕರು ನಿನ್ನನ್ನೇ ಬರಹೇಳುತ್ತಾರೆ; ಕೌರವರಿಗೆ ನಾಶ ಒದಗಿರುವಂತೆ ಕಾಣುತ್ತದೆ; ನೀನು ಅಲ್ಲಿಗೆ ಬರುವುದು ನಿನ್ನ ಮರ್ಯಾದೆಗೆ ಕಡಮೆ ಎಂದು ಅವರು ಯೋಚಿಸಿದ ಹಾಗೆ ಕಾಣುವುದಿಲ್ಲ!” ಎಂದನು. ದ್ರೌಪದಿಯು. “ಮೂರ್ಖನಾಗಲಿ ಪಂಡಿತನಾಗಲಿ ಕಷ್ಟಸುಖಗಳು ತಪ್ಪಿದ್ದಲ್ಲ; ಎರಡನ್ನೂ ಅನುಭವಿಸಬೇಕು. ದೈವನಿಯಾಮಕವೇ ಹೀಗೆ: ಲೋಕದಲ್ಲಿ ಧರ್ಮವೊಂದೇ ದೊಡ್ಡದು. ಅದನ್ನು ಕಾಪಾಡಿಕೊಂಡರೆ ಶಾಂತಿ ತರುತ್ತದೆ.” ಎಂದಳು. ಈ ಮಧ್ಯೆ ಯುಧಿಷ್ಠಿರನು ದ್ರೌಪದಿಗೆ ನಂಬಿಕೆಯಿದ್ದ ದೂತನೊಬ್ಬನನ್ನು ಅವಳಲ್ಲಿಗೆ ಕಳುಹಿಸಿಕೊಟ್ಟನು. ಧ್ರೌಪದಿಯು ರಜಸ್ವಲೆಯಾಗಿದ್ದರಿಂದ ಒಂದು ಸೀರೆಯನ್ನು ಸುತ್ತಿಕೊಂಡಿದ್ದಳು. ಅದರಲ್ಲಿಯೇ ಅಳುತ್ತ ಸಭೆಗೆ ಬಂದು ಧೃತರಾಷ್ಟ್ರನ ಮುಂದೆ ನಿಂತಳು. ಅದನ್ನು ನೋಡಿ ದುರ್ಯೋಧನನು “ಪ್ರಾತಿಕಾಮಿ! ಅವಳನ್ನು ಇಲ್ಲಿಗೇ ಕರೆದುಕೊಂಡು ಬಾ; ಅವಳೆದುರಿಗೇ ಕೌರವರು ಹೇಳುವುದನ್ನು ಹೇಳಲಿ!” ಎಂದನು. ಪ್ರಾತಿಕಾಮಿಗೆ ಉಭಯಸಂಕಟವಾಯಿತು. ಒಂದು ಕಡೆ ದುರ್ಯೋಧನನ ಮಾತನ್ನು ಮೀರುವುದಕ್ಕಿಲ್ಲ; ಇನ್ನೊಂದು ಕಡೆ ದ್ರೌಪದಿಗೆ ಎಲ್ಲಿ ಕೋಪ ಬರುವುದೋ ಎಂಬ ಯೋಚನೆ. ಆದ್ದರಿಂದ ಅನುಮಾನಿಸುತ್ತ “ಕೃಷ್ಣೆಗೆ ಏನೆಂದು ಹೇಳಲಿ?” ಎಂದು ಕೇಳಿದನು. ದುರ್ಯೋಧನನಿಗೆ ಇದು ಸಹಿಸಲಿಲ್ಲ. ಆದ್ದರಿಂದ ದುಶ್ಯಾಸನನನ್ನು ಕರೆದು “ದುಶ್ಶಾಸನ! ಈ ಸೂತನ ಮಗ ಹೇಡಿತನದಿಂದ ಭೀಮನಿಗೆ ಹೆದರಿಕೊಳ್ಳುತ್ತಿದ್ದಾನೆ. ಆದ್ದರಿಂದ ನೀನೇ ಹೋಗಿ ಅವಳನ್ನು ಎಳೆದುಕೊಂಡು ಬಾ; ಪಾಂಡವರು ಕೋಪಿಸಿಕೊಂಡು ನಿನ್ನನ್ನು ಏನು ಮಾಡಿಯಾರು?” ಎಂದನು. ಕೂಡಲೆ ದುಶ್ಶಾಸನನು ಎದ್ದು ಅವಳಿದ್ದೆಡೆಗೆ ಹೋಗಿ “ಬಾ ಬಾ ಪಾಂಚಾಲಿ! ನಿನ್ನನ್ನು ಗೆದ್ದಿದ್ದೇವೆ; ನಾಚಿಕೆ ಬಿಟ್ಟು ದುರ್ಯೋಧನನನ್ನು ನೋಡು! ಕೌರವರನ್ನು ಸೇವಿಸು; ನಿನ್ನನ್ನು ಧರ್ಮದಿಂದ ಪಡೆದಿದ್ದೇವೆ; ಸಭೆಗೆ ಬಾ!” ಎಂದನು. ದ್ರೌಪದಿಗೆ ತುಂಬಾ ಸಂಕಟವಾಯಿತು; ಮುಖ ಬೆವರಿ ಬಿಳಿಚಿಕೊಂಡಿತು; ಅದನ್ನು ಕೈಯಿಂದ ಒರೆಸಿಕೊಂಡು ಧೃತರಾಷ್ಟ್ರನ ರಾಣೀವಾಸದವರಿದ್ದ ಕಡೆ ಓಡಿದಳು. ದುಶ್ಶಾಸನನೂ ರೋಷದಿಂದ ಅರಚುತ್ತ ಅವಳ ಹಿಂದೆ ಓಡಿಹೋಗಿ ಕಪ್ಪಗೆ ಅಲೆಅಲೆಯಾಗಿದ್ದ ಅವಳ ಜೋಲ್ಮುಡಿಯನ್ನು ಹಿಡಿದುಕೊಂಡನು. ರಾಜಸೂಯ ಮಹಾಯಾಗದಲ್ಲಿ ಅವಭೃತಸ್ನಾನದಿಂದ ಪವಿತ್ರವಾಗಿದ್ದ ಆ ಕೂದಲನ್ನು, ಪಾಂಡವರ ವೀರ್ಯವನ್ನು ಪರಾಭವಗೊಳಿಸುವಂತೆ, ದುಶ್ಶಾಸನನು ಹಿಡಿದುಕೊಂಡು ಗಂಡಂದಿರಿದ್ದರೂ ದಿಕ್ಕಿಲ್ಲದವಳನ್ನು ಎಳೆದುತರುವಂತೆ ಸಭೆಗೆ ಎಳೆದುಕೊಂಡು ಹೊರಟನು. ಅವಳು “ಅಯ್ಯೋ ಅನಾರ್ಯ! ನಾನು ಬಹಿಷ್ಠೆಯಾಗಿದ್ದೇನೆ; ಒಂದೇ ಬಟ್ಟೆಯಲ್ಲಿದ್ದೇನೆ; ಸಭೆಗೆ ಬರುವ ಸ್ಥಿತಿಯಲ್ಲಿಲ್ಲ!” ಎಂದಳು. ಆದರೆ ಅವನು ಅವಳ ಕೂದಲನ್ನು ಬಲವಾಗಿ ಜಗ್ಗಿ, “ಬಹಿಷ್ಠೆಯಾಗಿಯಾದರೂ ಇರು, ಒಂಟಿ ಬಟ್ಟೆಯಲ್ಲಾದರೂ ಇರು, ಬಟ್ಟೆಯಿಲ್ಲದೆಯಾದರೂ ಇರು. ನೀನು ಜೂಜಿನಲ್ಲಿ ಗೆಲ್ಲಲ್ಪಟ್ಟವಳು; ನಮ್ಮ ದಾಸಿ; ದಾಸಿಯರ ಮಧ್ಯದಲ್ಲಿ ಇರಬೇಕಾದವಳು!” ಎಂದನು. ಈ ಎಳೆದಾಟದಲ್ಲಿ ಅವಳ ಕೂದಲು ಕೆದರಿಹೋಯಿತು. ಬಟ್ಟೆ ಅರ್ಧ ಹಾರಿಹೋಯಿತು. ಈ ಅವಸ್ಥೆಯಲ್ಲಿ ನಾಚಿಕೆಯಿಂದಲೂ ರೋಷದಿಂದಲೂ ತಪಿಸುತ್ತ ದ್ರೌಪದಿಯು “ಈ ಸಭೆಯಲ್ಲಿರತಕ್ಕವರೆಲ್ಲರೂ ಶಾಸ್ತ್ರವನ್ನು ಓದಿದವರು. ಕ್ರಿಯಾವಂತರು, ಗುರುಸಮಾನರು, ಹಿರಿಯರು; ಇವರ ಮುಂದೆ ಈ ಅವಸ್ಥೆಯಲ್ಲಿ ನಿಲ್ಲಲು ನನಗೆ ಮನಸ್ಸು ಬಾರದು. ಹೀಗೆ ಕ್ರೌರ್ಯದಿಂದ ಅನಾರ್ಯವಾಗಿ ನನ್ನನ್ನು ಎಳೆದು ಬಟ್ಟೆಯಿಲ್ಲದಂತೆ ಮಾಡಬೇಡ; ಇಂದ್ರಾದಿಗಳು ನಿನಗೆ ಸಹಾಯವಾಗಿ ಬಂದರೂ ಪಾಂಡವರು ಸುಮ್ಮನೆ ಬಿಡುವುದಿಲ್ಲ. ಛೀ! ಭರತವಂಶದಲ್ಲಿ ಧರ್ಮವೂ ಕ್ಷತ್ರಿಯ ಯೋಗ್ಯವಾದ ನಡತೆಯೂ ಲುಪ್ತವಾಗಿ ಹೋದಂತೆ ಕಾಣುತ್ತದೆ. ಇಲ್ಲದಿದ್ದರೆ ಈ ಸಭೆಯಲ್ಲಿರುವ ಕೌರವರೆಲ್ಲರೂ ಹೀಗೆ ಧರ್ಮ ಮೀರುವುದನ್ನು ನೋಡಿಕೊಂಡು ಸುಮ್ಮನಿರುತ್ತಿದ್ದರೆ? ಕುರುವೃದ್ಧರಲ್ಲಿ ಮುಖ್ಯರಾದ ದ್ರೋಣ ಭೀಷ್ಮರೂ ಈ ಮಹಾತ್ಮನಾದ ಮಹಾರಾಜನೂ ಉದಾಸೀನರಾಗಿರುವುದರಿಂದ ಇವರಿಗೆ ಯಾರಿಗೂ ಸತ್ವವಿಲ್ಲವೆಂದು ಕಾಣುತ್ತದೆ!” ಹೀಗೆಂದು ದ್ರೌಪದಿಯು ಪಾಂಡವರನ್ನು ದುಃಖಪೂರಿತವಾದ ನೋಟದಿಂದ ನೋಡಿದಳು. ಹೊಗೆಯಾಡುತ್ತಿದ್ದ ಅವಳ ಕೋಪವು ಹೊತ್ತಿಕೊಂಡಿತು. ಆವಳ ಆ ನೋಟವನ್ನು ನೋಡಿದಾಗ ಪಾಂಡವರಿಗೆ ಆದ ದುಃಖವು ರಾಜ್ಯವನ್ನು ಕಳೆದುಕೊಂಡಾಗ ಆಗಲಿ ಐಶ್ವರ್ಯವನ್ನು ಕಳೆದುಕೊಂಡಾಗ ಆಗಲಿ ಆಗಲಿಲ್ಲ. ಹೀಗೆ ಅಸಹಾಯರಾಗಿದ್ದ ಗಂಡಂದಿರನ್ನು ದ್ರೌಪದಿಯು ನೋಡುತ್ತ ಚೇತನ ತಪ್ಪಿದಂತಿರಲು ಆ ಅವಸ್ಥೆಯಲ್ಲಿ ದುಶ್ಶಾಸನನು ಅವಳನ್ನು ಮತ್ತೆ ಬಲವಾಗಿ ಎಳೆದು ನಗುತ್ತ” ಲೇ ದಾಸೀ! “ಎಂದನು. ಈ ಮಾತನ್ನು ಕೇಳಿ ಕರ್ಣನಿಗೂ ಶಕುನಿಗೂ ಸಂತೋಷವಾಯಿತು. ಅವರು ಗಟ್ಟಿಯಾಗಿ ನಕ್ಕು ದುಶ್ಶಾಸನನನ್ನು ಪ್ರೋತ್ಸಾಹಿಸಿದರು. ಅವರಿಬ್ಬರು ಮತ್ತು ದುರ್ಯೋಧನ ಇವರು ಹೊರತು ಅಲ್ಲಿದ್ದ ಸಭಿಕರಿಗೆಲ್ಲಾ ದ್ರೌಪದಿಯ ಆ ಎಳೆದಾಟವನ್ನು ನೋಡಿ ತುಂಬ ದುಃಖವಾಯಿತು. ಭೀಷ್ಮನು” ಅಮ್ಮಾ ಸೌಭಾಗ್ಯವತಿ! ಈ ವಿಚಾರದಲ್ಲಿ ಧರ್ಮವು ತುಂಬ ಸೂಕ್ಷ್ಮವಾಗಿರುವುದರಿಂದ ನಾನು ನಿನ್ನ ಪ್ರಶ್ನೆಯನ್ನು ಯಥಾವತ್ತಾಗಿ ವಿವೇಚನೆ ಮಾಡಲಾರದವನಾಗಿದ್ದೇನೆ. ಸ್ವತಂತ್ರನಲ್ಲದವನು ಬೇರೆ ಯಾವ ಪದಾರ್ಥವನ್ನೂ ಪಣವಾಗಿ ಒಡ್ಡಲಾರ; ಆದರೆ ಹೆಂಗಸು ಯಾವಾಗಲೂ ಗಂಡಸಿನ ಅಧೀನ: ಯುಧಿಷ್ಠಿರನು ಸಮಸ್ತ ಭೂಮಂಡಲವನ್ನಾದರೂ ಬಿಟ್ಟಾನು, ಸತ್ಯವನ್ನು ಬಿಡುವುದಿಲ್ಲ. ಅವನು ‘ನಾನು ಜಿತನಾದೆ’ ಎಂದು ಒಪ್ಪಿಕೊಂಡುಬಿಟ್ಟಿದ್ದಾನೆ. ಈ ಶಕುನಿ ಜೂಜಿನಲ್ಲಿ ಎಣೆಯಿಲ್ಲದವನು: ಅವನು ಯುಧಿಷ್ಠಿರನನ್ನು ಅವನ ಇಷ್ಟಾನುಸಾರವಾಗಿ ಹೋಗಲು ಬಿಟ್ಟನು; ಅದು ಮೋಸವೆಂದು ಈ ಮಹಾತ್ಮ ಭಾವಿಸುವುದಿಲ್ಲ. ಆದ್ದರಿಂದ ನಾನು ನಿನ್ನ ಪ್ರಶ್ನೆಗೆ ಉತ್ತರ ಹೇಳಲಾರೆ! “ಎಂದನು. ದ್ರೌಪದಿಯು “ದುಷ್ಟರೂ ಮೋಸಗಾರರೂ ಅನಾರ್ಯರೂ ಜೂಜುಕೋರರೂ ಕೂಡಿಕೊಂಡು ಬಹಳ ಬುದ್ಧಿವಂತಿಕೆಯಿಂದ ಧರ್ಮರಾಜನನ್ನು ತಂದು ಸೇರಿಸಿಕೊಂಡ ಮೇಲೆ ಇದರಲ್ಲಿ ಅವನ ಇಷ್ಟವೇನು ಬಂತು? ಅವನು ಇದಕ್ಕೆ ಪ್ರಯತ್ನಿಸಿದವನೇ ಅಲ್ಲ. ಅವನು ಶುದ್ಧಾತ್ಮ; ಮೋಸವನ್ನು ಅರಿಯದವನು. ಎಲ್ಲರೂ ಸೇರಿ ಅವನನ್ನು ಪರಾಭವಿಸಿದ ಮೇಲೇ ಅವನು ಪಣವಿಟ್ಟನು. ಈ ಸಭೆಯಲ್ಲಿ ಗಂಡುಮಕ್ಕಳೂ ಸೊಸೆಯರೂ ಉಳ್ಳ ಹಿರಿಯರಿದ್ದೀರಿ. ನೀವೆಲ್ಲರೂ ನನ್ನ ಈ ಪ್ರಶ್ನೆಯನ್ನು ಸರಿಯಾದ ರೀತಿಯಲ್ಲಿ ಪರಿಶೀಲಿಸಿ ಉತ್ತರ ಹೇಳಿ! “ಎಂದಳು. ಹೀಗೆಂದು ಮನಕರಗುವಂತೆ ಅಳುತ್ತ ಮತ್ತೆ ಮತ್ತೆ ಗಂಡಂದಿರನ್ನು ನೋಡುತ್ತಿದ್ದ ದ್ರೌಪದಿಯನ್ನು ದುಶ್ಶಾಸನನು ಎಳೆಯುತ್ತ ಅವಳಿಗೆ ಕ್ರೂರವೂ ಕಟುವೂ ಆದ ಮಾತುಗಳನ್ನು ಹೇಳುತ್ತಿದ್ದನು. ಅವಳ ಸೆರಗು ಜಾರಿಹೋಗಿತ್ತು. ಅದನ್ನು ನೋಡಿ ಭೀಮಸೇನನು ತುಂಬ ಸಂಕಟಪಟ್ಟು ಧರ್ಮರಾಜನನ್ನು ಕುರಿತು ಕೋಪದಿಂದ, “ಮಹಾರಾಜ! ಜೂಜಾಡುವವರು ತಮ್ಮ ದಾಸಿಯರನ್ನು ಕೂಡ ಪಣವಾಗಿ ಇಡುವುದಿಲ್ಲ: ಅವರ ಮೇಲೆ ಕನಿಕರವಿರುತ್ತದೆ. ಕಾಶೀರಾಜ ಮುಂತಾದವರು ಕಾಣಿಕೆಯಾಗಿ ತಂದು ಒಪ್ಪಿಸಿದ ಧನ ಕನಕ ವಾಹನ ಕವಚಾಯುಧಗಳನ್ನೂ ರಾಜ್ಯವನ್ನೂ ನಿನ್ನನ್ನೂ ನಮ್ಮನ್ನೂ ಕೌರವರು ಮೋಸದಿಂದ ಗೆದ್ದರು. ಅದಕ್ಕೆ ನನಗೆ ಕೋಪ ಬರಲಿಲ್ಲ. ಏಕೆಂದರೆ ಇದೆಲ್ಲಕ್ಕೂ ನೀನು ಯಜಮಾನ: ಆದರೆ ದ್ರೌಪದಿಯನ್ನು ಒಡ್ಡಿದ್ದು ಸರಿಯಲ್ಲ; ಅದಕ್ಕೆ ಅವಳು ಅರ್ಹಳಲ್ಲ. ಪಾಂಡವರ ಕೈಹಿಡಿದು ನಿನಗೋಸ್ಕರ ಈ ನೀಚರೂ ಕ್ರೂರರೂ ಮೋಸಗಾರರೂ ಆದವರ ಕೈಗೆ ಸಿಕ್ಕಿ ಹಿಂಸೆಪಡುತ್ತಿದ್ದಾಳೆ. ಆದ್ದರಿಂದ ನಿನ್ನ ಮೇಲೆ ನನಗೆ ಅಪಾರವಾದ ಸಿಟ್ಟು ಬಂದಿದೆ. ಸಹದೇವ! ಬೆಂಕಿ ತೆಗೆದುಕೊಂಡು ಬಾರೋ, ಇವನ ಈ ಎರಡು ಕೈಗಳನ್ನೂ ಸುಟ್ಟುಬಿಡುತ್ತೇನೆ!” ಎಂದನು. ಅರ್ಜುನನು “ಭೀಮಸೇನ! ನೀನು ಹಿಂದೆ ಎಂದೂ ಇಂಥ ಮಾತನ್ನು ಆಡಿದವನಲ್ಲವಲ್ಲ! ಈ ಕ್ರೂರಜನರ ನಡತೆಯಿಂದ ನಿನ್ನ ಧರ್ಮಗೌರವವೆಲ್ಲಾ ಹೋಗಿಬಿಟ್ಟಂತೆ ಕಾಣುತ್ತದೆ. ಧರ್ಮವನ್ನು ಬಿಡಬೇಡ; ಧರ್ಮಪರನಾದ ಅಣ್ಣನನ್ನು ಅತಿಕ್ರಮಿಸಿ ಹೋಗಬೇಡ; ಅವರು ಆಟಕ್ಕೆ ಕರೆದರು; ಕ್ಷತ್ರಿಯಧರ್ಮವನ್ನು ಅನುಸರಿಸಿ ಒಪ್ಪಬೇಕಾಯಿತು; ಹೀಗೆ ಮತ್ತೊಬ್ಬರಿಗಾಗಿ ಆಡಿದ್ದು ನಮಗೆ ಕೀರ್ತಿಕರವೇಯೆ!” ಎಂದನು. ಭೀಮಸೇನನು, “ಅದನ್ನು ನಾನು ಬಲ್ಲೆ ಅರ್ಜುನ! ಇಲ್ಲದಿದ್ದರೆ ಆಗಲೇ ಅವನ ಎರಡು ಕೈಗಳನ್ನೂ ಉರಿಯುವ ಬೆಂಕಿಯಲ್ಲಿ ಹಾಕಿ ಸುಟ್ಟುಬಿಡುತ್ತಿದ್ದೆ!” ಎಂದನು. ಹೀಗೆ ಪಾಂಡವರು ಕಳವಳಿಸುತ್ತಿದ್ದದ್ದನ್ನೂ ದ್ರೌಪದಿಯು ವ್ಯಥೆಪಡುತ್ತಿದ್ದದ್ದನ್ನೂ ನೋಡಿ ಧೃತರಾಷ್ಟ್ರನ ಪುತ್ರನಾದ ವಿಕರ್ಣನು, “ರಾಜರುಗಳೇ, ಈ ಯಾಜ್ಞಸೇನಿ ಕೇಳಿದ ಪ್ರಶ್ನೆಗೆ ಉತ್ತರ ಹೇಳಿ. ಕುರುವೃದ್ಧರಾದ ಭೀಷ್ಮ ಧೃತರಾಷ್ಟ್ರರೂ ವಿವೇಕಿಯಾದ ವಿದುರನೂ, ಆಚಾರ್ಯರಾದ ದ್ರೋಣ ಕೃಪರೂ ಏನೂ ಹೇಳದೆ ಸುಮ್ಮನಿದ್ದಾರೆ. ಕಾಮಕ್ರೋಧಗಳನ್ನು ದೂರಮಾಡಿ, ನಮ್ಮ ಬುದ್ಧಿಗೆ ತೋರಿದಂಥ ಉತ್ತರವನ್ನು ನಾವು ಹೇಳಲೇಬೇಕು” ಎಂದನು. ಆದರೂ ಒಬ್ಬರೂ ಸರಿ ಎನ್ನಲಿಲ್ಲ, ತಪ್ಪು ಎನ್ನಲಿಲ್ಲ; ಆದ್ದರಿಂದ ಅವನು ಕೈ ಕೈ ಹಿಸುಕಿಕೊಳ್ಳುತ್ತ ನಿಟ್ಟುಸಿರುಬಿಡುತ್ತ “ನೀವು ಉತ್ತರ ಹೇಳಿ, ಬಿಡಿ; ನನಗೆ ನ್ಯಾಯವೆಂದು ತೋರಿದ್ದನ್ನು ನಾನು ಹೇಳಿಬಿಡುತ್ತೇನೆ; ರಾಜರಿಗೆ ಬೇಟೆ ಕುಡಿತ ಜೂಜು ಗ್ರಾಮ್ಯವಿಷಯದಲ್ಲಿ ಅತ್ಯಾಸಕ್ತಿ ಇವು ನಾಲ್ಕೂ ವ್ಯಸನಗಳೆಂದು ಶ್ರೇಷ್ಠರಾದವರು ಹೇಳುತ್ತಾರೆ. ಇವುಗಳಲ್ಲಿ ಆಸಕ್ತನಾದವನು ಧರ್ಮಬಿಟ್ಟು ನಡೆಯುವವನು; ಅವನು ಮಾಡಿದ ಕಾರ್ಯಗಳನ್ನು ಲೋಕವು ಮಾನ್ಯ ಮಾಡುವುದಿಲ್ಲ. ಈ ಯುಧಿಷ್ಠಿರನು ವ್ಯಸನಾಸಕ್ತನಾಗಿ ಜೂಜುಕೋರರು ಆಟಕ್ಕೆ ಕರೆದಾಗ ಬಂದು ದ್ರೌಪದಿಯನ್ನು ಪಣವಾಗಿ ಇಟ್ಟನು. ಅಲ್ಲದೆ ಈಕೆ ಪಾಂಡವರೆಲ್ಲರಿಗೂ ಹೆಂಡತಿ; ಮತ್ತು ಯುಧಿಷ್ಟಿರನು ತನ್ನನ್ನು ಸೋತುಕೊಂಡ ಮೇಲೆ ಅವಳನ್ನು ಒಡ್ಡಿದನು: ಶಕುನಿಯೂ ಅವಳನ್ನು ಒಡ್ಡು ಎಂದು ಹೇಳಿ ಒಡ್ಡಿಸಿದನು: ಇದೆಲ್ಲವನ್ನೂ ವಿಚಾರಮಾಡಿದರೆ ಈಕೆ ಜಿತಳಲ್ಲ ಎಂದು ನನಗೆ ತೋರುತ್ತದೆ” ಎಂದನು. ಈ ಮಾತನ್ನು ಕೇಳಿ ಸಭಿಕರು ಗಟ್ಟಿಯಾಗಿ ವಿಕರ್ಣನನ್ನು ಹೊಗಳುವುದಕ್ಕೂ ಶಕುನಿಯನ್ನು ತೆಗಳುವುದಕ್ಕೂ ಮೊದಲುಮಾಡಿದರು. ಆ ಗದ್ದಲವು ನಿಂತಮೇಲೆ ಕರ್ಣನು ಕೋಪಾವಿಷ್ಟನಾಗಿ ತನ್ನ ತೋಳನ್ನು ಚಾಚುತ್ತ “ಈ ವಿಕರ್ಣನು ಆಡಿದ್ದರಲ್ಲಿ ಹಲವು ದೋಷಗಳಿವೆ: ಆರಣಿಯಲ್ಲಿ ಹುಟ್ಟಿದ ಬೆಂಕಿ ಆರಣಿಯನ್ನೇ ಸುಡುವಂತೆ ಇವನು ಹುಟ್ಟಿದ ಮನೆಗೇ ವಿನಾಶಕನಾಗಿದ್ದಾನೆ. ನ್ಯಾಯವಾಗಿ ಗೆಲ್ಲಲ್ಪಟ್ಟವಳು ಎಂದು ತಿಳಿದಿರುವುದರಿಂದಲೇ ಇವರೆಲ್ಲಾ ಬಾಯಿಮುಚ್ಚಿಕೊಂಡಿದ್ದಾರೆ. ವಿಕರ್ಣ! ನೀನು ಹುಡುಗನಾದರೂ ಸಭೆಯಲ್ಲಿ ಮುದುಕರ ಹಾಗೆ ಮಾತನಾಡುವುದು ತಲೆಹರಟೆ. ಸೋತ ದ್ರೌಪದಿಯನ್ನು ಸೋತಿಲ್ಲ ಎಂದು ಹೇಳುತ್ತಿದ್ದೀಯಲ್ಲ, ನೀನು ಧರ್ಮತತ್ವವನ್ನು ಏನು ಬಲ್ಲೆ? ಯುಧಿಷ್ಠಿರನು ತನ್ನ ಸರ್ವಸ್ವವನ್ನೂ ಒಡ್ಡಿ ಕಳೆದುಕೊಂಡಾಗ ಕೃಷ್ಣೆಯನ್ನು ಸೋಲಲಿಲ್ಲ ಎಂದು ಹೇಳುತ್ತೀಯೆ ಹೇಗೆ? ಸರ್ವಸ್ವದಲ್ಲಿ ದ್ರೌಪದಿ ಸೇರಲಿಲ್ಲವೆ? ಶಕುನಿಯು ದ್ರೌಪದಿಯನ್ನು ಹೆಸರಿಸಿದ್ದು ಉಂಟು; ಆದರೆ ಪಾಂಡವರು ಸಮ್ಮತಿಸಿಯೇ ಅವಳನ್ನು ಒಡ್ಡಿದರು. ಹೀಗಿರಲು ಅವಳನ್ನು ಸೋಲಲಿಲ್ಲ ಎಂದು ಹೇಗೆ ಹೇಳುತ್ತೀಯೆ? ಇವಳನ್ನೂ ಪಾಂಡವರ ಧನವನ್ನೂ ಪಾಂಡವರನ್ನೂ ಶಕುನಿಯು ಧರ್ಮದಿಂದಲೇ ಗೆದ್ದಿದ್ದಾನೆ. ದುಶ್ಶಾಸನ! ಈ ವಿಕರ್ಣ ಶುದ್ಧ ಹುಡುಗನಾದರೂ ಮಹಾ ಬುದ್ಧಿವಂತನ ಹಾಗೆ ಮಾತಾಡುತ್ತಾನೆ; ಪಾಂಡವರ ಬಟ್ಟೆಗಳನ್ನೂ ದ್ರೌಪದಿಯ ಬಟ್ಟೆಗಳನ್ನೂ ತೆಗೆದುಕೋ” ಎಂದನು. ಈ ಮಾತನ್ನು ಕೇಳಿ ಪಾಂಡವರೆಲ್ಲರೂ ತಮ್ಮ ತಮ್ಮ ಉತ್ತರೀಯಗಳನ್ನು ತೆಗೆದು ಎಸೆದರು. ದುಶ್ಶಾಸನನು ಬಲಾತ್ಕಾರದಿಂದ ದ್ರೌಪದಿಯ ಬಟ್ಟೆಯನ್ನು ಸೆಳೆದುಕೊಳ್ಳಲು ಅದೇ ವಿಧವಾದ ಇನ್ನೊಂದು ಸೀರೆ ಒಳಗೆ ಕಾಣಿಸಿಕೊಂಡಿತು. ಅದರ ಹಿಂದೆ ಮತ್ತೊಂದು, ಇನ್ನೊಂದು ಹೀಗೆ ಅನೇಕ ಸೀರೆಗಳು ಎಳೆದೆಳೆದ ಹಾಗೆಲ್ಲಾ ಬಂದವು. ಈ ಅದ್ಭುತವನ್ನು ನೋಡಿ ರಾಜರಲ್ಲಿ ಮಹಾ ಕೋಲಾಹಲವುಂಟಾಯಿತು. ಭೀಮನು ಅವರ ಮಧ್ಯೆ ನಿಂತು ಕೈ ಕೈ ಹಿಸುಕಿಕೊಳ್ಳುತ್ತ, ಕ್ರೋಧದಿಂದ ತುಟಿಗಳು ಅದುರುತ್ತಿರಲು, ಗಟ್ಟಿಯಾಗಿ “ಎಲೈ ಕ್ಷತ್ರಿಯರೇ, ನನ್ನ ಈ ಮಾತನ್ನು ಆಲಿಸಿ! ಹಿಂದೆ ಯಾರೂ ಇಂಥ ಮಾತನ್ನು ಆಡಿರಲಿಲ್ಲ. ಮುಂದೆ ಆಡುವುದಿಲ್ಲ. ಇದರಂತೆ ನಾನು ನಡೆಯದಿದ್ದರೆ ನನ್ನ ತಾತ ಮುತ್ತಾತಂದಿರಿಗೆ ಬಂದ ಸದ್ಗತಿ ನನಗೆ ಬರದಿರಲಿ. ಭರತವಂಶಕ್ಕೆ ಕಳಂಕನಾದ ಈ ಪಾಪಿ ದುಶ್ಶಾಸನನ ಎದೆಯನ್ನು ಯುದ್ಧದಲ್ಲಿ ಬಗೆದು ಅವನ ರಕ್ತವನ್ನು ಹೀರುತ್ತೇನೆ!” ಎಂದು ಶಪಥಮಾಡಿದನು. ಇತ್ತ ದ್ರೌಪದಿಯ ಸೀರೆ ಅಕ್ಷಯವಾಗಲು ಅದನ್ನು ಎಳೆದು ಎಳೆದು ಅವಮಾನವೂ ಆಯಾಸವೂ ಆಗಿ ದುಶ್ಶಾಸನನು ಕುಳಿತುಬಿಟ್ಟನು. ಸಭಾಮಧ್ಯದಲ್ಲಿ ಸೀರೆಯ ರಾಶಿ ಬಿದ್ದುಹೋಯಿತು. ಎಲ್ಲರೂ ಅವನನ್ನು ಬೈದರು. ಭೀಮನನ್ನು ಭಲೆ ಎಂದರು. ದ್ರೌಪದಿಯ ಪ್ರಶ್ನೆಗೆ ಉತ್ತರ ಹೇಳಲಾರದ್ದಕ್ಕಾಗಿ ಕೌರವರನ್ನು ನಿಂದಿಸಿದರು. ಧೃತರಾಷ್ಟ್ರನನ್ನು ದೂಷಿಸಿದರು. ಆಗ ಧರ್ಮಜ್ಞನಾದ ವಿದುರನು ಎದ್ದು ಎರಡು ತೋಳುಗಳನ್ನೂ ಎತ್ತಿ ಗದ್ದಲವನ್ನು ಅಡಗಿಸಿ, “ಎಲೈ ಸದಸ್ಯರೇ! ದ್ರೌಪದಿಯು ಪ್ರಶ್ನೆಹಾಕಿ ಅನಾಥೆಯಂತೆ ಅಳುತ್ತಿದ್ದಾಳೆ. ಧರ್ಮವು ಸಂದಿಗ್ದವಾಗಿರುವ ಈ ವಿಷಯದಲ್ಲಿ ನೀವು ಯಾರೂ ಉತ್ತರ ಹೇಳುತ್ತಿಲ್ಲ. ಆರ್ತನಾದವನು ಸಂತಪಿಸುತ್ತ ಸಭೆಗೆ ಬಂದರೆ ಅವನನ್ನು ಸಭಿಕರು ಸತ್ಯದಿಂದಲೂ ಧರ್ಮದಿಂದಲೂ ಶಮನಗೊಳಿಸಬೇಕು: ಧರ್ಮ ವಿಷಯವಾಗಿ ಪ್ರಶ್ನೆ ಹಾಕಿದರೆ ಕಾಮಕ್ರೋಧ ವಶರಾಗದೆ ಅದಕ್ಕೆ ಉತ್ತರ ಹೇಳಬೇಕು. ವಿಕರ್ಣನು ತನ್ನ ಬುದ್ಧಿಗೆ ತೋರಿದಂತೆ ಉತ್ತರ ಹೇಳಿದನು. ನೀವೂ ಹಾಗೆಯೇ ನಿಮ್ಮ ನಿಮ್ಮ ಬುದ್ಧಿಗೆ ತೋರಿದಂತೆ ಹೇಳಬೇಕು. ಧರ್ಮವನ್ನು ಬಲ್ಲ ಸಭಿಕನು ಅದನ್ನು ಹೇಳದೆ ಸುಮ್ಮನೆ ಇದ್ದರೆ ಅರ್ಧ ಸುಳ್ಳು ಹೇಳಿದ ಹಾಗೆಯೇ. ಆದ್ದರಿಂದ ಪ್ರಶ್ನೆಗೆ ತಕ್ಕ ಉತ್ತರ ಹೇಳಿ!” ಎಂದನು. ಆದರೆ ಯಾರೂ ಯಾವ ಮಾತನ್ನೂ ಆಡಲಿಲ್ಲ. ಆಗ ದ್ರೌಪದಿಯು ಸಭೆಯನ್ನುದ್ದೇಶಿಸಿ “ಇಗೋ ಈ ಸಭೆಗೆ ನಮಸ್ಕಾರ ಮಾಡುತ್ತೇನೆ. ಇದನ್ನು ನಾನು ಮೊದಲೇ ಮಾಡಬೇಕಾಗಿತ್ತು. ಇವನು ನನ್ನನ್ನು ಬಲವಾಗಿ ಎಳೆದಾಡುತ್ತಿದ್ದರಿಂದ ಮಾಡಲಾಗಲಿಲ್ಲ” ಎಂದು ನಮಸ್ಕರಿಸಿ ದುಃಖವನ್ನು ತಾಳಲಾರದೆ ನೆಲದ ಮೇಲೆ ಬಿದ್ದು ಬಿಕ್ಕಿ ಬಿಕ್ಕಿ ಅಳುತ್ತಾ “ನನ್ನ ಸ್ವಯಂವರಕ್ಕೆ ಬಂದಿದ್ದ ರಾಜರು ಹೊರತು ಮತ್ತಾರೂ ನನ್ನನ್ನು ನೋಡಿರಲಿಲ್ಲ: ಮನೆಯಲ್ಲಿದ್ದಾಗ ನನ್ನನ್ನು ವಾಯು ಸೂರ್ಯರೂ ಕಾಣರು. ಅಂಥವಳು ಈಗ ಸಭಾಮಧ್ಯದಲ್ಲಿ ಬಂದು ನಿಂತಿದ್ದೇನೆ; ನನ್ನ ಮೇಲೆ ಗಾಳಿ ಬೀಸಿದರೂ ಪಾಂಡವರು ಅದನ್ನು ಸಹಿಸುತ್ತಿರಲಿಲ್ಲ. ಅಂಥವರು ಈ ದುರಾತ್ಮನು ನನ್ನನ್ನು ಎಳೆಯುತ್ತಿದ್ದರೆ ನೋಡಿಕೊಂಡು ಸುಮ್ಮನಿದ್ದಾರೆ: ಈ ಕೌರವರು ತಮ್ಮ ಸೊಸೆಯೂ ಮಗಳೂ ಹೀಗೆ ಸಂಕಟಪಡುತ್ತಿದ್ದರೆ ಸಹಿಸಿಕೊಂಡಿದ್ದಾರೆ. ಇದೆಲ್ಲಾ ಕಾಲವೈಪರೀತ್ಯವೇ ಸರಿ. ಸಚ್ಚರಿತ್ರಳಾದ ನನ್ನಂಥ ಹೆಂಗಸು ಹೀಗೆ ಸಭಾಮಧ್ಯಕ್ಕೆ ಬಂದು ನಿಂತಿದ್ದೇನಲ್ಲಾ ಇದಕ್ಕಿಂತ ದುಃಖಕರವಾದದ್ದು ಇನ್ನೇನು ಇದ್ದೀತು; ರಾಜರ ಧರ್ಮವೆಲ್ಲಾ ಎಲ್ಲಿ ಹೋಯಿತು? ಪಾಂಡವರ ಹೆಂಡತಿಯಾಗಿ ದೃಷ್ಟದ್ಯುಮ್ನನ ತಂಗಿಯಾಗಿ, ವಾಸುದೇವನ ಸಖಿಯಾಗಿ ನಾನು ಸಭೆಗೆ ಬರುವಂತಾಗಬಹುದೇ? ಕೌರವ ರಾಜರೇ! ನಾನು ದಾಸಿಯೇ ದಾಸಿಯಲ್ಲವೇ ಹೇಳಿಬಿಡಿ; ನಿಮ್ಮ ತೀರ್ಮಾನದಂತೆ ನಾನು ನಡೆದುಕೊಳ್ಳುತ್ತೇನೆ; ಈ ನೀಚನು ನನ್ನನ್ನು ಎಳೆಯುತ್ತಿದ್ದಾನೆ. ಅದನ್ನು ನಾನು ತುಂಬ ಹೊತ್ತು ತಡೆದುಕೊಳ್ಳಲಾರೆ!” ಎಂದಳು. ಭೀಷ್ಮನು” ಅಮ್ಮಾ! ಧರ್ಮದ ಸ್ವರೂಪ ಬಹು ಸೂಕ್ಷ್ಮವಾದದ್ದು; ಅದನ್ನು ಮಹಾತ್ಮರೂ ತಿಳಿಯುವುದು ಕಷ್ಟ-ಎಂದು ಆಗಲೇ ಹೇಳಿದೆ. ಲೋಕದಲ್ಲಿ ಬಲಿಷ್ಠನಾದವನು ಯಾವುದನ್ನು ಧರ್ಮವೆಂದು ತಿಳಿಯುತ್ತಾನೋ ಅದೇ ಧರ್ಮವಾಗಿ ನಿಲ್ಲುತ್ತದೆ. ನಿನ್ನ ಈ ಪ್ರಶ್ನೆ ಬಹಳ ಸೂಕ್ಷ್ಮವಾದದ್ದು, ಗಹನವಾದದ್ದು, ಮಹತ್ವವುಳ್ಳದ್ದು; ಆದ್ದರಿಂದ ಇದನ್ನು ನಾನು ವಿಚಾರದಿಂದ ನಿರ್ಧರಿಸಲಾರೆ; ಒಂದು ಸಂಗತಿಯೇನೋ ನಿಶ್ಚಯ; ಈ ಕುಲಕ್ಕೆ ಕೊನೆಗಾಲ ಒದಗಿದೆ. ಅದಕ್ಕೇ ಈ ಕೌರವರು ಹೀಗೆ ಲೋಭಮೋಹಗಳಿಗೆ ವಶರಾಗಿದ್ದಾರೆ; ಸತ್ಕುಲಪ್ರಸೂತರು ನಿನ್ನಂತೆ ಎಷ್ಟು ದುಃಖಾರ್ತರಾದರೂ ಧರ್ಮಮಾರ್ಗವನ್ನು ಬಿಟ್ಟುಹೋಗುವುದಿಲ್ಲ; ಧರ್ಮವನ್ನು ಬಲ್ಲ ಈ ದ್ರೋಣ ಮುಂತಾದ ಹಿರಿಯರು ಜೀವವಿಲ್ಲದ ದೇಹಗಳ ಹಾಗೆ ಸುಮ್ಮನೆ ಕುಳಿತಿದ್ದಾರೆ. ನನ್ನ ಅಭಿಪ್ರಾಯವೇನೆಂದರೆ ಯುಧಿಷ್ಠಿರನೇ ಈ ಪ್ರಶ್ನೆಯನ್ನು ತೀರ್ಮಾನಮಾಡಬಲ್ಲವನು. ನಿನ್ನನ್ನು ಸೋತನೇ ಇಲ್ಲವೇ ಎಂಬುದನ್ನು ಅವನೇ ಹೇಳಬೇಕು” ಎಂದನು. ಆಗ ದುರ್ಯೋಧನನು “ಯಾಜ್ಞಸೇನಿ, ಈ ಪ್ರಶ್ನೆ ಹಾಗಿರಲಿ; ನಿನ್ನ ಗಂಡಂದಿರಾದ ಭೀಮಾರ್ಜುನ ನಕುಲ ಸಹದೇವರು ಯುಧಿಷ್ಠಿರನಿಗೆ ನಿನ್ನ ಮೇಲೆ ಒಡೆತನವಿಲ್ಲವೆಂದು ಹೇಳಿಬಿಡಲಿ; ಇಲ್ಲವೇ ನಿನ್ನ ಮೇಲೆ ತನಗೆ ಅಧಿಕಾರವುಂಟು ಇಲ್ಲ ಎಂಬುದನ್ನು ಧರ್ಮರಾಜನೇ ಹೇಳಿಬಿಡಲಿ. ಇಲ್ಲಿ ಸಭಾಸದರಾಗಿರುವ ಕೌರವರಾಜರು ನಿನ್ನ ದುಃಖವನ್ನು ಕಂಡೂ ಕಂಡೂ ಸುಮ್ಮನಿರುವುದು ಪಾಂಡವರು ನಿರ್ಭಾಗ್ಯರೆಂದು ತಿಳಿದಿರುವುದರಿಂದ!” ಎಂದನು. ಇದುವರೆಗೂ ಅವನ ಹೆದರಿಕೆಯಿಂದ ಮಾತನಾಡದೆ ಸುಮ್ಮನೆ ಇದ್ದವರು ಈಗ ಅವನ ಮಾತನ್ನು ಗಟ್ಟಿಯಾಗಿ ಅನುಮೋದಿಸಿದರು; ಹೋ! ಹೋ! ಎಂದರು. ಉತ್ತರೀಯಗಳನ್ನು ಹಾರಿಸಿ ದುರ್ಯೋಧನನನ್ನು ಹೊಗಳಿದರು. ಧರ್ಮರಾಜನ ಕಡೆಗೆ ತಿರುಗಿ ಅವನೂ ಮಿಕ್ಕ ಪಾಂಡವರೂ ಏನೆನ್ನುತ್ತಾರೋ ಎಂದು ಕುತೂಹಲದಿಂದ ನೋಡುತ್ತಿದ್ದರು. ಆಗ ಭೀಮಸೇನನು “ಧರ್ಮರಾಜನು ನಮ್ಮ ಕುಲಕ್ಕೆ ಯಜಮಾನನಲ್ಲದಿದ್ದರೆ ನಾವು ಇದನ್ನೆಲ್ಲಾ ಸಹಿಸಿಕೊಂಡಿರುತ್ತಿರಲಿಲ್ಲ; ಅವನು ನಮ್ಮ ಪುಣ್ಯಕ್ಕೂ ಪ್ರಾಣಕ್ಕೂ ಎಂದೂ ಒಡೆಯನೇ: ಅವನು ತನ್ನನ್ನು ಸೋತಿರುವುದಾಗಿ ತಿಳಿದುಕೊಂಡಿದ್ದರೆ ನಾವೂ ಎಲ್ಲರೂ ಸೋತವರೇ; ಇಲ್ಲದಿದ್ದರೆ ಪಾಂಚಾಲಿಯ ಕೂದಲಿಗೆ ಕೈಯಿಕ್ಕಿ ಈ ತೋಳುಗಳಿಂದ ತಪ್ಪಿಸಿಕೊಂಡು ಹೋಗಬಲ್ಲ ಮನುಷ್ಯನಾವನು? ಧರ್ಮಪಾಶಕ್ಕೆ ಕಟ್ಟುಬಿದ್ದೂ, ಅಣ್ಣನಿಗೆ ಗೌರವ ಕೊಟ್ಟೂ, ಅರ್ಜುನನಿಂದ ತಡೆಯಲ್ಪಟ್ಟೂ ಈ ಸಂಕಟದಲ್ಲಿ ಸುಮ್ಮನಿದ್ದೇನೆ. ಧರ್ಮರಾಜನು ಬಿಟ್ಟುಕೊಟ್ಟರೆ ಸಾಕು ಈ ಪಾಪಿಷ್ಠರಾದ ಕೌರವರನ್ನು ಸಿಂಹವು ಕ್ಷುದ್ರಮೃಗಗಳನ್ನು ಅಪ್ಪಳಿಸುವಂತೆ ಅಪ್ಪಳಿಸಿ ಅರೆದುಹಾಕಿಬಿಡುತ್ತಿದ್ದೆ!” ಎಂದು ತನ್ನ ತೋಳನ್ನು ತಟ್ಟಿದನು. ಆಗ ಭೀಷ್ಮ ದ್ರೋಣ ವಿದುರರು ಅಡ್ಡಬಂದು “ಭೀಮಸೇನ! ಇದೆಲ್ಲಾ ನಿನ್ನಲ್ಲಿ ಸಂಭವ; ಆದರೆ ತಾಳ್ಮೆ ತೆಗೆದುಕೋ!” ಎಂದು ಸಮಾಧಾನ ಮಾಡಿದರು. ಕರ್ಣನು, “ದಾಸಶಿಷ್ಯಪರಾಧೀನಳಾದ ಹೆಂಗಸು ಈ ಮೂವರಿಗೂ ತಮ್ಮ ಸ್ವತ್ತು ಎನ್ನುವುದು ಇಲ್ಲ. ನೀನು ದಾಸನ ಹೆಂಡತಿ; ಅವನಿಗೆ ಈಗ ತನ್ನದು ಎಂಬ ಸ್ವತ್ತು ಇಲ್ಲದ್ದರಿಂದ, ನಿನಗೆ ಅವನು ಒಡೆಯನಲ್ಲ; ನಾವು ಒಡೆಯರು; ಆದ್ದರಿಂದ ನಮ್ಮ ಮನೆಯೊಳಕ್ಕೆ ನಡೆ, ಅಲ್ಲಿ ಪರಿಚಾರಿಕೆ ಮಾಡು ಹೋಗು; ಹೀಗೆ ಜೂಜಾಡಿ ನಿನ್ನನ್ನು ಸೋಲದಿರುವ ಮತ್ತಾವನನ್ನಾದರೂ ಬೇಗ ಗಂಡನನ್ನಾಗಿ ಮಾಡಿಕೋ! ಪಾಂಡವರು ಸೋತು ದಾಸರಾಗಿ ಬಿಟ್ಟಿರುವುದರಿಂದ ನಿನಗೆ ಈಗ ಗಂಡಂದಿರು ಇಲ್ಲದ ಹಾಗೆಯೇ. ದ್ರುಪದರಾಜ ಪುತ್ರಿಯಾದ ನಿನ್ನನ್ನು ಜೂಜಿನಲ್ಲಿ ಪಣವಾಗಿ ಒಡ್ಡಿದ ಧರ್ಮರಾಯನು ನಿನ್ನ ಪ್ರಯೋಜನವನ್ನು ಬಲ್ಲವನೆಂದು ಹೇಳಬಹುದೇ? ಅವನಿಗೆ ಪರಾಕ್ರಮ ಏನಾದರೂ ಇದೆ ಎಂದು ಹೇಳಬಹುದೇ?” ಎಂದನು. ಭೀಮನಿಗೆ ಮತ್ತೆ ಕೋಪವೇರಿ ಭುಗ್ಗನೇ ಬೆಂಕಿ ಹೊತ್ತಿಕೊಂಡಂತಾಯಿತು. ಆದರೆ ಅವನು ಅದನ್ನು ತಡೆದುಕೊಂಡು ದೊಡ್ಡದಾಗಿ ನಿಟ್ಟುಸಿರುಬಿಟ್ಟನು. ದುರ್ಯೋಧನನು ಸುಮ್ಮನೇ ಕುಳಿತಿದ್ದ ಧರ್ಮರಾಜನನ್ನು ನೋಡಿ “ಮಹಾರಾಜ! ಈ ಭೀಮಾರ್ಜುನರೂ ಯಮಳರೂ ನಿನ್ನ ಅನುಯಾಯಿಗಳು; ನೀನು ಹೇಳಿದ್ದನ್ನು ಅವರು ಒಪ್ಪುತ್ತಾರೆ. ಆದ್ದರಿಂದ ಈ ಪ್ರಶ್ನೆಗೆ ಉತ್ತರಕೊಡು; ಕೃಷ್ಣೆಯನ್ನು ನೀನು ಸೋತಿದ್ದೀಯಾ ಇಲ್ಲವೇ?” ಎಂದು ಕೇಳಿ ಐಶ್ವರ್ಯಮದಮತ್ತನಾಗಿ ದ್ರೌಪದಿಯನ್ನು ನೋಡಿ ನಗುತ್ತ ಭೀಮನನ್ನು ಮೂದಲಿಸುವಂತೆ ತಾನು ಉಟ್ಟಿದ್ದ ಬಟ್ಟೆಯನ್ನು ಓರೆಮಾಡಿ ಆನೆಯ ಸೊಂಡಲಿನಂತಿದ್ದ ತನ್ನ ಎಡತೊಡೆಯನ್ನು ಅವಳಿಗೆ ತೋರಿಸಿದನು. ಅದನ್ನು ಕಂಡು ಭೀಮಸೇನನು ಕೆಂಪಾದ ತನ್ನ ಕಣ್ಣುಗಳನ್ನು ಅರಳಿಸಿ ಬಿರುಗಣ್ಣಿನಿಂದ ನೋಡುತ್ತ ಸಭೆಗೆ ಹೇಳುವಂತೆ “ಯುದ್ಧದಲ್ಲಿ ಈ ತೊಡೆಯನ್ನು ಗದೆಯಿಂದ ಮುರಿಯದಿದ್ದರೆ ನನಗೆ ಪರಲೋಕದಲ್ಲಿ ಸದ್ಗತಿ ಬರದೆ ಹೋಗಲಿ!” ಎಂದು ಪ್ರತಿಜ್ಞೆಮಾಡಿದನು. ವಿದುರನು “ಎಲೈ ಕೌರವರಿರಾ! ಹೆಂಗಸನ್ನು ಹೀಗೆ ಸಭೆಗೆ ಎಳೆತಂದು ಅವಳೊಡನೆ ವಿವಾದ ಮಾಡುತ್ತಿರುವುದು ಜೂಜಿಗಿಂತಲೂ ಹೀನಾಯವಾದದ್ದು; ನೀವು ದುರಾಲೋಚನೆಗಳನ್ನು ಮಾಡುತ್ತಿದ್ದೀರಿ; ಇದರಿಂದ ನಿಮ್ಮ ಯೋಗಕ್ಷೇಮ ಹಾಳಾಗುತ್ತದೆ. ಯುಧಿಷ್ಠಿರನು ಸ್ವತಂತ್ರನಾಗಿದ್ದಾಗ ಈಕೆಯನ್ನು ಒಡ್ಡಿದ್ದರೆ ಅವನಿಗೆ ಹಾಗೆ ಮಾಡಲು ಅಧಿಕಾರವಿರುತ್ತಿತ್ತು; ಹಾಗಲ್ಲದೆ ತನ್ನನ್ನು ತಾನು ಸೋತುಕೊಂಡ ಮೇಲೆ ಅವಳನ್ನು ಒಡ್ಡಿದ್ದರಿಂದ ಇವಳು ಸ್ವಪ್ನದಲ್ಲಿ ಗೆದ್ದ ಹಣದ ಹಾಗೆಯೇ: ಆದ್ದರಿಂದ ದುರ್ಯೋಧನನ ಮಾತನ್ನು ಕೇಳಿ ಅಧರ್ಮಕ್ಕೆ ಹೋಗಬೇಡಿ.” ಎಂದನು. ದುರ್ಯೋಧನನು ಮತ್ತೆ “ಯಾಜ್ಞಸೇನಿ! ಈ ಭೀಮಾರ್ಜುನ ನಕುಲ ಸಹದೇವರಲ್ಲಿ ಯಾರಾದರೂ ಧರ್ಮರಾಜನಿಗೆ ಅಧಿಕಾರವಿರಲಿಲ್ಲ ಎಂದು ಹೇಳಿಬಿಡಲಿ; ನಾನು ಅದನ್ನು ಅಂಗೀಕರಿಸಿ ನಿನ್ನನ್ನು ದಾಸ್ಯದಿಂದ ಬಿಡುಗಡೆ ಮಾಡಿಬಿಡುತ್ತೇನೆ!” ಎಂದನು. ಆಗ ಅರ್ಜುನನು “ಕೌರವರೇ, ನಮ್ಮನ್ನು ಪಣವಾಗಿಡುವುದಕ್ಕೆ ಮುಂಚೆ ಈ ಮಹಾತ್ಮನಾದ ಧರ್ಮರಾಜನು ನಮ್ಮೆಲ್ಲರಿಗೂ ಒಡೆಯನಾಗಿದ್ದನು; ಸೋತಮೇಲೆ ಯಾರಿಗೆ ಒಡೆಯನೆಂಬುದನ್ನು ನೀವೇ ಯೋಚಿಸಬಹುದು!" ಎಂದನು.</p>
<p>ಆಗ ಧೃತರಾಷ್ಟ್ರನ ಅರಮನೆಯಲ್ಲಿ ನರಿಗಳು ಗಟ್ಟಿಯಾಗಿ ಊಳಿಟ್ಟವು; ಕತ್ತೆಗಳು ಅರಚಿದುವು; ಪಕ್ಷಿಗಳು ಭಯಂಕರವಾಗಿ ಕೂಗಿದವು. ಈ ಉತ್ಪಾತಗಳನ್ನು ಕೇಳಿ, ಗಾಂಧಾರಿ ವಿದುರ ಭೀಷ್ಮ ದ್ರೋಣ ಕೃಪ ಇವರು “ಶುಭವಾಗಲಿ! ಶುಭವಾಗಲಿ!!” ಎಂದು ಹೇಳುತ್ತ ಇದನ್ನು ಧೃತರಾಷ್ಟ್ರನಿಗೆ ತಿಳಿಸಿದರು. ಅವನು “ಅಯ್ಯೋ ಅವಿವೇಕಿ! ಕೌರವರ ಸಭೆಯಲ್ಲಿ ಹೆಂಗಸನ್ನು, ಅದರಲ್ಲೂ ಪಾಂಡವರ ಧರ್ಮಪತ್ನಿಯಾದ ದ್ರೌಪದಿಯನ್ನು ಕರೆತಂದು ಅವಳೊಡನೆ ವಾದ ವಿವಾದ ಮಾಡುತ್ತೀಯಾ? ನೀನು ಹಾಳಾಗಿ ಹೋಗುತ್ತೀಯೆ!” ಎಂದು, ದ್ರೌಪದಿಯನ್ನು ಸಮಾಧಾನಮಾಡುತ್ತ “ಅಮ್ಮಾ ಪಾಂಚಾಲೀ! ನಿನಗೆ ಬೇಕಾದ ವರವನ್ನು ಕೇಳು, ಕೊಡುತ್ತೇನೆ; ನನ್ನ ಸೊಸೆಯರಲ್ಲಿ ನೀನು ಶ್ರೇಷ್ಠಳು, ಧರ್ಮಪರಳು, ಪತಿವ್ರತೆ!” ಎಂದನು. ದ್ರೌಪದಿಯು ಹಾಗಾದರೆ, ಯುಧಿಷ್ಠಿರನು ಬಿಡುಗಡೆ ಹೊಂದಲಿ! ನನ್ನ ಮಗನಾದ ಪ್ರತಿವಿಂದ್ಯನನ್ನು ಯಾರೂ ದಾಸನಮಗ ಎನ್ನದಿರಲಿ!” ಎಂದಳು. ಧೃತರಾಷ್ಟ್ರನು ಅದಕ್ಕೆ ಒಪ್ಪಿ “ಭದ್ರೆ! ಎರಡನೆಯ ವರವನ್ನು ಕೇಳು; ನಿನಗೆ ಒಂದೇ ವರ ಸಾಲದು: ನನ್ನ ಮನಸ್ಸಿಗೆ ಇನ್ನೂ ಕೊಡಬೇಕೆನ್ನಿಸುತ್ತಿದೆ.!” ಎಂದನು. ದ್ರೌಪದಿಯು ಹಾಗಾದರೆ, ಭೀಮಾರ್ಜುನ ನಕುಲಸಹದೇವರು ಅವರವರ ರಥಗಳನ್ನೂ ಬಿಲ್ಲುಗಳನ್ನೂ ಪಡೆಯಲಿ; ಇದೇ ನನ್ನ ಎರಡನೆಯ ವರ” ಎಂದಳು. ಧೃತರಾಷ್ಟ್ರನು ಇದಕ್ಕೂ ಒಪ್ಪಿ “ಮೂರನೆಯ ವರವನ್ನು ಕೇಳು; ನಿನಗೆ ಎರಡೇ ವರಗಳನ್ನು ಕೊಟ್ಟರೆ ಸತ್ಕಾರಮಾಡಿದಂತಾಗುವುದಿಲ್ಲ; ನೀನು ನನ್ನ ಸೊಸೆಯರಲೆಲ್ಲಾ ಶ್ರೇಷ್ಟಳೂ ಧರ್ಮಿಷ್ಠಳೂ ಆಗಿದ್ದೀಯೆ” ಎಂದನು. ದ್ರೌಪದಿಯು “ಸ್ವಾಮೀ, ಮೂರನೆಯ ವರವನ್ನು ನಾನು ಕೇಳಲಾರೆ: ಅದು ಲೋಭವಾಗುತ್ತದೆ. ಲೋಭವು ಧರ್ಮವನ್ನು ನಾಶಮಾಡುತ್ತದೆ. ನನ್ನ ಗಂಡಂದಿರ ಪಾಪ ಕಳೆಯಿತು. ಮುಂದೆ ಅವರು ತಮ್ಮ ಪುಣ್ಯಕರ್ಮದಿಂದ ಶುಭವನ್ನು ಕಾಣುವರು!” ಎಂದಳು. ಆಗ ಕರ್ಣನು “ರೂಪವತಿಯರೆನ್ನಿಸಿಕೊಂಡ ಹೆಂಗಸರಲ್ಲಿ ಇಂಥ ಕಾರ್ಯವನ್ನು ಹಿಂದೆ ಎಂದೂ ಕೇಳಿರಲಿಲ್ಲ, ಕಂಡಿರಲಿಲ್ಲ! ಪಾಂಡವರು ಕೌರವರಿಬ್ಬರೂ ಕ್ರೋಧಪರವಶರಾಗಿದ್ದಾರೆ. ದ್ರೌಪದಿಯು ಶಾಂತಳಾಗಿದ್ದು ಮುಳುಗಿಹೋಗುತ್ತಿದ್ದ ಪಾಂಡವರನ್ನು ದೋಣಿಯಂತೆ ದಡಕ್ಕೆ ತಂದು ಬಿಟ್ಟಳು!” ಎಂದನು. ಭೀಮನು ಈ ಮಾತನ್ನು ಕೇಳಿ “ಪಾಂಡವರು ಒಬ್ಬ ಹೆಂಗಸಿನಿಂದ ಉದ್ಧಾರವಾದರು ಎನ್ನುತ್ತಾನೆ ಈ ದುಷ್ಟ! ಮಹಾರಾಜ! ಇವರೊಡನೆ ಮಾತಿಗೆ ಮಾತು ಆಡುವುದರಿಂದ ಏನು ಪ್ರಯೋಜನ? ನಮಗೆ ಬರಿಯ ಕ್ಲೇಶ; ಆದ್ದರಿಂದ ಇವರನ್ನೆಲ್ಲಾ ಇಲ್ಲೇ ನಿರ್ಮೂಲಮಾಡಿಬಿಡುತ್ತೇನೆ!” ಎಂದು ಬಾಗಿಲಿಗೆ ಹಾಕಿದ್ದ ಅಗುಳಿಯ ಕಡೆಗೆ ನೋಡಿದನು. ಕಣ್ಣುಗಳು ರೋಷದಿಂದ ಕೆಂಪೇರಿದ್ದವು: ಹುಬ್ಬುಗಳು ಭಯಂಕರವಾಗಿ ಗಂಟಿಕ್ಕಿದ್ದುವು. ಹೀಗೆ ಪ್ರಳಯಕಾಲದ ಯಮನಂತಿದ್ದ ಭೀಮನನ್ನು ಧರ್ಮರಾಜನು “ಬೇಡ, ಸುಮ್ಮನಿರು!” ಎಂದು ತಡೆದು ಧೃತರಾಷ್ಟ್ರನ ಹತ್ತಿರಕ್ಕೆ ಬಂದು “ಮಹಾರಾಜ! ನಾವು ಈಗ ಏನು ಮಾಡೋಣ, ಅಪ್ಪಣೆ ಕೊಡಿಸು; ನೀನು ಹೇಳಿದ ಹಾಗೆ ಕೇಳುತ್ತೇವೆ” ಎಂದನು. ಧೃತರಾಷ್ಟ್ರನು “ಅಜಾತಶತ್ರೂ! ನಿನಗೆ ಮಂಗಳವಾಗಲಿ. ನಿಮ್ಮ ಧನಕನಕಗಳೊಡನೆ ಹೋಗಿ ನಿಮ್ಮ ರಾಜ್ಯವಾಳಿಕೊಂಡಿರಿ. ಮಗು! ನೀನು ಧರ್ಮಸೂಕ್ಷ್ಮಗಳನ್ನು ಬಲ್ಲವನು. ವೃದ್ಧರಲ್ಲಿ ಪಳಗಿದವನು; ವಿನಯವಂತ; ಪ್ರಜ್ಞಾಶಾಲಿ; ವಿವೇಕಿ; ವಿವೇಕದ ಫಲ ಶಾಂತಿ; ಆದ್ದರಿಂದ ಉಪಶಾಂತನಾಗು, ಕೊಡಲಿಯ ಪೆಟ್ಟು ಬೀಳುವುದು ಮರಕ್ಕೇ ಹೊರತು ಮರವಲ್ಲದ್ದಕ್ಕಲ್ಲ. ಉತ್ತಮರು ವೈರವನ್ನು ಸಾಧಿಸುವುದಿಲ್ಲ. ದೋಷವನ್ನು ಮನಸ್ಸಿಗೆ ಹತ್ತಿಸಿಕೊಳ್ಳುವುದಿಲ್ಲ. ಗುಣವನ್ನೇ ನೋಡುತ್ತಾರೆ. ಅಧಮರು ಕಠಿಣವಾಗಿ ಮಾತನಾಡುತ್ತಾರೆ. ಮಧ್ಯಮರು ಕಠಿಣವಾದ ಮಾತಿಗೆ ಕಠಿಣವಾದ ಉತ್ತರವನ್ನು ಕೊಡುವರು; ಉತ್ತಮರು ಕಠಿಣವಾದ ಮಾತಿಗೆ ಉತ್ತರವನ್ನೇ ಕೊಡರು; ಈ ಸಂದರ್ಭದಲ್ಲಿ ಆರ್ಯನಾದ ನೀನು ಉತ್ತಮರಂತೆ ನಡೆದುಕೊಂಡೆ. ದುರ್ಯೋಧನನ ಒರಟುತನವನ್ನು ಮನಸ್ಸಿನಲ್ಲಿಟ್ಟುಕೊಳ್ಳಬೇಡ.; ಮಗು ನಿನ್ನ ತಾಯಿ ಗಾಂಧಾರಿಯನ್ನೂ ಕುರುಡ ತಂದೆಯನ್ನೂ ನೋಡು. ಮಕ್ಕಳ ಬಲಾಬಲಗಳನ್ನೂ ಅವರ ಮಿತ್ರರನ್ನೂ ನೋಡೋಣವೆಂದು ನಾನು ಜೂಜಿನ ಸಮಯದಲ್ಲಿ ಸುಮ್ಮನಿದ್ದೆ; ನಿನ್ನಲ್ಲಿ ಧರ್ಮ, ಅರ್ಜುನನಲ್ಲಿ ವೀರ್ಯ, ಭೀಮಸೇನನಲ್ಲಿ ಪರಾಕ್ರಮ, ಯಮಳರಲ್ಲಿ ಶ್ರದ್ಧೆ ಶುಷ್ರೂಶೆಗಳು ಇರುವಾಗ ನಿಮಗೆ ಏನು ಕಡಮೆ? ಖಾಂಡವಪ್ರಸ್ಥಕ್ಕೆ ಹೋಗಿಬನ್ನಿ: ತಮ್ಮಂದಿರಲ್ಲಿ ನಿನಗೆ ಸೋದರಪ್ರೇಮವಿರಲಿ; ಧರ್ಮದಲ್ಲಿ ಮನಸ್ಸು ನೆಲಸಿರಲಿ; ಮಂಗಳವಾಗಲಿ!" ಎಂದನು. ಅನಂತರ ಧರ್ಮರಾಜನು ಆರ್ಯಸಂಪ್ರದಾಯಕ್ಕೆ ಅನುಸಾರವಾಗಿ ಮರ್ಯಾದೆಯಿಂದ ನಡೆದುಕೊಂಡು ದ್ರೌಪದಿಯೊಡನೆಯೂ ತಮ್ಮಂದಿರೊಡನೆಯೂ ರಥಗಳಲ್ಲಿ ಕುಳಿತು ಇಂದ್ರಪ್ರಸ್ಥಕ್ಕೆ ಪ್ರಯಾಣಮಾಡಿದನು.</p>
<p>ಇತ್ತಲಾಗಿ ದುಶ್ಶಾಸನನು ದುರ್ಯೋಧನನ ಹತ್ತಿರಕ್ಕೆ ಓಡಿಹೋಗಿ ತುಂಬ ವ್ಯಸನದಿಂದ “ಅಣ್ಣಾ, ನಾವು ಎಷ್ಟೋ ಕಷ್ಟಪಟ್ಟು ಸಂಪಾದಿಸಿದ್ದನ್ನೆಲ್ಲಾ ಈ ಮುದುಕನು ಹಾಳುಮಾಡಿಬಿಟ್ಟ. ಐಶ್ವರ್ಯವನ್ನೆಲ್ಲಾ ಶತ್ರುಗಳ ಪಾಲುಮಾಡಿಬಿಟ್ಟ!” ಎಂದು ಹೇಳಿದನು. ಈ ಮಾತನ್ನು ಕೇಳಿ ದುರ್ಯೋಧನನು ಕರ್ಣ ಶಕುನಿಗಳೊಡನೆ ಆಲೋಚನೆಮಾಡಿಕೊಂಡು ಧೃತರಾಷ್ಟ್ರನ ಹತ್ತಿರಕ್ಕೆ ಬಂದು “ಏನಪ್ಪಾ ಹೀಗೆ ಮಾಡಿದೆ! ಶತ್ರುಗಳನ್ನು ಎಲ್ಲಾ ಉಪಾಯಗಳಿಂದಲೂ ನಾಶಪಡಿಸಬೇಕು. ಇಲ್ಲದಿದ್ದರೆ ನಿನಗೇ ಕೇಡನ್ನು ತರುವರು. ಪಾಂಡವರ ಧನದಿಂದ ರಾಜರನ್ನೆಲ್ಲಾ ಒಲಿಸಿಕೊಂಡು ಆಮೇಲೆ ಅವರೊಡನೆ ಯುದ್ಧಮಾಡಬೇಕೆಂದಿದ್ದೆವು; ಕಚ್ಚುವುದಕ್ಕೆ ಬಂದ ವಿಷಸರ್ಪಗಳನ್ನು ಯಾರು ಕೊರಳಿಗೂ ತಲೆಗೂ ಸುತ್ತಿಕೊಳ್ಳುತ್ತಾರೆ? ಕುಪಿತರಾದ ಪಾಂಡವರಿಗೆ ಆಯುಧಗಳೂ ರಥಗಳೂ ದೊರೆತರೆ ನಮ್ಮನ್ನು ನಿರ್ಮೂಲಮಾಡಿಬಿಡುವರು. ಅವರು ಹೋಗಿರುವುದು ಸೇನೆಯನ್ನು ಕೂಡಿಸಿಕೊಳ್ಳುವುದಕ್ಕೆ. ನಾವು ಅವರಿಗೆ ಕೊಟ್ಟ ಕಾಟವನ್ನೂ ದ್ರೌಪದಿಗೆ ಮಾಡಿದ ಅವಮಾನವನ್ನೂ ಯಾರು ತಾನೇ ಸಹಿಸಿಕೊಂಡಿರಬಲ್ಲರು? ಆದ್ದರಿಂದ ವನವಾಸವನ್ನೇ ಪಣವಾಗಿ ಇಟ್ಟು ಇನ್ನೊಂದು ಸಲ ಜೂಜಾಡಿದರೆ ಅವರನ್ನು ವಶಪಡಿಸಿಕೊಳ್ಳಬಹುದು. ಅವರಾಗಲಿ ನಾವಾಗಲಿ ಜೂಜಿನಲ್ಲಿ ಸೋತರೆ ಹನ್ನೆರಡು ವರ್ಷ ಕಾಡಿಗೆ ಹೋಗಬೇಕು; ಹದಿಮೂರನೆಯ ವರ್ಷ ತಿಳಿದ ಕಡೆಯಲ್ಲಿ ಅಜ್ಞಾತವಾಸ ಮಾಡಬೇಕು. ಆವಾಗ ಗೊತ್ತುಹಚ್ಚಿಬಿಟ್ಟರ ಇನ್ನು ಹನ್ನೆರಡು ವರ್ಷ ಕಾಡಿಗೆ ಹೋಗಬೇಕು. ಹೀಗೆ ಒಪ್ಪಂದ ಮಾಡಿಕೊಂಡು ಪಾಂಡವರು ಇನ್ನೊಂದು ಸಲ ಪಗಡೆಯಾಡಲಿ; ಶಕುನಿ ನಮಗೆ ಆಡಿಕೊಡುತ್ತಾನೆ. ನಾವು ರಾಜ್ಯಪಡೆದು ಅದರಲ್ಲಿ ಸ್ಥಿರವಾಗಿ ನಿಂತು ಬಲವಾದ ಸೇನೆಯನ್ನೂ ಸ್ನೇಹಿತರನ್ನೂ ಕಟ್ಟಿಕೊಂಡುಬಿಟ್ಟರೆ, ಅವರು ಹದಿಮೂರನೆಯ ವರ್ಷ ವನವಾಸ ಮುಗಿಸಿ ಹಿಂತಿರುಗಿ ಬಂದರೂ ಅವರನ್ನು ಗೆಲ್ಲಬಹುದು. ಇದಕ್ಕೆ ನೀನು ಸಮ್ಮತಿಸು ಮಹಾರಾಹ!” ಎಂದು ಬೇಡಿಕೊಂಡನು. ಧೃತರಾಷ್ಟ್ರನು ಅದಕ್ಕೆ ಒಪ್ಪಿ “ಆಗಲಿ! ಪಾಂಡವರು ಆಗಲೇ ತುಂಬ ದೂರ ಹೋಗಿದ್ದರೂ ಚಿಂತೆಯಿಲ್ಲ ಕರೆಸು; ಅವರು ಹಿಂತಿರುಗಿ ಬಂದು ಇನ್ನೊಂದು ಸಾರಿ ದ್ಯೂತವಾಡಲಿ!” ಎಂದನು. ಆಗ ದ್ರೋಣ ಸೋಮದತ್ತ ವಿದುರ ಅಶ್ವತ್ಥಾಮ ಭೂರಿಶ್ರವ ಭೀಷ್ಮ ವಿಕರ್ಣ ಮುಂತಾದವರೆಲ್ಲರೂ, “ಮತ್ತೆ ದ್ಯೂತ ಬೇಡ! ಎಲ್ಲಾ ಇಲ್ಲಿಗೆ ಶಾಂತವಾಗಲಿ!” ಎಂದು ಹೇಳಿದರು. ಗಾಂಧಾರಿಯು, “ಪ್ರಭೂ, ಈ ಅಶಿಕ್ಷಿತ ಹುಡುಗರ ಮಾತು ಕೇಳಿ ಘೋರವಾದ ಕುಲಕ್ಷಯಕ್ಕೆ ಕಾರಣನಾಗಬೇಡ; ಕಟ್ಟಿದ ಸೇತುವೆಯನ್ನು ಯಾರಾದರೂ ಕೆಡವುತ್ತಾರೆಯೇ? ಆರಿದ ಬೆಂಕಿಯನ್ನು ಹೊತ್ತಿಸುತ್ತಾರೆಯೇ ? ಶಾಂತರಾದ ಪಾಂಡವರನ್ನು ಮತ್ತೆ ರೇಗಿಸುವುದು ಯಾರು ಮಾಡುವ ಕೆಲಸ? ಮುದುಕರು ಹುಡುಗರ ಬುದ್ಧಿಯನ್ನು ಹಿಡಿದು ಹೋಗಬಾರದು. ಅವರಿಗೆ ನೀನು ಬುದ್ಧಿಯನ್ನು ಹೇಳಬೇಕು!” ಎಂದಳು. ಹೀಗೆ ಅವಳು ಧರ್ಮವಾದದ್ದನ್ನು ಹೇಳಿದರೂ ಧೃತರಾಷ್ಟ್ರನು “ಕುಲಕ್ಷಯವಾದರೆ ಆಗಲಿ; ಅದನ್ನು ತಡೆಯುವುದು ನನಗೆ ಸಾಧ್ಯವಲ್ಲ. ಹುಡುಗರ ಇಷ್ಟದಂತೆಯೇ ಆಗಲಿ; ಪಾಂಡವರು ಹಿಂತಿರುಗಿ ಬಂದು ಅವರೊಡನೆ ಇನ್ನೊಂದು ಸಲ ದ್ಯೂತವಾಡಲಿ!” ಎಂದುಬಿಟ್ಟನು.</p>
<p>ಇಷ್ಟುಹೊತ್ತಿಗೆ ಪಾಂಡವರು ಬಹುದೂರ ಹೊರಟುಹೋಗಿದ್ದರು. ಆದರೂ ಪ್ರಾತಿಕಾಮಿಯು ಅವರ ಬೆನ್ನಟ್ಟಿಹೋಗಿ ಹಿಡಿದು ಯುಧಿಷ್ಠಿರನನ್ನು ಕುರಿತು “ಮಹಾರಾಜ, ಧೃತರಾಷ್ಟ್ರನು ಹೇಳಿಕಳುಹಿಸಿದ್ದಾನೆ; ಸಭಾಮಂದಿರದಲ್ಲಿ ಪಗಡೆಯಾಟಕ್ಕೆ ಸಿದ್ಧಮಾಡಿದೆ; ಬಂದು ಆಟವಾಡಬೇಕಂತೆ!” ಎಂದನು. ಯುಧಿಷ್ಠಿರನು ಈ ಮಾತನ್ನು ಕೇಳಿ, “ಪ್ರಾಣಿಗಳಿಗೆ ಶುಭಾಶುಭಗಳು ಬ್ರಹ್ಮಸಂಕಲ್ಪದಂತೆ ಒದಗುತ್ತವೆ; ಅವುಗಳು ಯಾರಿಗೂ ತಪ್ಪಿದ್ದಲ್ಲ. ಹಿರಿಯನಾದ ಧೃತರಾಷ್ಟ್ರನು ಇನ್ನೊಂದು ಸಾರಿ ಆಟವಾಡಬೇಕೆಂದು ಹೇಳಿಕಳುಹಿಸಿದ್ದಾನೆ. ಆದ್ದರಿಂದ ಅದು ಕೇವಲ ವಿನಾಶಕರವೆಂದು ತಿಳಿದಿದ್ದರೂ, ಅವನ ಮಾತನ್ನು ಮೀರುವುದಕ್ಕೆ ಇಷ್ಟವಿಲ್ಲ!” ಎಂದು, ಶಕುನಿಯ ಮೋಸವು ತಿಳಿದಿದ್ದರೂ ತಮ್ಮಂದಿರನ್ನು ಕರೆದುಕೊಂಡು ಹಿಂದಿರುಗಿ ಬಂದನು. ದೈವಪ್ರೇರಿತರಾಗಿ ಅವರು ಮತ್ತೆ ಜೂಜಿಗೆ ತೊಡಗಿದರು.</p>
<p>ಶಕುನಿಯು “ಯುಧಿಷ್ಟಿರ ಮಹಾರಾಜ! ಧೃತರಾಷ್ಟ್ರನು ನಿಮ್ಮ ಧನವನ್ನೆಲ್ಲಾ ನಿಮಗೇ ಕೊಡಿಸಿದ್ದಾನೆ. ಅದು ಸರಿಯೆ. ಈಗ ನಾನು ಧನಕ್ಕೆ ಹೆಚ್ಚಿನ ಇನ್ನೊಂದು ಪಣವನ್ನು ಸೂಚಿಸುತ್ತೇನೆ. ನೀವು ನಮ್ಮನ್ನು ಸೋಲಿಸಿದರೆ ನಾವು ಜಿಂಕೆಯ ಚರ್ಮವನ್ನು ಉಟ್ಟು ಕಾಡಿಗೆ ಹೋಗಿ ಅಲ್ಲಿ ಹನ್ನೆರಡು ವರ್ಷ ವಾಸವಾಗಿದ್ದು ಅನಂತರ ಹದಿಮೂರನೆಯ ವರ್ಷವನ್ನು ಅಜ್ಞಾತವಾಗಿ ಕಳೆಯುತ್ತೇವೆ. ಆಗ ನಮ್ಮನ್ನು ಕಂಡುಹಿಡಿದುಬಿಟ್ಟರ, ಮತ್ತೆ ಹನ್ನೆರಡು ವರ್ಷ ಕಾಡಿಗೆ ಹೋಗುತ್ತೇವೆ. ನಾನು ನಿಮ್ಮನ್ನು ಸೋಲಿಸಿದರೆ ನೀವೂ ಹೀಗೆ ದ್ರೌಪದಿಯೊಡನೆ ಹನ್ನೆರಡು ವರ್ಷ ಕಾಡಿನಲ್ಲಿ ಅಜಿನಧಾರಿಗಳಾಗಿದ್ದು ಹದಿಮೂರನೆಯ ವರ್ಷ ಅಜ್ಞಾತವಾಸ ಮಾಡಬೇಕು; ಹದಿಮೂರನೆಯ ವರ್ಷ ಸರಿಯಾಗಿ ಕಳೆದು ಬಟ್ಟರೆ ನಿಮ್ಮ ರಾಜ್ಯವನ್ನು ನೀವು ಪಡೆಯಬಹುದು. ಈ ಒಪ್ಪಂದದ ಮೇಲೆ ನಮ್ಮೊಡನೆ ಇನ್ನೊಂದು ಸಲ ಆಟವಾಡು!” ಎಂದನು. ಅಲ್ಲಿದ್ದವರೆಲ್ಲರೂ “ಅಯ್ಯೋ ಇದರಿಂದ ಎಂಥ ದೊಡ್ಡ ಅನರ್ಥವಾಗುತ್ತದೆ ಎಂದು ಯಾರೂ ತಿಳಿಯಹೇಳುವುದಿಲ್ಲವಲ್ಲ! ಇವರು ಬಾಂಧವರೇ? ಛಿ! ಪಾಂಡವರು ತಮ್ಮ ಬುದ್ಧಿಗೆ ಗೋಚರಿಸುವುದನ್ನು ಕೂಡ ತಿಳಿಯುತ್ತಿಲ್ಲವಲ್ಲ!” ಎಂಧು ಪರಿಪರಿಯಾಗಿ ಮಾತನಾಡಿಕೊಳ್ಳುತ್ತಿದ್ದರು. ಇದನ್ನು ಕೇಳುತ್ತಿದ್ದರೂ ಧರ್ಮರಾಜನು ಮತ್ತೆ ಆಟಕ್ಕೆ ಕುಳಿತನು; ಏಕೆಂದರೆ ಆಟಕ್ಕೆ ಕರೆದಾಗ ಬರುವುದಿಲ್ಲವೆನ್ನುವುದಕ್ಕೆ ಸಂಕೋಚ; ಆಟವಾಡತಕ್ಕದ್ದು ಧರ್ಮವೆಂಬ ಭಾವನೆ. ಇಷ್ಟುಹೊರತು ಕುರುಕುಲ ಕ್ಷಯವಾದೀತೆಂಬ ಯೋಚನೆ ಬರಲಿಲ್ಲ. ಆದ್ದರಿಂದ ಅವನು “ಶಕುನೀ ನನ್ನಂಥ ಧರ್ಮಪರನಾದ ರಾಜನು ಆಟಕ್ಕೆ ಕರೆದರೆ ಹಿಂತೆಗೆಯುತ್ತಾನೆಯೇ? ತಗೋ ಆಡುತ್ತೇನೆ” ಎಂದನು. ಶಕುನಿಯು “ಆನೆ ಕುದುರೆ ಧನಧಾನ್ಯ ದಾಸದಾಸಿ ದನಕುರಿ ಇವೆಲ್ಲಾ ನಮಗೆ ಬೇಕಾದಷ್ಟಿವೆ. ಆದ್ದರಿಂದ ವನವಾಸ ಒಂದೇ ಈಗ ನಾವು ಒಡ್ಡಿರುವ ಪಣ; ನೀವು ಗೆಲ್ಲಲಿ, ನಾವು ಗೆಲ್ಲಲಿ, ಸೋತವರು ಕಾಡಿಗೆ ಹೋಗಬೇಕು. ಇದಕ್ಕೆ ಒಪ್ಪಿ ಆಡೋಣ, ಒಂದೇ ಗರ ಸಾಕು!” ಎಂದನು. ಧರ್ಮರಾಜನು ಒಪ್ಪಲು, ಶಕುನಿಯು ದಾಳವನ್ನಾಡಿ “ಇಗೋ ನಾನು ಗೆದ್ದೆ!” ಎಂದನು.</p>
<p>ಪಾಂಡವರು ಸೋತು ವನವಾಸಕ್ಕೆ ಸಿದ್ಧರಾದರು. ಅದನ್ನು ನೋಡಿ ದುಶ್ಶಾಸನನು “ಇನ್ನು ದುರ್ಯೋಧನನ ಚಕ್ರಾಧಿಪತ್ಯ ಬಂತು. ಪಾಂಡವರು ಸೋತು ವಿಪತ್ತಿಗೆ ಸಿಕ್ಕಿದರು. ನಾವು ಶತ್ರುಗಳಿಗಿಂತ ಹಿರಿಯರಾದೆವು; ಪಾಂಡವರು ಸುಖವನ್ನೂ ರಾಜ್ಯವನ್ನೂ ಕಳೆದುಕೊಂಡು ಅನಂತವಾದ ನರಕದಲ್ಲಿ ಬಿದ್ದುಹೋದರು. ಬಲದಿಂದ ಮದಿಸಿ ಕೌರವರನ್ನು ಅಪಹಾಸ್ಯಮಾಡುತ್ತಿದ್ದವರು ಸೋತು ಐಶ್ವರ್ಯವನ್ನು ಕಳೆದುಕೊಂಡು ಕಾಡಿಗೆ ಹೊರಟಿದ್ದಾರೆ; ಇನ್ನು ಹೊಳೆಯುವ ಪೀತಾಂಬರಗಳನ್ನೆಲ್ಲಾ ತೆಗೆದಿಟ್ಟು ಕೃಷ್ಣಾಜಿನಗಳನ್ನು ಉಡಲಿ; ತಮಗೆ ಸಮಾನರಿಲ್ಲ ಎಂದು ಮೆರೆಯುತ್ತಿದ್ದ ಅವರು ತಾವು ಹೇಗೆ ಜಳ್ಳಾದ ಎಳ್ಳುಕಾಳಿನಂತೆ ನಿಷ್ಪ್ರಯೋಜಕರು ಎಂದು ತಿಳಿದುಕೊಳ್ಳಲಿ; ಯಜ್ಞಸೇನನು ಮಗಳನ್ನು ಈ ಷಂಡರಾದ ಪಾಂಡವರಿಗೆ ಕೊಟ್ಟು ಏನು ಅಕಾರ್ಯ ಮಾಡಿದ! ಯಾಜ್ಞಸೇನಿ ಈ ದರಿದ್ರರನ್ನು ಕಟ್ಟಿಕೊಂಡು ಕಾಡಿನಲ್ಲಿ ಏನು ಸುಖಪಟ್ಟೀಯೆ? ಕ್ಷಾಂತರೂ ದಾಂತರೂ ಧನವಂತರೂ ಆದ ಕೌರವರಲ್ಲಿ ಯಾರಾದರೂ ಒಬ್ಬನನ್ನು ನಿನ್ನ ಗಂಡನಾಗಿ ಆರಿಸಿಕೋ; ಹಾಗಾದರೆ ಈ ಕಾಲವಿಪರ್ಯಾಸದಿಂದ ನಿನಗೆ ಕಷ್ಟಪ್ರಾಪ್ತವಾದಂತಾಗುವುದಿಲ್ಲ!” ಎಂದನು. ಈ ಕ್ರೂರವಾಕ್ಕುಗಳನ್ನು ಕೇಳಿ ಭೀಮಸೇನನು ಸಿಂಹದಂತೆ ಅವನ ಮೇಲೆ ಹಾರಿಬಂದು ರೋಷದಿಂದಲೇ ಅವನನ್ನು ಅಡಗಿಸಿಬಿಡುವಂತೆ “ಎಲೋ ಕ್ರೂರ! ಪಾಪಿಗಳು ಆಡುವ ಹೀನವಾದ ಮಾತುಗಳನ್ನು ರಾಜಸಭೆಯಲ್ಲಿ ಆಡುತ್ತಿದ್ದೀಯೆ! ನೀನು ನಿನ್ನ ವಾಗ್ಬಾಣಗಳಿಂದ ನಮ್ಮ ಮರ್ಮಸ್ಥಾನಗಳನ್ನು ಕತ್ತರಿಸಿದಂತೆ ನಾನು ನಿನ್ನನ್ನೂ ನಿನ್ನ ರಕ್ಷಕರನ್ನೂ ಯುದ್ಧದಲ್ಲಿ ಕತ್ತರಿಸಿ ತುಂಡುಮಾಡಿ ಕೊಲ್ಲುತ್ತೇನೆ!” ಎಂದು ಗರ್ಜಿಸಿ ಪ್ರತಿಜ್ಞೆ ಮಾಡಿದನು. ಅವನು ಧರ್ಮಕ್ಕೆ ಕಟ್ಟುಬಿದ್ದು ಕೃಷ್ಣಾಜಿನವನ್ನುಟ್ಟು ಶೋಕಪರವಶನಾಗಿ ಹೀಗೆ ಪ್ರತಿಜ್ಞೆ ಮಾಡುತ್ತಿರಲು ಅತ್ತ ದುಶ್ಶಾಸನನು ಕೌರವರ ಮಧ್ಯೆ ನಾಚಿಕೆಬಿಟ್ಟು ಕುಣಿದಾಡುತ್ತ ಅವನನ್ನು “ಹಸು! ಹಸು!” ಎಂದು ಕರೆದನು. ಭೀಮಸೇನನ ಕೋಪವು ಇನ್ನೂ ಹೆಚ್ಚಿ “ಎಲಾ ದುಶ್ಶಾಸನ! ಮೋಸದಿಂದ ನಮ್ಮ ಇತ್ತಾಪಾರವನ್ನು ಗೆದ್ದು ಏನು ಜಂಭ ಹೇಳಿಕೊಳ್ಳುತ್ತೀಯೇ! ಯುದ್ಧದಲ್ಲಿ ನಿನ್ನ ಎದೆಯನ್ನು ಸೀಳಿ ನಿನ್ನ ರಕ್ತವನ್ನು ಕುಡಿಯದಿದ್ದರೆ ನನಗೆ ಪರದಲ್ಲಿ ಸದ್ಗತಿ ಲಭಿಸದೆ ಹೋಗಲಿ! ಸ್ವಲ್ಪದರಲ್ಲಿಯೇ ಕೌರವರನ್ನೆಲ್ಲಾ ಕೊಂದು ನಾನು ಶಾಂತಿ ಪಡೆಯಲಿದ್ದೇನೆ.; ಇದು ಸತ್ಯ!” ಎಂದನು. ಹೀಗೆಂದು ಸಿಂಹಗಮನದಿಂದ ಅವನು ಸಭೆಯನ್ನು ಬಿಟ್ಟು ಹೋಗುತ್ತಿರಲು ದುರ್ಯೋಧನನು ಅವನ ನಡಗೆಯನ್ನು ಅಣಕಿಸುತ್ತ ಹಿಂದೆ ಹಿಂದೆ ಹೋದನು. ಭೀಮನು ಅರ್ಧ ಹಿಂತಿರುಗಿ ಅದನ್ನು ನೋಡಿ “ಮೂಢ! ಇಷ್ಟರಲ್ಲಿಯೇ ಮುಗಿಯಿತೇ? ಶೀಘ್ರದಲ್ಲಿಯೇ ನಿನ್ನನ್ನೂ ನಿನ್ನ ಅನುಬಂಧಿಗಳನ್ನೂ ಕೊಂದು ಇದಕ್ಕೆ ಉತ್ತರಕೊಡುತ್ತೇನೆ! ನಾನು ಯುದ್ಧದಲ್ಲಿ ದುರ್ಯೋಧನನನ್ನು ಗದೆಯಿಂದ ಕೊಂದು ಅವನ ತಲೆಯನ್ನು ಮೆಟ್ಟುತ್ತೇನೆ; ಮಾತಿನ ಮಲ್ಲನಾದ ಈ ದುಶ್ಶಾಸನನ ರಕ್ತವನ್ನು ಹೀರುತ್ತೇನೆ. ಅರ್ಜುನನು ಕರ್ಣನನ್ನೂ ಸಹದೇವನು ಶಕುನಿಯನ್ನೂ ಕೊಲ್ಲತ್ತಾರೆ!” ಎಂದನು. ಅದರಂತೆ ಅರ್ಜುನ ಸಹದೇವರೂ ಪ್ರತಿಜ್ಞೆ ಮಾಡಿದರು.</p>
<p>ಪಾಂಡವರು ಧೃತರಾಷ್ಟ್ರ ಮುಂತಾದ ಹಿರಿಯರಿಗೆ ಹೇಳಿ ಅವರ ಅನುಜ್ಞೆ ಪಡೆದು ಹೊರಟರು. ಯಾರೂ ಏನೂ ಮಾತನಾಡದೆ ಮನಸ್ಸಿನಲ್ಲಿಯೇ ಅವರಿಗೆ ಕಲ್ಯಾಣವಾಗಲೆಂದು ಹರಸಿದರು. ಕುಂತಿಯು ವೃದ್ದೆಯಾಗಿದ್ದುದರಿಂದ ಅವಳು ಪಾಂಡವರ ಜೊತೆಯಲ್ಲಿ ಕಾಡಿಗೆ ಹೋಗುವುದು ಬೇಡವೆಂದೂ ಅವಳು ತನ್ನ ಮನೆಯಲ್ಲಿರಲೆಂದೂ ವಿದುರನು ಸೂಚಿಸಿದನು. ದ್ರೌಪದಿಯು ಕುಂತಿಗೆ ಹೇಳಿಬರುವುದಕ್ಕೆಂದು ಅಂತಃಪುರಕ್ಕೆ ಹೋಗಲು ಅಲ್ಲಿದ್ದವರೆಲ್ಲರೂ ದುಃಖವುಕ್ಕಿಬಂದು ಬಿಕ್ಕಿ ಬಿಕ್ಕಿ ಅಳುವುದಕ್ಕೆ ಮೊದಲು ಮಾಡಿದರು. ಕಾಡಿಗೆ ಹೊರಟಿದ್ದ ಸೊಸೆಯನ್ನು ನೋಡಿ ಕುಂತಿಗೆ ಸೆರೆ ಬಿಗಿದು ಬಂದು ಮಾತನಾಡಲಾರದೆ ಬಹುಕಷ್ಟದಿಂದ “ಮಗಳೇ! ಇಂಥ ಕಷ್ಟ ಬಂತಲ್ಲಾ ಎಂದು ಕೊರಗಬೇಡ! ನೀನು ಸ್ತ್ರೀಧರ್ಮವನ್ನು ಚೆನ್ನಾಗಿ ಬಲ್ಲೆ; ಶೀಲವಂತೆ; ಆಚಾರವಂತೆ; ಆದ್ದರಿಂದ ನಿನ್ನ ಗಂಡಂದಿರ ವಿಚಾರವಾಗಿ ನೀನು ಹೇಗೆ ನಡೆದುಕೊಳ್ಳಬೇಕೆಂದು ನಾನು ಹೇಳಬೇಕಾದದ್ದೇನೂ ಇಲ್ಲ; ನಿನ್ನ ಪತಿವ್ರತಾ ಗುಣಗಳಿಂದ ನೀನು ಹುಟ್ಟಿದ ಮನೆ ಸೇರಿದ ಮನೆ ಎರಡೂ ಅಲಂಕೃತವಾಗಿವೆ. ಬೆಂಕಿಯಲ್ಲಿ ಸಿಕ್ಕಿ ಸುಟ್ಟುಹೋಗದೆ ಬದುಕಿಕೊಂಡದ್ದರಿಂದ ನೀನೂ ನಿನ್ನ ಗಂಡಂದಿರೂ ಭಾಗ್ಯಶಾಲಿಗಳೆಂದು ಹೇಳಬೇಕು. ನನ್ನನ್ನು ಜ್ಞಾಪಿಸಿಕೊಳ್ಳುತ್ತಾ ಈ ಕಷ್ಟವನ್ನು ಕಳೆದು ಮುಗಿಸು. ಉತ್ತಮ ಸ್ತ್ರೀಯರು ಕಷ್ಟ ಬಂತೆಂದು ಕೊರಗುತ್ತ ಕೂರುವುದಿಲ್ಲ. ಧರ್ಮವು ನಿನ್ನನ್ನು ಕಾಪಾಡುತ್ತದೆ. ಬೇಗ ಕ್ಷೇಮವುಂಟಾಗುತ್ತದೆ. ಸಹದೇವನು ತುಂಬ ಸೂಕ್ಷ್ಮ; ಅವನು ಕಷ್ಟಕ್ಕೆ ಸಿಕ್ಕಿ ಸೊರಗದಂತೆ ನೋಡಿಕೋ!” ಎಂದಳು. ದ್ರೌಪದಿಯು ಮುಟ್ಟಿನ ಬಟ್ಟೆಯುಟ್ಟು, ಬಿಚ್ಚಿದ ತಲೆಕೂದಲುಳ್ಳವಳಾಗಿ ಕಣ್ಣೀರು ಸುರಿಸುತ್ತ “ಆಗಲೀ!” ಎಂದು ಉತ್ತರಕೊಟ್ಟು ಹೊರಟಳು. ಅವಳ ಹಿಂದೆ ಕುಂತಿಯೂ ದುಃಖಿಸುತ್ತ ಬಂದಳು. ಮಕ್ಕಳು ಕಣ್ಣಿಗೆ ಬಿದ್ದರು. ಈಗ ಅವರ ಮೈಮೇಲೆ ಒಡವೆ ವಸ್ತ್ರಗಳಿಲ್ಲ, ಬಟ್ಟೆಬರೆಗಳಿಲ್ಲ! ಕೇವಲ ಕೃಷ್ಣಾಜಿನಗಳು ಮಾತ್ರ. ಅವರು ನಾಚಿಕೆಯಿಂದ ತಲೆತಗ್ಗಿಸಿಕೊಂಡಿದ್ದಾರೆ. ಅವರ ಆ ಅವಸ್ಥೆಯನ್ನು ನೋಡಿ ತುಂಬ ಸಂಕಟಪಡುತ್ತ ಕುಂತಿಯು ಅವರನ್ನು ತಬ್ಬಿಕೊಂಡು “ಸದಾ ಧರ್ಮದಲ್ಲಿ ನಡೆದುಕೊಳ್ಳುತ್ತ, ಉದಾರಮನಸ್ಕರೂ ದೈವಭಕ್ತರೂ ಆದ ನಿಮಗೆ ಎಂಥ ಕಷ್ಟ ಬಂತು! ಇದು ಏನು ವಿಧಿ ವಿಪರ್ಯಾಸ! ಇದು ನಿಮ್ಮನ್ನು ಹೆತ್ತ ನನ್ನ ದೌರ್ಭಾಗ್ಯದಿಂದ ಲಭಿಸಿರಬೇಕು. ವೀರ್ಯ ಸತ್ವ ಬಲ ಉತ್ಸಾಹ ತೇಜಸ್ಸು ಇವು ಯಾವುಗಳಲ್ಲಿಯೂ ಕಡಮೆ ಇಲ್ಲದ ನೀವು ಯಾವ ಸುಖವೂ ಇಲ್ಲದೆ ಹೇಗೆ ಕಾಡುಮೇಡುಗಳಲ್ಲಿ ಕೃಶರಾಗಿ ತೊಳಲುತ್ತೀರಿ? ಹೀಗೆ ನಿಮಗೆ ವನವಾಸ ಮುಂದೆ ಬರುವುದು ಖಂಡಿತವೆಂದು ತಿಳಿದಿದ್ದರೆ ನಾನು ನಿಮ್ಮ ತಂದೆ ಸತ್ತಮೇಲೆ ಶತಶೃಂಗದಿಂದ ಹಸ್ತಿನಗರಕ್ಕೆ ಬರುತ್ತಲೇ ಇರಲಿಲ್ಲ. ಮಕ್ಕಳ ಈ ಕಷ್ಟವನ್ನು ಕಾಣದೆ ತಪಸ್ವಿಯಾಗಿದ್ದು ಸ್ವರ್ಗವನ್ನು ಸೇರಿಕೊಂಡ ನಿಮ್ಮ ತಂದೆಯೇ ಧನ್ಯ! ಮಾದ್ರಿಯೂ ಪುಣ್ಯವಂತಳು. ಹೀಗೆ ನಿಮಗೆ ಕಷ್ಟ ಒದಗುತ್ತದೆಯೆಂದು ಅವಳಿಗೆ ಮುಂಚೆಯೇ ತಿಳಿದಿತ್ತೇನೋ? ಆದ್ದರಿಂದಲೇ ರತಿ ಮತಿ ಗತಿ ಎಲ್ಲದರಲ್ಲಿಯೂ ನನ್ನನ್ನು ಮೀರಿಸಿ ಮುಂದಾಗಿ ಹೋಗಿಬಿಟ್ಟಳು. ಹೀಗೆ ಕ್ಲೇಶವನ್ನು ಅನುಭವಿಸುತ್ತ ಬದುಕಿಕೊಂಡಿರಲು ಆಶೆಪಟ್ಟ ನನ್ನ ಬುದ್ದಿಗೆ ಧಿಕ್ಕಾರವಿರಲಿ!” ಎಂದು ಬಗೆಬಗೆಯಾಗಿ ಗೋಳಾಡಿದಳು. ಪಾಂಡವರು ಅವಳನ್ನು ಸಮಾಧಾನಗೊಳಿಸಿ ಅವಳಿಗೆ ನಮಸ್ಕಾರಮಾಡಿ ವಿಷಾದದಿಂದ ಕಾಡಿಗೆ ಹೊರಟರು.</p>
<p>ಇತ್ತ ವಿದುರ ಮೊದಲಾದವರು ದುಃಖದಲ್ಲಿ ಮುಳುಗಿದ್ದ ಕುಂತಿಗೆ ಸಮಾಧಾನ ಹೇಳಿ ಅವಳನ್ನು ವಿದುರನ ಮನೆಗೆ ಕರೆದುಕೊಂಡು ಹೋದರು. ಧೃತರಾಷ್ಟ್ರನಿಗೆ ಮನಸ್ಸಿನಲ್ಲಿ ಸಮಾಧಾನವಿರಲಿಲ್ಲ. ತುಂಬ ಕಳವಳಗೊಂಡು ವಿದುರನಿಗೆ ಹೇಳಿಕಳುಹಿಸಿದನು. ಅವನೊಡನೆ ವಿಚಾರಮಾಡಿದನು. ಒಂದು ಸಾರಿ, “ಹೋಗು ವಿದುರ, ಪಾಂಡವರನ್ನು ಹಿಂತಿರುಗಿಸಿ ಕರೆದುಕೊಂಡು ಬಾ! ಹಿಂತಿರುಗಿ ಬರದಿದ್ದರೆ ಅವರಿಗೆ ಉಪಚಾರಮಾಡಿಯಾದರೂ ಕಳುಹಿಸು. ಹುಡುಗರು ಶಸ್ತ್ರಧಾರಿಗಳಾಗಿ ಸೇವಕರನ್ನೊಳಗೊಂಡು ರಥದಲ್ಲಿ ಕುಳಿತು ಸುಖವಾಗಿಯಾದರೂ ಪ್ರಯಾಣಮಾಡಲಿ!” ಎಂದನು. ಆದರೆ ಅದು ಯಾವುದೂ ನಡೆಯಲಿಲ್ಲ. ಪಾಂಡವರು ಮುಂದೆ ಮುಂದೆ ಹೋಗುತ್ತಿದ್ದರು.</p>
<p>ಸಭಾ ಪರ್ವ ಮುಗಿಯಿತು</p>
</section>
</body>
</html>
