<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಶ್ರೀ ವಚನ ಭಾರತ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-003">
		<h1 class="level1-title" epub:type="title">ಅರಣ್ಯ ಪರ್ವ</h1>
		<p class="verse">ನಮಿಸಿ ನಾರಾಯಣನ ನರನ ಪುರುಷೋತ್ತಮನ।<br />ವ್ಯಾಸ ವಾಗ್ದೇವಿಯರ ಬಳಿಕ ಪೇಳ್ವುದು ಜಯವ॥</p>
		<p>ಪಾಂಡವರು ಜೂಜಿನಲ್ಲಿ ಸೋತ ಮೇಲೆ ಶಸ್ತ್ರಧಾರಿಗಳಾಗಿ ದ್ರೌಪದಿಯೊಡಗೊಂಡು ಹಸ್ತಿನಗರವನ್ನು ಬಿಟ್ಟು ಉತ್ತರಾಭಿಮುಖವಾಗಿ ಹೊರಟರು. ಅವರನ್ನು ನೋಡಿ ಪುರಜನರು ತುಂಬ ದುಃಖಿತರಾಗಿ ಭೀಷ್ಮ ವಿದುರ ದ್ರೋಣ ಮುಂತಾದವರನ್ನು ನಿರ್ಭಯವಾಗಿ ಬೈಯುತ್ತ “ಈ ಪಾಪಿ ದುರ್ಯೋಧನನು ಶಕುನಿ ಕರ್ಣ ದುಶ್ಶಾಸನರು ಹೇಳಿದ ಹಾಗೆ ಕೇಳಿಕೊಂಡು ರಾಜ್ಯವಾಳುತ್ತಿರಲು ನಾವೂ ನಮ್ಮ ಮನೆಮಠಗಳೂ ಉಳಿಯುವುದು ಎಲ್ಲಿ ಬಂತು? ಧರ್ಮಾಧರ್ಮಗಳು ಎಲ್ಲಿ ಬಂದುವು? ಆದ್ದರಿಂದ ನಾವೂ ಪಾಂಡವರು ಹೋಗುವ ಕಡೆಗೇ ಹೋಗೋಣ. ಅವರು ಮಹಾತ್ಮರು, ಜಿತೇಂದ್ರಿಯರು ದಯಾದಾಕ್ಷಿಣ್ಯವುಳ್ಳವರು, ಧರ್ಮಾಚಾರಪರಾಯಣರು” ಎಂದು ಅವರ ಹಿಂದೆ ಹೊರಟರು; ಅವರನ್ನು ಕಂಡು ಕೈಮುಗಿದು “ನಾವೂ ನಿಮ್ಮ ಹಿಂದೆ ಬರುತ್ತೇವೆ. ಈ ಕೌರವನ ರಾಜ್ಯದಲ್ಲಿ ಇರಲಾರೆವು; ಮೂಢರ ಸಹವಾಸಕ್ಕೆ ಮೋಹವೇ ಫಲ: ಧರ್ಮ ಬರಬೇಕಾದರೆ ಸಾಧುಸಮಾಗಮದಿಂದ; ಹೂವನ್ನು ಕಟ್ಟಿದ ಬಟ್ಟೆಗೆ ಅದರ ಸುವಾಸನೆ ಬರುತ್ತದೆ; ಶಾಂತಿ ಬೇಕಾದವರು ಪ್ರಾಜ್ಞರೂ ಹಿರಿಯರೂ ತಪಸ್ವಿಗಳೂ ಆದ ಸಜ್ಜನರ ಸಹವಾಸ ಮಾಡಬೇಕು. ಕುಲ ವಿದ್ಯೆ ಕರ್ಮ ಇವು ಶುದ್ಧವಾಗಿರುವಂತಹವರ ಸಹವಾಸವು ಶಾಸ್ತ್ರಾಭ್ಯಾಸಕ್ಕಿಂತ ಶ್ರೇಷ್ಠವಾದದ್ದು. ನಾವು ಏನು ಕೆಲಸ ಮಾಡಲಿ ಬಿಡಲಿ ಸಜ್ಜನರ ಜೊತೆಯಲ್ಲಿದ್ದರೆ ಪುಣ್ಯವೂ ದುರ್ಜನರ ಜೊತೆಯಲ್ಲಿದ್ದರೆ ಪಾಪವೂ ತಾನಾಗಿ ಬರುತ್ತದೆ. ನೀಚರೊಡನೆ ಮಾತುಕಥೆ ಓಡಾಟಗಳಿಂದಲೇ ಧರ್ಮವು ಕ್ಷೀಣವಾಗುತ್ತದೆ. ಬುದ್ದಿ ಮಂಕಾಗುತ್ತದೆ. ನಿಮ್ಮಲ್ಲಿ ಶಿಷ್ಟಸಮ್ಮತವಾದ ಗುಣಗಳೆಲ್ಲಾ ಇವೆ. ಆದ್ದರಿಂದ ನಿಮ್ಮ ಶ್ರೇಯಸ್ಸನ್ನು ಕೋರುತ್ತ ನಿಮ್ಮ ಜೊತೆಯಲ್ಲಿ ಇದ್ದುಬಿಡೋಣವೆಂದು ಮಾಡಿಕೊಂಡಿದ್ದೇವೆ” ಎಂದರು. ಯುಧಿಷ್ಠಿರನು “ಪ್ರಜೆಗಳಾದ ನೀವು ನಮ್ಮ ಮೇಲಣ ಸ್ನೇಹದಿಂದಲೂ ಕಾರುಣ್ಯದಿಂದಲೂ ನಮ್ಮಲ್ಲಿ ಇಲ್ಲದೆ ಇರುವ ಸುಗುಣಗಳನ್ನು ಇರುವುದಾಗಿ ಹೇಳುತ್ತಿದ್ದೀರಿ. ಆದ್ದರಿಂದ ನಾವು ಧನ್ಯರು. ನಾನೂ ನನ್ನ ತಮ್ಮಂದಿರೂ ನಿಮ್ಮಲ್ಲಿ ಒಂದು ವಿಷಯವನ್ನು ಬಿನ್ನವಿಸಿಕೊಳ್ಳುತ್ತೇವೆ. ನಮ್ಮ ಮೇಲಿನ ಸ್ನೇಹದಿಂದಲೂ ಸಹಾನುಭೂತಿಯಿಂದಲೂ ನೀವು ಅದಕ್ಕೆ ವಿರೋಧವಾಗಿ ನಡೆದುಕೊಳ್ಳಬಾರದು. ಅದೇನೆಂದರೆ, ಹಸ್ತಿನಗರದಲ್ಲಿ ನಮ್ಮ ತಾತನಾದ ಭೀಷ್ಮನೂ ರಾಜನಾದ ಧೃತರಾಷ್ಟ್ರನೂ ವಿದುರನೂ ನಮ್ಮ ತಾಯಿಯೂ ಸ್ನೇಹಿತರೂ ಇದ್ದಾರೆ. ನೀವು ಅವರನ್ನು ಶ್ರದ್ಧೆಯಿಂದ ಕಾಪಾಡಿಕೊಂಡು ಬರಬೇಕು. ಹಾಗಾದರೆ ನಮಗೆ ಹಿತವೂ ಪ್ರಿಯವೂ ಆಗುತ್ತದೆ. ನೀವು ಬಹಳ ದೂರ ಬಂದುಬಿಟ್ಟಿರಿ. ಇನ್ನು ಹಿಂತಿರುಗಿ ಹೋಗಿ; ನನ್ನ ಇಷ್ಟವನ್ನು ನೆರವೇರಿಸಿದರೆ ನನಗೆ ಬೇಕಾದಷ್ಟು ಸತ್ಕಾರಮಾಡಿದ ಹಾಗಾಗುತ್ತದೆ” ಎಂದನು. ಹೀಗೆ ಪುರಜನರು ತಮ್ಮ ಇಷ್ಟ ನೆರವೇರದೆ ದುಃಖಾರ್ತರಾಗಿ ಊರಿಗೆ ಹಿಂತಿರುಗಿದರು. ಪಾಂಡವರು ಗಂಗಾನದಿಯ ತೀರದಲ್ಲಿದ್ದ ಪ್ರಮಾಣವೆಂಬ ದೊಡ್ಡ ಆಲದಮರದ ಹತ್ತಿರಕ್ಕೆ ಹೋಗಿ ನೀರು ಕುಡಿದು ಅದರ ಆಸರೆಯಲ್ಲಿ ಮಲಗಿಬಿಟ್ಟರು. ಅಂದಿನ ರಾತ್ರಿ ಹಾಗೆಯೇ ಕಳೆಯಿತು.</p>
		<p>ಪಾಂಡವರು ಅತ್ತ ಕಾಡಿಗೆ ಹೋಗಲು, ಇತ್ತ ಧೃತರಾಷ್ಟ್ರನು ವಿದುರನಿಗೆ ಹೇಳಿಕಳುಹಿಸಿ, “ವಿದುರ! ನೀನು ಪ್ರಜ್ಞಾವಂತ, ಧರ್ಮಸೂಕ್ಷ್ಮಗಳನ್ನು ಬಲ್ಲವನು. ಪಾಂಡವ ಕೌರವರಿಬ್ಬರಲ್ಲಿಯೂ ಸಮಬುದ್ಧಿಯುಳ್ಳವನು. ಆದ್ದರಿಂದ ಅವರಿಗೂ ನಮಗೂ ಯಾವುದು ಹಿತವೋ ಅದನ್ನು ಯೋಚಿಸಿ ಹೇಳು. ಏನು ಮಾಡಿದರೆ ಪ್ರಜೆಗಳು ನಮಗೆ ವಿಧೇಯರಾಗಿರುತ್ತಾರೆ? ಪಾಂಡವರಿಂದ ನಾವೂ ನಾಶವಾಗಬಾರದು; ನಮ್ಮಿಂದ ಪಾಂಡವರೂ ನಾಶವಾಗಬಾರದು. ಇದು ಹೇಗಾದರೆ ಸಾಧ್ಯ, ಹೇಳು!” ಎಂದನು. ವಿದುರನು, “ಮಹಾರಾಜ! ನಿನ್ನ ಕೈಯಲ್ಲಾದಷ್ಟೂ ಧರ್ಮದಲ್ಲಿದ್ದರೆ ನಿನ್ನ ಮಕ್ಕಳೂ ಪಾಂಡವರೂ ಸುಖವಾಗಿ ಬಾಳುತ್ತಾರೆ; ಧರ್ಮವೇ ಅರ್ಥ ಕಾಮಗಳಿಗೆ ಮೂಲ; ಧರ್ಮದ ಮೇಲೇ ರಾಜ್ಯವು ನಿಲ್ಲುವುದೂ ಕೂಡ. ಆ ಧರ್ಮವು ಶಕುನಿ ಮುಂತಾದವರಿಂದ ಸಭೆಯಲ್ಲಿ ಲುಪ್ತವಾಗಿ ಹೋಯಿತು; ನಿನ್ನ ಮಗನು ಸತ್ಯಸಂಧನಾದ ಕೌಂತೇಯನನ್ನು ಬೇಕೆಂದು ಪಗಡೆಯಾಟಕ್ಕೆ ಹೇಳಿಕಳುಹಿಸಿ ಅವನನ್ನು ಸೋಲಿಸಿದನು. ಈ ಪಾಪಕಾರ್ಯದಿಂದ ಅವನು ವಿಮುಕ್ತನಾಗಿ ಪ್ರಪಂಚದಲ್ಲಿ ನಾಲ್ಕುಕಾಲ ಬದುಕಿರಬೇಕಾದರೆ ನನಗೆ ತೋರುವುದು ಒಂದೇ ಮಾರ್ಗ; ಅದೇನೆಂದರೆ, ಪಾಂಡವರಿಂದ ನಾವು ಕಸಿದುಕೊಂಡಿದ್ದನ್ನೆಲ್ಲಾ ಅವರಿಗೆ ಹಿಂತಿರುಗಿ ಕೊಟ್ಟುಬಿಡಬೇಕು. ಹೀಗೆ ಮಾಡದಿದ್ದರೆ ಕೌರವರ ನಾಶ ಖಂಡಿತ. ನಿನ್ನ ಮಗ ಹುಟ್ಟಿದಾಗಲೇ ನಮ್ಮ ವಂಶದ ಕ್ಷೇಮಕ್ಕಾಗಿ ಅವನನ್ನು ತ್ಯಜಿಸಿಬಿಡು ಎಂದು ಹೇಳಿದೆ; ಆದರೆ ನೀನು ಅದಕ್ಕೆ ಕಿವಿಗೊಡಲಿಲ್ಲ. ಈಗಲೂ ನಿನಗೆ ಯಾವುದು ಹಿತವೋ ಅದನ್ನು ಹೇಳಿದ್ದೇನೆ. ಅದರಂತೆ ನಡೆಯದಿದ್ದರೆ ಆಮೇಲೆ ಪಶ್ಚಾತ್ತಾಪ ಪಡುತ್ತೀಯೆ! ನಿನ್ನ ಮಗನು ಸಂತೋಷದಿಂದ ಪಾಂಡವರೊಡನೆ ಅವಿಭಕ್ತರಾಜ್ಯವನ್ನು ಆಳಿಕೊಂಡಿರಲು ಒಪ್ಪಿದರೆ ಯಾವ ಕ್ಲೇಶವೂ ಇಲ್ಲ. ಅದಕ್ಕೆ ಅವನು ಒಪ್ಪದಿದ್ದರೆ ಅವನನ್ನು ನಿಗ್ರಹಿಸಿ ಯುಧಿಷ್ಠಿರನಿಗೆ ರಾಜ್ಯಾಧಿಕಾರವನ್ನು ಕೊಡು; ಅವನು ರಾಗದ್ವೇಷರಹಿತನಾಗಿ ಆಳುತ್ತಾನೆ. ರಾಜರು ಸೇವಿಸಿಕೊಂಡಿರುತ್ತಾರೆ; ದುರ್ಯೋಧನನೂ ಕರ್ಣನೂ ಶಕುನಿಯೂ ಪಾಂಡವರಲ್ಲಿ ಪ್ರೀತಿಯಿಂದ ನಡೆದುಕೊಳ್ಳಲಿ. ದುಶ್ಶಾಸನನು ಸಭಾಮಧ್ಯದಲ್ಲಿ ಭೀಮಸೇನನನ್ನೂ ದ್ರೌಪದಿಯನ್ನೂ ಕ್ಷಮೆ ಬೇಡಲಿ. ನೀನು ಯುಧಿಷ್ಠಿರನನ್ನು ಸಮಾಧಾನಗೊಳಿಸಿ ಆದರಿಸಿ ರಾಜ್ಯದಲ್ಲಿ ನಿಲ್ಲಿಸು. ಹೀಗೆ ಮಾಡಿದರೆ ನೀನು ಕೃತಕೃತ್ಯನಾಗುವೆ; ನಾನು ಇನ್ನೇನು ಹೇಳಬಲ್ಲೆ?” ಎಂದನು. ಧೃತರಾಷ್ಟ್ರನಿಗೆ ಇದು ಸಮ್ಮತವಾಗಲಿಲ್ಲ. “ವಿದುರ ನೀನು ಸಭೆಯಲ್ಲಿ ಹೇಳಿದ್ದಾಗಲಿ ಈಗ ಹೇಳಿದ್ದಾಗಲಿ ಪಾಂಡವರಿಗೆ ಅನುಕೂಲವಾಗಿದೆಯೇ ಹೊರತು ನಮಗೆ ಅನುಕೂಲವಾಗಿಲ್ಲ. ಪಾಂಡವರಿಗಾಗಿ ದುರ್ಯೋಧನನನ್ನು ಹೇಗೆ ಬಿಟ್ಟುಕೊಡಲಿ? ಅವನೂ ಮಗನೇ, ಪಾಂಡವರೂ ಮಕ್ಕಳೇ! ಆದರೂ ಅವನು ಹೊಟ್ಟೆಯಲ್ಲಿ ಹುಟ್ಟಿದ ಮಗ; ನನ್ನ ದೇಹದ ಹಾಗೆಯೇ. ಸಮಬುದ್ಧಿಯುಳ್ಳವರು ಯಾರು ತಾನೇ ಪರರಿಗೋಸ್ಕರವಾಗಿ ಸ್ವಂತ ದೇಹವನ್ನು ನೀಗಿಬಿಡು ಎಂದು ಬೋಧಿಸಿಯಾರು? ನಿನ್ನದು ಕಪಟ ಬುದ್ದಿ; ನಿನ್ನ ಮೇಲೆ ನನಗೆ ಸ್ವಲ್ಪವೂ ಗೌರವವಿಲ್ಲ. ಇಲ್ಲಿ ಇರುವ ಹಾಗಿದ್ದರೆ ಇರು, ಇಲ್ಲದಿದ್ದರೆ ಎಲ್ಲಿಗೆ ಬೇಕೋ ಅಲ್ಲಿಗೆ ಹೋಗು; ಗರತಿಯಲ್ಲದ ಹೆಂಡತಿಗೆ ಎಷ್ಟು ಸಮಾಧಾನಮಾಡಿದರೂ ಓಡಿಹೋಗದೆ ಇರುತ್ತಾಳೆಯೇ?” ಎಂದು ಧೃತರಾಷ್ಟ್ರನು ತಟ್ಟನೆದ್ದು ಒಳಕ್ಕೆ ಹೊರಟುಹೋದನು. ವಿದುರನೂ ಎದ್ದು ಪಾಂಡವರನ್ನು ಹುಡುಕಿಕೊಂಡು ಹೊರಟನು.</p>
		<p>ಪಾಂಡವರು ಅಷ್ಟುಹೊತ್ತಿಗೆ ಗಂಗಾತೀರವನ್ನು ಬಿಟ್ಟು ಮುಂದೆ ಹೋಗಿ ಸರಸ್ವತೀ ತೀರದಲ್ಲಿದ್ದ ಕಾಮ್ಯಕವನದಲ್ಲಿ ಉಳಿದುಕೊಂಡಿದ್ದರು. ವಿದುರನು ಅಲ್ಲಿಗೆ ಬರುತ್ತಿದ್ದದ್ದನ್ನು ದೂರದಿಂದಲೇ ನೋಡಿ ಯುಧಿಷ್ಠಿರನು ಭೀಮಸೇನನನ್ನು ಕುರಿತು, “ಇದೇನು ವಿದುರನು ಬರುತ್ತಿದ್ದಾನೆ! ಬಂದು ಏನು ಹೇಳುತ್ತಾನೋ ಕಾಣೆನಲ್ಲ! ಶಕುನಿಯು ಇನ್ನೊಂದು ಸಲ ಆಟಕ್ಕೆ ಕರೆಯುತ್ತಾನೆಂದು ಹೇಳುತ್ತಾನೋ? ಆ ನೀಚ ಶಕುನಿಗೆ ಜೂಜಿನಲ್ಲಿ ನಮ್ಮ ಆಯುಧಗಳನ್ನೂ ಗೆಲ್ಲಬೇಕೆನಿಸಿದೆಯೋ? ಕರೆದರೆ ಬರುವುದಿಲ್ಲವೆನ್ನುವುದಿಕ್ಕಾಗುವುದಿಲ್ಲ. ಗಾಂಡೀವವನ್ನು ಕಳೆದುಕೊಂಡುಬಿಟ್ಟರೆ ರಾಜ್ಯವನ್ನೂ ಕಳೆದುಕೊಂಡ ಹಾಗೆಯೇ!”. ವಿದುರನು ಬಂದನು. ಅವನಿಗೆ ಸತ್ಕಾರವಾಯಿತು. ಅನಂತರ ವಿದುರನು ಧೃತರಾಷ್ಟ್ರನಿಗೂ ತನಗೂ ನಡೆದ ಮಾತುಕಥೆಗಳನ್ನು ತಿಳಿಸಿ “ಧೃತರಾಷ್ಟ್ರನು ಕೊನೆಗೆ ಕೋಪಿಸಿಕೊಂಡು, “ನಿನಗೆ ಎಲ್ಲಿ ಹಿತವೋ ಅಲ್ಲಿ ಹೋಗು; ಈ ನಗರವನ್ನಾಗಲೀ ರಾಜ್ಯವನ್ನಾಗಲೀ ಆಳಲು ನನಗೆ ನಿನ್ನ ಸಹಾಯ ಬೇಕಿಲ್ಲ!” ಎಂದನು. ಆದ್ದರಿಂದ ನಿಮ್ಮ ಹತ್ತಿರಕ್ಕೆ ಹೊರಟುಬಂದೆ. ನಾನು ಹಿಂದೆ ಸಭೆಯಲ್ಲಿ ಹೇಳಿದ್ದನ್ನೂ ಈಗ ಮತ್ತೆ ಹೇಳುವುದನ್ನೂ ಮಂದಟ್ಟು ಮಾಡಿಕೊಳ್ಳಿ. ತಾಳಿದವನು ಬಾಳಿಯಾನು! ಸತ್ಯವಾದ ತಿರುಳಾದ ಮಾತು, ನೆಂಟರಿಷ್ಟರೊಡನೆ ಭೋಗಭಾಗ್ಯಗಳಲ್ಲಿ ಸರಿಸಮತೆ, ಅವರೊಡನೆ ಮರ್ಯಾದೆ, ಇವು ದೊಡ್ಡಗುಣಗಳು. ರಾಜನು ಇವುಗಳಿಂದ ಮುಂದಕ್ಕೆ ಬರುತ್ತಾನೆ!” ಎಂದನು. ಧರ್ಮರಾಯನು “ಹಾಗೆಯೇ ನಡೆಯುತ್ತೇನೆ” ಎಂದು ಉತ್ತರ ಕೊಟ್ಟನು.</p>
		<p>ವಿದುರನು ಪಾಂಡವರಿದ್ದ ಕಡೆಗೆ ಹೊರಟುಬಂದಕೂಡಲೆ ಧೃತರಾಷ್ಟ್ರನಿಗೆ ತುಂಬ ಪಶ್ಚಾತ್ತಾಪವಾಗಿ ವಿದುರನನ್ನೇ ನೆನೆಯುತ್ತ ಸಭಾಮಂದಿರದ ಬಾಗಿಲಲ್ಲಿ ಎಲ್ಲ ರಾಜರು ನೋಡುತ್ತಿರಲು ಮೂರ್ಛೆಹೋಗಿ ಬಿದ್ದುಬಿಟ್ಟನು. ಎಚ್ಚತ್ತಮೇಲೆ ಹತ್ತಿರದಲ್ಲಿದ್ದ ಸಂಜಯನನ್ನು ಕುರಿತು “ಸಂಜಯ! ವಿದುರನು ನನಗೆ ತಮ್ಮನೂ ಆಪ್ತನೂ ಮಾತ್ರವಲ್ಲ, ಪ್ರತ್ಯಕ್ಷ ಧರ್ಮದೇವತೆಯಂತಿದ್ದನು. ಅವನನ್ನು ನೆನೆನೆನೆದು ಈಗ ನನ್ನ ಹೃದಯ ಒಡೆದುಹೋಗುವಂತಿದೆ. ಆದ್ದರಿಂದ ಅವನನ್ನು ಬೇಗ ಕರೆದುಕೊಂಡು ಬಾ! ನಾನು ಕೋಪದಿಂದ ಆಡಿದ ಮಾತುಗಳನ್ನು ಕೇಳಿ ಅವನೇನು ಇನ್ನೂ ಜೀವದಿಂದಿದ್ದಾನೋ ಇಲ್ಲವೋ!” ಎಂದನು. ಅದರಂತೆ ಸಂಜಯನು ಕಾಮ್ಯಕವನಕ್ಕೆ ಬಂದು ವಿದುರನಿಗೆ ಈ ವಿಷಯವನ್ನು ತಿಳಿಸಲು, ವಿದುರನು ಧರ್ಮರಾಜನ ಅನುಮತಿಯನ್ನು ಪಡೆದು ಹಸ್ತಿನಗರಕ್ಕೆ ಹಿಂತಿರುಗಿ ಬಂದನು. ಧೃತರಾಷ್ಟ್ರನಿಗೆ ಅವನನ್ನು ಕಂಡು ಸಂತೋಷವಾಯಿತು. “ಬಂದೆಯಾ ವಿದುರ, ಬಾ! ನನ್ನನ್ನು ಮರೆತುಬಿಡಲಿಲ್ಲವಲ್ಲ! ಹಗಲೂ ರಾತ್ರಿಯೂ ನಿನ್ನ ಚಿಂತೆಯಲ್ಲಿ ನನ್ನ ದೇಹ ಸ್ವಾಧೀನತಪ್ಪಿ ಏನೋ ಒಂದು ಬಗೆಯಾಗಿಬಿಟ್ಟಿದೆ!” ಎಂದು ಧೃತರಾಷ್ಟ್ರನು ಅವನನ್ನು ಆಲಿಂಗಿಸಿಕೊಂಡು “ನಾನು ಕೋಪದಲ್ಲಿ ಆಡಿದ್ದನ್ನೆಲ್ಲಾ ಕ್ಷಮಿಸಿಬಿಡು!” ಎಂದು ಕೇಳಿಕೊಂಡನು. ವಿದುರನು “ಮಹಾರಾಜ! ಎಂದೋ ಕ್ಷಮಿಸಿಬಿಟ್ಟೆ! ನೀನು ನನಗೆ ಹಿರಿಯನಲ್ಲವೆ? ಆದ್ದರಿಂದಲೇ ನಿನ್ನನ್ನು ನೋಡಬೇಕೆಂದು ಕೂಡಲೆ ಬಂದುಬಿಟ್ಟಿದ್ದೇನೆ. ಧರ್ಮಬುದ್ದಿ ಇರುವವರಿಗೆ ದೀನರಲ್ಲಿ ಮನಸ್ಸು ಓಲುವುದು ಸ್ವಭಾವ. ನನಗೆ ಪಾಂಡುವಿನ ಮಕ್ಕಳು ಹೇಗೋ ನಿನ್ನ ಮಕ್ಕಳೂ ಹಾಗೆಯೇ; ಆದರೆ ಅವರು ಈಗ ಕಷ್ಟದಲ್ಲಿದ್ದರಿಂದ ಮನಸ್ಸು ಅವರ ಕಡೆಗೆ ಎಳೆಯಿತು!” ಎಂದನು. ಹೀಗೆ ಅವರಿಬ್ಬರೂ ಒಬ್ಬರಿಗೊಬ್ಬರು ಸಮಾಧಾನದ ಮಾತುಗಳನ್ನು ಹೇಳಿ ಸಂತೋಷದಿಂದಿದ್ದರು. ವಿದುರನು ಹಿಂತಿರುಗಿ ಬಂದದ್ದು ದುರ್ಯೋಧನನಿಗೆ ಇಷ್ಟವಾಗಲಿಲ್ಲ. ಧೃತರಾಷ್ಟ್ರನು ಅವನ ಮಾತನ್ನು ಕೇಳಿ ಎಲ್ಲಿ ಮತ್ತೆ ಪಾಂಡವರನ್ನು ಉತ್ತಮಸ್ಥಿತಿಗೆ ಏರಿಸಿಬಿಡುತ್ತಾನೋ ಎಂದು ಅವನಿಗೆ ಚಿಂತೆ ಹತ್ತಿತು. ಶಕುನಿಯು “ಅದೆಂದಿಗೂ ಆಗಲಾರದು; ಪಾಂಡವರು ಸತ್ಯವಂತರು; ಧೃತರಾಷ್ಟ್ರನು ಹೇಳಿದರೂ ಅವರು ಆಡಿದ ಮಾತಿಗೆ ತಪ್ಪಿ ಹಿಂತಿರುಗಿ ಬರುವುದಿಲ್ಲ. ಬಂದರೂ ಅವರು ಪ್ರತಿಜ್ಞೆ ಮೀರಿದವರಾಗಿ ನಾವೇ ನ್ಯಾಯವಂತರಾಗುತ್ತೇವೆ. ಅವರಲ್ಲಿ ಹುಳುಕುಗಳನ್ನು ಬೇಕಾದಷ್ಟು ಕಂಡುಹಿಡಿಯಬಹುದು!” ಎಂದನು. ದುಶ್ಶಾಸನನು ಅದನ್ನು ಅನುಮೋದಿಸಿದನು. ಕರ್ಣನು “ನಿನ್ನ ಮನಸ್ಸು ತಿಳಿದಿದೆ ದುರ್ಯೋಧನ! ಆ ವಿಚಾರದಲ್ಲಿ ನಮ್ಮದೆಲ್ಲಾ ಒಂದೇ ಮತ!” ಎಂದನು. ಈ ಮಾತು ದುರ್ಯೋಧನನಿಗೆ ರುಚಿಸದೆ ಅವನು ಮುಖ ತಿರುಗಿಸಿಕೊಂಡನು. ಕೂಡಲೆ ಕರ್ಣನು ಎದ್ದು “ದುರ್ಯೋಧನನಿಗೆ ಪ್ರಿಯವಾದದ್ದನ್ನು ಮಾಡಬೇಕಾದದ್ದು ನಮ್ಮ ಕರ್ತವ್ಯ; ಆದ್ದರಿಂದ ಎಲ್ಲರೂ ಸಶಸ್ತ್ರರಾಗಿ ರಥದಲ್ಲಿ ಕುಳಿತು ಹೋಗಿ ಆ ಪಾಂಡವರನ್ನು ಧ್ವಂಸಮಾಡಿ ಬರೋಣ! ಅವರು ತಣ್ಣಗಾದರೆ ನಮ್ಮಲ್ಲಿ ಆಮೇಲೆ ಭಿನ್ನಾಭಿಪ್ರಾಯಗಳಿಗೆ ಅವಕಾಶವೇ ಇರುವುದಿಲ್ಲ” ಎಂದನು. ಅದಕ್ಕೆ ಎಲ್ಲರೂ ಒಪ್ಪಿ ಹೊರಡುವುದರಲ್ಲಿದ್ದರು. ಅಷ್ಟರಲ್ಲಿ ಮೈತ್ರೇಯನೆಂಬ ಋಷಿಯು ಅಲ್ಲಿಗೆ ಬಂದನು. ಧೃತರಾಷ್ಟ್ರನು ಅವನನ್ನು ಅರ್ಘ್ಯಪಾದ್ಯಾದಿಗಳಿಂದ ಸತ್ಕರಿಸಿ ವಿನಯದಿಂದ “ನೀವು ಕರುಜಾಂಗಲದಿಂದ ಬಂದಿರಲ್ಲವೇ? ಅಲ್ಲಿ ಪಂಚಪಾಂಡವರನ್ನು ನೋಡಿದ್ದಿರಾ? ಅವರು ಕ್ಷೇಮದಿಂದಿದ್ದಾರೆಯೇ? ಸ್ನೇಹದಿಂದಿದ್ದಾರೆಯೇ? ಪ್ರತಿಜ್ಞೆಯನ್ನು ಪರಿಪಾಲಿಸಬೇಕೆಂದಿದ್ದಾರೆಯೇ?” ಎಂದು ಕೇಳಿದನು. ಅವನು “ತೀರ್ಥಯಾತ್ರೆ ಮಾಡಿಕೊಂಡು ಕುರುಜಾಂಗಲದ ಮೇಲೆ ಬರುತ್ತ ಅಕಸ್ಮಾತ್ತಾಗಿ ಕಾಮ್ಯಕವನದಲ್ಲಿ ಧರ್ಮರಾಜನನ್ನು ಕಂಡೆ. ಜಟಾಜಿನಧಾರಿಯಾಗಿ ತಪೋವನದಲ್ಲಿದ್ದ ಅವನನ್ನು ಅನೇಕ ಋಷಿಗಳು ನೋಡುವುದಕ್ಕೆ ಬಂದಿದ್ದರು. ಅಲ್ಲಿ ನಿನ್ನ ಮಕ್ಕಳ ದುರ್ನೀತಿಯೂ ಜೂಜಿನಿಂದ ಬಂದ ದೊಡ್ಡ ಅಪಾಯವೂ ತಿಳಿಯಿತು. ಆದ್ದರಿಂದ ನಿನ್ನನ್ನು ನೋಡಿಕೊಂಡು ಹೋಗೋಣವೆಂದು ಬಂದೆ. ನಿನ್ನಲ್ಲಿ ನನಗೆ ಯಾವಾಗಲೂ ತುಂಬಾ ಸ್ನೇಹ, ಪ್ರೀತಿ. ನೀನೂ ಭೀಷ್ಮನೂ ಬದುಕಿರುವಾಗ ನಿಮ್ಮ ಮಕ್ಕಳು ಹೀಗೆ ಪರಸ್ಪರ ವಿರೋಧ ಬೆಳಸುವುದು ಸರಿಯಲ್ಲ. ನೀನು ಇಬ್ಬರಿಗೂ ಮಧ್ಯಸ್ಥನಾಗಿ ಅವರನ್ನು ನಿಗ್ರಹಿಸಲೂ ಅನುಗ್ರಹಿಸಲೂ ಸಮರ್ಥನಾಗಿದ್ದೀಯೆ; ಹೀಗಿದ್ದೂ ಈ ಘೋರವಾದ ದುರ್ನೀತಿಯನ್ನು ನೋಡುತ್ತ ಹೇಗೆ ಸುಮ್ಮನೆ ಉದಾಸೀನನಾಗಿದ್ದೀಯೆ? ಸಭೆಯಲ್ಲಿ ನಡಸಿದ ಈ ದರೋಡೆ ನಿನಗೆ ಮುನಿಜನಗಳಿಂದ ಮರ್ಯಾದೆ ತರುವಂತಿಲ್ಲ. ದುರ್ಯೋಧನ! ಪಾಂಡವರಿಗೆ ದ್ರೋಹ ಮಾಡಬೇಡ. ಹಾಗಾದರೆ ಪಾಂಡವರಿಗೂ ಕೌರವರಿಗೂ ಲೋಕಕ್ಕೂ ಹಿತವಾಗುತ್ತದೆ. ಅವರು ಶೂರರು, ಸತ್ಯವ್ರತರು; ಕಾಮರೂಪಿಗಳಾದ ಹಿಡಿಂಬ ಕಿರ್ಮೀರ ಮುಂತಾದ ರಾಕ್ಷಸರನ್ನು ಕೊಂದು ಹಾಕಿದವರು. ರಾಜಸೂಯ ಯಾಗಕ್ಕೆ ಮುಂಚೆ ಭೀಮನು ಜರಾಸಂಧನನ್ನು ಹೇಗೆ ಬಲಿಹಾಕಿಬಿಟ್ಟ ನೋಡು! ವಾಸುದೇವನು ಅವರಿಗೆ ನಂಟ, ದೃಷ್ಟದ್ಯುಮ್ನನು ಭಾವಮೈದುನ; ಇಂಥವರ ಮೇಲೆ ನರಮನುಷ್ಯರು ಯಾರು ಕೈಮಾಡಬಲ್ಲರು? ಆದ್ದರಿಂದ ಅವರೊಡನೆ ಶಾಂತಿಯಿಂದಿರು; ನನ್ನ ಮಾತು ಕೇಳು; ಮೃತ್ಯುವಿಗೆ ತುತ್ತಾಗಬೇಡ!” ಎಂದನು. ಅವನು ಇನ್ನೂ ಈ ಮಾತುಗಳನ್ನು ಆಡುತ್ತಿರುವಾಗಲೇ ದುರ್ಯೋಧನನು ಆನೆಯ ಸೊಂಡಿಲಿನಂತಿದ್ದ ತನ್ನ ತೊಡೆಯನ್ನು ತಟ್ಟಿ ಮುಗುಳುನಗುತ್ತ ತನ್ನ ಹೆಜ್ಜೆಯಿಂದ ನೆಲವನ್ನು ಕೆರೆಯುತ್ತಿದ್ದನು. ಯಾವ ಮಾತನ್ನೂ ಆಡಲಿಲ್ಲ. ಇದನ್ನು ನೋಡಿ ಮೈತ್ರೇಯನಿಗೆ ತುಂಬ ಕೋಪಬಂತು; ಕಣ್ಣುಗಳು ಕೆಂಪೇರಿದವು; ವಿಧಿ ಪ್ರೇರಿತನಾಗಿ ತನ್ನ ಕೈಯ್ಯಲ್ಲಿ ನೀರು ತೆಗೆದುಕೊಂಡು “ನನ್ನನ್ನು ಅಲಕ್ಷಿಸಿ, ನಾನು ಹೇಳಿದ್ದನ್ನು ಗರ್ವದಿಂದ ನಿರಾಕರಿಸಿದ್ದಕ್ಕೆ ಜಾಗ್ರತೆಯಾಗಿಯೇ ಫಲ ಬರುತ್ತದೆ. ನೀನು ಮಾಡಿದ ದ್ರೋಹದಿಂದ ದೊಡ್ಡ ಯುದ್ಧ ಹುಟ್ಟುತ್ತದೆ. ಅದರಲ್ಲಿ ಭೀಮನು ಗದೆಯ ಏಟುಗಳಿಂದ ನಿನ್ನ ಈ ತೊಡೆಯನ್ನು ಮುರಿಯುತ್ತಾನೆ!” ಎಂದು ಶಾಪಕೊಟ್ಟನು. ಧೃತರಾಷ್ಟ್ರನು ಮುನಿಯನ್ನು ಸಮಾಧಾನಗೊಳಿಸಿ ಹೀಗಾಗುವುದು ಬೇಡ ಎಂದು ಪ್ರಾರ್ಥಿಸಿದನು. ಮೈತ್ರೇಯನು “ನಿನ್ನ ಮಗನು ನ್ಯಾಯವಾದ ರೀತಿಯಲ್ಲಿ ಶಾಂತನಾಗಿ ನಡೆದುಕೊಂಡರೆ ಶಾಪವು ಫಲಕಾರಿಯಾಗುವುದಿಲ್ಲ. ಇಲ್ಲದಿದ್ದರೆ ಆಗಿಯೇ ಆಗುತ್ತದೆ!” ಎಂದನು. “ಭೀಮನು ಕಿರ್ಮೀರನನ್ನು ಹೇಗೆ ಕೊಂದನು” ಎಂದು ಧೃತರಾಷ್ಟ್ರನು ಕಳವಳಗೊಂಡು ಕೇಳಿದನು. ಮೈತ್ರೇಯನು “ನಾನು ಹೇಳುವುದಿಲ್ಲ! ನಿನಗೆ ಅಸೂಯೆ; ನಿನ್ನ ಮಗನಿಗೆ ಕೇಳಲಿಷ್ಟವಿಲ್ಲ; ನಾನು ಹೊರಟುಹೋದಮೇಲೆ ವಿದುರನು ಬೇಕಾದರೆ ಅದನ್ನು ಹೇಳುತ್ತಾನೆ!” ಎಂದು ಹೊರಟುಹೋದನು. ಕಿರ್ಮೀರನು ಹತನಾದನೆಂದು ಕೇಳಿ ಚಿಂತೆಗೊಂಡು ದುರ್ಯೋಧನನು ಎದ್ದು ಹೊರಕ್ಕೆ ಹೊರಟುಹೋದನು.</p>
		<p>ಕಿರ್ಮೀರನು ಕಾಮ್ಯಕವನದಲ್ಲಿದ್ದ ಒಬ್ಬ ಮಾಯಾವಿಯಾದ ಅಸುರ; ಬಕಾಸುರನ ಸೋದರ, ಹಿಡಿಂಬನ ಸ್ನೇಹಿತ; ಭೀಮನು ಅವನನ್ನು ಕೊಂದನು; ವಿದುರನು ಕಾಡಿಗೆ ಹೋಗಿದ್ದಾಗ ಆ ರಾಕ್ಷಸನ ಹೆಣ ಇನ್ನೂ ಅಲ್ಲೇ ಬಿದ್ದಿತ್ತು; ಇದನ್ನು ನೋಡಿ ಆ ವೃತ್ತಾಂತವನ್ನೆಲ್ಲಾ ತಿಳಿದುಕೊಂಡು ಬಂದಿದ್ದ ವಿದುರನು ಅದನ್ನು ಆಮೇಲೆ ಧೃತರಾಷ್ಟ್ರನಿಗೆ ಹೇಳಿದನು.</p>
		<p>ಪಾಂಡವರು ಕಾಡಿಗೆ ಹೋದದ್ದನ್ನು ಕೇಳಿ ಭೋಜ, ವೃಷ್ಣಿ ಅಂಧಕ ಮುಂತಾದ ಕೇಕಯ ವಂಶಗಳ ರಾಜರೂ, ಪಾಂಚಾಲನ ನೆಂಟರೂ, ವಾಸುದೇವನೂ ಕಾಮ್ಯಕವನಕ್ಕೆ ಬಂದು ಪಾಂಡವರನ್ನು ಕಂಡರು. ವಾಸುದೇವನು “ಸ್ವಲ್ಪದರಲ್ಲಿಯೇ ಭೂಮಿಯು ದುರಾತ್ಮರಾದ ದುರ್ಯೋಧನ ಕರ್ಣ ಶಕುನಿಗಳ ರಕ್ತವನ್ನು ಕುಡಿಯುತ್ತದೆ. ಮೋಸಗಾರರನ್ನು ವಧಿಸತಕ್ಕದ್ದು ಧರ್ಮ. ಹೀಗೆ ಅವರನ್ನು ಕೊಂದು ಧರ್ಮರಾಜನಿಗೆ ರಾಜ್ಯದಲ್ಲಿ ಪಟ್ಟಾಭಿಷೇಕ ಮಾಡೋಣ!” ಎಂದನು. ದ್ರೌಪದಿಯು ತುಂಬ ದುಃಖದಿಂದ, “ಕೃಷ್ಣ, ನಿನ್ನ ಸಖಿಯೂ ಪಾಂಡವರ ಹೆಂಡತಿಯೂ ದೃಷ್ಟದ್ಯುಮ್ನನ ಸೋದರಿಯೂ ಆದ ನನಗೆ ಈ ದುರ್ದಶೆ ಬರಬಹುದೇ? ಬಹಿಷ್ಠೆಯಾಗಿ ಒಂಟಿ ಬಟ್ಟೆಯಲ್ಲಿದ್ದ ನನ್ನನ್ನು ಕೌರವರು ತುಂಬಿದ ಸಭೆಯಲ್ಲಿ ಎಳೆದಾಡಿದರಲ್ಲಾ! ನಾನು ಧೃತರಾಷ್ಟ್ರನಿಗೆ ಸೊಸೆಯಲ್ಲವೇ? ನನ್ನನ್ನು ದಾಸಿಯಾಗಿ ಮಾಡಬಹುದೇ? ಧರ್ಮಪತ್ನಿಯಾದ ನಾನು ಹೀಗೆ ಕಷ್ಟಕ್ಕೆ ಸಿಕ್ಕಿದ್ದರೆ ಪಾಂಡವರು ಸುಮ್ಮನೆ ನೋಡುತ್ತಿದ್ದರಲ್ಲ! ಭೀಮಸೇನನ ಬಲಕ್ಕೂ ಅರ್ಜುನನ ಬಿಲ್ಲುಗಾರಿಕೆಗೂ ಧಿಕ್ಕಾರವಿರಲಿ! ಎಷ್ಟು ಕೈಲಾಗದಿದ್ದರೂ ಗಂಡಂದಿರು ಹೆಂಡಿರನ್ನು ಕಾಪಾಡಿಕೊಳ್ಳುತ್ತಾರೆ. ನನ್ನ ಈ ಐದು ಮಕ್ಕಳಿಗೋಸ್ಕರವಾಗಿಯಾದರೂ ನನ್ನನ್ನು ಕಾಪಾಡಿಕೊಳ್ಳಬೇಡವೇ?” ಎಂದು ಮುಖ ಮುಚ್ಚಿಕೊಂಡು ಗೋಳೋ ಎಂದು ಅತ್ತಳು. ಮತ್ತೆ ಕಣ್ಣನ್ನು ಒರೆಸಿಕೊಂಡು ಸೆರೆಬಿಗಿದು ಬರುತ್ತಿರಲು ಮಧ್ಯೆಮಧ್ಯೆ ನಿಟ್ಟುಸಿರುಬಿಡುತ್ತ “ಕೃಷ್ಣಾ! ನನ್ನ ಪಾಲಿಗೆ ಗಂಡಂದಿರೂ ಇಲ್ಲ ಮಕ್ಕಳೂ ಇಲ್ಲ ನೀನೂ ಇಲ್ಲ ಅಪ್ಪನೂ ಇಲ್ಲ ಅಣ್ಣನೂ ಇಲ್ಲ ನೆಂಟರಿಲ್ಲ ಇಷ್ಟರಿಲ್ಲ, ಯಾರೂ ಇಲ್ಲ! ನನ್ನ ದುರವಸ್ಥೆಯನ್ನು ನೋಡಿ ಕರ್ಣನು ನಕ್ಕನಲ್ಲಾ, ಆ ದುಃಖ ಹೇಗೆ ಹೋದೀತು?” ಎಂದು ಗೋಳಾಡಿದಳು. ಕೃಷ್ಣನು ಅವಳನ್ನು ಸಮಾಧಾನಮಾಡಿ “ಅಮ್ಮಾ ಕೃಷ್ಣೆ! ಯಾರು ನಿನ್ನನ್ನು ಹೀಗೆ ಕೋಪಗೊಳಿಸಿದ್ದಾರೋ ಅವರು ಅರ್ಜುನನ ಬಾಣದಿಂದ ಹತರಾಗಿ ರಕ್ತದಲ್ಲಿ ಹೊರಳುತ್ತಾ ಬಿದ್ದಿರುವಾಗ ಅವರ ಹೆಂಡಿರೂ ಈಗ ನೀನು ಅಳುತ್ತಿರುವಂತೆಯೇ ಅಳುತ್ತಾರೆ. ಈ ವಿಚಾರದಲ್ಲಿ ಪಾಂಡವರಿಗೆ ನನ್ನ ಕೈಯಲ್ಲಾದ ಸಹಾಯವನ್ನೆಲ್ಲಾ ಮಾಡುತ್ತೇನೆ. ನೀನು ರಾಣಿಯಾಗುತ್ತೀಯೆ; ಇದು ನನ್ನ ಪ್ರತಿಜ್ಞೆ; ಈ ಮಾತು ವ್ಯರ್ಥವಾದರೆ ಆಕಾಶ ಕಳಚಿಬಿದ್ದೀತು, ಹಿಮಾಲಯ ಒಡೆದೀತು, ಭೂಮಿ ಚೂರಾದೀತು, ಸಾಗರ ಬತ್ತೀತು!” ಎಂದನು. ಅನಂತರ ಧರ್ಮರಾಜನ ಕಡೆ ತಿರುಗಿ "ಮಹಾರಾಜ! ಆ ಕಾಲದಲ್ಲಿ ನಾನು ದ್ವಾರಕೆಯಲ್ಲಿದ್ದರೆ ನನ್ನನ್ನು ಕರೆಯದಿದ್ದರೂ ಜೂಜು ನಡೆಯುವ ಸ್ಥಳಕ್ಕೆ ಬಂದು ಅದನ್ನು ತಪ್ಪಿಸುತ್ತಿದ್ದೆ. ಹೆಂಗಸು, ಜೂಜು, ಬೇಟೆ, ಕುಡಿತ ಇವು ನಾಲ್ಕೂ ಐಶ್ವರ್ಯವನ್ನು ಹಾಳುಮಾಡತಕ್ಕವು.; ಅದರಲ್ಲಿಯೂ ಜೂಜು ತುಂಬ ಕೆಟ್ಟದ್ದು; ಏಕೆಂದರೆ ಅದರಿಂದ ಒಂದು ದಿವಸದಲ್ಲಿ ಇತ್ತಾಪಾರವೆಲ್ಲವೂ ಹೋಗಿಬಿಡುತ್ತದೆ. ಬಿರುಸಾದ ಮಾತು ಮಾತ್ರ ಉಳಿಯುತ್ತದೆ: ದುಃಖವು ಖಂಡಿತ - ಎಂದು ವಿವರಿಸುತ್ತಿದ್ದೆ. ಅದನ್ನು ಒಳ್ಳೆಯ ಮಾತಿನಲ್ಲಿ ಕೇಳಿದ್ದರೆ ಸರಿ, ಇಲ್ಲದಿದ್ದರೆ ಬಲದಿಂದ ನಿಗ್ರಹಿಸಿಬಿಡುತ್ತಿದ್ದೆ. ಆದರೆ ಏನು ಮಾಡುವುದು? ಆಗಲೇ ನಾನು ನಮ್ಮ ಆನರ್ತ ದೇಶವನ್ನೇ ಬಿಟ್ಟು ಹೋಗಬೇಕಾಗಿ ಬಂದಿತ್ತು. ಆದ್ದರಿಂದ ನಿಮಗೆ ಈ ಜೂಜಿನ ಪ್ರಮಾದ ಒದಗಿತು. ಈಗ ತಿಳಿಯಿತು; ತಿಳಿದದ್ದೇ ತಡ, ತುಂಬ ಕೊರಗಿಕೊಂಡು ಬಂದೆ, ಪಾಪ ನಿಮಗೆಲ್ಲಾ ಏನು ಕಷ್ಟ ಬಂತು!” ಎಂದನು.</p>
		<p>ಯುಧಿಷ್ಟಿರ- ಆಗ ನೀನು ಎಲ್ಲಿ ಹೋಗಿದ್ದೆ ಕೃಷ್ಣ?</p>
		<p>ಕೃಷ್ಣ- ಶಾಲ್ವನ ಊರಾದ ಸೌಭನಗರವನ್ನು ನಾಶಪಡಿಸಲು ಹೋಗಿದ್ದೆ. ನಾನು ರಾಜಸೂಯಕ್ಕೆ ಬಂದಿದ್ದು ಅಲ್ಲಿ ಶಿಶುಪಾಲನನ್ನು ಕೊಂದೆನಲ್ಲಾ ಅದನ್ನು ಕೇಳಿ ಅವನ ತಮ್ಮನಾದ ಶಾಲ್ವನು ದ್ವಾರಕೆಗೆ ಮುತ್ತಿಗೆ ಹಾಕಿ ಕಿರಿಯರಾದ ಅನೇಕ ವೃಷ್ಣಿ ವೀರರನ್ನು ಕೊಂದು ಪುರೋದ್ಯಾನಗಳನ್ನೆಲ್ಲಾ ಹಾಳುಮಾಡಿ ನನ್ನನ್ನು ಹಿಡಿದು ಕೊಲ್ಲಬೇಕೆಂದು ಗುಡುಗಾಡಿದನಂತೆ. ಅದು ನಾನು ಅಲ್ಲಿಗೆ ಹೋದಮೇಲೆ ತಿಳಿಯಿತು. ಕೂಡಲೆ ಅವನ ಊರಿನ ಮೇಲೆ ದಂಡೆತ್ತಿ ಹೋಗಿ ಅವನನ್ನೂ ಅವನ ಕಡೆಯ ದಾನವರನ್ನೂ ಕೊಂದು ಹಾಕಿದೆನು. ಆದ್ದರಿಂದ ಜೂಜಿನ ವಿಚಾರವನ್ನು ಕೇಳಿಯೂ ನಾನು ಹಸ್ತಿನಾಪುರಕ್ಕೆ ಬರಲಾಗಲಿಲ್ಲ. ಬಂದಿದ್ದರೆ ಸುಯೋಧನನು ಉಳಿಯುತ್ತಿರಲಿಲ್ಲ.</p>
		<p>ಹೀಗೆ ಕೃಷ್ಣನು ಪಾಂಡವರನ್ನು ಸಮಾಧಾನಮಾಡಿ ಧರ್ಮರಾಜನಿಗೆ ನಮಸ್ಕರಿಸಿ ಸುಭದ್ರೆಯನ್ನೂ ಅಭಿಮನ್ಯುವನ್ನೂ ತನ್ನ ಜೊತೆಯಲ್ಲಿ ಕರೆದುಕೊಂಡು ದ್ವಾರಕೆಗೆ ಹೋದನು. ದೃಷ್ಟದ್ಯುಮ್ನನು ದ್ರೌಪದಿಯ ಮಕ್ಕಳನ್ನೂ ಧೃಷ್ಟಕೇತುವು ತನ್ನ ತಂಗಿ ರೇಣುಮತಿ(ನಕುಲನ ಹೆಂಡತಿ) ಯನ್ನೂ ತಮ್ಮ ತಮ್ಮ ಊರಿಗೆ ಕರೆದುಕೊಂಡು ಹೋದರು.</p>
		<p>ಅನಂತರ ಪಾಂಡವರು ಆ ಪ್ರದೇಶವನ್ನು ಬಿಟ್ಟು ದ್ವೈತವನಕ್ಕೆ ಹೋದರು. ಅಲ್ಲಿ ಅದೇ ಹೆಸರುಳ್ಳ ಸರೋವರವಿತ್ತು; ಫಲಪುಷ್ಪ ಸಮೃದ್ಧಿಯಿತ್ತು; ಮುನಿಜನಗಳಿದ್ದರು. ಆದ್ದರಿಂದ ತಮ್ಮ ಹನ್ನೆರಡು ವರ್ಷ ವನವಾಸವನ್ನೂ ಅಲ್ಲಿಯೇ ಮಾಡಿ ಮುಗಿಸಬಹುದಾಗಿತ್ತು.</p>
		<p>ಅಲ್ಲಿ ಒಂದು ಸಂಜೆ ಪಾಂಡವರೂ ದ್ರೌಪದಿಯೂ ಮಾತನಾಡುತ್ತ ಕುಳಿತಿದ್ದರು. ದ್ರೌಪದಿಯು ಧರ್ಮರಾಜನನ್ನು ಕುರಿತು “ಆ ಪಾಪಿ ದುರ್ಯೋಧನನಿಗೆ ನಮ್ಮ ಮೇಲೆ ಸ್ವಲ್ಪವೂ ಕರುಣೆಯಿಲ್ಲವಲ್ಲ! ನಿಮ್ಮನ್ನೂ ನನ್ನನ್ನೂ ಹೀಗೆ ಕಾಡಿಗೆ ಅಟ್ಟಿದ; ಒಂದು ಮಾತನಾಡಲಿಲ್ಲ; ಚಿಂತಿಸಲಿಲ್ಲ; ಕೊರಗಲಿಲ್ಲ ಅವನ ಹೃದಯ ಉಕ್ಕಿನದಾಗಿರಬೇಕು. ನಾವು ಕಾಡಿಗೆ ಹೊರಟಾಗ ಆ ನಾಲ್ಕುಜನ ಪಾಪಿಗಗಳು ಮಾತ್ರ ಕಣ್ಣೀರು ಹಾಕಲಿಲ್ಲ; ಮಿಕ್ಕವರೆಲ್ಲರೂ ಅಳುತ್ತಿದ್ದರು. ನೀನು ಹಿಂದೆ ಮಲಗುತ್ತಿದ್ದ ಹಾಸಿಗೆಯನ್ನೂ ಈಗ ಮಲಗಬೇಕಾಗಿರುವ ಹಾಸಿಗೆಯನ್ನೂ ನೋಡಿದರೆ ನನಗೆ ಬಹು ದುಃಖವಾಗುತ್ತದೆ. ಸಭಾಮಂದಿರದಲ್ಲಿ ನಿನ್ನ ಸುತ್ತಮುತ್ತ ರಾಜಪರಿವಾರವಿತ್ತು. ಈಗ ಅದೊಂದೂ ಇಲ್ಲ; ಇದನ್ನು ನೋಡುವ ನನ್ನ ಮನಸ್ಸಿಗೆ ಶಾಂತಿ ಹೇಗೆ ಇದ್ದೀತು? ಗಂಧವನ್ನು ಪೂಸಿಕೊಳ್ಳುತ್ತಿದ್ದ ಮೈತುಂಬ ಈಗ ಧೂಳು; ಬಹು ಬೆಲೆಯುಳ್ಳ ಪಟ್ಟೆಮಡಿಗೆ ಬದಲು ಈಗ ನಾರು ಬಟ್ಟೆ. ಸಾವಿರಾರು ಸಂಸಾರಿಗಳಿಗೂ ಸಂನ್ಯಾಸಿಗಳಿಗೂ ಚಿನ್ನದ ಪಾತ್ರೆಗಳಲ್ಲಿ ಊಟಮಾಡಿಸಿ ನೀನು ಊಟಮಾಡುತ್ತಿದ್ದೆ. ನಿನ್ನ ತಮ್ಮಂದಿರು ಈಗ ಕಾಡಿನಲ್ಲಿ ಸಿಕ್ಕಿದ್ದನ್ನು ತಿನ್ನಬೇಕಾಗಿದೆ. ಇದನ್ನು ನೋಡುವ ನನ್ನ ಮನಸ್ಸಿಗೆ ಶಾಂತಿ ಹೇಗೆ ಇದ್ದೀತು? ಈ ಭೀಮಸೇನನು ಕಾಡಿನಲ್ಲಿ ತೊಳಲಿ ಬಳಲಿ ದುಡಿಯುತ್ತಿರುವುದನ್ನು ನೋಡಿದರೆ ನಿನಗೆ ಏಕೆ ಕೋಪ ಬರುವುದಿಲ್ಲ? ಅವನು ಕೌರವರನ್ನೆಲ್ಲಾ ನಿರ್ನಾಮ ಮಾಡಿಬಿಡಬೇಕೆಂದು ಆತುರ ಉಳ್ಳವನಾಗಿ ನಿನ್ನ ಅನುಮತಿಯನ್ನು ನಿರೀಕ್ಷಿಸುತ್ತ ಸಹಿಸಿಕೊಂಡಿದ್ದಾನೆ. ಎರಡೇ ತೋಳಿದ್ದರೂ ಸಾವಿರ ತೋಳಿದ್ದ ಕಾರ್ತವೀರ್ಯಾರ್ಜುನನಿಗೆ ಸಮನಾದ ಈ ಅರ್ಜುನನು ಚಿಂತಾಪರನಾಗಿರುವುದನ್ನು ನೋಡಿದರೆ ನಿನಗೇಕೆ ಕೋಪ ಬರುವುದಿಲ್ಲ. ಅದ್ಭುತಗಳಾದ ಆನೆ ಕುದುರೆ ರಥಗಳಿಂದ ಒಡಗೂಡಿ ದಂಡೆತ್ತಿಹೋಗಿ ರಾಜರುಗಳಿಂದ ಐಶ್ವರ್ಯವನ್ನು ತಂದು ಹಾಕುತ್ತಿದ್ದ ಮತ್ತು ಒಂದೇ ವೇಗದಿಂದ ಐನೂರು ಬಾಣಗಳನ್ನು ಹೊಡೆಯಬಲ್ಲ ಈ ಅರ್ಜುನನು ಕಾಡಿನಲ್ಲಿ ಅಲೆಯುತ್ತಿರುವುದನ್ನು ನೋಡಿದರೆ ನಿನಗೇಕೆ ಕೋಪ ಬರುವುದಿಲ್ಲ? ಹಾಗೆಯೇ ಸುಂದರರೂ ಶೂರರೂ ಆದ ನಕುಲ ಸಹದೇವರು ಕಾಡಿನಲ್ಲಿ ಬಳಲುವುದನ್ನು ನೋಡಿದರೆ ನಿನಗೇಕೆ ಕೋಪ ಬರುವುದಿಲ್ಲ? ದ್ರುಪದರಾಜನ ಮಗಳೂ ಪಾಂಡುರಾಜನ ಸೊಸೆಯೂ ಆದ ನಾನು ಕಾಡಿಗೆ ಬಂದಿರುವುದನ್ನು ನೋಡಿ ನಿನಗೇಕೆ ಕೋಪ ಬರುವುದಿಲ್ಲ? ನಿನ್ನ ತಮ್ಮಂದಿರನ್ನೂ ನನ್ನನ್ನೂ ಈ ಅವಸ್ಥೆಯಲ್ಲಿ ನೋಡಿ ವ್ಯಥೆ ಆಗದಿರುವುದರಿಂದ ನಿನಗೆ ಕೋಪವೇ ಇಲ್ಲವೆಂದು ತೋರುತ್ತದೆ. ಲೋಕದಲ್ಲಿ ಯಾವ ಕ್ಷತ್ರಿಯನಿಗೂ ಕೋಪವಿಲ್ಲದಿಲ್ಲ, ಆದರೆ ಅದು ನಿನ್ನಲ್ಲಿ ತಲೆಕೆಳಗಾಗಿದೆ. ಕೋಪ ತೋರಿಸಬೇಕಾದ ಕಾಲದಲ್ಲಿ ಕೋಪವನ್ನು ತೋರಿಸದಿದ್ದರೆ ಅಂಥ ಕ್ಷತ್ರಿಯನನ್ನು ಎಲ್ಲ ಪ್ರಾಣಿಗಳೂ ತಿರಸ್ಕಾರಮಾಡುತ್ತವೆ. ಆದ್ದರಿಂದ ನೀನು ಶತ್ರುಗಳ ವಿಚಾರದಲ್ಲಿ ಕ್ಷಮೆ ತೋರಬಾರದು. ಪರಾಕ್ರಮದಿಂದ ಅವರನ್ನು ನಿಗ್ರಹಿಸಲೇಬೇಕು. ಇದರಲಿ ಸಂಶಯವಿಲ್ಲ. ಹಾಗೆಯೇ, ಕ್ಷಮೆ ತೋರಿಸಬೇಕಾದ ಕಾಲದಲ್ಲಿ ಶಾಂತನಾಗದ ಕ್ಷತ್ರಿಯನು ಎಲ್ಲಾ ಪ್ರಾಣಿಗಳಿಗೂ ಅಪ್ರಿಯನಾಗಿ ನಾಶಹೊಂದುತ್ತಾನೆ. ಹಿಂದೆ ಬಲಿಯು ತನ್ನ ಅಜ್ಜನಾದ ಪ್ರಹ್ಲಾದನನ್ನು “ಕ್ಷಮೆ ಒಳ್ಳೆಯದೇ ಪರಾಕ್ರಮ ಒಳ್ಳೆಯದೇ?” ಎಂದು ಕೇಳಿದನಂತೆ. ಅದಕ್ಕೆ ಪ್ರಹ್ಲಾದನು ‘ಕ್ಷಮೆಯಾಗಲಿ ಪರಾಕ್ರಮವಾಗಲಿ ಒಂದೇ ರೀತಿ ಸದಾಕಾಲದಲ್ಲಿಯೂ ಒಳ್ಳೆಯದೆಂದು ಹೇಳುವುದಕ್ಕಾಗುವುದಿಲ್ಲ. ಯಾವಾಗಲೂ ಕ್ಷಮಾಶೀಲನಾಗಿದ್ದರೆ ಆಳುಕಾಳುಗಳೂ ಸಹ ಅವನನ್ನು ಅಲಕ್ಷ್ಯಮಾಡಿ ಉದಾಸೀನರಾಗಿರುತ್ತಾರೆ. ಯಾರೂ ತಗ್ಗಿಬಗ್ಗಿ ನಡೆದುಕೊಳ್ಳುವುದಿಲ್ಲ. ನೀಚ ಜನಗಳು ಅವನ ದುಡ್ಡುಕಾಸು, ಬಟ್ಟೆಬರೆ, ಒಡವೆವಸ್ತು, ತಿಂಡಿತೀರ್ಥ ಎಲ್ಲವನ್ನೂ ತಮ್ಮ ಮನಸ್ಸು ಬಂದಹಾಗೆ ಕೊಳ್ಳೆ ಹೊಡೆಯುವುದಕ್ಕೆ ಯೋಚಿಸುತ್ತಿರುತ್ತಾರೆ. ಅವನ ಹೆಂಡತಿ ಸಿಕ್ಕಿದರೂ ಅವರಿಗೆ ಇಷ್ಟವೇ. ಹೆಂಡತಿಯೂ ಹಾಗೆಯೇ ಸ್ವಚ್ಛಂದವಾಗುತ್ತಾಳೆ. ಇಂಥ ತಿರಸ್ಕಾರಕ್ಕಿಂತ ಮರಣವೇ ಲೇಸು. ಎಂದೂ ಕ್ಷಮೆಯನ್ನೇ ತೋರಿಸದೆ ರಾಜಸದಿಂದಲೇ ನಡೆದುಕೊಳ್ಳುವವನಿಗೆ ಸ್ನೇಹಿತರೊಡನೆಯೂ ವಿರೋಧ ಉಂಟಾಗುತ್ತದೆ. ತನ್ನವರೇ ಅವನ ಹಣವನ್ನೂ ಪ್ರಾಣವನ್ನೂ ಅಪಹರಿಸಿಬಿಡುತ್ತಾರೆ. ಆದ್ದರಿಂದ ಯಾವಾಗಲೂ ಮೃದುವಾಗಿಯೂ ಇರಬಾರದು. ಯಾವಾಗಲೂ ಕಠಿಣನಾಗಿಯೂ ಇರಬಾರದು. ಅಂಥವನಿಗೇ ಇಹಪರಗಳಲ್ಲಿ ಸುಖ. ಹೀಗೆ, ಸಣ್ಣ ಅಪರಾಧ ಮಾಡಿದವನನ್ನು ಕ್ಷಮಿಸಬೇಕು. ತಿಳಿಯದೆ ತಪ್ಪು ಮಾಡಿದವನನ್ನು ಕ್ಷಮಿಸಬೇಕು. ಏಕೆಂದರೆ ಎಲ್ಲರೂ ಪಂಡಿತರಾಗಿರುವುದಿಲ್ಲ. ಎಲ್ಲರಲ್ಲಿಯೂ ಮೊದಲ ತಪ್ಪನ್ನು ಕ್ಷಮಿಸಬೇಕು. ಎರಡನೆಯದನ್ನು ಶಿಕ್ಷಿಸಬೇಕು. ಕೆಲವು ವೇಳೆ ಲೋಕಕ್ಕೆ ಹೆದರಿಯೂ ಅಪರಾಧಿಯನ್ನು ಕ್ಷಮಿಸಬೇಕಾಗುತ್ತದೆ. ಆದ್ದರಿಂದ ಕ್ಷಮೆಗೂ ಕಾಲವುಂಟು. ಕಾಠಿಣ್ಯಕ್ಕೂ ಕಾಲವುಂಟು!” ಎಂದನಂತೆ. ಮಹಾರಾಜ! ಇದು ಆ ಲೋಭಿಗಳೂ ಅಪಕಾರಿಗಳೂ ಆದ ಕೌರವರಲ್ಲಿ ತೇಜಸ್ಸನ್ನು ತೋರಿಸುವುದಕ್ಕೆ ಕಾಲವೆಂದು ನಾನು ತಿಳಿದಿದ್ದೇನೆ" ಎಂದಳು.</p>
		<p>ಯುಧಿಷ್ಠಿರನು “ದ್ರೌಪದೀ, ಕೋಪವೇ ಮನುಷ್ಯನ ಆಗುಹೋಗುಗಳಿಗೆ ಮೂಲ; ಕೋಪವನ್ನು ಅಡಗಿಸಿಕೊಂಡರೆ ಆಗು, ಇಲ್ಲದಿದ್ದರೆ ಹೋಗು; ಕೋಪಬಂದವನು ಪಾಪ ಮಾಡುತ್ತಾನೆ; ಗುರುವನ್ನೇ ಕೊಂದರೂ ಕೊಂದನೇ! ಹೆಂಡತಿಯನ್ನು ಕೊಂದರೂ ಕೊಂದನೇ; ತನ್ನನ್ನೇ ಕೊಂದರೂ ಕೊಂದುಕೊಂಡನೇ! ಅವನಿಗೆ ವಾಚ್ಯ ಅವಾಚ್ಯ, ಕಾರ್ಯ ಅಕಾರ್ಯ, ವಧ್ಯ ಅವಧ್ಯ ಇವುಗಳ ವಿವೇಕವಿರುವುದಿಲ್ಲ. ಇದನ್ನೆಲ್ಲಾ ತಿಳಿದೇ ನಾನು ಕೋಪಗೊಳ್ಳುತ್ತಿಲ್ಲ. ದುರ್ಬಲ ಬಲಿಷ್ಠ ಇಬ್ಬರೂ ಕೋಪ ಬಿಡಬೇಕು. ಇಲ್ಲದಿದ್ದರೆ ದುರ್ಬಲನಿಗೆ ಇಹದಲ್ಲಿ ದುರ್ಗತಿ. ಬಲಿಷ್ಠನಿಗೆ ಪರದಲ್ಲಿ ದುರ್ಗತಿ. ತೇಜಸ್ಸು ಎಂದು ಯಾವುದನ್ನು ಹೊಗಳುತ್ತಾರೋ ಅದರೊಳಗೆ ನಿಜವಾಗಿರುವುದು ಕೋಪವೇ! ಏಕೆಂದರೆ ದಕ್ಷತೆ ಶೌರ್ಯ ಶೀಘ್ರತೆ ಇವು ತೇಜಸ್ಸಿನ ಲಕ್ಷಣಗಳು. ಕೋಪ ಬಂದವನಲ್ಲಿ ಇವು ಇರುವುದಿಲ್ಲ. ಭೂಮಿಯಂತೆ ಕ್ಷಮಾವಂತರಾದ ಮನುಷ್ಯರಿಲ್ಲದೆ ಹೋಗಿದ್ದರೆ ಲೋಕದಲ್ಲಿ ಸಮಾಧಾನ ಹೇಗೆ ಕಂಡುಬರುತ್ತಿತ್ತು? ಏಕೆಂದರೆ ಕೋಪದ ಪರಿಣಾಮ ಜಗಳ; ಬೈಗಳಿಗೆ ಪ್ರತಿ ಬೈಗಳು, ಹಿಂಸೆಗೆ ಪ್ರತಿಹಿಂಸೆ. ಹೀಗೆ ಕೋಪಿಷ್ಠರಿಂದ ಸರ್ವನಾಶ, ಅಧರ್ಮಪ್ರಸಾರ ಇವೆರಡೇ ಆಗುವುದು. ಕೋಪವನ್ನು ಗೆದ್ದವನೇ ವಿದ್ಯಾವಂತ, ಶ್ರೇಷ್ಠ. ಆದ್ದರಿಂದ ತಿಳಿದವನು ಕ್ಷಮಾವಂತನಾಗಿರಬೇಕು. ಭೀಷ್ಮ ವಿದುರ ಕೃಪ ಸಂಜಯ ಎಲ್ಲರೂ ಶಮವನ್ನೇ ಬೋಧಿಸುತ್ತಾರೆ. ಇದೇ ಆತ್ಮಜ್ಞರ ನಡತೆ, ಸನಾತನ ಧರ್ಮ; ಆದ್ದರಿಂದ ನಾನು ಕ್ಷಮೆ ಅಹಿಂಸೆ ಇವುಗಳನ್ನು ಹಿಡಿದಿದ್ದೇನೆ!” ಎಂದನು.</p>
		<p>ದ್ರೌಪದಿಯು, “ಧರ್ಮ, ಅಹಿಂಸೆ, ಕ್ಷಮೆ, ಋಜುತ್ವ, ದಯೆ ಇವುಗಳಿಂದ ಮನುಷ್ಯನಿಗೆ ಎಂದೂ ಸಿರಿ ಬರುವುದಿಲ್ಲ. ಹಾಗಲ್ಲದಿದ್ದರೆ ನಿನಗಾಗಲಿ ನಿನ್ನ ತಮ್ಮಂದಿರಿಗಾಗಲೀ ಈ ಕಷ್ಟ ಬರುತ್ತಿತ್ತೇ? ಧರ್ಮವೆಂಬುದು ನಿಮಗೆ ಜೀವಕ್ಕಿಂತ ಹೆಚ್ಚಿನದು. ಧರ್ಮವನ್ನು ನಾವು ಕಾಪಾಡಿದರೆ ನಮ್ಮನ್ನು ಅದು ಕಾಪಾಡುವುದು ಎಂದು ಕೇಳಿದ್ದೇನೆ. ಆದರೆ ಧರ್ಮವು ನಿನ್ನನ್ನು ಕಾಪಾಡುವ ಹಾಗೆ ಕಾಣುತ್ತಿಲ್ಲ. ಏಕೆಂದರೆ ನೀನು ಧರ್ಮದಲ್ಲಿ ಏನು ಕಡಮೆ ಮಾಡಿದ್ದೀಯೆ? ಕಾಡಿಗೆ ಬಂದಿದ್ದರೂ ಕಡಮೆಯಾಗಿಲ್ಲ. ಹೀಗಿದ್ದರೂ ನಿನಗೆ ಜೂಜಿನಲ್ಲಿ ಬುದ್ಧಿ ಹೇಗೆ ಹೋಯಿತು? ದೇಶಕೋಶಗಳನ್ನೂ ನಮ್ಮೆಲ್ಲರನ್ನೂ ಹೇಗೆ ಸೋತೆ? ಲೋಕವು ಈಶ್ವರನ ಅಧೀನ; ಮನುಷ್ಯನ ಅಧೀನವಲ್ಲ. ನಾವು ಅವನ ಕೈಯಿನ ಬೊಂಬೆಗಳು; ಶುಭಾಶುಭಗಳಿಗೆ ಅವನೇ ಕಾರಣ. ಪ್ರವಾಹದಲ್ಲಿ ಬಿದ್ದ ಮರದಂತೆ ಮನುಷ್ಯನು ಅಸಹಾಯನಾಗಿ ಸ್ವರ್ಗಕ್ಕೋ ನರಕಕ್ಕೋ ಹೋಗುತ್ತಾನೆ. ಭಗವಂತನು ನಮ್ಮನ್ನು ತಾಯಿತಂದೆಗಳಂತೆ ದಯದಿಂದ ನೋಡಿಕೊಳ್ಳುವುದಿಲ್ಲ; ಪರರಂತೆ ನಮ್ಮಮೇಲೆ ಅವನಿಗೆ ರೋಷವೇ; ಇಲ್ಲದಿದ್ದರೆ ಒಳ್ಳೆಯವರು ಏಕೆ ಕಷ್ಟಪಡುತ್ತಿದ್ದರು? ಕೆಟ್ಟವರು ಹೇಗೆ ಸುಖವಾಗಿರುತ್ತಿದ್ದರು? ನಮ್ಮ ಕಷ್ಟವನ್ನೂ ದುರ್ಯೋಧನನ ಸಮೃದ್ಧಿಯನ್ನೂ ನೋಡಿದರೆ ಈಶ್ವರನನ್ನು ಬೈಯೋಣವೆನ್ನಿಸುತ್ತದೆ. ಕರ್ಮಕ್ಕೆ ತಕ್ಕ ಫಲವಿದ್ದರೆ ಈಶ್ವರನಿಗೂ ಇದರಿಂದ ಪಾಪ ಬಂದೇ ಬರುತ್ತದೆ! ಕರ್ಮಕ್ಕೆ ತಕ್ಕ ಫಲವಿಲ್ಲವೆನ್ನುವುದಾದರೆ ದುರ್ಬಲ ಮಾನವರನ್ನು ಕಂಡು ಅನುತಾಪಪಡಬೇಕಾಗುತ್ತದೆ!” ಎಂದಳು.</p>
		<p>ಯುಧಿಷ್ಠಿರನು, “ಕೃಷ್ಣೇ! ನಾನು ಧರ್ಮವನ್ನು ಆಚರಿಸುತ್ತಿರುವುದು ಅದರ ಫಲ ನಿರೀಕ್ಷೆಯಿಂದಲ್ಲ; ಧರ್ಮವನ್ನು ಹಾಲು ಕರೆದುಕೊಳ್ಳುವುದಕ್ಕಾಗಿ ಸಾಕುವ ಹಸುವಿನಂತೆ ಭಾವಿಸಬಾರದು; ಅಲ್ಲದೆ ಧರ್ಮವು ನನ್ನ ಸ್ವಭಾವಕ್ಕೆ ಬಂದದ್ದು. ರಜೋಗುಣದ ಪ್ರಭಾವದಿಂದ ನೀನು ಧರ್ಮವನ್ನು ಶಂಕಿಸುತ್ತಿದ್ದೀಯೆ. ಈಶ್ವರನನ್ನು ದೂಷಿಸುತ್ತಿದ್ದೀಯೇ; ತಿಳಿದವನು ಸ್ವಲ್ಪದಿಂದಲೇ ಸಂತೋಷಿಸುತ್ತಾನೆ: ತಿಳಿಯದವನಿಗೆ ಎಷ್ಟು ಬಂದರೂ ಸಂತೋಷವಿರುವುದಿಲ್ಲ; ಫಲ ಕಾಣುವುದಿಲ್ಲವೆಂದು ಧರ್ಮವನ್ನು ದೂಷಿಸಬಾರದು” ಎಂದನು.</p>
		<p>ದ್ರೌಪದಿಯು “ನಾನು ಧರ್ಮವನ್ನು ಹಳಿಯುತ್ತಿಲ್ಲ; ಈಶ್ವರನನ್ನು ನಿಂದಿಸುತ್ತಲೂ ಇಲ್ಲ; ನನ್ನ ಸಂಕಟವನ್ನು ಹೇಳಿಕೊಳ್ಳುತ್ತಿದ್ದೇನೆ. ಪ್ರತ್ಯಕ್ಷವಾಗಿ ಫಲ ಕಂಡುಬರುವುದು ಕರ್ಮದಿಂದಲೇ ಹೊರತು ಧರ್ಮದಿಂದಲ್ಲ; ಅದೃಷ್ಟವನ್ನು ನಂಬಿಕೊಂಡು ನಿದ್ರೆ ಹೋಗಿಬಿಡುವವನು ನೀರಲ್ಲಿಟ್ಟ ಹಸಿಯ ಮಡಕೆಯಂತೆ ನಾಶಹೊಂದುವನು. ಶಕ್ತನು ಕೈಲಾಗದವನಂತೆ ಬಹುಕಾಲ ಸುಮ್ಮನೆ ಕುಳಿತುಕೊಳ್ಳಬಾರದು. ತಕ್ಕಷ್ಟು ಯೋಗ್ಯತೆಯಿಲ್ಲದಿದ್ದರೆ ಫಲ ಕಡಮೆಯಾಗಬಹುದು, ಬರದೆಯೂ ಇರಬಹುದು. ಆದರೆ ಕಾರ್ಯದಲ್ಲಿ ತೊಡಗದೆಯೇ ಇರುವವನಿಗೆ ಯೋಗ್ಯತೆಯೂ ಇಲ್ಲ ಫಲವೂ ಇಲ್ಲ. ಮನುಷ್ಯನು ತನ್ನನ್ನು ತಾನು ಯಾವಾಗಲೂ ನಿರಾಕರಿಸಿಕೊಳ್ಳಬಾರದು. ಅಂಥವನಿಗೆ ಸುಖವಿಲ್ಲ”ಎಂದಳು.</p>
		<p>ದ್ರೌಪದಿಯ ಈ ಮಾತುಗಳನ್ನು ಕೇಳಿ ಭೀಮಸೇನನ ಸಹನೆ ಮೀರಿತು. ಅವನು ನಿಟ್ಟುಸಿರುಬಿಟ್ಟು ಧರ್ಮರಾಜನಿಗೆ “ಅಣ್ಣಾ! ಧರ್ಮಮಾರ್ಗದಿಂದಲೇ ರಾಜ್ಯ ಪಡೆದುಕೋ! ಧರ್ಮಾರ್ಥಕಾಮಗಳೊಂದೂ ಇಲ್ಲದೆ ಹೀಗೆ ಕಾಡಿನಲ್ಲಿ ವಾಸವಾಗಿದ್ದರೆ ಏನು ಬಂದ ಹಾಗಾಯಿತು? ದುರ್ಯೋಧನನು ನಮ್ಮ ರಾಜ್ಯವನ್ನು ಧರ್ಮದಿಂದಾಗಲೀ, ಋಜುಮಾರ್ಗದಿಂದಾಗಲೀ ಪರಾಕ್ರಮದಿಂದಾಗಲೀ ಪಡೆಯಲಿಲ್ಲ. ಜೂಜಿನಲ್ಲಿ ಮೋಸಮಾಡಿ ಪಡೆದನು. ನಿನ್ನ ಮಾತಿಗೆ ಒಳಗಾಗಿ ಆವಾಗಲೇ ಕೌರವರನ್ನು ಕೊಲ್ಲದೆ ಬಿಟ್ಟೆವಲ್ಲಾ ಎಂದು ನಾವು ಈಗ ತಪಿಸುತ್ತಿದ್ದೇವೆ. ಮೃಗಗಳಂತೆ ಕಾಡಿನಲ್ಲಿ ಹೀಗೆ ಸಂಚರಿಸಿಕೊಂಡಿರುವುದು ನಮಗೆ ಯಾರಿಗೂ ಸಮ್ಮತವಲ್ಲ.ನೀನು ಯಾವಾಗಲೂ ಧರ್ಮ ಧರ್ಮ ಎಂದು ಸುಮ್ಮನೆ ನವೆಯುತ್ತಿದ್ದೀಯೆ. ಶಕ್ತಿ ಇದ್ದರೂ ಪೌರುಷವಿದ್ದರೂ ಅಹಿಂಸೆಯನ್ನು ಅವಲಂಬಿಸಿ ಅದರಿಂದ ಬರುವ ಅನರ್ಥವನ್ನು ಕಾಣದೆ ಇದ್ದೀಯೆ. ನಿನ್ನ ಕ್ಷಮೆಯನ್ನು ಕೌರವರು ಅಶಕ್ತಿ ಎಂದು ತಿಳಿಯುತ್ತಾರೆ; ಇದು ತುಂಬ ದುಃಖಕರವಾದದ್ದು. ಯುದ್ದದಲ್ಲಿ ನಮ್ಮನ್ನು ಕೊಂದರೂ ಅಷ್ಟು ದುಃಖವಾಗುವುದಿಲ್ಲ. ಯಾವಾಗಲೂ ಧರ್ಮ ಒಂದನ್ನೇ ಹಿಡಿಯಬಾರದು. ಧರ್ಮಾರ್ಥಕಾಮಗಳೆಲ್ಲವನ್ನೂ ಆಚರಿಸಬೇಕು. ಧರ್ಮಕ್ಕೆ ಅರ್ಥಬೇಕು. ನಾವು ಅರ್ಥವನ್ನು ಭಿಕ್ಷೆಯಿಂದ ಪಡೆಯಲಾರೆವು; ಅದು ಕ್ಷತ್ರಿಯಧರ್ಮವೂ ಅಲ್ಲ; ಅದನ್ನು ಪಡೆಯಬೇಕಾದರೆ ಬಲದಿಂದಲೇಯೆ. ಆದ್ದರಿಂದ ಈ ಶೈಥಿಲ್ಯವನ್ನು ಬಿಟ್ಟು ಕ್ಷಾತ್ರವನ್ನು ಹಿಡಿ. ಕೇವಲ ಧರ್ಮಾತ್ಮನಾದವನು ಎಂದೂ ರಾಜ್ಯವನ್ನಾಗಲೀ ಸಿರಿಯನ್ನಾಗಲೀ ಸಂಪತ್ತನ್ನಾಗಲೀ ಪಡೆದಿಲ್ಲ; ಲಾಭವಿಲ್ಲದ ವ್ಯಾಪಾರದಲ್ಲಿ ಯಾರು ತೊಡಗುತ್ತಾರೆ? ಅಂಥ ವ್ಯಾಪಾರ ಕತ್ತೆಯ ಮೈಯನ್ನು ತುರಿಸಿದಂತೆ! ಅಲ್ಪ ಧರ್ಮವನ್ನು ಬಿಟ್ಟು ದೊಡ್ಡ ಧರ್ಮವನ್ನು ಹಿಡಿಯುವವನೇ ವಿವೇಕಿ. ಆದ್ದರಿಂದ ಕೌರವರ ಮೇಲೆ ದಂಡೆತ್ತಿನಡೆ. ಪಾರ್ಥನ ಗಾಂಡೀವವಿದೆ. ನನ್ನ ಗದೆಯಿದೆ. ಅವುಗಳ ಮುಂದೆ ನಿಲ್ಲಬಲ್ಲ ಆನೆ ಕುದುರೆಗಳಾಗಲೀ ವೀರರಾಗಲೀ ಇಲ್ಲ. ನಮ್ಮ ಸಹಾಯಕ್ಕೆ ಸೃಂಜಯರೂ, ಕೈಕೇಯರೂ, ಕೃಷ್ಣನೂ ಇದ್ದಾರೆ; ಆದ್ದರಿಂದ ನಮಗೆ ಯುದ್ಧದಲ್ಲಿ ಜಯವೂ ರಾಜ್ಯವೂ ಲಭಿಸಿಯೇ ಲಭಿಸುತ್ತದೆ!” ಎಂದು ಹೇಳಿದನು.</p>
		<p>ಯುಧಿಷ್ಠಿರನು, “ಭೀಮ ನಿನ್ನ ಮಾತುಗಳು ನನ್ನನ್ನು ಶಲ್ಯದಂತೆ ಚುಚ್ಚುತ್ತಿವೆ. ಆದರೂ ಅವು ನಿಜ. ಅದಕ್ಕಾಗಿ ನಾನು ನಿನ್ನನ್ನು ಆಕ್ಷೇಪಿಸುವುದಿಲ್ಲ. ಏಕೆಂದರೆ ನನ್ನಿಂದಲೇ ನಿಮಗೆಲ್ಲಾ ಈ ಕಷ್ಟ ಒದಗಿರುವುದು. ರಾಜ್ಯವನ್ನು ಗೆದ್ದುಕೊಳ್ಳಬಹುದೆಂದು ನಾನು ದ್ಯೂತವಾಡಿದೆ; ಆದರೆ ಶಕುನಿ ಮೋಸಮಾಡಿದ; ಹೋಗಲಿ ಆಗಬೇಕಾದದ್ದು ಆಗಿಹೋಯಿತು. ದೊಡ್ಡವರ ಎದುರಿಗೆ ಮಾಡಿದ ಪ್ರತಿಜ್ಞೆಯನ್ನು ರಾಜ್ಯದ ಆಸೆಗಾಗಿ ಮುರಿಯಬಹುದೇ? ಆದ್ದರಿಂದ ಮತ್ತೆ ಸುಖ ಬರುವ ಕಾಲವನ್ನು ನಿರೀಕ್ಷಿಸು. ನನಗೆ ಧರ್ಮವು ಪ್ರಾಣಕ್ಕಿಂತ ಹೆಚ್ಚಿನದು; ರಾಜ್ಯ ಕೋಶ, ಮಕ್ಕಳು ಮರಿ, ಕೀರ್ತಿ ಇವೆಲ್ಲವೂ ಅದರ ಒಂದು ಬೇಳೆಪಾಲಿಗೆ ಸರಿತೂಗಲಾರವು” ಎಂದನು.</p>
		<p>ಭೀಮನು, “ಅಣ್ಣ! ನೀನೇನು ಅಂತಕಸ್ವರೂಪಿಯಾದ ಕಾಲಪಕ್ಷಿಯೊಡನೆ ಕೌಲು ಮಾಡಿಕೊಂಡು ಬಂದಿರುವನಂತೆ ಮಾತನಾಡುತ್ತಿದ್ದೀಯೆ! ಯಾವನಿಗೆ ಮಿತಿಯಿಲ್ಲದಷ್ಟು ಆಯುಸ್ಸು ಇದೆಯೋ ಅಥವಾ ಯಾವನು ತನ್ನ ಆಯುಃಪ್ರಮಾಣವನ್ನು ಬಲ್ಲವನೋ ಅಂಥವನು ಕಾಲ ನಿರೀಕ್ಷೆಮಾಡಬಹುದು. ಆದರೆ ಅಂಥವನು ಯಾವನಿದ್ದಾನೆ? ಮನುಷ್ಯನಿಗೆ ಮರಣವೆನ್ನುವುದು ಶರೀರದಲ್ಲಿಯೇ ಇದೆ. ಹದಿಮೂರು ವರ್ಷ ಕಾಯುತ್ತ ಕುಳಿತರೆ ಆಯುಸ್ಸು ಕಳೆದು ಮರಣ ಹತ್ತಿರವಾಗುತ್ತದೆ. ಆದ್ದರಿಂದ ಮರಣ ಬರುವುದಕ್ಕೆ ಮುಂಚೆ ರಾಜ್ಯ ಪಡೆದುಕೊಳ್ಳೋಣ! ತನ್ನ ವೈರಕ್ಕೆ ಪ್ರತಿಕ್ರಿಯೆ ಮಾಡಲಾರದ ನಿಸ್ಸತ್ವನೂ ನಿರದ್ಯಮನೂ ಆದ ಮನುಷ್ಯನ ಜನ್ಮ ವ್ಯರ್ಥ! ನಿನಗೆ ಬಂಗಾರದಂಥ ತೋಳುಗಳಿವೆ. ಅವುಗಳಿಂದ ಯುದ್ಧದಲ್ಲಿ ಶತ್ರುಗಳನ್ನು ಕೊಂದು ಸಂಪತ್ತನ್ನು ಪಡೆ! ನುಂಗಿಕೊಂಡ ಸಂಕಟ ಬೆಂಕಿಗಿಂತ ಹೆಚ್ಚು: ಅಂಥ ಸಂಕಟವನ್ನು ಹಗಲೂ ಇರುಳೂ ಅನುಭವಿಸುತ್ತಿರುವ ನನಗೆ ನಿದ್ರೆಯೇ ಬಾರದು; ಅರ್ಜುನನೂ ಹೀಗೆಯೇ ಗುಹೆಯೊಳಗಿನ ಸಿಂಹದಂತೆ ಕುದಿದುಕೊಳ್ಳುತ್ತಿದ್ದಾನೆ. ನಕುಲ ಸಹದೇವರೂ ನಮ್ಮ ವೀರಮಾತೆಯೂ ನಿನಗೆ ಸಮಾಧಾನವಾಗಲೆಂದು ಜಡರೂ ಮೂಗರೂ ಆಗಿದ್ದಾರೆ. ನೆಂಟರಿಗೂ ಇಷ್ಟರಿಗೂ ಬೇಕಾದದ್ದು ನಿನ್ನ ಸಂತೋಷ ಮಾತ್ರ. ಸಂಕಟ ಪಡುತ್ತಿರುವವರು ನಾನು ದ್ರೌಪದಿ ಇಬ್ಬರೇಯೇ! ದಯೆ ಅಹಿಂಸೆಗಳ ಹೆಸರಿನಲ್ಲಿ ನೀನು ಸುಮ್ಮನೆ ಶ್ರಮ ಪಡುತ್ತಿದ್ದೀಯೆ; ಇದನ್ನು ಯಾರೂ ಮೆಚ್ಚುವುದಿಲ್ಲ; ದಯೆ ಬ್ರಾಹ್ಮಣನಿಗೆ ಬಂದದ್ದು; ಹೀಗಿರಲು ನೀನು ಹೇಗೆ ಕ್ಷತ್ರಿಯನಾಗಿ ಹುಟ್ಟಿದೆಯೋ! ನಮ್ಮ ಮೇಲೆ ಮುಸುಗು ಎಳೆಯಬೇಕೆಂದು ನೀನು ಪ್ರಯತ್ನಮಾಡುತ್ತಿರುವುದು ಒಂದು ಹಿಡಿ ಹುಲ್ಲಿನಿಂದ ಹಿಮವತ್ಪರ್ವತವನ್ನು ಮುಚ್ಚಿಡಲು ಇಷ್ಟಪಡುವಂತಿದೆ! ನೀನು ಅಜ್ಞಾತವಾಸವನ್ನು ನಡೆಸುವುದು ಹೇಗೆ? ಆಕಾಶದಲ್ಲಿ ಪ್ರಕಾಶಿಸುತ್ತ ಹೋಗುವ ಸೂರ್ಯನಿಗೆ ಅಜ್ಞಾತವಾಸ ಸಾಧ್ಯವೇ? ಐರಾವತದಂತಿರುವ ಅರ್ಜುನನಿಗೆ ಸಾಧ್ಯವೇ? ಸಿಂಹದ ಮರಿಗಳಂತಿರುವ ಈ ನಕುಲ ಸಹದೇವರು ಗುರುತು ಸಿಕ್ಕದಂತೆ ತಿರುಗಾಡುವುದು ಸಾಧ್ಯವೇ? ವೀರಮಾತೆಯೂ ಸುಪ್ರಸಿದ್ಧಳೂ ಅಗಿರುವ ಈ ರಾಜಪುತ್ರಿ ದ್ರೌಪದಿಯು ಅಜ್ಞಾತಳಾಗಿರುವುದು ಹೇಗೆ? ನನ್ನನ್ನು ಬಾಲ್ಯದಿಂದ ಲೋಕವೆಲ್ಲ ಬಲ್ಲುದು. ಆದ್ದರಿಂದ ಅಜ್ಞಾತವಾಸವೆನ್ನುವುದು ಮೇರುಪರ್ವತವನ್ನು ಮುಚ್ಚಿಡುವಂತೆಯೇ ಎಂದು ನನಗೆ ಎನ್ನಿಸುತ್ತದೆ. ಅಲ್ಲದೆ ನಾವು ಗೆದ್ದ ಅನೇಕ ರಾಜರು ಈಗ ಕೌರವರೊಡನೆ ಸೇರಿಕೊಂಡು ಅವರ ಅನುಯಾಯಿಗಳಾಗಿದ್ದಾರೆ. ಅವರು ನಮ್ಮನ್ನು ಹುಡುಕಲು ಬೇಕಾದಷ್ಟು ಜನ ಗೂಢಚಾರರನ್ನು ಕಳುಹಿಸುತ್ತಾರೆ; ತಿಳಿದುಬಿಟ್ಟರೆ ಪರಿಣಾಮವು ಭಯಂಕರವಾಗುತ್ತದೆ. ನಾವು ಕಾಡಿಗೆ ಬಂದು ಹದಿಮೂರು ತಿಂಗಳಾಯಿತು. ಅವು ಹದಿಮೂರು ವರ್ಷಕ್ಕೆ ಸಮವೆಂದು ಭಾವಿಸು; ಬೇಕಾದರೆ ಒಳ್ಳೆಯದೊಂದು ಹೋರಿಯನ್ನು ನೋಡಿ ಅದಕ್ಕೆ ಗ್ರಾಸವನ್ನು ಕೊಡೋಣ; ಅದರಿಂದ ಈ ಪಾಪ ಪರಿಹಾರವಾಗುತ್ತದೆ! ಶತ್ರುವಧೆಗೆ ಮನಸ್ಸು ಮಾಡು! ಕ್ಷತ್ರಿಯನಿಗೆ ಯುದ್ಧಕ್ಕಿಂತ ಬೇರೆ ಧರ್ಮವಿಲ್ಲ!” ಎಂದನು.</p>
		<p>ಭೀಮಸೇನನ ಮಾತನ್ನು ಕೇಳಿ ಯುಧಿಷ್ಠಿರನು ನಿಟ್ಟುಸಿರುಬಿಟ್ಟು, ಒಂದು ಕ್ಷಣ ಕಾಲ ಯೋಚಿಸಿ, ಏನು ಮಾಡಬೇಕೆಂಬುದನ್ನು ನಿಶ್ಚಯಿಸಿಕೊಂಡು, ಅನಂತರ ಅವನನ್ನು ಕುರಿತು “ಭೀಮ! ನೀನು ಹೇಳುವುದು ನಿಜ; ಆದರೂ ನಾನು ಇನ್ನೊಂದು ಮಾತು ಹೇಳುತ್ತೇನೆ; ಅದನ್ನು ಕೇಳು; ಬರಿಯ ಸಾಹಸಬುದ್ದಿಯಿಂದ ಯಾರು ಪಾಪಕಾರ್ಯಗಳನ್ನು ಮಾಡುತ್ತಾರೋ, ಅವರು ಕೊನೆಗೆ ವ್ಯಥೆಗೆ ಗುರಿಯಾಗುತ್ತಾರೆ. ಚೆನ್ನಾಗಿ ಆಲೋಚನೆಮಾಡಿ ವಿಚಾರಮಾಡಿ, ವೀರವೂ ಧರ್ಮವೂ ಆದ ಕಾರ್ಯವನ್ನು ಕೈಕೊಂಡರೆ ಅದು ಸಿದ್ಧಿಯಾಗುತ್ತದೆ; ಅದಕ್ಕೆ ದೈವವೂ ಸಹಾಯವಾಗುತ್ತದೆ. ನೀನು ಬಲದಿಂದ ಉಬ್ಬಿ, ಚಾಪಲ್ಯದಿಂದ ಚೋದಿತನಾಗಿ, ಈ ಕೆಲಸವನ್ನು ಮಾಡಬೇಕೆನ್ನುವೆ. ನನ್ನ ಅಭಿಪ್ರಾಯವನ್ನು ಕೇಳು; ಭೀಷ್ಮ ದ್ರೋಣಾದಿಗಳು ವೀರರು, ಶೂರರು, ಶಸ್ತ್ರಾಸ್ತ್ರಜ್ಞರು; ಅವರು ಕೌರವರನ್ನು ಅನುಸರಿಸುತ್ತಾರೆ. ನಾವು ಗೆದ್ದ ರಾಜರು ಅವರ ಸ್ನೇಹವನ್ನು ಸಂಪಾದಿಸಿ ಅವನನ್ನು ರಕ್ಷಿಸಿಕೊಳ್ಳುವುದರಲ್ಲಿ ಆಸಕ್ತರಾಗಿದ್ದಾರೆ. ದುರ್ಯೋಧನನೂ ಅವರನ್ನು ಚೆನ್ನಾಗಿ ಸನ್ಮಾನಗಳಿಂದ ಸಂತೋಷಗೊಳಿಸಿದ್ದಾನೆ; ಆದ್ದರಿಂದ ಅವರು ಅವನಿಗಾಗಿ ಪ್ರಾಣಬಿಡಲೂ ಸಿದ್ಧರಾಗಿದ್ದಾರೆ. ಭೀಷ್ಮ ದ್ರೋಣ ಕೃಪ ಇವರಿಗೆ ಇಬ್ಬರಲ್ಲಿಯೂ ಒಂದೇ ಭಾವನೆ ಇದ್ದರೂ ಅನ್ನ ಋಣವನ್ನು ತೀರಿಸಿಕೊಳ್ಳುವುದಕ್ಕಾಗಿ ಅವರು ಯುದ್ಧರಂಗದಲ್ಲಿ ಜೀವಕೊಡುತ್ತಾರೆ. ಕರ್ಣನಿಗೆ ಯಾವಾಗಲೂ ಅಸಹನೆ, ಅತ್ಯುತ್ಸಾಹ; ಅವನೂ ಅಸ್ತ್ರಬಲ್ಲವನು. ಅಭೇದ್ಯವಾದ ಕವಚ ಉಳ್ಳವನು; ಇವರನ್ನೆಲ್ಲಾ ಗೆಲ್ಲದೆ, ನೀನು ಏಕಾಕಿಯಾಗಿ ಹೋಗಿ ದುರ್ಯೋಧನನನ್ನು ಕೊಲ್ಲವುದು ಸಾಧ್ಯವಿಲ್ಲ. ಆ ಬಿಲ್ಲುಗಾರರನ್ನೂ ಕರ್ಣನ ಹಸ್ತಲಾಘವವನ್ನೂ ಮನಸ್ಸಿಗೆ ತಂದುಕೊಂಡು ನನಗೂ ನಿದ್ರೆಬರುತ್ತಿಲ್ಲ ಭೀಮ!” ಎಂದನು. ಈ ಮಾತನ್ನು ಕೇಳಿ ಭೀಮನಿಗೂ ಚಿಂತೆ ಭಯಗಳು ಉಂಟಾಗಿ ಮುಂದಕ್ಕೆ ಏನೂ ಮಾತನಾಡದೆ ಸುಮ್ಮನಾದನು.</p>
		<p>ಇದಾದ ಸ್ವಲ್ಪ ಕಾಲದ ಮೇಲೆ ಧರ್ಮರಾಜನು ಅರ್ಜುನನನ್ನು ಬೇರೆಯಾಗಿ ಕರೆದು ಕೂರಿಸಿಕೊಂಡು ನಗುಮುಖದಿಂದ ಅವನ ಬೆನ್ನಮೇಲೆ ಕೈಯಾಡಿಸುತ್ತ ಸಮಾಧಾನಪಡಿಸಿಕೊಂಡು, “ಅರ್ಜುನ, ನೋಡು, ಭೀಷ್ಮ ದ್ರೋಣ ಕೃಪ ಕರ್ಣ ಅಶ್ವತ್ಥಾಮ ಇವರಲ್ಲಿ ಧನುರ್ವೇದವು ನಾಲ್ಕು ಕಾಲೂ ಊರಿ ನೆಲಸಿದೆ. ಬ್ರಹ್ಮಾಸ್ತ್ರ, ದಿವ್ಯಾಸ್ತ್ರ, ಆಸುರಾಸ್ತ್ರ ಮುಂತಾದ ಸಕಲ ಅಸ್ತ್ರಗಳನ್ನೂ ಅವರು ಪೂರ್ತಿಯಾಗಿ ಬಲ್ಲರು. ಇಂಥವರನ್ನು ಧನಮಾನಾದಿಗಳಿಂದ ತುಷ್ಟಿಗೊಳಿಸಿ ದುರ್ಯೋಧನನು ಗುರುಗಳಂತೆ ಕಂಡುಕೊಂಡಿದ್ದಾನೆ. ಯೋಧರನ್ನೆಲ್ಲಾ ಒಳ್ಳೆಯವರನ್ನಾಗಿ ಮಾಡಿಕೊಂಡಿದ್ದಾನೆ. ಸಮಸ್ತ ಭೂಮಂಡಲವೂ ಅವನ ವಶದಲ್ಲಿದೆ. ನಾವು ನಿನ್ನೊಬ್ಬನನ್ನು ನಂಬಿಕೊಂಡು ನಿನ್ನಮೇಲೆ ಎಲ್ಲಾ ಭಾರವನ್ನೂ ಹಾಕಿಬಿಟ್ಟಿದ್ದೇವೆ. ಈಗ ನೀನು ಒಂದು ಕೆಲಸಮಾಡಬೇಕು. ತಪಸ್ಸಿನಿಂದ ದೇವತೆಗಳನ್ನು ಒಲಿಸಿಕೊಳ್ಳಬೇಕು; ಆದ್ದರಿಂದ ಮುನಿವೇಷಧರಿಸಿ ಬಿಲ್ಲು ಬತ್ತಳಿಕೆ ಕವಚ ಖಡ್ಗ ಎಲ್ಲವನ್ನೂ ತೆಗೆದುಕೊಂಡು ಉತ್ತರದಿಕ್ಕಿಗೆ ಪ್ರಯಾಣಮಾಡು. ಇಂದ್ರನಲ್ಲಿ ಎಲ್ಲ ದಿವ್ಯಾಸ್ತ್ರಗಳೂ ಇವೆ. ದೇವತೆಗಳು ಅವನ್ನು ವೃತ್ರಾಸುರ ಸಂಹಾರಕ್ಕಾಗಿ ಅವನಿಗೆ ಕೊಟ್ಟಿದ್ದಾರೆ. ಆದ್ದರಿಂದ ಇಂದ್ರನ ಹತ್ತಿರಕ್ಕೆ ಹೋದರೆ ಅವೆಲ್ಲವೂ ನಿನಗೆ ಒಟ್ಟಿಗೆ ಒಂದೇ ಕಡೆ ದೊರೆಯುತ್ತವೆ; ಅವನು ಕೊಟ್ಟೂಕೊಡುತ್ತಾನೆ” ಎಂದನು. ಅರ್ಜುನನು ಒಪ್ಪಿ ಹೊರಡುವುದಕ್ಕೆ ಅನುವಾಗಲು ಕೃಷ್ಣೆಯು ಅವನನ್ನು ನೋಡಿ “ಪಾರ್ಥ! ಕುಂತೀದೇವಿಯು ನಿನ್ನನ್ನು ಪಡೆದಾಗ ನಿನ್ನಲ್ಲಿ ಏನೇನನ್ನು ನಿರೀಕ್ಷಿಸಿದಳೋ, ನಿನ್ನ ಮನಸ್ಸಿನಲ್ಲಿ ಏನೇನಿದೆಯೋ ಆ ಇಷ್ಟಾರ್ಥಗಳೆಲ್ಲವೂ ನಿನಗೆ ಲಭಿಸಲಿ! ಕ್ಷತ್ರಿಯರಾಗಿ ಹುಟ್ಟುವುದು ಬೇಡ! ಯುದ್ಧವು ತಮ್ಮ ಉದ್ಯೋಗವಲ್ಲದ ಬ್ರಾಹ್ಮಣರು ಪುಣ್ಯವಂತರು! ನೀನು ಹಿಂತಿರುಗಿ ಬರುವವರೆಗೂ, ಎಚ್ಚರವಾಗಿರುವಾಗಲೆಲ್ಲಾ ನಾವು ನಿನ್ನ ವೀರಕಾರ್ಯಗಳನ್ನೇ ಕೀರ್ತಿಸುತ್ತಿರುತ್ತೇವೆ. ನಿನ್ನ ಈ ಬಹುಕಾಲದ ಪ್ರವಾಸದಲ್ಲಿ ನಮಗೆ ಯಾರಿಗೂ ಯಾವ ಸುಖ ಸಂತೋಷಗಳೂ ಬೇಕಾಗುವುದಿಲ್ಲ; ಸುಖವಾಗಿ ಹೋಗಿಬಿಟ್ಟು ಬಾ; ನಿನಗೆ ಶುಭವಾಗಲಿ!” ಎಂದಳು. ಅವನು ಹೊರಟು ಒಂದೇ ದಿವಸದಲ್ಲಿ ಹಿಮಾಲಯ ಪರ್ವತವನ್ನು ತಲುಪಿದನು. ಅಲ್ಲಿಂದ ಹಗಲೂ ರಾತ್ರಿಯೂ ನಡೆದು ಹಿಮವತ್ಪರ್ವತವನ್ನೂ ಗಂಧಮಾದನವನ್ನೂ ಅನೇಕ ದುರ್ಗಗಳನ್ನೂ ದಾಟಿ ಇಂದ್ರಕೀಲವನ್ನು ಸೇರಿದನು. ಅಲಿ “ನಿಲ್ಲು!” ಎಂದು ಆಕಾಶದಿಂದ ಯಾರೋ ಮಾತನಾಡಿದ ಹಾಗಾಯಿತು. ಸುತ್ತಮುತ್ತ ನೋಡಲು, ಒಂದು ಮರದ ಕೆಳಗೆ ಬ್ರಹ್ಮತೇಜಸ್ಸಿನಿಂದ ಬೆಳಗುತ್ತಿದ್ದ ಒಬ್ಬ ಜಟಾಧಾರಿಯಾದ ತಪಸ್ವಿಯು ಕಂಡುಬಂದನು. ಅವನು ಅರ್ಜುನನನ್ನು ಕುರಿತು “ನೀನು ಯಾರಯ್ಯ, ಇಲ್ಲಿಗೆ ಕತ್ತಿ ಕವಚ ಬಿಲ್ಲುಬಾಣಗಳನ್ನು ಧರಿಸಿ ಕ್ಷತ್ರಿಯನಂತೆ ಬಂದಿದ್ದೀಯೆ? ಇದು ಶಾಂತರಾದ ಬ್ರಾಹ್ಮಣ ತಪಸ್ವಿಗಳ ನಿವಾಸಸ್ಥಾನ; ಇಲ್ಲಿ ಆಯುಧಗಳಿಂದೇನೂ ಕೆಲಸವಿಲ್ಲ. ಅವನ್ನು ಬಿಟ್ಟುಬಿಡು!” ಎಂದನು. ಈ ಮಾತುಗಳು ಅರ್ಜುನನನ್ನೇನೂ ಕದಲಿಸಲಿಲ್ಲ. ಅವನ ಧೈರ್ಯವನ್ನೂ ಧೃಢನಿಶ್ಚಯವನ್ನೂ ನೋಡಿ ಪ್ರೀತಿಗೊಂಡು ಬ್ರಾಹ್ಮಣನು ಮುಗುಳುನಗುತ್ತಾ “ಅಯ್ಯಾ ನಿನಗೇನು ವರ ಬೇಕು ಕೇಳು! ನಾನು ಇಂದ್ರ!” ಎಂದನು. ಆ ಮಾತನ್ನು ಕೇಳಿದ ಕೂಡಲೆ ಅವನಿಗೆ ಕೈಮುಗಿದು ಅರ್ಜುನನು “ಸ್ವಾಮೀ! ನಿನ್ನಿಂದ ಅಸ್ತ್ರಗಳನ್ನೆಲ್ಲಾ ತಿಳಿದುಕೊಳ್ಳಬೇಕೆಂದು ಬಂದಿದ್ದೇನೆ; ನನಗೆ ಬೇಕಾದದ್ದು ಅದು ಒಂದೇ ವರ!” ಎಂದು ಉತ್ತರವಿತ್ತನು. ಇಂದ್ರನು ನಗುತ್ತ “ಇಲ್ಲಿಗೆ ಬಂದಮೇಲೆ, ಅಸ್ತ್ರಗಳಿಂದ ನಿನಗೆ ಆಗಬೇಕಾದದ್ದೇನು ಅರ್ಜುನ? ದಿವ್ಯಲೋಕಗಳನ್ನು ಕೇಳು!” ಎಂದನು. ಅರ್ಜುನನು “ದೇವರಾಜ! ನನಗೆ ದಿವ್ಯಲೋಕಗಳಾಗಲಿ, ದೇವತ್ವವಾಗಲಿ, ದೇವೇಶ್ವರತ್ವವಾಗಲಿ ಬೇಕಾಗಿಲ್ಲ. ನಾನು ನನ್ನ ಅಣ್ಣ ತಮ್ಮಂದಿರನ್ನು ಕಾಡಿನಲ್ಲಿ ಬಿಟ್ಟು, ವೈರಕ್ಕೆ ಪ್ರತಿಕ್ರಿಯೆ ಮಾಡದೆ, ಇವುಗಳಿಗೆ ಮನಸ್ಸುಮಾಡಿದರೆ ನನಗೆ ಎಲ್ಲ ಲೋಕಗಳಲ್ಲಿಯೂ ಎಲ್ಲ ಕಾಲಕ್ಕೂ ಕೆಟ್ಟಹೆಸರು ಬಂದೀತು!” ಎಂದನು. ಇಂದ್ರನಿಗೆ ಸಂತೋಷವಾಯಿತು. ಅವನು “ಹಾಗೆಯೇ ಆಗಲಿ ಮಗು! ನಿನಗೆ ಅಸ್ತ್ರಗಳನ್ನೆಲ್ಲಾ ಕೊಡುತ್ತೇನೆ. ಅದಕ್ಕೆ ಮುಂಚೆ ಶೂಲಧಾರಿಯಾದ ಶಿವನನ್ನು ನೋಡಿಕೊಂಡು ಬಾ. ಅವನ ದರ್ಶನದಿಂದ ಸಿದ್ಧನಾಗಿ ಸ್ವರ್ಗಕ್ಕೆ ಬರಲು ಸಮರ್ಥನಾಗುವೆ!” ಎಂದು ಹೇಳಿ ಅಂತರ್ಧಾನನಾದನು.</p>
		<p>ಅರ್ಜುನನು ಅಲ್ಲಿಯೇನಿಂತು ಫಲಾಹಾರ ಪರ್ಣಾಹಾರ ವಾತಾವರಣಗಳಿಂದ ಉಗ್ರತಪಸ್ಸನ್ನು ಕೈಕೊಂಡು ನಡಸಿದನು. ಅದನ್ನು ಕಂಡು ಅಲ್ಲಿದ್ದ ಮಹರ್ಷಿಗಳು ಶಿವನಲ್ಲಿ ದೂರು ಹೇಳಿಕೊಳ್ಳಲು ಶಿವನು ಅವರನ್ನು ಸಮಾಧಾನಪಡಿಸಿ “ನೀವೆಲ್ಲರೂ ಸಂತೋಷದಿಂದ ಹಿಂದಿರುಗಿ ಹೋಗಿ; ನಾನು ಅರ್ಜುನನ ಸಂಕಲ್ಪವೇನೆಂಬುದನ್ನು ಬಲ್ಲೆ: ಅವನಿಗೆ ಸ್ವರ್ಗವಾಗಲಿ ಐಶ್ವರ್ಯವಾಗಲಿ ಆಯುಸ್ಸಾಗಲೀ ಬೇಕಿಲ್ಲ; ಅವನಿಗೆ ಬೇಕಾದದ್ದನ್ನು ನಾನು ಈಗಲೇ ಕೊಟ್ಟುಕಳುಹಿಸುತ್ತೇನೆ” ಎಂದು, ಕಿರಾತನ ವೇಷವನ್ನು ಧರಿಸಿ ಪಿನಾಕವೆಂಬ ಬಿಲ್ಲನ್ನು ಹಿಡಿದು ಪಾರ್ವತಿಯನ್ನು ಜೊತೆಯಲ್ಲಿ ಕರೆದುಕೊಂಡು ಹೊರಟನು. ಪಾರ್ವತಿಯೂ ಶಿವನ ವೇಷಕ್ಕೆ ತಕ್ಕಂತೆ ಕಿರಾತೆಯ ಉಡುಪನ್ನು ಧರಿಸಿದ್ದಳು; ಅದು ಅವಳಿಗೆ ತುಂಬಾ ಚೆನ್ನಾಗಿ ಒಪ್ಪುತ್ತಿತ್ತು. ಅವರು ಹೊರಡಲು ಅವರ ಹಿಂದೆ ನಾನಾ ವೇಷಧಾರಿಗಳಾದ ಭೂತಗಳೂ ಹೊರಟವು. ಅರ್ಜುನನ ಹತ್ತಿರಕ್ಕೆ ಬಂದಾಗ ಮೂಕನೆಂಬ ಅಸುರನು ಹಂದಿಯ ರೂಪವನ್ನು ಧರಿಸಿ ಅರ್ಜುನನ ಮೇಲೆ ಬೀಳುತ್ತಿದ್ದದ್ದು ಕಂಡುಬಂದಿತು. ಅವನು ತನ್ನ ಗಾಂಡೀವವನ್ನು ಹಿಡಿದು “ನಿರಪರಾಧಿಯಾದ ನನ್ನನ್ನು ಕೊಲ್ಲಲು ಬರುತ್ತೀಯಾ? ನನ್ನನ್ನು ನೀನು ಕೊಲ್ಲವುದಕ್ಕೆ ಮುಂಚೆ ನಿನ್ನನ್ನು ನಾನೇ ಕೊಲ್ಲುತ್ತೇನೆ!” ಎಂದು ಬಾಣ ಪ್ರಯೋಗ ಮಾಡುವುದರಲ್ಲಿದ್ದನು. ಆಗ ಶಂಕರನು ಮುಂದೆ ಬಂದು “ಇದನ್ನು ನಾನು ಅಟ್ಟಿಸಿಕೊಂಡು ಬಂದಿದ್ದೆ; ಇದು ನನ್ನದು; ನೀನು ಹೊಡೆಯಬೇಡ!” ಎಂದು ತಡೆದನು. ಅರ್ಜುನನು ಲಕ್ಷ್ಯಮಾಡದೆ ಹೊಡೆದನು. ಶಂಕರನೂ ಹೊಡೆದನು. ಎರಡು ಕಣೆಗಳೂ ಒಟ್ಟಿಗೆ ಹಂದಿಯ ಮೈಯಲ್ಲಿ ನಾಟಿದುವು. ಹಂದಿಯು ರಾಕ್ಷಸ ರೂಪಿನಲ್ಲಿ ಸತ್ತುಬಿದ್ದಿತು. ಆಗ ಅರ್ಜುನನು ಹೆಂಡತಿಯೊಡನಿದ್ದ ಆ ಪಿಂಗಳ ವರ್ಣದ ಕಿರಾತನನ್ನು ನೋಡಿ, “ನೀನು ಯಾರಯ್ಯಾ? ಈ ನಿರ್ಜನವಾದ ಕಾಡಿನಲ್ಲಿ ಹೆಂಗಸರನ್ನು ಕಟ್ಟಿಕೊಂಡು ತಿರುಗುತ್ತಿದ್ದೀಯೆ; ನಿನಗೆ ಹೆದರಿಕೆಯಿಲ್ಲವೇ? ನಾನು ಹೊಡೆದ ಮೃಗವನ್ನು ನೀನೇಕೆ ಹೊಡೆದೆ? ಇದು ಬೇಟೆಗಾರರ ಧರ್ಮವಲ್ಲ; ಅದ್ದರಿಂದ ನಿನ್ನನ್ನು ತೀರಿಸಿಬಿಡುತ್ತೇನೆ!” ಎಂದನು. ಕಿರಾತನು ನಗುತ್ತ “ನಾನು ಮೊದಲು ಗುರಿ ಇಟ್ಟಿದ್ದೆ! ನನ್ನ ಬಾಣದಿಂದಲೇ ಅದು ಸತ್ತದ್ದು; ನಿನ್ನ ತಪ್ಪನ್ನು ನನ್ನಮೇಲೆ ಹಾಕಬೇಡ; ನನ್ನನ್ನು ತೀರಿಸಿಬಿಡುತ್ತೀಯಾ? ಬಿಡು ಬಾಣವನ್ನು! ನಾನೂ ಬಿಡುತ್ತೇನೆ” ಎಂದನು. ಅರ್ಜುನನು ಕಿರಾತನ ಮೇಲೆ ಬಾಣಗಳ ಮಳೆಯನ್ನು ಕರೆದನು. ಶಂಕರನು ಅದನ್ನು ಶಾಂತವಾಗಿ ಸ್ವೀಕರಿಸಿದನು. ಅವನ ಮೈ ಗಾಯವೇ ಆಗಲಿಲ್ಲ; ಬೆಟ್ಟದಂತೆ ಕದಲದೆ ಇದ್ದಿತು. ಅರ್ಜುನನಿಗೆ ಆಶ್ಚರ್ಯವಾಯಿತು. “ಭಲೆ! ಭಲೆ! ಈ ಹಿಮವತ್ಪರ್ವತದ ಶಿಖರದಮೇಲೆ ವಾಸಮಾಡುವ ಕೋಮಲಾಂಗನು ಗಾಂಡೀವದಿಂದ ಬಿಟ್ಟಬಾಣಗಳನ್ನು ನಿಶ್ಚಲನಾಗಿ ಸಹಿಸಿಕೊಂಡಿದ್ದಾನಲ್ಲ! ಇವನು ಯಾರು? ಸಾಕ್ಷಾತ್​ ರುದ್ರನೇಯೋ, ಯಕ್ಷನೋ, ದೇವೇಂದ್ರನೋ ಈ ಪರ್ವತದಲ್ಲಿ ದೇವತೆಗಳು ಇರುವುದುಂಟು!” ಎಂದು ಮತ್ತೆ ಬಾಣಗಳನ್ನು ಬಿಡಲಾರಂಭಿಸಿದನು. ಪರ್ವತದ ಮೇಲೆ ಕಲ್ಲುಮಳೆ ಬಂದಂತಾಯಿತು. ಒಂದು ಕ್ಷಣದಲ್ಲಿ ಅವನ ಬಾಣಗಳೆಲ್ಲವೂ ಮುಗಿದುಹೋದವು. “ಅಗ್ನಿಯು ಕೊಟ್ಟ ಅಕ್ಷಯದ ಬತ್ತಳಿಕೆ ಬರಿದಾಯಿತಲ್ಲ! ಇವನು ಯಾರು, ನನ್ನ ಬಾಣಗಳನ್ನು ಹೀಗೆ ಎಲ್ಲ ಕಡೆಯಿಂದಲೂ ನುಂಗುತ್ತಿದ್ದಾನಲ್ಲ! ಈ ಬಿಲ್ಲಿನ ಕೊಪ್ಪಿನಿಂದಲೇ ಇವನನ್ನು ಘಟ್ಟಿಸಿಬಿಡುತ್ತೇನೆ!” ಎಂದು ಬಿಲ್ಲನ್ನು ಎತ್ತಿದನು. ಕಿರಾತನು ಬಿಲ್ಲನ್ನು ಕಿತ್ತುಕೊಂಡುಬಿಟ್ಟನು. ಆಮೇಲೆ ಅರ್ಜುನನು ತನ್ನ ಬಲವನ್ನೆಲ್ಲಾ ಬಿಟ್ಟು ಕತ್ತಿಯಿಂದ ಶಿವನ ತಲೆಯಮೇಲೆ ಹೊಡೆದನು. ತಲೆಗೆ ತಗುಲಿದ ಕೂಡಲೇ ಕತ್ತಿಯೇ ಎರಡು ತುಂಡಾಗಿ ಮುರಿದುಬಿತ್ತು. ಮುಷ್ಠಿಯಿಂದ ಹೊಡೆದನು. ಕಿರಾತನೂ ಹೊಡೆದನು; ಅರ್ಜುನನ ಮೈಯೆಲ್ಲಾ ಜಜ್ಜಿಹೋಗಿ ಅವನು ಕುಸ್ತಿಗೆ ಆರಂಭಿಸಿದನು. ಆದರೆ ಶಿವನ ತೋಳುಗಳಲ್ಲಿ ಸಿಕ್ಕಿ ಕೈಕಾಲು ಆಡಿಸಲಾರದೆ ಉಸಿರು ಸಿಕ್ಕಿಕೊಳ್ಳುವಂತಾಯಿತು. ಅರ್ಜುನನು ಜ್ಞಾನ ತಪ್ಪಿ ಕೆಳಗೆ ಬಿದ್ದನು. ಆಗ ಶಂಕರನು, “ಅರ್ಜುನ! ಏಳು ನನ್ನನ್ನು ನೋಡು! ನಿನ್ನ ಧೈರ್ಯ ಶೌರ್ಯಗಳನ್ನು ನೋಡಿ ನನಗೆ ತುಂಬಾ ಸಂತೋಷವಾಗಿದೆ. ಕ್ಷತ್ರಿಯರಲ್ಲಿ ನಿನಗೆ ಸಮರಾದವರು ಯಾರೂ ಇಲ್ಲ; ತೇಜಸ್ಸಿನಲ್ಲಿಯೂ ವೀರ್ಯದಲ್ಲಿಯೂ ನನಗೆ ಸರಿಸಮನಾದವನು ನೀನು!” ಎಂದನು. ಅರ್ಜುನನು ಎದ್ದು ಶಂಕರನಿಗೆ ನಮಸ್ಕರಿಸಿ ಅಜ್ಞಾನದಿಂದ ತಾನು ಮಾಡಿದ ಅಪರಾಧವನ್ನು ಕ್ಷಮಿಸುವಂತೆ ಪ್ರಾರ್ಥಿಸಿದನು. ಶಂಕರನು ಕ್ಷಮಿಸಿ ಅವನಿಂದ ಕಿತ್ತುಕೊಂಡಿದ್ದ ಅಕ್ಷಯ ಬಾಣಗಳನ್ನೂ ಗಾಂಡೀವವನ್ನೂ ಹಿಂತಿರುಗಿ ಕೊಟ್ಟು, ಅವನ ಅಪೇಕ್ಷೆಯಂತೆ ತನ್ನಲ್ಲಿದ್ದ ಪಾಶುಪತಾಸ್ತ್ರವನ್ನೂ ಕೊಟ್ಟನು. “ಈ ಪಾಶುಪತಾಸ್ತ್ರವನ್ನು ವಿವೇಚನೆಯಿಲ್ಲದೆ ಪ್ರಯೋಗಿಸಬೇಡ; ಸಾಮಾನ್ಯ ಮನುಷ್ಯನ ಮೇಲೆ ಪ್ರಯೋಗಿಸಿದರೆ ಜಗತ್ತೇ ನಾಶವಾಗಿಬಿಡುತ್ತದೆ!” ಎಂದು ಎಚ್ಚರಿಕೆ ಕೊಟ್ಟು ಶಂಕರನು ಅಸ್ತನಾಗುವ ಸೂರ್ಯನಂತೆ ಅರ್ಜುನನ ಕಣ್ಣುಮುಂದೆಯೇ ಅಂತರಿಕ್ಷದಲ್ಲಿ ಅಂತರ್ಧಾನನಾದನು.</p>
		<p>ಅನಂತರ ವರುಣನೂ, ಕುಬೇರನೂ, ಯಮನೂ, ಇಂದ್ರನೂ ಬಂದರು. ವರುಣನು ವಾರುಣಾಸ್ತ್ರವನ್ನೂ, ಕುಬೇರನು ಅಂತರ್ಧಾನಾಸ್ತ್ರವನ್ನೂ, ಯಮನು ದಂಡಾಸ್ತ್ರವನ್ನೂ ಅವನಿಗೆ ಕೊಟ್ಟರು. ಇಂದ್ರನು ಮಾತಲಿಯೊಡನೆ ತನ್ನ ರಥವನ್ನು ಕಳುಹಿಸುವುದಾಗಿಯೂ ಅದರಲ್ಲಿ ಸ್ವರ್ಗಕ್ಕೆ ಬಂದರೆ ಅಲ್ಲಿ ಎಲ್ಲಾ ಅಸ್ತ್ರಗಳನ್ನೂ ಕೊಡುವುದಾಗಿಯೂ ಹೇಳಿದನು. ಅರ್ಜುನನು ಅವರನ್ನು ವಂದಿಸಿದ ಬಳಿಕ ಅವರೆಲ್ಲರೂ ಹೊರಟುಹೋದರು.</p>
		<p>ಸ್ವಲ್ಪ ಹೊತ್ತಿನಲ್ಲಿಯೇ ಮಾತಲಿಯು ದೇವೇಂದ್ರನ ರಥವನ್ನು ತೆಗೆದುಕೊಂಡು ಬಂದನು. ಅರ್ಜುನನು ಅದರಲ್ಲಿ ಕುಳಿತ ಕೂಡಲೆ ಅದು ಮೇಲಕ್ಕೆ ಹಾರಿತು; ಭೂಮಿ ಕಾಣದಾಯಿತು. ಚಂದ್ರ ಸೂರ್ಯರು ಕಾಣದಾದರು; ಅಲ್ಲಿ ತಮ್ಮ ತಮ್ಮ ಪುಣ್ಯದ ಪ್ರಭೆಯಿಂದಲೇ ಬೆಳಕು ಬರುತ್ತಿತ್ತು. ಹೀಗೆ ಮುಂದುವರಿದು ಅಮರಾವತಿಯನ್ನು ಕಂಡನು. ಅದು ಬಹು ಸುಂದರವಾಗಿದ್ದು, ಅಲ್ಲಿಯ ನಂದನವನದಲ್ಲಿ ಎಲ್ಲಾ ಕಾಲದಲ್ಲಿಯೂ ಹೂವು ಹಣ್ಣುಗಳನ್ನು ಬಿಡುತ್ತಿದ್ದ ಮರಗಳೇ ಇದ್ದವು. ಸೌಗಂಧಿಕ ವೃಕ್ಷಗಳಿಂದ ಸುವಾಸನೆಗೊಂಡ ಗಾಳಿಯು ಬೀಸುತ್ತಿತ್ತು. ದಿವ್ಯಕುಸುಮಗಳುಳ್ಳ ಮರಗಳು ಅವನನ್ನು ಕರೆಯುತ್ತಿರುವಂತೆ ತೋರುತ್ತಿದ್ದವು. ಊರಿನ ತುಂಬ ಉಪ್ಪರಿಗೆಗಳೇ! ಅಲ್ಲಿ ಸಿದ್ಧರೂ ಚಾರಣರೂ ಗಂಧರ್ವರೂ ಅಪ್ಸರೆಯರೂ ಸಂಚರಿಸುತ್ತಿದ್ದರು. ಅವರ ಅಮರಗಾನವು ಕೇಳಿಬರುತ್ತಿತ್ತು. ತಪಸ್ಸು ಮಾಡದೆ ಪುಣ್ಯಪಡೆಯದೆ ಇರುವವರಿಗಾಗಲಿ, ಯುದ್ಧದಲ್ಲಿ ಹಿಮ್ಮೆಟ್ಟಿದವರಿಗಾಗಲೀ ಆ ಲೋಕವು ನೋಡುವುದಕ್ಕೂ ಲಭ್ಯವಲ್ಲ.</p>
		<p>ಇಂದ್ರನ ನಿವಾಸವು ಬಂದಕೂಡಲೆ ಅರ್ಜುನನು ರಥದಿಂದ ಇಳಿದು ಪೀಠಸ್ಥನಾಗಿದ್ದ ಇಂದ್ರನನ್ನು ನೋಡಿದನು. ಅವನು ಕುಳಿತಿದ್ದ ಸಿಂಹಾಸನಕ್ಕೆ ಬಂಗಾರದ ದಂಡವುಳ್ಳ ಶ್ವೇತಚ್ಛತ್ರವಿತ್ತು. ದಿವ್ಯಗಂಧವನ್ನು ತಳಿದ ಬೀಸಣಿಗೆಯಿಂದ ಅವನಿಗೆ ಅಪ್ಸರೆಯರು ಗಾಳಿ ಹಾಕುತ್ತಿದ್ದರು. ಗಂಧರ್ವರು ಸ್ತುತಿಮಾಡಿ ವಂದಿಸುತ್ತಿದ್ದರು. ಅವನನ್ನು ಕಂಡು ಅರ್ಜುನನು ನಮಸ್ಕಾರಮಾಡಲು, ಇಂದ್ರನು ಅವನನ್ನು ಆಲಿಂಗಿಸಿಕೊಂಡು ಕೈಹಿಡಿದು ತನ್ನ ಹತ್ತಿರ ಇಂದ್ರಾಸನದಲ್ಲಿ ಕೂರಿಸಿಕೊಂಡನು. ಅಲ್ಲಿ ಎರಡನೆಯ ಇಂದ್ರನಂತೆ ಶೋಭಿಸುತ್ತಿದ್ದ ಅರ್ಜುನನ ಮುಖವನ್ನು ಇಂದ್ರನು ಪ್ರೇಮದಿಂದ ತನ್ನ ಪುಣ್ಯಗಂಧವುಳ್ಳ ಕೈಯಿಂದ ತಡವುತ್ತ ಚಿನ್ನದ ಕಂಬಗಳಂತೆ ಸುಂದರಗಳೂ ಜ್ಯಾಘಾತದಿಂದ ಕಠಿಣಗಳೂ ಆದ ಅವನ ತೋಳುಗಳನ್ನು ತನ್ನ ವಜ್ರಹಸ್ತದಿಂದ ಮತ್ತೆ ಮತ್ತೆ ತಟ್ಟುತ್ತ ಹರ್ಷದಿಂದ ಅರಳಿದ ತನ್ನ ಸಾವಿರ ಕಣ್ಣುಗಳಿಂದಲೂ ನೋಡಿ ಸಂತೋಷಿಸುತ್ತ ಇದ್ದನು. ಅವನಿಗೆ ಅದರಲ್ಲಿ ತೃಪ್ತಿಯೇ ಅಗುವಂತೆ ಕಾಣಲಿಲ್ಲ. ಹೀಗೆ ಸೂರ್ಯ ಚಂದ್ರರಂತೆ ಕುಳಿತಿದ್ದ ಅವರ ಮುಂದೆ ಮನೋಹರ ಸಾಮಗಾನ ನಡೆಯಿತು. ಗಂಧರ್ವರೂ ತುಂಬುರರೂ ಗೀತಗಳನ್ನು ಹಾಡಿದರು. ರಂಭೆ ಊರ್ವಶಿ ಮುಂತಾದ ಅಪ್ಸರೆಯರು ಕಟಾಕ್ಷ ಹಾವಭಾವ ವಿಲಾಸಗಳನ್ನು ಮಧುರ ಮಧುರವಾಗಿ ವ್ಯಕ್ತಪಡಿಸುತ್ತ ಮನೋಹರವಾದ ರೀತಿಯಲ್ಲಿ ನರ್ತನಮಾಡಿದರು. ಅನಂತರ ಇಂದ್ರನ ಅಪ್ಪಣೆಯಂತೆ ದೇವತೆಗಳೂ ಗಂಧರ್ವರೂ ಅರ್ಜುನನನ್ನು ಅರ್ಘ್ಯಪಾದ್ಯಾಚಮನೀಯಗಳಿಂದ ಸತ್ಕರಿಸಿ ಅರಮನೆಯೊಳಕ್ಕೆ ಕರೆದುಕೊಂಡುಹೋಗಿ ಬಿಟ್ಟರು. ಹೀಗೆ ಅವನು ತಂದೆಯ ಮನೆಯಲ್ಲಿದ್ದುಕೊಂಡು ಅವನ ಕೈಯಿಂದ ಮಹಾಸ್ತ್ರಗಳನ್ನೂ ವಜ್ರಾಸ್ತ್ರಗಳನ್ನೂ ಅಶನಿಗಳನ್ನೂ ಕಲಿತಿದ್ದಲ್ಲದೆ, ಅವನ ಸೂಚನೆಯಂತೆ ಚಿತ್ರಸೇನನೆಂಬ ಗಂಧರ್ವನಿಂದ ದಿವ್ಯವಾದ ನೃತ್ಯ ಗೀತ ವಾದ್ಯಗಳನ್ನೂ ಅಭ್ಯಾಸಮಾಡಿದನು. ಇದಕ್ಕೆ ಐದು ವರ್ಷ ಹಿಡಿಯಿತು.</p>
		<p>ಅರ್ಜುನನು ಅಸ್ತ್ರ ಸಂಪಾದನೆಗಾಗಿ ಇಂದ್ರಲೋಕಕ್ಕೆ ಹೋದಮೇಲೆ ಪಾಂಡವರು ಒಂದು ದಿನ ಚಿಂತಾಕ್ರಾಂತರಾಗಿ ಹುಲ್ಲುಹಸಲೆಯ ಮೇಲೆ ಕುಳಿತಿದ್ದರು. ದೇಶಕೋಶಗಳನ್ನು ಕಳೆದುಕೊಂಡಿದ್ದರ ಜೊತೆಗೆ ಈಗ ಅರ್ಜುನನಿಲ್ಲದ ಚಿಂತೆಯೂ ಸೇರಿತ್ತು. ಆಗ ಭೀಮನು, ‘ಮಹಾರಾಜ! ಅರ್ಜುನನು ನಮಗೆ ಪ್ರಾಣ ಸ್ವರೂಪನಾಗಿದ್ದನು; ಅವನು ನಿನ್ನ ಆಜ್ಞೆಯಂತೆ ನಮ್ಮನ್ನು ಅಗಲಿ ಹೊರಟುಹೋದನು. ಅವನಿಗೇನಾದರೂ ಆಗಿಬಿಟ್ಟರೆ ನಾವೂ ಪಾಂಚಾಲರೂ ಸಾತ್ಯಕಿ ವಾಸುದೇವರೂ ಎಲ್ಲಾ ನಾಶಹೊಂದಿದಂತೆಯೇ! ನಿನ್ನ ಮಾತನ್ನು ನಡೆಸುವುದಕ್ಕಾಗಿ ಅವನು ಏನೇನು ಕಷ್ಟಗಳನ್ನು ಅನುಭವಿಸುತ್ತಿದ್ದಾನೆಯೋ! ಮಹಾರಾಜ! ಹನ್ನೆರಡು ವರ್ಷಕ್ಕಿಂತ ಮೊದಲೇ ಹೋಗಿ ಆ ಕೌರವರನ್ನು ಕೊಂದು ಬಿಡೋಣ! ನಾನು ಅರ್ಜುನನನ್ನೂ ಕೃಷ್ಣನನ್ನೂ ಕರೆದುಕೊಂಡು ಬರುತ್ತೇನೆ; ನಮ್ಮನ್ನು ಎದುರಿಸುವವರನ್ನೆಲ್ಲಾ ಕೊಂದಮೇಲೆ ಬೇಕಾದರೆ ನೀನು ಮತ್ತೆ ಕಾಡಿಗೆ ಬಂದು ನಿನ್ನ ವನವಾಸವನ್ನು ಮುಗಿಸು. ಹಾಗಾದರೆ ತಪ್ಪಾಗುವುದಿಲ್ಲ; ಅದರ ಪಾಪವನ್ನು ಕಳೆದುಕೊಳ್ಳುವುದಕ್ಕೆ ಯಜ್ಞಯಾಗಾದಿಗಳನ್ನು ಬೇಕಾದರೆ ಮಾಡೋಣ. ಕ್ಷತ್ರಿಯ ಧರ್ಮವನ್ನು ಅನುಸರಿಸು. ಮಹಾರಾಜ! ವನವಾಸವು ಖಂಡಿತವಾಗಿಯೂ ಕ್ಷತ್ರಿಯನಿಗೆ ಧರ್ಮವಲ್ಲ!’ ಎಂದನು. ಅದಕ್ಕೆ ಧರ್ಮರಾಜನು ಒಪ್ಪದೆ, “ಹದಿಮೂರು ವರ್ಷ ಕಳೆಯಲಿ ಭೀಮ! ಆಮೇಲೆ ನೀನೂ ಅರ್ಜುನನೂ ದುರ್ಯೋಧನನನ್ನು ಕೊನೆಗಾಣಿಸುವಿರಂತೆ .ಈಗ ಅದಕ್ಕೆ ಕಾಲವಲ್ಲ. ನಾನು ಸತ್ಯವನ್ನು ಮೀರಲಾರೆ!” ಎಂದನು. ಹೀಗೆ ಅವರು ಮಾತನಾಡುತ್ತಿರುವಾಗ ಅಲ್ಲಿಗೆ ಬೃಹದಶ್ವನೆಂಬ ಋಷಿಯು ಬಂದನು. ಯುಧಿಷ್ಠಿರನು ಅವನನ್ನು ಸತ್ಕರಿಸಿ ಹಲವು ವಿಚಾರವಾಗಿ ಮಾತನಾಡುತ್ತ “ನನ್ನ ದೇಶಕೋಶಗಳೆಲ್ಲಾ ಹೋದುವು; ಪಗಡೆಯಾಟದಲ್ಲಿ ನಿಪುಣರಾದವರು ಮೋಸಮಾಡಿ ಅವುಗಳನ್ನು ಕಿತ್ತುಕೊಂಡರು. ಪ್ರಾಣಕ್ಕಿಂತಲೂ ಹೆಚ್ಚಾದ ನನ್ನ ಹೆಂಡತಿಯನ್ನು ಸಭೆಗೆ ಎಳೆತಂದರು. ನನ್ನಂಥ ಹತಭಾಗ್ಯನಾದ ರಾಜನು ಮತ್ತಾರಾದರೂ ಪ್ರಪಂಚದಲ್ಲಿ ಉಂಟೇ? ನನ್ನ ಕಷ್ಟ ಯಾರಿಗೂ ಬರಲಿಲ್ಲ!” ಎಂದು ವ್ಯಥೆಪಟ್ಟನು. ಅದಕ್ಕೆ ಬೃಹದಶ್ವನು “ಹಿಂದೆ ನಳನೆಂಬ ಒಬ್ಬ ರಾಜನಿದ್ದ! ಅವನು ನಿನಗಿಂತಲೂ ಕಷ್ಟಪಟ್ಟ. ಅವನನ್ನು ಪುಷ್ಕರನೆಂಬವನು ಮೋಸದಿಂದ ಜೂಜಿನಲ್ಲಿ ಗೆಲ್ಲಲು ಅವನೂ ಹೆಂಡತಿಯೊಡನೆ ಕಾಡಿಗೆ ಹೋದ. ನಿನ್ನ ಜೊತೆಯಲ್ಲಿ ದೇವತೆಗಳಂತೆ ಶೋಭಿಸುತ್ತಿರುವ ವೀರ ಸೋದರರಾದರೂ ಇದ್ದಾರೆ; ಅವನಿಗೆ ಯಾರೂ ಇರಲಿಲ್ಲ. ಆದ್ದರಿಂದ ಇನ್ನು ಶೋಕಿಸಬೇಡ!” ಎಂದನು. “ಆ ವೃತ್ತಾಂತವನ್ನು ವಿವರವಾಗಿ ಕೇಳಬೇಕೆಂದು ನನಗೆ ಇಚ್ಛೆ!” ಎನ್ನಲು, ಬೃಹದಶ್ವನು ನಳನ ಕಥೆಯನ್ನು ಹೇಳಿದನು.</p>
		<p>ನಿಷಧ ದೇಶದಲ್ಲಿ ನಳನೆಂಬ ರಾಜನಿದ್ದನು. ಅವನು ಬಲಶಾಲಿಯಾಗಿ ಗುಣವಂತನೂ ರೂಪವಂತನೂ ಆಗಿ ರಾಜರಲ್ಲೆಲ್ಲಾ ಅಗ್ರಗಣ್ಯನಾಗಿದ್ದನು. ಹಾಗೆಯೇ ವಿದರ್ಭ ದೇಶದಲ್ಲಿ ಭೀಮನೆಂಬ ರಾಜನಿದ್ದನು. ಅವನಿಗೆ ದಮಯಂತಿ ಎಂಬ ಮಗಳೂ ದಮ, ದಾಂತ, ದಮನ, ಎಂಬ ಮೂವರು ಗಂಡುಮಕ್ಕಳೂ ಇದ್ದರು. ದಮಯಂತಿಯು ರೂಪ ಲಾವಣ್ಯ ತೇಜಸ್ಸು ಸೌಭಾಗ್ಯಾದಿ ಗುಣಗಳಿಂದ ತುಂಬ ಪ್ರಸಿದ್ಧಳಾಗಿ, ದೇವತೆಗಳಲ್ಲಾಗಲಿ ಮನುಷ್ಯರಲ್ಲಾಗಲಿ ಇಂಥ ಸುಂದರಿಯನ್ನು ಹಿಂದೆ ಯಾರೂ ಕೇಳಿರಲಿಲ್ಲ ನೋಡಿರಲಿಲ್ಲ ಎನ್ನಿಸಿಕೊಂಡಿದ್ದಳು. ಅವಳ ಮುಂದೆ ನಳನನ್ನೂ ನಳನ ಮುಂದೆ ದಮಯಂತಿಯನ್ನೂ ಎಲ್ಲರೂ ಮೇಲಿಂದ ಮೇಲೆ ಪ್ರಶಂಸೆಮಾಡುತ್ತಿದ್ದರು. ಆದ್ದರಿಂದ ಅವರು ಒಬ್ಬರನ್ನೊಬ್ಬರು ನೋಡದೇ ಇದ್ದರೂ ಇಬ್ಬರಲ್ಲಿಯೂ ಪರಸ್ಪರವಾಗಿ ಪ್ರೇಮವು ಹುಟ್ಟಿ ಬೆಳೆಯಿತು.</p>
		<p>ಹೀಗಿರಲು ಒಂದು ದಿನ ನಳನು ದಮಯಂತಿಯ ಯೋಚನೆಯಲ್ಲಿಯೇ ಅಂತಃಪುರದ ಹತ್ತಿರದಲ್ಲಿದ್ದ ಉದ್ಯಾನದಲ್ಲಿ ತಿರುಗಾಡುತ್ತಿದ್ದಾಗ ಅಲ್ಲಿ ಹೊಂಬಣ್ಣದ ಹಂಸಗಳನ್ನು ಕಂಡು ಅವುಗಳಲ್ಲಿ ಒಂದನ್ನು ಹಿಡಿದುಕೊಂಡನು. ಅದು, “ಮಹಾರಾಜ! ನನ್ನನ್ನು ಕೊಲ್ಲಬೇಡ; ನಾನು ನಿನಗೆ ಉಪಕಾರಮಾಡುತ್ತೇನೆ; ದಮಯಂತಿಯ ಹತ್ತಿರಕ್ಕೆ ಹೋಗಿ ನಿನಗೆ ಸಮಾನರಾದವರು ಮತ್ತೊಬ್ಬರಿಲ್ಲವೆಂಬಂತೆ ಅವಳ ಹತ್ತಿರ ನಿನ್ನನ್ನು ವರ್ಣಿಸುತ್ತೇನೆ” ಎಂದಿತು. ನಳನು ಅದನ್ನು ಬಿಟ್ಟುಬಿಟ್ಟನು. ಅನಂತರ ಆ ಹಂಸಗಳು ವಿದರ್ಭ ದೇಶಕ್ಕೆ ಹೋಗಿ ಉಪವನದಲ್ಲಿದ್ದ ದಮಯಂತಿಯ ಮುಂದೆ ಇಳಿದುವು. ಅವುಗಳ ಅದ್ಭುತವಾದ ರೂಪವನ್ನು ನೋಡಿ ದಮಯಂತಿಯೂ ಅವಳ ಸಖಿಯರೂ ಅವುಗಳನ್ನು ಹಿಡಿದುಕೊಳ್ಳುವುದಕ್ಕೆ ಹೋಗಲು ಅವು ಚೆಲ್ಲಾಪಿಲ್ಲಿಯಾದುವು. ಒಬ್ಬೊಬ್ಬರಿಗೆ ಒಂದೊಂದು ಸಿಕ್ಕಿತು. ದಮಯಂತಿಗೆ ಸಿಕ್ಕಿದ ಹಂಸವು ಮನುಷ್ಯರಂತೆ ಮಾತನಾಡುತ್ತ “ದಮಯಂತಿ! ನಿಷಧ ದೇಶದಲ್ಲಿ ನಳನೆಂಬ ರಾಜನಿದ್ದಾನೆ. ಅಶ್ವಿನೀದೇವತೆಗಳಂತೆ ಅವನು ತುಂಬ ಸುಂದರ; ಅವನಂಥವರು ಮತ್ತೊಬ್ಬರಿಲ್ಲ. ನೀನು ಅವನಿಗೆ ಹೆಂಡತಿಯಾದರೆ ನಿನ್ನ ಜನ್ಮ ರೂಪು ಎರಡೂ ಸಾರ್ಥಕ! ನಾವು ದೇವ ಗಂಧರ್ವ ಮನುಷ್ಯ ಉರಗ ರಾಕ್ಷಸ ಎಲ್ಲರನ್ನೂ ನೋಡಿದ್ದೇವೆ. ಆದರೆ ಯಾರಲ್ಲಿಯೂ ಅಂಥವನನ್ನು ನೋಡಿಲ್ಲ. ನೀನು ಸ್ತ್ರೀಯರಲ್ಲಿ ರತ್ನಪ್ರಾಯಳು. ಹೀಗೆ ಅಪೂರ್ವವಾದ ಎರಡು ವಸ್ತುಗಳೂ ಒಟ್ಟಿಗೆ ಸೇರಿದರೆ ತುಂಬ ಚೆನ್ನ!” ಎಂದಿತು. ದಮಯಂತಿಯು “ನಳನಿಗೂ ಈ ಮಾತನ್ನು ಹೇಳು!" ಎಂದಳು. ಅದರಂತೆ ಆ ಹಂಸವು ನಿಷಧದೇಶಕ್ಕೆ ಹಿಂತಿರುಗಿ ಬಂದು ನಳನಿಗೆ ಎಲ್ಲವನ್ನೂ ತಿಳಿಸಿತು.</p>
		<p>ಹಂಸದ ಮಾತನ್ನು ಕೇಳಿದಾಗಿನಿಂದ ದಮಯಂತಿಗೆ ನಳನ ಯೋಚನೆ ಹತ್ತಿತು. ಅನ್ನ ನೀರು ಒಂದೂ ಬೇಡದೆ ಮುಖ ಬಿಳಿಚಿಕೊಂಡು ಕೃಶವಾದಳು. ಅವಳ ಸಖಿಯರಿಂದ ಈ ವಿಚಾರವನ್ನು ತಿಳಿದು ಭೀಮರಾಜನು ದಮಯಂತಿಗೆ ಯೌವನ ಬಂದಿದೆ, ಮದುವೆ ಮಾಡಬೇಕು ಎಂದು ಅವಳಿಗೆ ಸ್ವಯಂವರವನ್ನು ಏರ್ಪಡಿಸಿದನು. ಇದನ್ನು ಕೇಳಿ ದಿಕ್ಕುದಿಕ್ಕುಗಳಿಂದ ಚಿತ್ರವಿಚಿತ್ರವಾದ ವೇಷಾಲಂಕಾರಗಳುಳ್ಳ ರಾಜರು ಬರುವುದಕ್ಕೆ ಆರಂಭಿಸಿದರು. ಅದೇಕಾಲದಲ್ಲಿಯೇ ಪರ್ವತ ನಾರದರೆಂಬ ಋಷಿಗಳು ಇಂದ್ರಲೋಕಕ್ಕೆ ಹೋಗಿರಲು ಇಂದ್ರನು ಅವರನ್ನು ಪೂಜಿಸಿ “ಇದೇಕೆ ಈಚೆಗೆ ವೀರಸ್ವರ್ಗವನ್ನು ಪಡೆದ ಶೂರ ಕ್ಷತ್ರಿಯರು ಇಲ್ಲಿಗೆ ಬರುತ್ತಿಲ್ಲ? ಅವರೆಲ್ಲಾ ಎಲ್ಲಿ ಹೋದರು?” ಎಂದು ಕೇಳಿದನು. ಅವರು, “ದೇವೇಂದ್ರ! ಅದಕ್ಕೆ ಕಾರಣ ಇದು. ವಿದರ್ಭರಾಜನಿಗೆ ಅಪ್ರತಿಮ ಸುಂದರಿಯಾದ ದಮಯಂತಿಯೆಂಬ ಮಗಳಿದ್ದಾಳೆ. ಸದ್ಯದಲ್ಲಿಯೇ ಅವಳಿಗೆ ಸ್ವಯಂವರವಾಗಲಿದೆ. ಎಲ್ಲಾ ರಾಜರೂ ಅಲ್ಲಿಗೆ ಹೋಗುತ್ತಿದ್ದಾರೆ!” ಎಂದರು. ಈ ಮಾತು ನಡೆಯುತ್ತಿರುವಾಗ ಅಗ್ನಿ ಮುಂತಾದ ಲೋಕಪಾಲಕರೂ ಅಲ್ಲಿಗೆ ಬಂದಿದ್ದರು. ನಾರದರ ಮಾತನ್ನು ಕೇಳಿ ಅವರೆಲ್ಲರೂ ದಮಯಂತಿಯ ಮೇಲಣ ಆಸೆಯಿಂದ ಭೂಲೋಕಕ್ಕೆ ಹೊರಟುಬಂದು ದಾರಿಯಲ್ಲಿ ನಳನನ್ನು ಕಂಡರು. ಸೂರ್ಯನಂತೆ ಬೆಳಗುತ್ತಿದ್ದ ಅವನ ರೂಪಸಂಪತ್ತನ್ನು ಕಂಡು ಅವರಿಗೆ ವಿಸ್ಮಯವಾಯಿತು. ಅವನ ಹತ್ತಿರಕ್ಕೆ ಹೋಗಿ “ಅಯ್ಯಾ ನಿಷಧರಾಜ! ನೀನು ಸತ್ಯವ್ರತ; ನಿನ್ನಿಂದ ನಮಗೆ ಸಹಾಯವಾಗಬೇಕಾಗಿದೆ; ಮಾಡಿಕೊಡಬೇಕು!” ಎಂದು ಅವನಿಂದ ಒಪ್ಪಿಗೆ ತೆಗೆದುಕೊಂಡರು. ಅನಂತರ ತಮ್ಮ ಪರಿಚಯವನ್ನು ಹೇಳಿ, “ನೀನು ನಮಗೋಸ್ಕರ ದಮಯಂತಿಯ ಹತ್ತಿರಕ್ಕೆ ಹೋಗಿ ‘ಇಂದ್ರಾಗ್ನಿವರುಣಯಮರು ನಿನ್ನನ್ನು ಪಡೆಯುವ ಆಸೆಯಿಂದ ನಿನ್ನನ್ನು ನೋಡಲು ಬಂದಿದ್ದಾರೆ’ ಎಂದು ತಿಳಿಸಬೇಕು” ಎಂದು ಹೇಳಿದರು. ನಳನು “ನಾನೂ ಅದೇ ಉದ್ದೇಶದಿಂದಲೇ ಅಲ್ಲಿಗೆ ಹೋಗುತ್ತಿದ್ದೇನೆ, ಆದ್ದರಿಂದ ನೀವು ಮತ್ತಾರನ್ನಾದರೂ ಕಳುಹಿಸುವುದು ಒಳ್ಳೆಯದು“ ಎಂದನು. ದೇವತೆಗಳು “ಆಗಲಿ ಎಂದು ನಮಗೆ ಮೊದಲು ಮಾತುಕೊಟ್ಟು ಈಗ ಆಗುವುದಿಲ್ಲವೆನ್ನುತ್ತೀಯಾ? ನೀನು ಹೋಗಲೇಬೇಕು“ ಎಂದರು. ನಳನು “ಅರಮನೆಗೆ ಬಲವಾದ ಕಾವಲಿರುತ್ತದೆ; ನನಗೆ ಒಳಕ್ಕೆ ಹೋಗುವುದು ಹೇಗೆ ಸಾಧ್ಯ?” ಎಂದನು. ಇಂದ್ರನು, “ನಿನಗೆ ಸಾಧ್ಯವಾಗುತ್ತದೆ!” ಎಂದನು. ಅದರಂತೆ ನಳನು ವಿದರ್ಭರಾಜನ ಅರಮನೆಗೆ ಹೋಗಿ ರೂಪಯೌವನ ಸಂಪತ್ತಿನಿಂದ ಹೊಳೆಯುತ್ತಿದ್ದ ದಮಯಂತಿಯನ್ನು ಕಂಡನು. ಅವಳ ಸಖಿಯರು ಅವನ ರೂಪಿನಿಂದ ಬೆರಗಾಗಿ ಬಾಯಲ್ಲಿ ಮಾತೇ ಹೊರಡದೆ ಮನಸ್ಸಿನಲ್ಲಿಯೇ “ಏನು ರೂಪ! ಏನು ಕಾಂತಿ! ಏನು ಧೈರ್ಯ! ಈ ಮಹಾತ್ಮನು ಯಾರೋ ದೇವತೆಯೋ ಯಕ್ಷನೋ ಗಂಧರ್ವನೋ ಆಗಿರಬೇಕು!” ಎಂದುಕೊಂಡರು. ಮಂದಹಾಸದಿಂದ ಕೂಡಿದ ಅವನನ್ನು ದಮಯಂತಿಯೇ ಮಾತನಾಡಿಸಿ “ನೀನು ಯಾರು ಸುಂದರಾಂಗ? ಯಾರಿಗೂ ಕಾಣದಂತೆ ಇಲ್ಲಿಗೆ ಹೇಗೆ ಬಂದೆ? ಇಲ್ಲಿ ಬಲವಾದ ಕಾವಲಿದೆ; ರಾಜನದೋ ಕಟ್ಟಾಜ್ಞೆ!” ಎಂದಳು. ನಳನು “ಶೋಭನಾಂಗೀ, ನಾನು ನಳ; ದೇವತೆಗಳ ದೂತನಾಗಿ ಬಂದಿದ್ದೇನೆ. ಇಂದ್ರ ಅಗ್ನಿ ಯಮ ವರುಣ ಈ ದೇವತೆಗಳು ನಿನ್ನನ್ನು ಪಡೆಯಲು ಇಷ್ಟಪಡುತ್ತಾರೆ. ಅವರಲ್ಲಿ ಒಬ್ಬನನ್ನು ನೀನು ಪತಿಯಾಗಿ ವರಿಸು. ಅವರ ಪ್ರಭಾವದಿಂದಲೇ ನಾನು ಯಾರಿಗೂ ಕಾಣದಂತೆ ಬಂದಿರುವುದು. ನಾನು ಹೇಳಬೇಕಾದದ್ದನ್ನು ಹೇಳಿದ್ದೇನೆ. ಇದನ್ನು ಕೇಳಿದಮೇಲೆ ನಿನಗೆ ಹೇಗೆ ತೋರುತ್ತದೆಯೋ ಹಾಗೆ ಮಾಡು!” ಎಂದನು.</p>
		<p>ದಮಯಂತಿಯು ದೇವತೆಗಳನ್ನು ಉದ್ದೇಶಿಸಿ ಕೈ ಮುಗಿದು ನಗುತ್ತ, “ಮಹಾರಾಜ! ನನ್ನಲ್ಲಿ ಪ್ರೇಮವಿಡು; ನನ್ನ ಸರ್ವಸ್ವವನ್ನೂ ನಿನಗೆ ಒಪ್ಪಿಸುತ್ತೇನೆ; ಹಂಸಗಳ ಮಾತನ್ನು ಕೇಳಿದಾಗಿನಿಂದ ನನ್ನ ಮನಸ್ಸು ತಪಿಸುತ್ತಿದೆ. ನೀನು ಬರಲೆಂದೇ ಸ್ವಯಂವರದ ನೆವದಿಂದ ಎಲ್ಲಾ ರಾಜರನ್ನೂ ಸೇರಿಸಿರುವುದು. ನೀನು ನನ್ನನ್ನು ತೊರೆದೆಯಾದರೆ ವಿಷವನ್ನೋ, ಬೆಂಕಿಯನ್ನೋ ನೀರನ್ನೋ ನೇಣನ್ನೋ ನೋಡಿಕೊಳ್ಳುತ್ತೇನೆ! ಎಂದಳು. ನಳನು “ಲೋಕಪಾಲಕರಿರುವಾಗ, ಅವರ ಪಾದಧೂಳಿಗೂ ಸಮನಲ್ಲದ ನನ್ನನ್ನು ಏಕೆ ವರಿಸುತ್ತೀಯೆ? ಅವರಲ್ಲಿ ಮನಸ್ಸು ಕೊಡು. ಮನುಷ್ಯನು ದೇವತೆಗಳಿಗೆ ಅಪ್ರಿಯವಾದದ್ದನ್ನು ಮಾಡಿದರೆ ಮೃತ್ಯುವನ್ನು ಪಡೆಯುವನು. ಸುಂದರಾಂಗೀ, ದೇವತೆಗಳನ್ನು ವರಿಸಿ ನನ್ನನ್ನು ಕಾಪಾಡು!” ಎಂದನು. ದಮಯಂತಿಯು “ಮಹಾರಾಜ! ನಾನು ಇದಕ್ಕೆ ಒಂದು ಉಪಾಯವನ್ನು ಯೋಚಿಸಿದ್ದೇನೆ. ಹಾಗಾದರೆ ಅಪಾಯ ಬರುವುದಿಲ್ಲ. ನಿನ್ನ ಮೇಲೆ ತಪ್ಪು ಹೊರುವುದಿಲ್ಲ. ಆ ದೇವತೆಗಳೆಲ್ಲರೂ ಸ್ವಯಂವರಕ್ಕೆ ಬರಲಿ; ನಾನು ಅವರ ಸನ್ನಿಧಿಯಲ್ಲಿಯೇ ನಿನ್ನನ್ನು ವರಿಸುತ್ತೇನೆ! ಹಾಗಾದರೆ ತಪ್ಪಾಗುವುದಿಲ್ಲ!” ಎಂದಳು. ನಳನು ಹಿಂತಿರುಗಿ ಬಂದು ದೇವತೆಗಳಿಗೆ ನಡೆದದ್ದನ್ನೆಲ್ಲಾ ನಡೆದಂತೆಯೇ ತಿಳಿಸಿದನು.</p>
		<p>ಸ್ವಯಂವರದ ದಿನ ಬಂತು. ರಾಜರು ತುಂಬ ಉತ್ಸುಕರಾಗಿ ದಮಯಂತಿಯನ್ನು ಪಡೆಯಬೇಕೆಂಬ ಆಸೆಯಿಂದ ಸ್ವಯಂವರ ಮಂಟಪವನ್ನು ಪ್ರವೇಶಮಾಡಿದರು. ರತ್ನಾಭರಣಗಳನ್ನೂ ಪುಷ್ಪಮಾಲಿಕೆಗಳನ್ನೂ ಧರಿಸಿ ಕುಳಿತಿದ್ದ ಅವರು ಅಂತರಿಕ್ಷದಲ್ಲಿ ನಕ್ಷತ್ರಗಳು ಹೊಳೆಯುವಂತೆ ಶೋಭಿಸುತ್ತಿದ್ದರು. ದಮಯಂತಿ ಬಂದ ಕೂಡಲೆ ಅವಳಿಗೆ ಆಯಾ ರಾಜರ ಪೂರ್ವೋತ್ತರಗಳನ್ನೆಲ್ಲಾ ತಿಳಿಸುತ್ತಿರುವಾಗ ಅವಳು ನಳನಂತೆಯೇ ಇರುವ ಐದು ಜನರನ್ನು ಕಂಡಳು. ಯಾರನ್ನು ದೃಷ್ಟಿಸಿ ನೋಡಿದರೂ ನಳನಂತೆಯೇ ಕಾಣುತ್ತಿದ್ದರು. ದೇವತೆಗಳನ್ನು ತಿಳಿಯುವುದು ಹೇಗೆ? ನಳನನ್ನು ತಿಳಿಯುವುದು ಹೇಗೆ? ಎಂದು ಚಿಂತಿಸುತ್ತ ಹಿರಿಯರಿಂದ ದೇವತೆಗಳ ಲಕ್ಷಣಗಳೇನೇನೆಂದು ಕೇಳಿದ್ದಳೋ ಅವುಗಳನ್ನೆಲ್ಲಾ ಜ್ಞಾಪಿಸಿಕೊಂಡಳು. ಅವೊಂದೂ ಇವರಲ್ಲಿ ಕಂಡುಬರಲಿಲ್ಲ. ಆದ್ದರಿಂದ ಮನಸ್ಸಿನಲ್ಲಿಯೂ ಮಾತಿನಲ್ಲಿಯೂ ಆ ದೇವತೆಗಳಿಗೆ ನಮಸ್ಕರಿಸಿ , ಕೈಮುಗಿದುಕೊಂಡು ಕಂಪಿಸುತ್ತಾ, ಹಂಸಗಳ ಮಾತನ್ನು ಕೇಳಿ ನಾನು ನಿಷಧರಾಜನನ್ನು ಪತಿಯಾಗಿ ವರಿಸಿದ್ದೇನೆ. ದೇವತೆಗಳು ಅವನನ್ನು ನನಗೆ ಕೊಡಿಸಿಕೊಡಬೇಕು. ಮನೋವಾಕ್ಕುಗಳಲ್ಲಿ ನಾನು ಮತ್ತಾರನ್ನೂ ಯೋಚಿಸದೆ ಇದ್ದರೆ ಆ ಸತ್ಯದಿಂದ ದೇವತೆಗಳು ಅವನನ್ನೇ ನನಗೆ ದಯಪಾಲಿಸಲಿ. ನಿಷಧರಾಜನೇ ನನಗೆ ಪತಿಯೆಂದು ದೇವತೆಗಳು ವಿಧಾಯಕ ಮಾಡಿದ್ದರೆ ಆ ಸತ್ಯದಿಂದ ದೇವತೆಗಳು ಅವನನ್ನೇ ನನಗೆ ದಯಪಾಲಿಸಲಿ. ನಾನು ಪುಣ್ಯಶ್ಲೋಕನಾದ ಆ ರಾಜನನ್ನು ಗುರುತಿಸುವಂತೆ ಲೋಕಪಾಲಕರು ತಮ್ಮ ತಮ್ಮ ರೂಪನ್ನು ಧರಿಸಲಿ" ಎಂದು ಪ್ರಾರ್ಥಿಸಿದಳು. ಹಾಗೆ ಅವಳು ಅಂಗಲಾಚಿ ಬೇಡಿಕೊಂಡದ್ದನ್ನು ಕೇಳಿ , ನಳನಲ್ಲಿದ್ದ ದೃಢವಾದ ಅನುರಾಗವನ್ನೂ ಭಕ್ತಿಯನ್ನೂ ಮನಶ್ಶುದ್ಧಿಯನ್ನೂ ನೋಡಿ ದೇವತೆಗಳು ಪ್ರಸನ್ನರಾದರು. ಬೆವರಿಲ್ಲದ ಮೈ, ಬಿಡುಗಣ್ಣು, ಬಾಡದ ಮಾಲಿಕೆ ಭೂಮಿಯನ್ನು ಮುಟ್ಟದಿರುವುದು, ಈ ದೇವತೆಗಳ ವಿಶೇಷ ಚಿಹ್ನೆಗಳನ್ನು ತೋರಿದರು. ಆಗ ಇವುಗಳಿಗೆ ಪ್ರತಿಯಾದ ಚಿಹ್ನೆಗಳಿಂದ ನಳನನ್ನು ಗುರುತಿಸಿ ದಮಯಂತಿಯು ಅವನ ಕೊರಳಿಗೆ ಮಾಲೆ ಹಾಕಿದಳು. ದೇವತೆಗಳೂ ಸಂತೋಷಪಟ್ಟು ನಳನಿಗೆ ಎಂಟು ವರಗಳನ್ನು ಕೊಟ್ಟರು. ಇಂದ್ರನು ಯಜ್ಞದಲ್ಲಿ ಪ್ರತ್ಯಕ್ಷ ದರ್ಶನವನ್ನೂ, ಉತ್ತಮ ಗತಿಯನ್ನೂ ಕೊಟ್ಟನು. ಅಗ್ನಿಯು ನಳನಿಗೆ ಬೇಕಾದ ಕಡೆಗಳಲ್ಲಿ ಕಾಣಿಸಿಕೊಳ್ಳುವಂತೆಯೂ ತೇಜೋಲೋಕಗಳು ಲಭಿಸುವಂತೆಯೂ ಅನುಗ್ರಹಿಸಿದನು; ಯಮನು ಅವನಿಗೆ ಅನ್ನರಸವನ್ನೂ ಧರ್ಮಸ್ಥಿತಿಯನ್ನೂ ಕೊಟ್ಟನು; ವರುಣನು ನಳನಿಗೆ ಬೇಕಾದ ಕಡೆಯಲ್ಲಿ ನೀರು ಬರುವಂತೆಯೂ ಅವನು ಧರಿಸಿದ ಮಾಲಿಕೆ ಬಾಡದಿರುವಂತೆಯೂ ಅನುಗ್ರಹಿಸಿದನು. ಹೀಗೆ ನಳನು ದಮಯಂತಿಯನ್ನು ಪಡೆದು ಅವಳೊಡನೆ ಸುಖವಾಗಿ ರಾಜ್ಯಭಾರ ಮಾಡಿಕೊಂಡಿದ್ದನು.</p>
		<p>ಲೋಕಪಾಲಕರಾದ ಇಂದ್ರಾದಿಗಳು ಸ್ವಯಂವರದಿಂದ ಹಿಂತಿರುಗಿ ಹೋಗುತ್ತ ದಾರಿಯಲ್ಲಿ ದ್ವಾಪರನನ್ನೂ ಕಲಿಯನ್ನೂ ಕಂಡು ಅವರು ಎಲ್ಲಿಗೆ ಹೋಗುತ್ತಿದ್ದರೆಂದು ವಿಚಾರಿಸಿದರು. ಅವರೂ ದಮಯಂತಿಯ ಸ್ವಯಂವರಕ್ಕೆ ಹೋಗುತ್ತಿದ್ದರೆಂದು ಕೇಳಿ ಇಂದ್ರನು ಸ್ವಯಂವರ ಆಗಲೇ ನಡೆಯಿತೆಂದೂ ದಮಯಂತಿಯು ನಳನನ್ನು ವರಿಸಿದಳೆಂದೂ ಹೇಳಿದನು. ಕಲಿಗೆ ತುಂಬ ಕೋಪ ಬಂತು. “ದೇವತೆಗಳಿರುವಾಗ ಮನುಷ್ಯನನ್ನು ವರಿಸುವುದೇ? ಅವಳಿಗೆ ಶಿಕ್ಷೆಯಾಗಬೇಕು !” ಎಂದನು. ದೇವತೆಗಳು “ನಮ್ಮ ಅನುಮತಿಯಿಂದಲೇ ಅವಳು ನಳನನ್ನು ವರಿಸಿದಳು. ನಳನು ಧರ್ಮ ಬಲ್ಲವನು. ಸತ್ಯವ್ರತ; ಧೃತಿ ದಾನ ತಪಸ್ಸು ಶೌಚ ದಮ ಶಮ ಮುಂತಾದ ಗುಣಗಳೆಲ್ಲಾ ಉಳ್ಳವನು; ಅವನನ್ನು ಯಾರು ವರಿಸರು? ಅಂಥ ಗುಣಶಾಲಿಯಾದವರನ್ನು ಕೆಡಿಸಬೇಕೆನ್ನುವವನು ತಾನೇ ಕೆಟ್ಟು ನರಕಕ್ಕೆ ಹೋಗುವನು.” ಎಂದರು. ಆದರೂ ಕಲಿಗೆ ರೋಷವಡಗಲಿಲ್ಲ. ದೇವತೆಗಳು ಹೊರಟುಹೋದಮೇಲೆ, ದ್ವಾಪರನನ್ನು ಕುರಿತು, “ದ್ವಾಪರ! ನಾನು ನಳನಲ್ಲಿಯೇ ಇದ್ದು ಅವನನ್ನು ದಮಯಂತಿಯೊಡನೆ ರಾಜ್ಯಭ್ರಷ್ಠನಾಗುವ ಹಾಗೆ ಮಾಡುತ್ತೇನೆ. ನೀನು ಪಗಡೆಯನ್ನು ಸಿದ್ಧವಾಗಿಟ್ಟುಕೊಂಡು ನನಗೆ ಸಹಾಯಮಾಡು!” ಎಂದು ಹೇಳಿದನು.</p>
		<p>ನಳನಲ್ಲಿ ತಪ್ಪು ಸಿಕ್ಕಬೇಕಾದರೆ ಕಲಿಯು ಹನ್ನೆರಡು ವರ್ಷ ಕಾಯಬೇಕಾಯಿತು. ಆಗ ಅವನಲ್ಲಿ ಹೊಕ್ಕು ಪುಷ್ಕರನ ಹತ್ತಿರಕ್ಕೆ ಹೋಗಿ ನಳನನ್ನು ಜೂಜಿಗೆ ಕರೆಯುವಂತೆ ಪ್ರೇರೇಪಿಸಿ ತಾನು ದಾಳವಾಗಿ ಅವನೊಡನೆ ಸೇರಿಕೊಂಡನು. ಆಟಕ್ಕೆ ಕರೆದಾಗ ನಳನು ಒಲ್ಲೆನೆನ್ನಲಾಗಲಿಲ್ಲ. ಕಲಿಯ ಆವೇಶಕ್ಕೆ ಒಳಗಾಗಿ ದಮಯಂತಿ ನೋಡುತ್ತಿರುವ ಹಾಗೆಯೇ ಧನಕನಕ ವಸ್ತುವಾಹನಗಳೆಲ್ಲ ಸೋತನು. ಆಟದ ಹುಚ್ಚು ಏರಿ ಮೈಮೇಲೆ ಪ್ರಜ್ಞೆಯಿಲ್ಲದಂತೆ ಆದನು. ಯಾವ ಸ್ನೇಹಿತರೂ ಅವನನ್ನು ತಡೆಯುವುದಕ್ಕಾಗಲಿಲ್ಲ. ಮಂತ್ರಿಗಳೂ ಪುರಜನರೂ ಅವನನ್ನು ನೋಡಿ ಪ್ರಾರ್ಥಿಸುವ ಸಲುವಾಗಿ ಬಂದರು. ದಮಯಂತಿಯು ಆ ಸಂಗತಿಯನ್ನು ಅಳುತ್ತ ಅಳುತ್ತ ನಳನಿಗೆ ತಿಳಿಸಿದಳು. ಆದರೆ ಅವನು ಒಂದು ಮಾತನ್ನೂ ಆಡಲಿಲ್ಲ. ಆದ್ದರಿಂದ ಅವರೆಲ್ಲರೂ ದುಃಖ ಪಡುತ್ತ ಹಿಂತಿರುಗಿ ಹೊರಟುಹೋದರು. ನೆತ್ತಗಳು ನಳನಿಗೆ ವಿರೋಧವಾಗಿಯೇ ಬೀಳುತ್ತಿದ್ದುದನ್ನು ನೋಡಿ ದಮಯಂತಿಯು ಹೆದರಿ ಸಾರಥಿಯಾದ ವಾರ್ಷ್ಣೇಯನನ್ನು ಕರೆಸಿ ಅವನೊಡನೆ ತನ್ನ ಮಗನಾದ ಇಂದ್ರಸೇನನನ್ನೂ ಮಗಳಾದ ಇಂದ್ರಸೇನೆಯನ್ನೂ ರಥದಲ್ಲಿ ತಂದೆಯಾದ ಭೀಮರಾಜರ ಹತ್ತಿರಕ್ಕೆ ಕಳುಹಿಸಿಕೊಟ್ಟಳು. ವಾರ್ಷ್ಣೇಯನು ಋತುಪರ್ಣ ರಾಜನಲ್ಲಿ ಸಾರಥಿಯಾಗಿ ಕೆಲಸಕ್ಕೆ ಸೇರಿಕೊಂಡನು.</p>
		<p>ಪುಷ್ಕರನು ನಳನಿಂದ ಎಲ್ಲವನ್ನೂ ಗೆದ್ದುಕೊಂಡು “ಇನ್ನೂ ಆಡುವ ಹಾಗಿದ್ದರೆ ಆಡು! ದಮಯಂತಿ ಒಬ್ಬಳು ಉಳಿದಿದ್ದಾಳೆ! ಅವಳನ್ನು ಒಡ್ಡುವುದಕ್ಕೆ ಇಷ್ಟವಿದ್ದರೆ ಒಡ್ಡು!” ಎಂದನು. ಆ ಮಾತನ್ನು ಕೇಳಿ ನಳನ ಎದೆ ಸೀಳಿಹೋದಂತಾಯಿತು. ಪರಮ ದುಃಖದಿಂದ ಪುಷ್ಕರನನ್ನು ನೋಡಿ ಯಾವ ಮಾತನ್ನೂ ಆಡದೆ ತನ್ನ ಮೈಮೇಲಿನ ಒಂದು ಬಟ್ಟೆಹೊರತು ಮಿಕ್ಕ ಒಡವೆ ವಸ್ತುಗಳನ್ನೆಲ್ಲಾ ತೆಗೆದಿಟ್ಟು ಹೊರಟುಬಿಟ್ಟನು. ದಮಯಂತಿಯೂ ಉಟ್ಟಿದ್ದ ಒಂದು ಬಟ್ಟೆಯಲ್ಲಿಯೇ ಅವನ ಹಿಂದೆ ಹೊರಟಳು. ಪುಷ್ಕರನು ರಾಜನಾಗಿ, ನಳನಿಗೆ ಯಾರಾದರೂ ಸಹಾಯಮಾಡುವುದಾದರೆ ಅಂಥವರನ್ನು ಕೊಲ್ಲಿಸುತ್ತೇನೆ ಎಂದು ಸಾರಿಸಿದನು. ಆದ್ದರಿಂದ ನಳದಮಯಂತಿಯರು ಆ ಊರಿನಲ್ಲಿ ತಿನ್ನುವುದಕ್ಕೆ ಏನೂ ಸಿಕ್ಕದೆ ಮೂರು ರಾತ್ರಿ ಬರಿಯ ನೀರು ಕುಡಿದು ಕಾಲಹಾಕಿ ಹಸಿವಿನಿಂದ ಬಳಲಿ ಹೋಗುತ್ತಿರುವಾಗ, ಕೆಲವು ಹೊಂಬಣ್ಣದ ಹಕ್ಕಿಗಳನ್ನು ಕಂಡರು. ಅವುಗಳನ್ನು ಹಿಡಿದರೆ ಹಣವೂ ದೊರೆಯುವುದು, ಹೊಟ್ಟೆಗೂ ಆಧಾರವಾಗುವುದು ಎಂದು ನಳನು ತಾನು ಉಟ್ಟಿದ್ದ ಬಟ್ಟೆಯನ್ನು ತೆಗೆದು ಅವುಗಳ ಮೇಲೆ ಕವಿಚಿದನು. ಅವು ಆ ಬಟ್ಟೆಯನ್ನೇ ಎತ್ತಿಕೊಂಡು ಹಾರಿಹೋಗುತ್ತ, ಬೆತ್ತಲೆಯಾಗಿ ನಾಚಿಕೆಯಿಂದ ನೆಲದ ಮೇಲೆ ತಲೆ ತಗ್ಗಿಸಿಕೊಂಡು ನಿಂತಿದ್ದ ನಳನನ್ನು ಕುರಿತು, “ಅಯ್ಯೋ ದಡ್ಡ! ನಾವು ದಾಳಗಳು. ನೀನು ಬಟ್ಟೆಯುಟ್ಟು ಹೋಗುವುದೂ ನಮಗೆ ಇಷ್ಟವಿಲ್ಲ. ಆದ್ದರಿಂದ ಅದನ್ನು ತೆಗೆದುಕೊಂಡು ಹೋಗೋಣವೆಂದು ಬಂದೆವು!” ಎಂದವು. ಆಗ ರಾಜನು ದಮಯಂತಿಯನ್ನು ಕುರಿತು “ಎಲೌ ಸುಗುಣೆ! ಈ ದಾಳಗಳು ನನ್ನ ಐಶ್ವರ್ಯವನ್ನು ಕಿತ್ತುಕೊಂಡವು. ನಿಷಧ ದೇಶದಲ್ಲಿ ಅನ್ನ ಹುಟ್ದದೆ ಹಸಿವಿನಿಂದ ಬಳಲುವಂತೆ ಮಾಡಿದವು. ಈಗ ಉಟ್ಟಿದ್ದ ಬಟ್ಟೆಯನ್ನೂ ಕಿತ್ತುಕೊಂಡು ಹೋದವು. ಪರಮ ಕಷ್ಟ ಪ್ರಾಪ್ತವಾಗಿ ದುಃಖದಿಂದ ಪ್ರಾಣವೇ ಹೋದಂತಾಗಿದೆ. ಆದ್ದರಿಂದ ನಿನ್ನ ಗಂಡನಾಗಿ ನಿನಗೆ ಹಿತವಾದ ಒಂದು ಮಾತನ್ನು ಹೇಳುತ್ತೇನೆ: ಇದೋ ನೋಡು! ಇಲ್ಲಿಂದ ದಕ್ಷಿಣ ದಿಕ್ಕಿಗೆ ಹಲವು ದಾರಿಗಳು ಹೋಗುತ್ತಿವೆ. ಇದೇ ವಿಂಧ್ಯಪರ್ವತ: ಇದು ಪಯೋಷ್ಣೀನದಿ. ಅಲ್ಲಿ ಹಣ್ಣು ಹಂಪಲುಗಳಿಂದ ಕೂಡಿದ ಋಷ್ಯಾಶ್ರಮಗಳಿವೆ. ಇದು ವಿದರ್ಭಕ್ಕೆ ಹೋಗುವ ದಾರಿ: ಇದು ಕೋಸಲಕ್ಕೆ ಹೋಗುವ ದಾರಿ!” ಎಂದನು. ದುಃಖದಿಂದ ನವೆದು ಹೋಗಿದ್ದ ದಮಯಂತಿಗೆ ಈ ಮಾತನ್ನು ಕೇಳಿ ಕಣ್ಣಿನಲ್ಲಿ ನೀರು ಬಂತು. ಅವಳು “ಮಹಾರಾಜ! ನಿನ್ನ ಸಂಕಲ್ಪವನ್ನು ಯೋಚಿಸಿಕೊಂಡರೆ ನನ್ನ ಎದೆ ನಡುಗುತ್ತದೆ; ದೇಹವೇ ಸ್ವಾಧೀನ ತಪ್ಪುತ್ತದೆ. ದೇಶಕೋಶಗಳನ್ನು ಕಳೆದುಕೊಂಡು ಉಣ್ಣುವುದಕ್ಕೆ ಉಡುವುದಕ್ಕೆ ಇಲ್ಲದೆ ತೊಳಲುತ್ತಿರುವ ನಿನ್ನನ್ನು ನಿರ್ಜನವಾದ ಕಾಡಿನಲ್ಲಿ ತೊರೆದು ನಾನು ಹೇಗೆ ಹೋಗಲಿ? ಎಂಥ ದುಃಖ ಬರಲಿ, ಹೆಂಡತಿಗೆ ಸಮನಾದ ಸಹಾಯವುಂಟೇ?“ ಎಂದಳು. ನಳನು, “ನೀನು ಹೇಳುವುದು ನಿಜ, ದಮಯಂತಿ! ಮನುಷ್ಯನಿಗೆ ಸತಿಯಂಥ ಸ್ನೇಹಿತನಿಲ್ಲ. ನಾನು ನಿನ್ನನ್ನು ಬಿಡಬೇಕೆಂದಿಲ್ಲವಲ್ಲ! ಏಕೆ ಶಂಕಿಸುತ್ತೀಯೆ? ನನ್ನನ್ನಾದರೂ ಬಿಟ್ಟೇನು ನಿನ್ನನ್ನು ಬಿಡುವುದಿಲ್ಲ!“ ಎಂದನು. ದಮಯಂತಿಯು ”ಮಹಾರಾಜ! ಹಾಗಾದರೆ ನನಗೆ ವಿದರ್ಭದ ದಾರಿಯನ್ನೇಕೆ ತೋರಿಸುತ್ತೀಯೆ? ನೀನು ನನ್ನನ್ನು ಬಿಡುವವನಲ್ಲವೆಂದು ನಾನು ಬಲ್ಲೆ. ಆದರೆ ಮನಸ್ಸು ಕೆಟ್ಟುಹೋಗಿರುವಾಗ ಬಿಟ್ಟರೂ ಬಿಡಬಹುದು. ಮತ್ತೆ ಮತ್ತೆ ನನಗೆ ದಾರಿಯನ್ನು ತೋರಿಸುತ್ತಿರುವುದರಿಂದ ಹಾಗೆನ್ನಿಸುತ್ತದೆ. ನಾನು ಹೋಗಬೇಕೆನ್ನುವುದು ನಿನ್ನ ಇಷ್ಟವಾದರೆ ಇಬ್ಬರೂ ವಿದರ್ಭಕ್ಕೆ ಹೋಗೋಣ ಬಾ. ರಾಜನು ನಿನ್ನನ್ನು ಗೌರವದಿಂದ ಕಾಣುವನು. ಇಬ್ಬರೂ ನಮ್ಮ ಮನೆಯಲ್ಲಿ ಸುಖವಾಗಿ ಇರೋಣ!“ ಎಂದಳು. ನಳನು ”ಪ್ರಿಯೆ! ನಿನ್ನ ತಂದೆಯ ರಾಜ್ಯವು ನನ್ನ ರಾಜ್ಯದ ಹಾಗೆಯೇ ! ಸಂಶಯವಿಲ್ಲ. ಆದರೆ ಕಷ್ಟದಲ್ಲಿದ್ದುಕೊಂಡು ಅಲ್ಲಿಗೆ ಬರಲಾರೆ. ಹಿಂದೆ ಸಮೃದ್ಧಿಯಾಗಿ ಐಶ್ವರ್ಯವಿದ್ದಾಗ ನಿನಗೆ ಸಂತೋಷವಾಗುವಂತೆ ಅಲ್ಲಿಗೆ ಹೋಗಿದ್ದೆವು. ಈಗ ಎಲ್ಲವನ್ನೂ ಕಳೆದುಕೊಂಡು ಹೋದರೆ ನಿನಗೆ ದುಃಖ ಹೆಚ್ಚಾಗುತ್ತದೆ." ಎಂದನು.</p>
		<p>ನಳನು ಅವಳ ಸೀರೆಯನ್ನೇ ಅರ್ಧ ಸುತ್ತಿಕೊಂಡಿರುತ್ತ ಅವಳನ್ನು ಬಗೆಬಗೆಯಾಗಿ ಸಮಾಧಾನಮಾಡುತ್ತಿದ್ದನು. ಹೀಗೆ ಒಂದೇ ಬಟ್ಟೆಯಲ್ಲಿ ಮುಂದೆ ಹೋಗುತ್ತಿರಲು ಒಂದು ಮಂದಿರವು ಸಿಕ್ಕಿತು. ಅಲ್ಲಿ ಹಸಿವು ನೀರಡಿಕೆಗಳಿಂದ ಬಳಲಿ ಇಬ್ಬರೂ ನೆಲದ ಮೇಲೆ ಮಲಗಿದರು. ದಮಯಂತಿಗೆ ಆಯಾಸದಿಂದ ನಿದ್ರೆ ಬಂದುಬಿಟ್ಟಿತು. ನಳನಿಗೆ ನಿದ್ರೆ ಬಾರದು. ಬೆತ್ತಲೆ; ಮೈಯೆಲ್ಲಾ ಧೂಳು; ಮನಸ್ಸು ತುಂಬ ಕಳವಳಗೊಂಡಿದೆ; ರಾಜ್ಯಹೋದ ದುಃಖ ಒಂದುಕಡೆ, ನೆಂಟರಿಷ್ಟರನ್ನು ತೊರೆದುಬಂದ ದುಃಖ ಒಂದು ಕಡೆ: ಕಾಡಿನಲ್ಲಿ ಈ ದುರವಸ್ಥೆ ಮತ್ತೊಂದು ಕಡೆ. ಆದ್ದರಿಂದ ಅವನು ಹೀಗೆ ಮಾಡಬಹುದೇ, ಮಾಡಬಾರದೆ? ಸಾಯುವುದು ಒಳ್ಳೆಯದೇ, ಎಲ್ಲರನ್ನೂ ಬಿಟ್ಟು ಹೋಗುವುದೇ ಒಳ್ಳೆಯದೇ? ಇವಳು ನನ್ನಲ್ಲಿ ಅನುರಾಗದಿಂದ ನನ್ನ ಜೊತೆಗೆ ಕಷ್ಟಪಡುತ್ತಾಳೆ. ನಾನಿಲ್ಲದಿದ್ದರೆ ಯಾವಾಗಲಾದರೂ ತವರುಮನೆಗೆ ಸೇರಬಹುದು!“ ಎಂದು ಯೋಚನೆಮಾಡಿ ಕೊನೆಗೆ ತಾನು ಅವಳನ್ನು ಬಿಟ್ಟುಹೋದರೆ ಅವಳಿಗೆ ಸುಖವಾಗುವುದೆಂದು ನಿರ್ಧರಿಸಿ ಅವಳ ಸೀರೆಯಲ್ಲಿ ಅರ್ಧವನ್ನು ಕತ್ತರಿಸಿಕೊಂಡು ಅದನ್ನು ಉಟ್ಟು ಹುಚ್ಚನಂತೆ ಓಡಿಹೋಗಿಬಿಟ್ಟನು. ಆದರೆ ಮನಸ್ಸು ತಡೆಯಲಾರದೆ ಹಿಂತಿರುಗಿ ಬಂದು ದಮಯಂತಿಯನ್ನು ನೋಡಿ ಅತ್ತನು. ‘ಹಿಂದೆ ಗಾಳಿಯಾಗಲಿ ಸೂರ್ಯನಾಗಲಿ ನೋಡದಿದ್ದ ಈ ನನ್ನ ಪ್ರಿಯೆ ನೆಲದಮೇಲೆ ದಿಕ್ಕಿಲ್ಲದವಳಂತೆ ಒಂದು ತುಂಡು ಸುತ್ತಿಕೊಂಡು ಮಲಗಿದ್ದಾಳೆ. ಎಚ್ಚರವಾದ ಮೇಲೆ ನಾನಿಲ್ಲದಿರುವುದನ್ನು ನೋಡಿ ಹುಚ್ಚು ಹಿಡಿದವಳಂತಾಗಿ ಬಿಡುತ್ತಾಳೆ. ಕಾಡು ಮೃಗಗಳಿಂದ ಪೀಡಿತವಾದ ಈ ಘೋರಾರಣ್ಯದಲ್ಲಿ ಹೇಗಿರುತ್ತಾಳೋ!” ಎಂದುಕೊಂಡು, ಹೋಗಲಾರದೆ ಇರಲಾರದೆ, ಮನಸ್ಸು ಇಬ್ಬಗೆಯಾಗಿ ಹಿಂದಕ್ಕೂ ಮುಂದಕ್ಕೂ ಉಯ್ಯಾಲೆಯಂತೆ ಓಡಾಡುತ್ತಿದ್ದನು. ಕೊನೆಗೆ ಕಲಿಯ ಪ್ರೇರಣೆಯಿಂದ, ಎಷ್ಟೋ ಅತ್ತೂ ಕರೆದೂ ವಿರ್ಜನವಾದ ಆ ಕಾಡಿನಲ್ಲಿ ಹೆಂಡತಿಯನ್ನು ತೊರೆದು ಹೊರಟೇಹೋದನು.</p>
		<p>ದಮಯಂತಿಗೆ ಎಚ್ಚರವಾಗಲು ತಾನು ಒಬ್ಬಳೇ ಇರುವುದು ತಿಳಿದು ತುಂಬ ಹೆದರಿಕೆಯಾಯಿತು. ಕೂಗಿದಳು; ಅರಚಿದಳು; ಮಹಾರಾಜ! ಎಂದು ಕರೆದಳು. ‘ಅಯ್ಯೋ ಕೆಟ್ಟೆನಲ್ಲಾ’ ಎಂದಳು. ‘ನಿನಗೆ ವಿಧೇಯಳಾಗಿದ್ದ ಹೆಂಡತಿಯನ್ನು ನಿದ್ರೆ ಮಾಡುತ್ತಿದ್ದಾಗ ಬಿಟ್ಟು ಹೋಗಬಹುದೇ? ಇಲ್ಲ, ಪೊದರುಗಳಲ್ಲಿ ಎಲ್ಲಿಯಾದರೂ ಅವಿತುಕೊಂಡು ಮಾತನಾಡದೆ ಇದ್ದೀಯೋ? ನನಗಾಗಿ ನಾನು ಚಿಂತಿಸುವುದಿಲ್ಲ. ನೀನು ಒಬ್ಬನೇ ಹೇಗಿರುತ್ತೀ? ಹಸಿವು ಬಾಯಾರಿಕೆ ಬಳಲಿಕೆಗಳನ್ನು ಹೇಗೆ ಸಹಿಸುತ್ತಿ?“ ಎಂದು ಅವಳು ಅಲ್ಲಿಂದಿಲ್ಲಿಗೆ ಓಡುತ್ತ ಬೀಳುತ್ತ ಏಳುತ್ತ ಅಳುತ್ತ ನಿಟ್ಟುಸಿರುಬಿಡುತ್ತ ಅವನನ್ನು ಹುಡುಕುತ್ತಿದ್ದಳು. ಹೀಗೆ ಓಡಾಡುತ್ತಿರುವಾಗ ಅವಳನ್ನು ಒಂದು ಹೆಬ್ಬಾವು ಹಿಡಿದುಕೊಂಡಿತು. ‘ಹಾ ನಾಥ! ನನ್ನನ್ನು ಹಾವು ನುಂಗುತ್ತಿದೆ! ಬಿಡಿಸು!” ಎಂದು ಕೂಗುತ್ತಿರಲು ಅದನ್ನು ಕೇಳಿದ ಒಬ್ಬ ವ್ಯಾಧನು ತನ್ನ ಹರಿತವಾದ ಕತ್ತಿಯಿಂದ ಆ ಹಾವನ್ನು ಸೀಳಿ ಅವಳನ್ನು ಬಿಡಿಸಿದನು. ಅವಳು ಮೈತೊಳೆದುಕೊಂಡು ಸಮಾಧಾನವಾಗಲು ಅವಳು ಯಾರು ಎಂತು ಎಂಬುದನ್ನೆಲ್ಲಾ ಅವನು ಕೇಳಿ ತಿಳಿದುಕೊಂಡನು. ಅರೆಬೆತ್ತಲೆಯಾಗಿದ್ದ ಅವಳನ್ನು ನೋಡುತ್ತ ನೋಡುತ್ತ ಅವಳ ಮಧುರವಾದ ಮಾತನ್ನು ಕೇಳುತ್ತ ಕೇಳುತ್ತ ಅವನು ಕಾಮಪರವಶನಾದನು. ಪಾಪಬುದ್ಧಿಯಿಂದ ಮೇಲೆ ಬೀಳುವುದಕ್ಕೆ ಬರುತ್ತಿದ್ದ ಅವನನ್ನು ನೋಡಿ ದುಃಖದಿಂದಲೂ ರೋಷದಿಂದಲೂ ದಮಯಂತಿಯು “ನಿಷಧರಾಜನಿಗಿಂತ ಬೇರೆ ಯಾವನನ್ನೂ ನಾನು ಮನಸ್ಸಿನಲ್ಲಿಯೂ ಚಿಂತಿಸದಿದ್ದರೆ ಆ ಸತ್ಯದಿಂದ ಈ ನೀಚನು ಸಾಯಲಿ!” ಎಂದು ಶಪಿಸಿದಳು. ಕೂಡಲೆ ಅವನು ಸುಟ್ಟು ಕರಿಕಾಗಿ ನೆಲಕ್ಕುರುಳಿದನು.</p>
		<p>ಅಲ್ಲಿಂದ ಮುಂದೆ ದಮಯಂತಿಯು ಘೋರಾರಣ್ಯದಲ್ಲಿ ಹೋಗುತ್ತ ಬೆಟ್ಟಗುಡ್ಡಗಳನ್ನು ಕಳೆದು ಕೊನಗೆ ಒಂದು ದಾರಿಯನ್ನು ಕಂಡಳು. ಅದನ್ನು ಹಿಡಿದು ಹೋಗುತ್ತಿರಲು ಒಂದು ಹೊಳೆಯ ಹತ್ತಿರ ವರ್ತಕರ ಪಡೆಯೊಂದು ತಂಗಿದ್ದುದನ್ನು ನೋಡಿ ಅಲ್ಲಿಗೆ ಹೋದಳು. ಕೃಶಳಾಗಿ ಬಣ್ಣಗುಂದಿ ತಲೆಕೆದರಿಕೊಂಡು ಮೈಯೆಲ್ಲಾ ಧೂಳಾಗಿ ಅರ್ಧಸೀರೆಯನ್ನುಟ್ಟು ಹುಚ್ಚಿಯಂತಿದ್ದ ಅವಳನ್ನು ನೋಡಿ ಕೆಲವರು ಹೆದರಿದರು. ಕೆಲವರು ಓಡಿಯೇ ಹೋದರು. ಕೆಲವರು ನಕ್ಕರು. ಕೆಲವರು ಮಾತ್ರ ಕನಿಕರಗೊಂಡು ಅವಳು ಯಾರು ಏನು ಎಂದು ವಿಚಾರಿಸಿದರು. ಅವಳು ತನ್ನ ವೃತ್ತಾಂತವನ್ನು ಹೇಳಿ ನಳನನ್ನು ಕಂಡಿದ್ದರೆ ತಿಳಿಸಬೇಕೆಂದು ಬೇಡಿದಳು. ಆ ಪಡೆಯ ಯಜಮಾನನು “ಅಮ್ಮಾ! ನಾವು ನಳನನ್ನು ಕಾಣಲಿಲ್ಲ; ನಾವು ವರ್ತಕರು: ಚೇದಿದೇಶಕ್ಕೆ ಹೋಗುತ್ತಿದ್ದೇವೆ” ಎಂದನು. ದಮಯಂತಿಯು ಅವರೊಡನೆ ಸೇರಿಕೊಂಡು ಪ್ರಯಾಣಮಾಡುತ್ತಿದ್ದಳು. ಕೆಲವು ದಿವಸಗಳ ಮೇಲೆ ಅವರೆಲ್ಲರೂ ಒಂದು ಸರೋವರದ ಹತ್ತಿರ ಬೀಡುಬಿಟ್ಟು ರಾತ್ರಿ ಮಲಗಿರಲು ಒಂದು ಆನೆಯ ಹಿಂಡು ನೀರು ಕುಡಿಯುವುದಕ್ಕೆಂದು ಬಂದು ಅಲ್ಲಿ ಮಲಗಿದ್ದವರನ್ನೆಲ್ಲಾ ತುಳಿಯುವುದಕ್ಕೆ ಮೊದಲುಮಾಡಿತು. ಜನರೆಲ್ಲರೂ ನಿದ್ರೆಗಣ್ಣಿನಲ್ಲಿ ಹಾಹಾಕಾರ ಮಾಡಿಕೊಂಡು ಚಲ್ಲಾಪಿಲ್ಲಿಯಾಗಿ ಭಯದಿಂದ ಓಡುತ್ತ ಪೊದರುಗಳಲ್ಲಿ ಅವಿತುಕೊಂಡರು. ಎಷ್ಟೋ ದನ ಕುದುರೆ ಹೇಸರಗತ್ತೆಗಳು ನಷ್ಟವಾದವು. ಬೆಳಗಾದ ಮೇಲೆ ಕಳೆದುಳಿದವರು ಅವಿತುಕೊಂಡಿದ್ದ ಸ್ಥಳಗಳಿಂದ ಹೊರಕ್ಕೆ ಬಂದರು. ಎಲ್ಲರೂ ಗೋಳಾಡುವವರೇ! ಅದನ್ನು ನೋಡಿ ದಮಯಂತಿಯು “ಇದೇನು ನನ್ನ ಪಾಪಕರ್ಮ! ನಿರ್ಜನವಾದ ಅರಣ್ಯದಲ್ಲಿ ಒಂದು ಜನದ ಗುಂಪುಗುಂಪೇ ಸಿಕ್ಕಿದರೆ ಅವರನ್ನು ಆನೆಗಳ ಹಿಂಡು ತುಳಿದುಹಾಕಬೇಕೆ? ನಾನು ಇನ್ನೂ ಹೆಚ್ಚಿನ ಕಷ್ಟವನ್ನು ಅನುಭವಿಸಬೇಕಾಗಿರುವುದರಿಂದ ಉಳಿದುಕೊಂಡೆ. ಇಷ್ಟು ದುಃಖದಲ್ಲಿದ್ದ ನನ್ನನ್ನು ಆನೆಗಳು ತುಳಿದುಹಾಕಬಾರದಾಗಿತ್ತೇ? ಕಾಲ ಬಂದ ಹೊರತು ಯಾರೂ ಸಾಯುವುದಿಲ್ಲವೆಂದು ಹಿರಿಯರು ಹೇಳುವುದು ನಿದರ್ಶನಕ್ಕೆ ಬಂದ ಹಾಗಾಯಿತು. ಎಲ್ಲಾ ದೈವಸಂಕಲ್ಪ! ಇದರಲ್ಲಿ ಮನುಷ್ಯ ಯತ್ನವೇನಿದೆ? ನಾನು ಚಿಕ್ಕಂದಿನಿಂದಲೂ ಒಬ್ಬರನ್ನು ಅಂದವಳಲ್ಲ ಆಡಿದವಳಲ್ಲ ನೋಯಿಸಿದವಳಲ್ಲ. ಹೀಗಿದ್ದರೂ ನನಗೆ ಈ ದುಃಖ ಏತಕ್ಕೆ ಪ್ರಾಪ್ತವಾಯಿತು? ಲೋಕಪಾಲಕರನ್ನು ಬಿಟ್ಟು ನಳನನ್ನು ವರಿಸಿದ್ದರಿಂದಲೇ, ಅವರು ಈ ವಿಯೋಗವನ್ನು ಉಂಟುಮಾಡಿರಬೇಕು!” ಎಂದು ಹಲವು ಬಗೆಯಲ್ಲಿ ಯೋಚಿಸುತ್ತ ಆ ಪಡೆಯವರೊಡನೆಯೇ ಒಂದು ದಿನ ಸಂಜೆ ಚೇದಿರಾಜನಾದ ಸುಬಾಹುವಿನ ನಗರಕ್ಕೆ ಬಂದಳು. ಹುಚ್ಚಿಯಂತಿದ್ದ ಅವಳ ಹಿಂದೆ ಒಂದು ಹಿಂಡು ಹುಡುಗರು ಕುತೂಹಲದಿಂದ ಹೋಗುತ್ತಿದ್ದರು. ಅರಮನೆಯ ಹತ್ತಿರಕ್ಕೆ ಬಂದಾಗ ಉಪ್ಪರಿಗೆಯ ಮೇಲಿಂದ ರಾಜನ ತಾಯಿಯು ಅವಳನ್ನು ನೋಡಿ , ಆ ಹುಡುಗರನ್ನೆಲ್ಲಾ ಓಡಿಸಿ ಅವಳನ್ನು ಕರೆತರುವಂತೆ ತನ್ನವರಿಗೆ ಅಪ್ಪಣೆಮಾಡಿದಳು. ಅವಳು ಬರಲು ರಾಣಿಯು, “ನೀನು ಯಾರು ತಾಯಿ, ಇಷ್ಟು ಕಷ್ಟದಲ್ಲಿದ್ದರೂ ಮೋಡದಲ್ಲಿನ ಮಿಂಚಿನಂತೆ ಹೊಳೆಯುತ್ತಿದ್ದೀಯೆ?ಯಾವ ಒಡವೆ ವಸ್ತುಗಳನ್ನು ಉಡದೆ ತೊಡದೆ ಇದ್ದರೂ ಅಮಾನುಷವಾದ ಸೌಂದರ್ಯದಿಂದ ಶೋಭಿಸುತ್ತಿದ್ದೀಯೆ?” ಎಂದು ಕೇಳಿದಳು. ದಮಯಂತಿಯು ತನ್ನ ಮತ್ತು ನಳನ ಹೆಸರುಗಳನ್ನು ಮಾತ್ರ ಹೇಳದೆ ಮಿಕ್ಕ ವೃತ್ತಾಂತವನ್ನೆಲ್ಲಾ ತಿಳಿಸಿ, ತಾನು ಒಬ್ಬ ಸೈರಂಧ್ರಿಯೆಂದೂ ಮೇಲುಜಾತಿಯವಳೆಂದೂ ಹೇಳಿ ಬಹುವಾಗಿ ಶೋಕಿಸಿದಳು. ರಾಣಿಯು ತುಂಬ ಅನುತಾಪಪಟ್ಟು “ನೀನು ನನ್ನ ಹತ್ತಿರವೇ ಇರು; ನಿನ್ನ ಗಂಡನನ್ನು ಹುಡುಕಿಸಿ ಬರಮಾಡುತ್ತೇನೆ; ಇಲ್ಲದಿದ್ದರೆ ಅವನೇ ಬಂದರೂ ಬರಬಹುದು” ಎಂದು ಸಮಾಧಾನಮಾಡಿ ಅವಳನ್ನು ತನ್ನ ಮಗಳಾದ ಸುನಂದೆಯ ಹತ್ತಿರವಿರುವಂತೆ ಏರ್ಪಡಿಸಿದಳು.</p>
		<p>ಇತ್ತ ನಳನು ದಮಯಂತಿಯನ್ನು ಬಿಟ್ಟು ಹೋದಮೇಲೆ ಮುಂದೆ ಒಂದು ದೊಡ್ಡ ಕಾಡುಗಿಚ್ಚನ್ನು ಕಂಡನು. ಅದರ ಮಧ್ಯದಿಂದ “ನಳಮಹಾರಾಜ! ಪುಣ್ಯಾತ್ಮ! ಓಡಿ ಬಾ; ಹೆದರಬೇಡ! ” ಎಂಬ ಧ್ವನಿಯನ್ನು ಕೇಳಿ ನಳನು ಹೋಗಿ ನೋಡಲು ಒಂದು ಹೆಬ್ಬಾವು ಸುತ್ತಿಕೊಂಡು ಬಿದ್ದಿದ್ದು, “ಮಹಾರಾಜ! ನಾನು ಕರ್ಕೋಟಕನೆಂಬ ನಾಗ; ಶಾಪದಿಂದ ಚಲಿಸಲಾರದವನಾಗಿದ್ದೇನೆ. ನನ್ನನ್ನು ಈ ಬೆಂಕಿಯಿಂದ ಪಾರುಮಾಡಿದರೆ ನಾನು ನಿನ್ನ ಗೆಳೆಯನಾಗಿ ನಿನಗೆ ಉಪಕಾರ ಮಾಡುತ್ತೇನೆ: ನೀನು ಎತ್ತುವ ಹಾಗೆ ಹಗುರವಾಗುತ್ತೇನೆ, ಬೇಗ ಬಾ!” ಎಂದಿತು. ನಳನು ಅದರಂತೆ ಅದನ್ನು ಎತ್ತಿತಂದು ಬೆಂಕಿಯಿಲ್ಲದ ಕಡೆ ಬಿಟ್ಟನು. ಅದು ಅವನನ್ನು ಕಚ್ಚಿ ತನ್ನ ನಿಜರೂಪದಿಂದ ಸಮಾಧಾನಮಾಡುತ್ತ “ನಿನ್ನ ರೂಪು ಬದಲಾಗಿ ಜನರಿಗಾರಿಗೂ ತಿಳಿಯದಂತಾಗಲಿ ಎಂದು ನಿನ್ನನ್ನು ಕಚ್ಚಿದ್ದೇನೆ ಮತ್ತು ಇದರಿಂದ ನಿನಗೆ ಮತ್ತಾವ ವಿಷದ ಭಯವೂ ಇರುವುದಿಲ್ಲ. ನೀನು ಮುಂದೆ ಯುದ್ಧದಲ್ಲಿ ಜಯವನ್ನು ಪಡೆಯುವೆ. ಬಾಹುಕನೆಂಬ ಹೆಸರಿಟ್ಟುಕೊಂಡು ಋತುಪರ್ಣ ರಾಜನಲ್ಲಿ ಸಾರಥಿಯಾಗು. ನಿನ್ನ ಅಶ್ವಹೃದಯ ವಿದ್ಯೆಯನ್ನು ಅವನಿಗೆ ಹೇಳಿಕೊಟ್ಟು ಅವನಿಂದ ಅಕ್ಷವಿದ್ಯೆಯನ್ನು ಕಲಿತುಕೊ; ಅದರಿಂದ ನಿನಗೆ ಶುಭವಾಗುತ್ತದೆ. ನಿನ್ನ ಹೆಂಡತಿ ಮಕ್ಕಳೊಡನೆ ಸೇರುತ್ತೀಯೆ; ನಿನ್ನ ರಾಜ್ಯ ನಿನಗೆ ಲಭಿಸುತ್ತದೆ; ನಿನ್ನ ಮೊದಲ ರೂಪ ಬೇಕಾದಾಗ ನನ್ನನ್ನು ನೆನೆದು ಈ ವಸ್ತ್ರಗಳನ್ನು ಹೊದೆದುಕೋ!” ಎಂದು ಹೇಳಿ ಒಂದು ಜೊತೆ ವಸ್ತ್ರಗಳನ್ನು ಕೊಟ್ಟು ಅಂತರ್ಧಾನವಾಯಿತು. ಅದರಂತೆ ಅವನು ಋತುಪರ್ಣನಲ್ಲಿಗೆ ಹೋಗಿ “ನಾನು ಅಶ್ವನಿದ್ಯೆಯನ್ನು ಬಲ್ಲೆ: ಅನ್ನ ಸಂಸ್ಕಾರವನ್ನು ಬಲ್ಲೆ; ಇತರರು ಅರಿಯದ ಶಿಲ್ಪಗಳನ್ನು ಬಲ್ಲೆ” ಎಂದು ಹೇಳಿದನು. ಅವನು “ಒಳ್ಳೆಯದು ಬಾಹುಕ! ನನಗೆ ಯಾವಾಗಲೂ ಶೀಘ್ರಯಾನದಲ್ಲಿ ತುಂಬ ಅಭಿಲಾಷೆ; ಆದ್ದರಿಂದ ನನ್ನಲ್ಲಿ ಅಶ್ವಾಧ್ಯಕ್ಷನಾಗಿದ್ದುಕೊಂಡು ನನ್ನ ಕುದುರೆಗಳು ವೇಗವಾಗಿ ಹೋಗುವಂತೆ ತಯಾರುಮಾಡು. ಈ ವಾರ್ಷ್ಣೇಯಜೀವಲರು ನಿನಗೆ ಅಧೀನರಾಗಿರಲಿ!” ಎಂದು ಅವನನ್ನು ತನ್ನಲ್ಲಿ ಇಟ್ಟುಕೊಂಡನು. ನಳನು ಅವರೊಡನೆ ಬರುತ್ತ ಪ್ರತಿಸಂಜೆಯೂ,<br />
			ಪಾಪ! ಆ ಬಡಪಾಯಿ, ಬಲು ಹಸಿದು ಬಾಯಾರಿ <br />
			ಬಳಲಿ ಮಲಗಿಹಳೆಲ್ಲೋ, ಮಂದಭಾಗ್ಯನ ನೆನೆದು!<br />
		ಯಾರಲ್ಲಿ ದುಡಿದುಕೊಂಡಿರುತಿಹಳೊ ಅವಳಿಂದು!</p>
		<p>ಎಂದು ಹೇಳಿಕೊಳ್ಳುತ್ತಿದ್ದನು. ಜೀವಲನು ಅದನ್ನು ಕೇಳಿ “ಯಾವಳನ್ನು ಕುರಿತು ಹೀಗೆ ನಿತ್ಯವೂ ಶೋಕಿಸುತ್ತೀಯೆ ಭಾವುಕ?” ಎಂದು ನಳನನ್ನು ಪ್ರಶ್ನೆಮಾಡಿದನು. ನಳನು “ಒಬ್ಬ ನಿರ್ಭಾಗ್ಯನಿಗೆ ತುಂಬ ಪೀತಿಪಾತ್ರಳಾದ ಸ್ತ್ರೀಯಿದ್ದಳು; ಅವನಿಗೂ ಅವಳಲ್ಲಿ ಧೃಢವಾದ ಪ್ರೀತಿ ಇತ್ತು; ಹೀಗಿರಲು ಏನೋ ಒಂದು ನಿಮಿತ್ತವಾಗಿ ಅವರಿಗೆ ವಿಯೋಗವುಂಟಾಯಿತು. ಬೇರೆಯಾದ ಮೇಲೆ ಅವನು ಶೋಕಸಂತಪ್ತನಾಗಿ ಹಗಲೂ ರಾತ್ರಿಯೂ ವ್ಯಥೆಪಡುತ್ತ ಅಲೆಯುತ್ತಿಧ್ದಾನೆ. ರಾತ್ರಿ ಅವಳನ್ನು ಜ್ಞಾಪಕಕ್ಕೆ ತಂದುಕೊಂಡು ಪದ್ಯವನ್ನು ಹಾಡಿಕೊಳ್ಳುತ್ತಿದ್ದಾನೆ. ಎಲ್ಲಾ ಕಡೆಯಲ್ಲಿಯೂ ಅಲೆಯುತ್ತ ಅವಳ ದುಃಖವನ್ನು ನೆನೆದು ಕೊರಗುತ್ತ ಎಲ್ಲಿ ಏನು ಸಿಕ್ಕಿದರೆ ಅದರಿಂದ ಜೀವಿಸಿಕೊಂಡಿದ್ದಾನೆ. ಕಷ್ಟದಲ್ಲಿಯೂ ಎಡೆಬಿಡದೆ ಇದ್ದ ಪ್ರಿಯೆಯನ್ನು ಹಾಗೆ ಬಿಟ್ಟಿದ್ದರಿಂದ ಅವಳು ಬದುಕಿದ್ದಾಳೆಯೋ ಇಲ್ಲವೇ ಇಲ್ಲವೋ! ಇನ್ನೂ ಚಿಕ್ಕ ವಯಸ್ಸು; ಒಬ್ಬೊಂಟಿಗಳು; ಏನೂ ಅರಿಯದವಳು; ಅವಳು ತನ್ನ ಪ್ರಿಯನನ್ನು ಹುಡುಕಿಕೊಂಡು, ಹಸಿವು ಬಾಯಾರಿಕೆಗಳೆನ್ನದೆ ಅಲೆಯುವುದರಲ್ಲಿ ಇನ್ನೂ ಜೀವದಿಂದ ಇದ್ದರೆ ಅದೇ ಹೆಚ್ಚು! ನಿರ್ಭಾಗ್ಯನೂ ಅಲ್ಪಮತಿಯೂ ಆದ ಅವನು ಅವಳನ್ನು ಕ್ರೂರಮೃಗಗಳು ಸಂಚರಿಸುವ ಭಯಂಕರವಾದ ಕಾಡಿನಲ್ಲಿ ತೊರೆದು ಬಂದು ಬಿಟ್ಟನಯ್ಯಾ!" ಎಂದು ಉತ್ತರಕೊಟ್ಟನು. ಹೀಗೆ ನಿಷಧರಾಜನು ದಮಯಂತಿಯನ್ನು ನೆನೆದು ಕೊರಗುತ್ತ ಋತುಪರ್ಣನ ಅರಮನೆಯಲ್ಲಿ ಅಜ್ಞಾತವಾಸ ಮಾಡಿಕೊಂಡಿದ್ದನು.</p>
		<p>ನಳನು ರಾಜ್ಯವನ್ನು ಕಳೆದುಕೊಂಡು ಹೆಂಡತಿಯೊಡನೆ ಕಾಡಿಗೆ ಹೋದನೆಂದು ತಿಳಿದಕೂಡಲೇ ಭೀಮರಾಜನು ಅವರನ್ನು ಹುಡುಕುವ ಸಲುವಾಗಿ ಪುಷ್ಕಳವಾದ ಹಣವನ್ನು ಕೊಟ್ಟು ಬ್ರಾಹ್ಮಣರನ್ನು ಕಳುಹಿಸಿದನು. “ಅವರನ್ನು ಕರೆದುಕೊಂಡು ಬಂದರೆ ನಿಮಗೆ ಒಂದು ಸಾವಿರ ಹಸುಗಳನ್ನು ಕೊಡುತ್ತೇನೆ; ಅಗ್ರಹಾರವನ್ನು ಕೊಡುತ್ತೇನೆ; ನಗರದಂಥ ಗ್ರಾಮವನ್ನು ಕೊಡುತ್ತೇನೆ; ಅವರನ್ನು ಕರೆದುತರುವುದಾಗದಿದ್ದರೆ ದಮಯಂತಿಯೋ ನಳನೋ ಇರುವ ಸ್ಥಳವನ್ನು ತಿಳಿದುಬಂದು ಹೇಳಿದರೂ ಒಂದು ಸಾವಿರ ಹಸುಗಳನ್ನು ಕೊಡುತ್ತೇನೆ” ಎಂದು ಹೇಳಿದನು. ಅವರು ಎಲ್ಲಾ ದಿಕ್ಕುಗಳಿಗೂ ಹೋಗಿ ಹುಡುಕುತ್ತ, ಅವರಲ್ಲಿ ಒಬ್ಬನಾದ ಸುದೇವನೆಂಬ ಬ್ರಾಹ್ಮಣನು ಚೇದಿ ನಗರಕ್ಕೆ ಬಂದು ಸುನಂದೆಯ ಜೊತೆಯಲ್ಲಿದ್ದ ದಮಯಂತಿಯನ್ನು ಅರಮನೆಯಲ್ಲೇ ನೋಡಿದನು. ಹೊಗೆಯಿಂದ ಮುಚ್ಚಿದ ಬೆಂಕಿಯಂತೆ ಮಂಕಾಗಿ ಬಡವಾಗಿದ್ದರೂ ಅವಳ ಸೌಂದರ್ಯದಿಂದ ಗುರುತು ಹಿಡಿದನು. “ಪತಿಚಿಂತೆಯಿಂದ ವ್ಯಾಕುಲಳಾಗಿ ಹೇಗೋ ಜೀವಹಿಡಿದುಕೊಂಡು ಬತ್ತಿಹೋದ ಹೊಳೆಯಂತಿದ್ದಾಳೆ; ಆನೆ ಕಿತ್ತೊಗೆದ ತಾವರೆಯಂತಿದ್ದಾಳೆ! ಗಂಡನೆಂಬ ವಸ್ತು ಹೆಂಗಸಿಗೆ ಒಡವೆಯಲ್ಲದ ಒಡವೆ; ಆ ಒಡವೆ ಒಂದಿಲ್ಲದಿದ್ದರೆ ಎಂಥ ಸುಂದರಿಯೂ ಶೋಭಿಸಳು; ಅಯ್ಯೋ ಪಾಪ! ಈ ಮಂಗಳಾಂಗಿಯು ಎಂದಿಗೆ ತನ್ನ ದುಃಖದಿಂದ ಪಾರಾಗುವಳೋ!” ಎಂದುಕೊಂಡು ಅವಳನ್ನು ನೋಡಿ, “ಅಮ್ಮಾ, ನಾನು ಸುದೇವ; ನಿನ್ನ ಅಣ್ಣನ ಸ್ನೇಹಿತ; ಭೀಮರಾಜನ ಅಪ್ಪಣೆಯಂತೆ ನಿನ್ನನ್ನು ಹುಡುಕಲು ಬಂದಿದ್ದೇನೆ. ನಿನ್ನ ತಾಯಿತಂದೆಗಳೂ ಸೋದರರೂ ಕುಶಲರಾಗಿದ್ದಾರೆ; ನಿನ್ನ ಮಕ್ಕಳೂ ಕ್ಷೇಮವಾಗಿದ್ದಾರೆ. ಆದರೆ ನಿನಗಾಗಿ ನಿನ್ನ ಬಂಧು ಬಳಗವೆಲ್ಲಾ ಜೀವಹೋದಂತಾಗಿದ್ದಾರೆ" ಎಂದನು. ದಮಯಂತಿಗೂ ಸುದೇವನ ಗುರುತಾಯಿತು. ಅವಳು ಗೊಳೋ ಎಂದು ಅತ್ತಳು. ಇದು ಸುನಂದೆಯ ಮೂಲಕ ಮಹಾರಾಣಿಗೆ ತಿಳಿಯಿತು. ಆಕೆಯು ಸುದೇವನನ್ನು ಕರೆಸಿ ವಿಚಾರಮಾಡಲು ನಿಜಸ್ಥಿತಿ ಗೊತ್ತಾಯಿತು. ದಮಯಂತಿಯು ತನ್ನ ಅಕ್ಕನ ಮಗಳೆಂದು ತಿಳಿದು ಅವಳನ್ನು ಆಲಿಂಗಿಸಿ ಉಪಚರಿಸಿದಳು. ಆಮೇಲೆ ತನ್ನ ತವರುಮನೆಗೆ ಬರಲು ತಡವಾಗಲಿಲ್ಲ; ಅವಳನ್ನು ನೋಡಿ ತಾಯಿತಂದೆ ಅಣ್ಣ ತಮ್ಮ ಮಕ್ಕಳು ಬಂಧುಗಳು ಎಲ್ಲರೂ ಸಂತೋಷಗೊಂಡರು. ದಮಯಂತಿ ಬಂದ ಸಲುವಾಗಿ ದೇವ ಬ್ರಾಹ್ಮಣರಿಗೆ ಪೂಜೋಪಚಾರಗಳು ನಡೆದುವು. ತಾನು ಮಾತು ಕೊಟ್ಟಿದ್ದಂತೆ ಭೀಮರಾಜನು ಸುದೇವನಿಗೆ ಒಂದು ಸಾವಿರ ಗೋವುಗಳನ್ನು ಕೊಟ್ಟನು.</p>
		<p>ಅಂದಿನ ರಾತ್ರಿ ಕಳೆಯುತ್ತಿದ್ದ ಹಾಗೆಯೇ ದಮಯಂತಿಯು ತಾಯಿಯನ್ನು ಕುರಿತು “ಅಮ್ಮಾ! ನಾನು ಜೀವದಿಂದಿರಬೇಕಾದರೆ ನಿನ್ನ ಅಳಿಯನನ್ನು ಹುಡುಕಿಸು!” ಎಂದು ಕೇಳಿಕೊಂಡಳು. ಅದರಂತೆ ಅವನನ್ನು ಹುಡುಕಿಕೊಂಡು ಬರಲು ಬ್ರಾಹ್ಮಣರು ಸಿದ್ಧವಾದರು. ಅವರನ್ನು ಕುರಿತು ದಮಯಂತಿಯು “ನೀವು ಹೋದಕಡೆಗಳಲ್ಲೆಲ್ಲಾ ಜನ ಸೇರಿದ ಕಡೆಗಳಲ್ಲಿ ಮತ್ತೆ ಮತ್ತೆ ಹೀಗೆಂದು ಹೇಳಿ- “ಅಯ್ಯಾ ಜೂಜುಗಾರ! ಕಾಡಿನಲ್ಲಿ ನಿದ್ರೆ ಹೋಗಿ ಮಲಗಿದ್ದ ನಿನ್ನ ಪ್ರಿಯೆಯ ಸೀರೆಯನ್ನು ಹರಿದುಕೊಂಡು ಎಲ್ಲಿಗೆ ಹೋದೆ? ಅವಳು ಆ ಅರ್ಧ ಬಟ್ಟೆಯಲ್ಲಿಯೇ ಸಂಕಟ ಪಡುತ್ತ ನಿನ್ನನ್ನು ನಿರೀಕ್ಷಿಸಿಕೊಂಡಿದ್ದಾಳೆ. ಅದೇ ದುಃಖದಿಂದ ಯಾವಾಗಲೂ ಅಳುತ್ತಿರುವ ಅವಳಿಗೆ ಉತ್ತರ ಹೇಳು. ಸಮಾಧಾನ ಮಾಡು!” ನನ್ನಲ್ಲಿ ಮನಸ್ಸು ಕರಗಿ ದಯೆ ಹುಟ್ಟುವಂತೆ ಇದರ ಜೊತೆಗೆ ಇನ್ನು ಏನು ಹೇಳಬೇಕೋ ಅದನ್ನೂ ಹೇಳಿ - ಗಂಡನು ಹೆಂಡತಿಯನ್ನು ಸಾಕಿ ಸಲಹಿ ಮಾಡಬೇಕಾದದ್ದು ಧರ್ಮ. ಧರ್ಮವನ್ನು ತಿಳಿದವನಾಗಿಯೂ ನೀನು ಇದನ್ನು ಏಕೆ ಮಾಡುತ್ತಿಲ್ಲ? ನೀನು ಪ್ರಖ್ಯಾತನೂ ಪ್ರಾಜ್ಞನೂ ಸತ್ಕುಲಪ್ರಸೂತನೂ ದಯಾಶಾಲಿಯೂ ಆಗಿದ್ದು ಹೀಗೆ ನಿರ್ದಯನಾದದ್ದು ಅವಳ ಭಾಗ್ಯಹೀನತೆಯಿಂದಲೇ. ಆದ್ದರಿಂದ ಅವಳಲ್ಲಿ ದಯೆ ತೋರಿಸು. ಅಹಿಂಸೆಯೇ ಪರಮ ಧರ್ಮ. ಇದೇ ಮುಂತಾಗಿ ಹೇಳಿ ಯಾರಾದರೂ ಪ್ರತ್ಯುತ್ತರ ಕೊಟ್ಟರೆ ಆತ ಯಾರು ಎಲ್ಲಿದ್ದಾನೆ, ಎಂಬುದನ್ನು ಚೆನ್ನಾಗಿ ತಿಳಿದುಕೊಂಡು ಅದನ್ನೂ ಅವನು ಏನು ಹೇಳಿದನು ಎಂಬುದನ್ನೂ ನನಗೆ ಜಾಗ್ರತೆಯಾಗಿ ಬಂದು ತಿಳಿಸಿ. ಇದನ್ನು ನೀವು ಬೇಗ ಮಾಡಬೇಕು. ಅವನು ಐಶ್ವರ್ಯವಂತನಾಗಲೀ ನಿರ್ಗತಿಕನಾಗಲೀ ದ್ರವ್ಯವನ್ನು ಅಪೇಕ್ಷಿಸುವವನಾಗಲಿ ಅದನ್ನೂ ಅವನೇನು ಮಾಡುತ್ತಿದ್ದಾನೆ ಎಂಬುದನ್ನೂ ತಿಳಿದುಕೊಂಡು ಬನ್ನಿ; ಹೋಗಿ!" ಎಂದಳು. ಬ್ರಾಹ್ಮಣರು ಅವಳು ಹೇಳಿದ ಮಾತುಗಳನ್ನು ಅಲ್ಲಲ್ಲೇ ತಿಳಿಸುತ್ತ ನಳನನ್ನು ಹುಡುಕಿಕೊಂಡು ಹೊರಟರು.</p>
		<p>ಹೀಗೆ ಅವರು ಹೊರಟ ಬಹು ದಿವಸದ ಮೇಲೆ ಪರ್ಣಾದನೆಂಬ ಬ್ರಾಹ್ಮಣನು ಹಿಂತಿರುಗಿ ಬಂದು ದಮಯಂತಿಯನ್ನು ನೋಡಿ, “ಅಮ್ಮಾ! ನಿಷಧರಾಜನನ್ನು ಹುಡುಕಿಕೊಂಡು ಹೊರಟು ನಾನು ಹಗಲೂ ರಾತ್ರಿಯೂ ಪ್ರಯಾಣ ಮಾಡುತ್ತ ಅಯೋಧ್ಯಾನಗರಕ್ಕೆ ಹೋಗಿ ರಾಜಸಭೆಯಲ್ಲಿ ನೀನು ಹೇಳಿದ ಮಾತುಗಳನ್ನು ಹೇಳಿದೆ. ಅದನ್ನು ಕೇಳಿ ಋತುಪರ್ಣರಾಜನಾಗಲೀ ಅವನ ಪರಿವಾರದವರಾಗಲೀ ಯಾರೂ ಏನೂ ಹೇಳಲಿಲ್ಲ. ಆದರೆ ಬಾಹುಕನೆಂಬ ಅವನ ಸಾರಥಿಯು ನಾನು ಒಬ್ಬನೇ ಇದ್ದಾಗ ಉತ್ತರಕೊಟ್ಟನು. ಅವನು ನೋಡುವುದಕ್ಕೆ ಕುರೂಪಿ; ಆಕಾರದಲ್ಲಿ ಕುಳ್ಳ; ಆದರೆ ರಥವನ್ನು ಬಹು ಶೀಘ್ರವಾಗಿ ನಡೆಸಬಲ್ಲನಂತೆ. ಸೊಗಸಾಗಿ ಅಡಿಗೆ ಮಾಡಬಲ್ಲನಂತೆ; ಅವನು ನಿಟ್ಟುಸಿರುಬಿಟ್ಟು, ಅತ್ತು ಕರೆದು, ನನ್ನ ಯೋಗಕ್ಷೇಮ ವಿಚಾರಿಸಿ ಆಮೇಲೆ ‘ಕುಲಸ್ತ್ರೀಯರು ಕಷ್ಟಕ್ಕೆ ಸಿಕ್ಕಿದರೂ ತಮ್ಮನ್ನು ತಾವು ಕಾಪಾಡಿಕೊಳ್ಳುತ್ತಾರೆ. ಸುಖವನ್ನು ಕಳೆದುಕೊಂಡು ಕಷ್ಟಕ್ಕೆ ಸಿಕ್ಕಿ ಮಂಕು ಕವಿದು, ಅವಳನ್ನು ಬಿಟ್ಟದ್ದರಿಂದ ಅವನ ಮೇಲೆ ಆಕೆ ಕೋಪಿಸಿಕೊಳ್ಳಬಾರದು. ಹೇಗಾದರೂ ಜೀವನಸಾಗಲಿ ಎಂದು ಯತ್ನಮಾಡುವುದಕ್ಕೆ ಹೋದರೆ ಹಕ್ಕಿಗಳು ಉಟ್ಟಬಟ್ಟೆಯನ್ನು ಕಿತ್ತುಕೊಂಡು ಹೋದವು; ಇದೇ ಮುಂತಾದ ಹಲವು ಸಂಕಟಗಳಿಂದ ಸಂತಪಿಸುತ್ತಿರುವ ಅವನ ಮೇಲೆ ಆಕೆ ಕೋಪಿಸಿಕೊಳ್ಳಬಾರದು. ದೇಶಕೋಶಗಳನ್ನು ಕಳೆದುಕೊಂಡು ಅಂಥ ನಿರ್ಭಾಗ್ಯಸ್ಥಿತಿಯಲ್ಲಿದ್ದ ಗಂಡನು ತನ್ನನ್ನು ಪುರಸ್ಕರಿಸಲಿ ತಿರಸ್ಕರಿಸಲಿ ಅವನ ಮೇಲೆ ಆಕೆ ಕೋಪಿಸಿಕೊಳ್ಳಬಾರದು!’ ಎಂದನು. ಅವನ ಆ ಮಾತನ್ನು ಕೇಳಿದ ಕೂಡಲೆ ಬಂದು ತಿಳಿಸಿದ್ದೇನೆ. ಇದನ್ನು ಮಹಾರಾಜನಿಗೆ ತಿಳಿಸುವುದೂ ಮುಂದೇನು ಮಾಡಬೇಕೆಂದು ಯೋಚಿಸುವುದೂ ನಿನಗೆ ಸೇರಿದ್ದಾಗಿದೆ.” ಎಂದನು. ಈ ಮಾತನ್ನು ಕೇಳಿ ದಮಯಂತಿಯು ಕಣ್ಣಿನಲ್ಲಿ ನೀರು ತಂದುಕೊಂಡು ತಾಯಿಯ ಹತ್ತಿರಕ್ಕೆ ಹೋಗಿ “ಅಮ್ಮಾ, ಈಗ ನಿನ್ನೆದುರಿಗೆ ಸುದೇವನನ್ನು ಕರೆದು ಅವನಿಗೆ ಒಂದು ಕೆಲಸವನ್ನು ಹೇಳುತ್ತೇನೆ; ನನ್ನ ಮೇಲೆ ಪ್ರೀತಿಯಿದ್ದರೆ ಅದನ್ನು ತಂದೆಗೆ ತಿಳಿಸಬೇಡ. ಸುದೇವನು ನನ್ನನ್ನು ಕರೆತರುವುದಕ್ಕೆ ಹೋದಂತೆಯೇ ನಳಮಹಾರಾಜನನ್ನೂ ಕರೆತರುವುದಕ್ಕೆ ಅಯೋಧ್ಯೆಗೆ ಹೊರಡಲಿ” ಎಂದು ಅವನಿಗೆ ಹೇಳಿ ಕಳುಹಿಸಿದಳು. ಪರ್ಣಾದನನ್ನು ಗೌರವಿಸಿ ಯಥೇಚ್ಛವಾದ ಹಣವನ್ನು ಕೊಟ್ಟು “ಅಯ್ಯಾ! ನಿನ್ನಿಂದ ದೊಡ್ಡ ಉಪಕಾರವಾಯಿತು. ನಳಮಹಾರಾಜನು ಇಲ್ಲಿಗೆ ಬಂದ ಒಡನೆ ನಿನಗೆ ಇನ್ನೂ ಮರ್ಯಾದೆ ಮಾಡುತ್ತೇನೆ!” ಎಂದಳು. ಅನಂತರ ಸುದೇವನಿಗೆ “ಸುದೇವ! ಅಯೋಧ್ಯೆಗೆ ಹೋಗಿ, ‘ದಮಯಂತಿಯು ಇನ್ನೊಬ್ಬ ಗಂಡನನ್ನು ವರಿಸಲು, ಸ್ವಯಂವರವು ಏರ್ಪಟ್ಟಿದೆ. ರಾಜರೆಲ್ಲರೂ ಹೋಗುತ್ತಿದ್ದಾರೆ; ಲಗ್ನವನ್ನು ನಾಳೆಯೇ ಇಟ್ಟಿದೆ; ನಿನಗೆ ಅದರಲ್ಲಿ ಆಸಕ್ತಿಯಿದ್ದರೆ ಶೀಘ್ರದಲ್ಲಿಯೇ ಹೊರಡು!’ ಎಂದು ಹೇಳು” ಎಂದಳು. ಅವನು ಅದರಂತೆಯೇ ಮಾಡಿದನು. ಋತುಪರ್ಣನು ಬಾಹುಕನನ್ನು ಕರೆದು “ನಾನು ವಿದರ್ಭದೇಶಕ್ಕೆ ದಮಯಂತಿಯ ಸ್ವಯಂವರಕ್ಕೆ ಹೋಗಬೇಕೆಂದಿದ್ದೇನೆ. ನೀನು ಅಶ್ವಹೃದಯವನ್ನು ಬಲ್ಲವನು; ನನ್ನನ್ನು ಒಂದೇ ಹಗಲಿನಲ್ಲಿ ಅಲ್ಲಿಗೆ ಕರೆದುಕೊಂಡು ಹೋಗಬೇಕು!” ಎಂದು ಹೇಳಿದನು. ನಳನಿಗೆ ಆ ಮಾತನ್ನು ಕೇಳಿ ದುಃಖದಿಂದ ಹೃದಯವು ಸೀಳಿ ಎರಡು ಪಾಲಾದ ಹಾಗಾಯಿತು. “ದಮಯಂತಿಯು ದುಃಖಾತಿರೇಕದಿಂದ ಬುದ್ಧಿತೋರದೆ ಹೀಗೆ ಮಾಡುತ್ತಿದ್ದಾಳೆಯೆ? ಅಥವಾ ಇದೆಲ್ಲಾ ನನಗೋಸ್ಕರವಾಗಿ ಯೋಚಿಸಿರುವ ತಂತ್ರವೋ? ಪಾಪಿಯಾದ ನಾನು ನೀಚತನದಿಂದಲೂ ಅವಿವೇಕದಿಂದಲೂ ಅವಳಿಗೆ ಮೋಸಮಾಡಿದೆ. ಆದರೂ ಅವಳು ಬಹು ನಿರ್ದಯವಾದ ಕಾರ್ಯವನ್ನು ಕೈಕೊಂಡಿದ್ದಾಳೆ. ಲೋಕದಲ್ಲಿ ಸ್ತ್ರೀ ಸ್ವಭಾವವೆನ್ನುವುದೇ ಹೀಗೆ- ತುಂಬ ಚಂಚಲ. ನನ್ನ ತಪ್ಪೂ ದಾರುಣವಾದದ್ದೇಯೆ. ಆದರೂ ಇಷ್ಟುಮಟ್ಟಿಗೆ ಸ್ನೇಹವನ್ನೆಲ್ಲಾ ತೊರೆದು, ಶೋಕಪರವಶಳಾಗಿ, ನಿರಾಶೆಯನ್ನು ಅವಲಂಬಿಸಿ ನಡೆದುಕೊಳ್ಳಲಾರಳು! ಅದರಲ್ಲಿಯೂ ಅವಳು ಮಕ್ಕಳ ತಾಯಿ! ಇದರಲ್ಲಿ ಸತ್ಯವಾವುದು ಅಸತ್ಯವಾವುದು ಎಂಬುದು ಅಲ್ಲಿಗೆ ಹೋದರೆ ಸರಿಯಾಗಿ ತಿಳಿಯುತ್ತದೆ. ಅಲ್ಲದೆ, ಅದರಿಂದ ಋತುಪರ್ಣನ ಕಾರ್ಯವೂ ಆದಂತಾಗುತ್ತದೆ. ನನ್ನ ಕಾರ್ಯವೂ ಆದಂತಾಗುತ್ತದೆ! ಎಂದು ನಿಶ್ಚಯಮಾಡಿಕೊಂಡು “ಆಗಲಿ, ಒಂದೇ ಹಗಲಿನಲ್ಲಿ ವಿದರ್ಭನಗರಕ್ಕೆ ಕರೆದುಕೊಂಡು ಹೋಗುತ್ತೇನೆ!” ಎಂದನು. ಅನಂತರ ಅಶ್ವಶಾಲೆಗೆ ಹೋಗಿ ತೇಜಶ್ಶಾಲಿಗಳಾದ ಸಿಂಧೂ ದೇಶದ ಕುದುರೆಗಳನ್ನು ಆರಿಸಿಕೊಂಡನು. ಅವು ಒಳ್ಳೆಯ ಜಾತಿಯವು; ವಾಯುವೇಗವುಳ್ಳವು; ಲಕ್ಷಣವಾದ ಹತ್ತು ಸುಳಿಗಳುಳ್ಳವು. ನೋಡುವುದಕ್ಕೆ ತೆಳ್ಳಗಿದ್ದ ಅವುಗಳನ್ನು ನೋಡಿ ಋತುಪರ್ಣನು ಅಸಮಾಧಾನಪಟ್ಟು “ಏನಯ್ಯ! ಈ ಕುದುರೆಗಳು ಹೀಗಿವೆ? ಇವು ನಮ್ಮನ್ನು ಕರೆದುಕೊಂಡು ಹೋದಾವೇ? ಇವಕ್ಕೆ ಉಸಿರೇ ಇರುವಂತಿಲ್ಲ; ಪ್ರಯಾಣವೋ ದೊಡ್ಡದು!” ಎಂದು ಆಕ್ಷೇಪಿಸಿದನು. ಬಾಹುಕನು “ಇವು ಖಂಡಿತವಾಗಿಯೂ ನಮ್ಮನ್ನು ಸಕಾಲದಲ್ಲಿ ಕರೆದುಕೊಂಡು ಹೋಗುತ್ತವೆ; ಇವು ಬೇಡವೆನ್ನುವುದಾದರೆ ಮತ್ತಾವ ಕುದುರೆಗಳನ್ನು ಬೇಕಾದರೂ ಕಟ್ಟುತ್ತೇನೆ” ಎಂದನು. ಋತುಪರ್ಣನು, “ನನಗೇನು ಗೊತ್ತು? ನೀನು ಅಶ್ವವಿದ್ಯಾನಿಪುಣ; ನಿನಗೆ ಯಾವುದು ಬೇಕೋ ಅದನ್ನು ಬೇಗ ಹೂಡು!” ಎಂದನು. ನಳನು ಮೊದಲು ತಾನು ಆರಿಸಿಕೊಂಡಿದ್ದ ಕುದುರೆಗಳನ್ನೇ ಹೂಡಿ, ಅವುಗಳನ್ನು ಸಮಾಧಾನ ಮಾಡಿದನು. ಋತುಪರ್ಣನೂ ವಾರ್ಷ್ಣೇಯನೂ ಕುಳಿತು ಬಾಹುಕನು ಚಪ್ಪರಿಸಿದ ಕೂಡಲೆ, ಕುದುರೆಗಳು ಅವರಿಗೆ ದಿಗ್ಭ್ರಮೆಯಾಗುವಂತೆ ರಥವನ್ನು ಹಾರಿಸಿಕೊಂಡು ಓಡತೊಡಗಿದುವು. ಆ ರಥಧ್ವನಿಯೂ ಬಾಹುಕನು ಕುದುರೆಗಳನ್ನು ಬಿಡುವ ಸಾಮರ್ಥ್ಯವನ್ನೂ ನೋಡಿ ಋತುಪರ್ಣನು ಪರಮಾಶ್ಚರ್ಯಪಟ್ಟು “ಇವನೇನು ಇಂದ್ರಸಾರಥಿಯಾದ ಮಾತಲಿಯೋ? ಇಲ್ಲ, ನಳಮಹಾರಾಜನೋ? ಅದೇ ವಯಸ್ಸು, ಅದೇ ತಿಳುವಳಿಕೆ; ಆದರೆ ಇವನು ನಳನಲ್ಲ: ಇಲ್ಲದಿದ್ದರೆ ಈ ಕುರೂಪವನ್ನು ನೋಡಿ ನಾನೇ ಭ್ರಾಂತಿಪಡುತ್ತಿದ್ದೇನೆಯೋ?” ಎಂದು ಬಗೆಬಗೆಯಾಗಿ ಯೋಚಿಸುತ್ತಿದ್ದನು. ಋತುಪರ್ಣನು ಅವನ ಕೌಶಲ್ಯವನ್ನು ನೋಡಿ ತುಂಬ ಸಂತೋಷಪಟ್ಟನು. ರಥವು ನದಿ ಬೆಟ್ಟ ಕಾಡು ಕೊಳ ಎಲ್ಲವನ್ನೂ ದಾಟಿ ದಾಟಿ ಹೋಗುತ್ತಿರಲು ಋತುಪರ್ಣಸ ಉತ್ತರೀಯವು ಮಧ್ಯದಲ್ಲಿ ಬಿದ್ದುಹೋಯಿತು. ರಾಜನು “ಸ್ವಲ್ಪ ನಿಲ್ಲಿಸು; ನನ್ನ ಉತ್ತರೀಯ ಬಿದ್ದುಹೋಯಿತು! ವಾರ್ಷ್ಣೇಯ ಅದನ್ನು ತೆಗೆದುಕೊಂಡು ಬಾ” ಎನ್ನಲು, ನಳನು “ಆಗಲೇ ಅಲ್ಲಿಂದ ಒಂದು ಯೋಜನ ಬಂದುಬಿಟ್ಟಿದ್ದೇವೆ. ಅದು ಸಾಧ್ಯವಿಲ್ಲ!” ಎಂದನು. ಸ್ವಲ್ಪ ಮುಂದೆ ಹೋಗಲು ಹಣ್ಣುಬಿಟ್ಟಿದ್ದ ಒಂದು ತಾಳೆಯ ಮರ ಕಂಡಿತು. ಅದನ್ನು ನೋಡಿ ಋತುಪರ್ಣನು “ನನಗೆ ಲೆಕ್ಕಾಚಾರದಲ್ಲಿ ಇರುವ ಸಾಮರ್ಥ್ಯವನ್ನು ನೋಡು! ಎಲ್ಲರೂ ಎಲ್ಲವನ್ನೂ ಬಲ್ಲವರಲ್ಲ; ಯಾರೂ ಸರ್ವಜ್ಞರಲ್ಲ; ಈ ಮರದಲಿ ಎಷ್ಟು ಎಲೆ ಇದೆ? ಎಷ್ಟು ಹಣ್ಣು ಇದೆ? ಎಷ್ಟು ಕೆಳಗೆ ಬಿದ್ದಿದೆ? ಕೆಳಗೆ ಉದಿರಿರುವುದರಲ್ಲಿ ಮೇಲೆ ಇರುವುದಕ್ಕಿಂತ ಒಂದು ಎಲೆ ಹೆಚ್ಚು, ಒಂದು ಹಣ್ಣು ಹೆಚ್ಚು! ಈ ಎರಡು ಕೊಂಬೆಗಳಲ್ಲಿ ಐದು ಕೋಟಿ ಎಲಿಗಳಿವೆ. ಎರಡುಸಾವಿರದ ತೊಂಬತ್ತೈದು ಹಣ್ಣುಗಳಿವೆ!” ಎಂದನು. ಕೂಡಲೆ ಬಾಹುಕನು ರಥದಿಂದ ಧುಮುಕಿ, ವಾರ್ಷ್ಣೇಯನನ್ನು ಲಗಾಮು ಹಿಡಿದುಕೊಂಡಿರೆಂದು ಹೇಳಿ, ಹಣ್ಣುಗಳನ್ನು ಎಣಿಸಿದನು. ಅವು ಸರಿಯಾಗಿದ್ದವು. ಅದನ್ನು ನೋಡಿ ನಳನಿಗೆ ಆಶ್ಚರ್ಯವಾಗಿ ಋತುಪರ್ಣನಿಂದ ಆ ವಿದ್ಯೆಯನ್ನು ಪಡೆಯಲಿಚ್ಛಿಸಿದನು. ನಳನು ಋತುಪರ್ಣನಿಗೆ ಅಶ್ವಹೃದಯವನ್ನೂ, ಋತುಪರ್ಣನು ನಳನಿಗೆ ಅಕ್ಷಹೃದಯವನ್ನೂ ಉಪದೇಶ ಮಾಡಿದರು. ಕೂಡಲೆ ನಳನಲ್ಲಿದ್ದ ಕಲಿಯು ಕರ್ಕೋಟಕನ ವಿಷವನ್ನು ಕಕ್ಕುತ್ತ ನಳನ ದೇಹದಿಂದ ಹೊರಬಿದ್ದನು. “ದಮಯಂತಿಯು ಕೊಟ್ಟ ಶಾಪದಿಂದಲೂ, ಕರ್ಕೋಟಕನ ವಿಷದಿಂದಲೂ ಇಷ್ಟುದಿನವೂ ನಿನ್ನೊಳಗೆ ಬಹು ಬಾಧೆಯನ್ನು ಅನುಭವಿಸುತ್ತಿದ್ದೆ!” ಎಂದು ಹೇಳಿ ಕಲಿಯು ಆ ತಾಳೆಮರದಲ್ಲಿ ಸೇರಿಕೊಂಡನು. ನಳನಿಗೆ ಸಂಕಟ ಕಡಿಮೆಯಾಯಿತು; ಕಷ್ಟ ಪರಿಹಾರವಾಯಿತು. ಆದರೆ ಕುರೂಪು ಮಾತ್ರ ಇತ್ತು.</p>
		<p>ಅಂದಿನ ಸಂಜೆಯೇ ಅವರು ಕುಂಡಿನಪುರವನ್ನು ತಲುಪಿದರು. ಆ ರಥದ ಧ್ವನಿಯನ್ನು ಕೇಳಿ, ದಮಯಂತಿಯು ಗುರುತಿಸಿದ್ದು ಮಾತ್ರವಲ್ಲದೆ ಅರಮನೆಯಲ್ಲಿದ್ದ ಆನೆ ಕುದುರೆ ನವಿಲು ಎಲ್ಲಾ ಗುರುತಿಸಿ ನಲಿಯುವುದಕ್ಕೆ ಮೊದಲುಮಾಡಿದವು. ಅವಳೂ ಉಪ್ಪರಿಗೆಯ ಮೇಲಕ್ಕೆ ಹೋಗಿ ನೋಡಲು, ಮಧ್ಯದ ಅಂಗಳದಲ್ಲಿ ರಥವನ್ನೂ ಅದರಲ್ಲಿ ಋತುಪರ್ಣ ವಾರ್ಷ್ಣೇಯ ಬಾಹುಕರನ್ನೂ ಕಂಡಳು. ಋತುಪರ್ಣನು ರಥದಿಂದ ಇಳಿದು ಭೀಮರಾಜನನ್ನು ನೋಡಲು ಅವನು ಅವನನ್ನು ಸ್ವಾಗತಿಸಿ, ಬಂದ ಕಾರ್ಯವೇನೆಂದು ಕೇಳಿದನು. ಹೆಂಗಸರು ಮಾಡಿದ್ದ ತಂತ್ರ ಅವನಿಗೆ ಗೊತ್ತಿರಲಿಲ್ಲ. ಋತುಪರ್ಣನು ಹೊರತು ಮತ್ತಾರೂ ರಾಜರು ಬಂದಿರಲಿಲ್ಲ; ಸ್ವಯಂವರದ ಸುದ್ದಿಯೇ ಇಲ್ಲ. ಇದನ್ನು ನೋಡಿ ಋತುಪರ್ಣನು, “ನಿನಗೆ ನಮಸ್ಕಾರಮಾಡಿ ಹೋಗೋಣವೆಂದು ಬಂದೆ!” ಎಂದು ಉತ್ತರವಿತ್ತನು. “ನೂರು ಯೋಜನಕ್ಕೆ ಮೇಲ್ಪಟ್ಟು ಈ ಅಲ್ಪಕಾರ್ಯಕ್ಕೆ ಬಂದಿದ್ದಾನೆಯೇ? ಇದು ಕಾರಣವಿರಲಾರದು!” ಎಂದುಕೊಂಡು ಭೀಮರಾಜನು ಅವನನ್ನು ಗೌರವಿಸಿ ವಿಶ್ರಾಂತಿಗಾಗಿ ಬಿಡಾರಕ್ಕೆ ಕಳುಹಿಸಿಕೊಟ್ಟನು. ಋತುಪರ್ಣನೂ ವಾರ್ಷ್ಣೇಯನೂ ಅತ್ತ ಹೋಗಲು, ಇತ್ತ ಬಾಹುಕನು ರಥವನ್ನು ರಥಶಾಲೆಗೆ ತೆಗೆದುಕೊಂಡು ಹೋಗಿ ಕುದುರೆಗಳನ್ನು ಬಿಚ್ಚಿ ಉಪಚರಿಸಿ ತಾನು ರಥದಲ್ಲಿಯೇ ಕುಳಿತಿದ್ದನು. ದಮಯಂತಿಯು ಅವನನ್ನು ನೋಡಿ “ರಥಧ್ವನಿಯೇನೋ ನಳನದರ ಹಾಗೆಯೇ ಇತ್ತು; ಆದರೆ ನಳನೇಇಲ್ಲ; ವಾರ್ಷ್ಣೇಯನೇ ಈ ವಿದ್ಯೆಯನ್ನು ಕಲಿತಿರಬಹುದು; ಇಲ್ಲದಿದ್ದರೆ ನಳನಂತೆಯೇ ಋತುಪರ್ಣನೂ ರಥವನ್ನು ನಡೆಸಬಹುದು” ಎಂದು ಚಿಂತಿಸುತ್ತ ಕೇಶಿನಿಯೆಂಬ ದೂತಿಯನ್ನು ಕರೆದು, “ಈ ರಥದಲ್ಲಿ ಕುಳಿತಿರುವ ಗುಜ್ಜಾರಿಯೂ ಕುರೂಪಿಯೂ ಆದ ಸಾರಥಿ ಯಾರು ತಿಳಿದುಕೊಂಡು ಬಾ! ಅವನು ನಳನೇ ಇರಬೇಕೆಂದು ನನಗೆ ದೊಡ್ಡ ಸಂದೇಹ ಬಂದಿದೆ. ನನ್ನ ಹೃದಯ ಅದನ್ನೇ ಹೇಳುತ್ತಿದೆ. ಅವನೊಡನೆ ಮಾತನಾಡಿ, ಕೊನೆಗೆ ಪರ್ಣಾದನು ಹೇಳಿದ ವಾಕ್ಯಗಳನ್ನು ಹೇಳಿ ಏನು ಉತ್ತರ ಕೊಡುತ್ತಾನೋ ಅದನ್ನು ಬಂದು ತಿಳಿಸು" ಎಂದು ಆಜ್ಞೆ ಮಾಡಿದಳು.</p>
		<p>ಅದರಂತೆ ಕೇಶಿನಿಯು ಬಾಹುಕನನ್ನು ಕಂಡು ಅವರು ಯಾವಾಗ ಹೊರಟು ಏಕೆ ಬಂದರು ಎಂದು ಕೇಳಲು, ಅವನು ಹಿಂದಿನ ದಿವಸ ಹೊರಟರೆಂದೂ ದಮಯಂತಿಯ ಎರಡನೆಯ ಸ್ವಯಂವರವೆಂದು ಕೇಳಿ ಅದಕ್ಕಾಗಿ ಬಂದರೆಂದೂ ಹೇಳಿದನು.</p>
		<p>ಕೇಶಿನಿ - ಇನ್ನೊಬ್ಬ ಬಂದಿದ್ದಾನಲ್ಲ ಆತ ಯಾರು; ಆತನಿಗೇನು ಕೆಲಸ? ನಿನ್ನದೇನು ಉದ್ಯೋಗ?</p>
		<p>ಬಾಹುಕ- ಆತನ ಹೆಸರು ವಾರ್ಷ್ಣೇಯ; ಅವನು ಹಿಂದೆ ನಳನಲ್ಲಿ ಸಾರಥಿಯಾಗಿದ್ದು ಈಗ ಋತುಪರ್ಣನಲ್ಲಿದ್ದಾನೆ. ನಾನು ಅಶ್ವಹೃದಯವನ್ನೂ ಪಾಕಶಾಸ್ತ್ರವನ್ನೂ ಬಲ್ಲೆ. ಆದ್ದರಿಂದ ನನ್ನನ್ನು ಋತುಪರ್ಣನು ಅಶ್ವಶಾಲೆಯ ಮತ್ತು ಪಾಕಶಾಲೆಯ ಯಜಮಾನನಾಗಿ ನೇಮಿಸಿದ್ದಾನೆ.</p>
		<p>ಕೇಶಿನಿ - ನಳಮಹಾರಾಜ ಎಲ್ಲಿದ್ದಾನೆ ಎಂಬುದು ವಾರ್ಷ್ಣೇಯನಿಗೆ ಗೊತ್ತೆ? ನಿನ್ನ ಹತ್ತಿರ ಎಂದಾದರೂ ಹೇಳಿದ್ದನೇ?</p>
		<p>ಬಾಹುಕ - ನಳನು ಕಷ್ಟಕ್ಕೆ ಸಿಕ್ಕಿದಮೇಲೆ ಅವನು ತನ್ನ ಇಬ್ಬರು ಮಕ್ಕಳನ್ನೂ ಇಲ್ಲಿ ಬಿಟ್ಟು ಎಲ್ಲಿಯೋ ಹೊರಟುಹೋದ. ಅವನ ವಿಚಾರ ಅವನೊಬ್ಬನಿಗೆ ಹೊರತು ಇನ್ನಾರಿಗೂ ತಿಳಿಯದು. ಅವನು ಇದ್ದರೂ ಇಲ್ಲದಂತೆ ರಹಸ್ಯವಾಗಿದ್ದಾನೆ.</p>
		<p>ಕೇಶಿನಿ- ಅಯೋಧ್ಯೆಗೆ ಒಬ್ಬ ಬ್ರಾಹ್ಮಣ ಬಂದು ನಿನ್ನೊಡನೆ “ಅಯ್ಯಾ ಜೂಜುಗಾರ! ನನ್ನ ಬಟ್ಟೆಯಲ್ಲಿ ಅರ್ಧವನ್ನು ಹರಿದುಕೊಂಡು ನಿನ್ನಲ್ಲಿ ಅನುರಕ್ತಳಾಗಿದ್ದ ನನ್ನನ್ನು ಬಿಟ್ಟು ಎಲ್ಲಿ ಹೋದೆ?” ಎಂದು ಹೇಳಿದಾಗ ನೀನು ಏನು ಉತ್ತರಕೊಟ್ಟೆ? ಅದನ್ನು ನಮ್ಮ ರಾಜಪುತ್ರಿ ಕೇಳಬೇಕೆಂದು ಇಷ್ಟಪಡುತ್ತಾಳೆ.</p>
		<p>ಈ ಮಾತನ್ನು ಕೇಳಿ ನಳನಿಗೆ ತುಂಬ ವ್ಯಥೆಯಾಯಿತು. ಕಣ್ಣಿನಲ್ಲಿ ನೀರು ತುಂಬಿತು. ಅದನ್ನು ತಡೆದುಕೊಂಡು ಸೆರೆಬಿಗಿದು ಅಸ್ಪಷ್ಟವಾದ ಮಾತಿನಿಂದ “ಕುಲಸ್ತ್ರೀಯರು ಕಷ್ಟಕ್ಕೆ ಸಿಕ್ಕಿದರೂ ತಮ್ಮನ್ನು ತಾವು ಕಾಪಾಡಿಕೊಳ್ಳುತ್ತಾರೆ. ಗಂಡಂದಿರಿಂದ ಬೇರೆಯಾದರೂ ಅವರ ಮೇಲೆ ಎಂದಿಗೂ ಕೋಪಿಸಿಕೊಳ್ಳುವುದಿಲ್ಲ; ಅವರ ಸಚ್ಚರಿತ್ರೆಯೇ ಅವರ ಜೀವನದ ರಕ್ಷಾಕವಚ. ಜೀವನ ನಡೆದೀತೇನೋ ಎಂದು ಹಕ್ಕಿಗಳನ್ನು ಹಿಡಿಯುವುದಕ್ಕೆ ಹೋಗಿ ಅವು ಉಡುಗೆಯನ್ನು ಹೊತ್ತುಕೊಂಡು ಹೋಗಲು, ನಾನಾ ಸಂಕಟಗಳಿಗೆ ತುತ್ತಾದ ಅವನ ಮೇಲೆ ಆಕೆ ಕೋಪಿಸಿಕೊಳ್ಳಬಾರದು. ದೇಶಕೋಶಗಳನ್ನು ಕಳೆದುಕೊಂಡು ಹೊಟ್ಟೆಗಿಲ್ಲದೆ ಅಂಥ ನಿರ್ಭಾಗ್ಯ ಸ್ಥಿತಿಯಲ್ಲಿದ್ದ ಗಂಡನು ತನ್ನನ್ನು ಪುರಸ್ಕರಿಸಲಿ ತಿರಸ್ಕರಿಸಲಿ” ಎನ್ನುತ್ತ ದುಃಖವನ್ನೂ ಕಣ್ಣೀರನ್ನೂ ತಡೆದುಕೊಳ್ಳಲಾರದೆ ಗಟ್ಟಿಯಾಗಿ ಅತ್ತುಬಿಟ್ಟನು. ಆಗ ಕೇಶಿನಿಯು ಅಲ್ಲಿಂದ ಹೊರಟು ಇದೆಲ್ಲವನ್ನೂ ದಮಯಂತಿಗೆ ತಿಳಿಸಿದಳು.</p>
		<p>ದಮಯಂತಿಗೆ ಶೋಕ ಸಂದೇಹಗಳೆರಡೂ ಹೆಚ್ಚಾದುವು. ಮತ್ತೆ ಕೇಶಿನಿಯನ್ನು ಕುರಿತು “ಆ ಬಾಹುಕನನ್ನು ಇನ್ನೂ ಸ್ವಲ್ಪ ಪರೀಕ್ಷೆಮಾಡಬೇಕು. ಕೇಶಿನಿ! ಅವನಿಗೆ ತಿಳಿಯದ ಹಾಗೆ ಅವನ ಹತ್ತಿರವಿದ್ದು ಅವನು ಯಾವಾಗ ಏನು ಮಾಡುತ್ತಾನೆ ಎಂಬುದನ್ನು ನೋಡಿ ಬಂದು ಹೇಳು. ಕೇಳಿದರೂ ಅವನಿಗೆ ಬೆಂಕಿ ಕೊಡಬೇಡಿ, ನೀರು ಕೊಡಬೇಡಿ. ಏನು ಮಾಡುತ್ತಾನೋ ನೋಡೋಣ! ಇನ್ನೇನಾದರೂ ವಿಶೇಷವನ್ನು ಕಂಡರೆ ಅದನ್ನೂ ಹೇಳು!” ಎಂದಳು. ಅವಳು ಹಾಗೆಯೇ ಹೋಗಿ ನೋಡಿಬಂದು, “ಅಮ್ಮಾ! ಆತನು ಶುದ್ದಾಚಾರವುಳ್ಳವನು. ಅಂಥ ಮನುಷ್ಯವ್ಯಕ್ತಿಯನ್ನು ನಾನು ಹಿಂದೆ ಎಂದೂ ನೋಡಿರಲಿಲ್ಲ, ಕೇಳಿಯೂ ಇರಲಿಲ್ಲ. ಅವನು ತಿರುಗಾಡುವಾಗ ತಲೆ ಬಗ್ಗಿಸುವುದಿಲ್ಲ; ಅವನು ಬಂದಾಗ ಕುಳ್ಳ ಬಾಗಿಲುಗಳು ತಾವೇ ಎತ್ತರವಾಗುತ್ತವೆ. ಇಕ್ಕಟ್ಟಾದವು ಹಿಗ್ಗುತ್ತವೆ. ಪಾಕಶಾಲೆಯಲ್ಲಿ ಅವನಿಗೆ ಬರಿಯ ಬಿಂದಿಗೆಗಳನ್ನು ಮಾತ್ರ ಒದಗಿಸಿತ್ತು. ಅವುಗಳನ್ನು ಅವನು ನೋಡಿದ ಕೂಡಲೆ ಅವು ನೀರಿನಿಂದ ತುಂಬಿದವು. ಒಂದು ಹಿಡಿ ಹುಲ್ಲನ್ನು ತಿರಿಚಿ ಹಿಡಿದುಕೊಂಡ ಕೂಡಲೆ ಅದು ಉರಿಯಲಾರಂಭಿಸಿತು. ಇನ್ನೊಂದು ಆಶ್ಚರ್ಯವೆಂದರೆ, ಬೆಂಕಿಯನ್ನು ಮುಟ್ಟಿದರೂ ಅವನ ಕೈ ಸುಡುವುದಿಲ್ಲ. ನೀರು ಬಗ್ಗಿಸಿದ ಹಾಗೆಲ್ಲಾ ಬರುತ್ತಲೇ ಇರುತ್ತದೆ. ಮತ್ತೊಂದು ದೊಡ್ಡ ಆಶ್ಚರ್ಯ ನಾನು ಕಂಡದ್ದೇನೆಂದರೆ ಅವನು ಹೂವುಗಳನ್ನು ಹಿಸುಕಿಹಾಕಿದರೂ ಅವು ಕಂದುವುದಿಲ್ಲ, ನಲುಗುವುದಿಲ್ಲ, ವಾಸನೆ ಕೆಡುವುದಿಲ್ಲ. ಈ ಅದ್ಭುತಗಳನ್ನು ನೋಡಿ ನಿನಗೆ ತಿಳಿಸೋಣವೆಂದು ಓಡೋಡಿ ಬಂದೆ!” ಎಂದಳು. ಆಮೇಲೆ ಅವಳೊಡನೆಯೇ ತನ್ನ ಇಬ್ಬರು ಮಕ್ಕಳನ್ನು ಅವನಲ್ಲಿಗೆ ಕಳುಹಿಸಲು, ಅವನು ಓಡಿಬಂದು ಅವುಗಳನ್ನು ಬಾಚಿ ತಬ್ಬಿಕೊಂಡು ತೊಡೆಯಮೇಲೆ ಕೂರಿಸಿಕೊಂಡು ಗಟ್ಟಿಯಾಗಿ ಅತ್ತನು. ಅನಂತರ ತಟ್ಟನೆದ್ದು ಮಕ್ಕಳನ್ನು ಬಿಟ್ಟು ಕೇಶಿನಿಯನ್ನು ಕುರಿತು “ಭದ್ರೆ! ಇವು ನನ್ನ ಮಕ್ಕಳ ಹಾಗೇ ಇವೆ; ಆದ್ದರಿಂದ ಅವನ್ನು ನೋಡಿದ ಕೂಡಲೆ ಕಣ್ಣೀರು ಬಂತು. ನೀನು ಮತ್ತೆ ಮತ್ತೆ ಇಲ್ಲಿಗೆ ಬರುತ್ತಿರುವುದನ್ನು ಯಾರಾದರೂ ನೋಡಿದರೆ ತಪ್ಪತಿಳಿದುಕೊಂಡಾರು! ನಾನೋ ಪರಕೀಯ; ಅತಿಥಿ; ಆದ್ದರಿಂದ ಹೋಗು! ನಮಸ್ಕಾರ!” ಎಂದನು.</p>
		<p>ಈಗ ದಮಯಂತಿಯು ತಾಯಿಗೆ ಹೇಳಿಕಳುಹಿಸಿದಳು- “ಬಾಹುಕನೇ ನಳನಿರಬಹುದೆಂದು ಬಗೆಬಗೆಯಾಗಿ ಪರೀಕ್ಷೆ ಮಾಡಿದೆ; ಅವನ ರೂಪ ಒಂದರಲ್ಲಿ ಮಾತ್ರ ನನಗೆ ಸಂದೇಹ ಹೋಗಿಲ್ಲ; ಆದ್ದರಿಂದ ಅವನನ್ನಾದರೂ ಇಲ್ಲಿಗೆ ಬರಮಾಡು; ಇಲ್ಲ ನನ್ನನ್ನಾದರೂ ಅಲ್ಲಿಗೆ ಹೋಗಲು ಅನುಜ್ಞೆ ಕೊಡು” ಎಂದು ಅವಳು ಭೀಮರಾಜನಿಗೆ ಹೇಳಿದಳು. ಇಬ್ಬರೂ ಒಪ್ಪಿ ನಳನನ್ನೇ ದಮಯಂತಿ ಇದ್ದೆಡೆಗೆ ಬರಮಾಡಿದರು. ಅವನನ್ನು ನೋಡಿ ದಮಯಂತಿಗೆ ದುಃಖ ಉಕ್ಕಿ ಬಂತು; ಅವಳು ಕಾವಿಯುಟ್ಟಿದ್ದಳು; ತಲೆ ಜಟೆಕಟ್ಟಿತ್ತು; ಮೈ ಕೊಳಕು ಕೊಳಕಾಗಿತ್ತು. ಈ ಅವಸ್ಥೆಯಲ್ಲಿ ಆ ಕುರೂಪಿ ಬಾಹುಕನನ್ನು ಕುರಿತು “ಬಾಹುಕ! ನಿರಪರಾಧಿಯಾದ ಪ್ರಿಯಪತ್ನಿಯನ್ನು, ಆಯಾಸದಿಂದ ಮೈಮರೆತು ಮಲಗಿದ್ದಾಗ, ನಿರ್ಜನವಾದ ಕಾಡಿನಲ್ಲಿ ಬಿಟ್ಟುಹೋದ ಒಬ್ಬ ಧರ್ಮಾತ್ಮನನ್ನು ನೀನು ಈ ಹಿಂದೆ ನೋಡಿದ್ದೆಯಾ? ಪುಣ್ಯಶ್ಲೋಕನಾದ ನಳನಲ್ಲದೆ ಮತ್ತಾರು ಈ ಕೆಲಸ ಮಾಡಿಯಾರು? ಹಾಗೆ ನನ್ನನ್ನು ಬಿಟ್ಟುಹೋಗಲು ನಾನೇನು ತಪ್ಪು ಮಾಡಿದೆ? ದೇವತೆಗಳು ಪ್ರತ್ಯಕ್ಷವಾಗಿ ಬಂದು ಕುಳಿತಿದ್ದಾಗ ಅವರನ್ನು ಬಿಟ್ಟು ಅವನನ್ನು ವರಿಸಿದೆ. ಅಂಥವಳನ್ನು, ಹಂಸಗಳ ಮಾತಿನಂತೆ ಅಗ್ನಿಸಾಕ್ಷಿಯಾಗಿ ಮದುವೆಯಾದ ಹೆಂಡತಿಯನ್ನು, ಮಕ್ಕಳ ತಾಯಿಯನ್ನು, ಕೈಬಿಟ್ಟು ಎಲ್ಲಿ ಹೋದ?” ಎಂದಳು. ಈ ಮಾತನ್ನಾಡುವಾಗ ಅವಳ ಕಣ್ಣಿನಲ್ಲಿ ಧಾರಾಕಾರವಾಗಿ ನೀರು ಸುರಿಯುತ್ತಿತ್ತು. ನಳನೂ ಶೋಕಾರ್ತನಾಗಿ ಅಳುತ್ತ “ರಾಜ್ಯವನ್ನು ಕಳೆದುಕೊಂಡದ್ದೂ, ನಿನ್ನನ್ನು ಬಿಟ್ಟದ್ದೂ ನಾನು ಮಾಡಿದ ಕೆಲಸವಲ್ಲ; ಕಲಿಯೇ ಅದಕ್ಕೆ ಕಾರಣ; ಅವನು ನನ್ನನ್ನು ಸೇರಿಕೊಂಡಿದ್ದು ಬೆಂಕಿಯಲ್ಲಿ ಬೇಯುವಂತೆ ನಿನ್ನ ಶಾಪದಿಂದ ಸಂತತವಾಗಿ ಬೇಯುತ್ತಿದ್ದನು. ಆ ಪಾಪಿ ನನ್ನ ಯತ್ನದಿಂದಲೂ ತಪಶ್ಚರ್ಯೆಯಿಂದಲೂ ಪರಾಜಿತನಾಗಿ ನನ್ನನ್ನು ಬಿಟ್ಟು ಹೋದನು. ಆಮೇಲೆ ನಾನು ಇಲ್ಲಿಗೆ ಬಂದೆ. ಇನ್ನು ನಮ್ಮ ಕಷ್ಟ ಕೊನೆಗೊಂಡಿತೆಂದು ತೋರುತ್ತದೆ. ನಾನು ಇಲ್ಲಿಗೆ ಬಂದದ್ದು ನಿನ್ನ ಸಲುವಾಗಿಯೇ. ತನ್ನಲ್ಲಿ ಅನುರಕ್ತನಾದ ಗಂಡನನ್ನು ಬಿಟ್ಟು ನಿನ್ನಂಥವಳು ಹೇಗೆ ಮತ್ತೊಬ್ಬನನ್ನು ವರಿಸಿಯಾಳು? ದಮಯಂತಿ ನಿಶ್ಚಿಂತೆಯಾಗಿ ಎರಡನೆಯ ಸಾರಿ ಸ್ವಯಂವರ ಮಾಡಿಕೊಳ್ಳುತ್ತಾಳೆ ಎಂದು ರಾಜದೂತರು ಹೇಳುತ್ತ ದೇಶದೇಶಗಳಲ್ಲೆಲ್ಲಾ ಸುತ್ತುತ್ತಿದ್ದಾರಲ್ಲ ನೋಡೋಣ ಎಂದು ಋತುಪರ್ಣನೂ ಬಂದನು” ಎಂದನು. ಈ ಮಾತನ್ನು ಕೇಳಿ ದಮಯಂತಿಯು ಹೆದರಿ ನಡುಗುತ್ತಾ ಕೈಮುಗಿದುಕೊಂಡು “ಮಹಾರಾಜ! ನನ್ನಲ್ಲಿ ದೋಷವನ್ನು ಶಂಕಿಸಬೇಡ! ನಾನು ದೇವತೆಗಳನ್ನೂ ಬಿಟ್ಟು ನಿನ್ನನ್ನು ವರಿಸಿದೆನಲ್ಲವೇ? ನಾನು ಕಟ್ಟಿಕೊಟ್ಟ ಗಾಥೆಗಳನ್ನು ಹಾಡುತ್ತಾ ಬ್ರಾಹ್ಮಣರು ನಿನ್ನನ್ನು ಹುಡುಕಲು ಎಲ್ಲೆಡೆಗಳಿಗೂ ಹೋದರು. ಪರ್ಣಾದನೆಂಬುವನು ನಿಮ್ಮಲ್ಲಿಗೆ ಬಂದು ವಾಕ್ಯಕ್ಕೆ ತಕ್ಕ ಪ್ರತಿವಾಕ್ಯವನ್ನು ಉತ್ತರವಾಗಿ ತಂದಮೇಲೆ ನಾನು ನಿನ್ನನ್ನು ಬರಮಾಡಿಕೊಳ್ಳಲು ಈ ಉಪಾಯವನ್ನು ಹೂಡಿದೆ. ಒಂದು ಹಗಲಿಗೆ ನೂರು ಯೋಜನ ದೂರ ಕುದುರೆಗಳನ್ನು ನಡೆಸಬೇಕಾದರೆ ನಿನ್ನ ಹೊರತು ಇನ್ನು ಯಾರಿಂದಲೂ ಸಾಧ್ಯವಿಲ್ಲ ಎಂಬುದು ನನಗೆ ಗೊತ್ತು. ಇಗೋ ನಿನ್ನ ಪಾದಮುಟ್ಟಿ ಹೇಳುತ್ತೇನೆ. ಮನಸ್ಸಿನಲ್ಲಿಯೂ ನಾನು ಬೇರೆ ಯೋಚಿಸಿದವಳಲ್ಲ. ಇದಕ್ಕೆ ಚಂದ್ರ ಸೂರ್ಯರು ಸಾಕ್ಷಿ, ವಾಯುದೇವನು ಸಾಕ್ಷಿ; ನನ್ನಲ್ಲಿ ಕಳಂಕವಿದ್ದರೆ ಅವರು ಈಗಲೇ ನನ್ನ ಪ್ರಾಣವನ್ನು ತೆಗೆಯಲಿ!” ಎಂದಳು. ಕೂಡಲೇ ಆಕಾಶವಾಣಿಯಾಗಿ ಅವಳು ಹೇಳಿದ್ದನ್ನು ಅನುಮೋದಿಸಿತು. ಪುಷ್ಪವೃಷ್ಟಿಯಾಯಿತು, ದೇವದುಂದುಭಿ ಮೊಳಗಿತು; ಸುಖವಾಗಿ ಗಾಳಿ ಬೀಸಿತು. ಅದನ್ನೆಲ್ಲಾ ನೋಡಿ ನಳನು ದಮಯಂತಿಯನ್ನು ಆಲಿಂಗಿಸಿಕೊಂಡು, ನಾಗರಾಜನು ಕೊಟ್ಟಿದ್ದ ವಸ್ತ್ರಗಳನ್ನು ಧರಿಸಿ ಅವನನ್ನು ಸ್ಮರಿಸಲು ತನ್ನ ನಿಜರೂಪವುಂಟಾಯಿತು. ದಮಯಂತಿಯು ಗಂಡನ ನಿಜರೂಪವನ್ನು ನೋಡಿ ಸಂತೋಷದಿಂದ ಚೀರಿ ಅವನನ್ನು ಆಲಿಂಗಿಸಿಕೊಂಡಳು. ಮೈಕೊಳೆಯಾಗಿದ್ದರೂ ಅವನ ತಲೆಯನ್ನು ತನ್ನ ಹೃದಯದಲ್ಲಿಟ್ಟುಕೊಂಡು ನಿಟ್ಟುಸಿರು ಬಿಟ್ಟು ಅಳುತ್ತ, ಬಹಳ ಹೊತ್ತು ಹಾಗೆಯೇ ಇದ್ದಳು. ಭೀಮರಾಜನಿಗೆ ಇದೆಲ್ಲವೂ ಹೆಂಡತಿಯ ಮೂಲಕ ತಿಳಿಯಿತು. ಅವನು “ನಳಮಹಾರಾಜನು ಸ್ನಾನಮಾಡಿ ದಮಯಂತಿಯೊಡನೆ ವಿಶ್ರಾಂತಿ ಪಡೆಯಲಿ; ನಾಳೆ ಬೆಳಿಗ್ಗೆ ಅವನನ್ನು ನೋಡುತ್ತೇನೆ!” ಎಂದನು. ಹೀಗೆ ಮೂರು ವರ್ಷ ಕಳೆದು ನಾಲ್ಕನೆಯ ವರ್ಷದಲ್ಲಿ ನಳನು ತನ್ನ ಹೆಂಡತಿಯೊಡಗೂಡಿದನು. ದಮಯಂತಿಯೂ ನಳನನ್ನು ಪಡೆದು ಅರ್ಧ ಪೈರು ಬಂದ ನೆಲವು ನೀರನ್ನು ಪಡೆದಂತೆ ಹರ್ಷಗೊಂಡಳು.</p>
		<p>ಬೆಳಗಾದ ಮೇಲೆ ಮಾವನೂ ಅಳಿಯನೂ ಸೇರಿದರು; ಅಭಿವಾದನ ಆಶೀರ್ವಾದಗಳಾದುವು. ದಮಯಂತಿಯು ಗಂಡನೊಡನೆ ತಂದೆಗೆ ನಮಸ್ಕರಿಸಿದಳು. ಅವನು ಅವಳನ್ನು ಹಿಡಿದೆತ್ತಿ, ಯುಕ್ತರೀತಿಯಲ್ಲಿ ಸಮಾಧಾನ ಹೇಳಿದನು. ಊರಿನಲ್ಲೆಲ್ಲಾ ಜನಕ್ಕೆ ಸಂತೋಷವೋ ಸಂತೋಷ! ಬೀದಿಬೀದಿಗೂ ಬಾಗಿಲುಬಾಗಿಲಿಗೂ ಅಲಂಕಾರ ಮಾಡಿದರು. ಎಲ್ಲಾ ದೇವಾಲಯಗಳಲ್ಲಿಯೂ ಅರ್ಚನೆಗಳನ್ನು ನಡೆಸಿದರು.</p>
		<p>ಋತುಪರ್ಣನಿಗೆ ತನ್ನ ಹತ್ತಿರ ಬಾಹುಕನ ರೂಪಿನಲ್ಲಿದ್ದವನು ನಳಮಹಾರಾಜನೆಂದೂ ಈಗ ತನ್ನ ಹೆಂಡತಿಯೊಡನೆ ಮತ್ತೆ ಸೇರಿದನೆಂದೂ ಕೇಳಿ ತುಂಬ ಹರ್ಷವಾಯಿತು. ಅವನು ನಳಮಹಾರಾಜನನ್ನು ಅಭಿನಂದಿಸಿ “ಮಹಾರಾಜ! ನನ್ನ ಮನೆಯಲ್ಲಿ ನೀನು ಅಜ್ಞಾತವಾಸ ಮಾಡಿಕೊಂಡಿದ್ದಾಗ ಬುದ್ಧಿಪೂರ್ವಕವಾಗಿಯಾಗಲಿ ಅಲ್ಲದೆಯಾಗಲಿ ಏನಾದರೂ ನನ್ನಿಂದ ಅಪಚಾರಗಳು ನಡೆದಿದ್ದರೆ ಅದನ್ನು ನೀನು ಕ್ಷಮಿಸಬೇಕು!” ಎಂದನು. ನಳನು, “ನಿನ್ನಿಂದ ಅಪಚಾರವೇನು ನಡೆಯಿತು ಮಹಾರಾಜ! ಏನೂ ನಡೆಯಲಿಲ್ಲ. ನಡೆದಿದ್ದರೂ ನನಗೆ ಕೋಪವಿಲ್ಲ; ಅದೆಲ್ಲವೂ ಕ್ಷಮಿಸತಕ್ಕದ್ದೇಯೆ; ಹಿಂದೆಯೇ ನೀನು ನನ್ನ ಸ್ನೇಹಿತನೂ ಸಂಬಂಧಿಯೂ ಆಗಿದ್ದೆ; ಇನ್ನು ಮೇಲಂತೂ ಆ ಸ್ನೇಹ ಸಂಬಂಧಗಳು ಅತಿಶಯವಾಗುತ್ತವೆ. ನಿನ್ನಲ್ಲಿ ನಾನು ಸುಖವಾಗಿದ್ದೆ; ನನ್ನ ಮನೆಯಲ್ಲಿದ್ದಂತೆಯೇ ಇದ್ದೆ. ನೀನು ಒಪ್ಪುವುದಾದರೆ ನನ್ನಲ್ಲಿರುವ ಅಶ್ವವಿದ್ಯೆಯನ್ನು ನಿನಗೆ ಉಪಕಾರರೂಪವಾಗಿ ಕೊಡಲಿಚ್ಛಿಸುತ್ತೇನೆ!” ಎಂದನು. ಋತುಪರ್ಣನು ಒಪ್ಪಿ ಅದನ್ನು ಅವನಿಂದ ಪಡೆದು ಬೇರೊಬ್ಬ ಸಾರಥಿಯೊಡನೆ ತನ್ನ ಊರಿಗೆ ಪ್ರಯಾಣ ಮಾಡಿದನು.</p>
		<p>ಋತುಪರ್ಣನು ತನ್ನ ಊರಿಗೆ ಪ್ರಯಾಣಮಾಡಿದ ಸುಮಾರು ಒಂದು ತಿಂಗಳವರೆಗೂ ನಳನು ಕುಂಡಿನಪುರದಲ್ಲಿಯೇ ಇದ್ದು ಅನಂತರ ಒಂದು ದಿವಸ ಭೀಮರಾಜನಿಗೆ ಹೇಳಿ ಮಿತಪರಿವಾರದೊಡನೆ ನಿಷಧದೇಶಕ್ಕೆ ಹೋಗಿ ಪುಷ್ಕರನನ್ನು ಕಂಡು ಅವನನ್ನು ಜೂಜಿಗೆ ಕರೆದನು. “ಈಗ ಬೇಕಾದಷ್ಟು ಧನವನ್ನು ಸಂಪಾದಿಸಿಕೊಂಡು ಬಂದಿದ್ದೇನೆ. ಇದೆಲ್ಲವನ್ನೂ ದಮಯಂತಿಯನ್ನೂ ಒಡ್ಡುತ್ತೇನೆ. ನಿನ್ನ ರಾಜ್ಯವನ್ನು ನೀನು ಒಡ್ಡು; ಜೊತೆಗೆ ಪ್ರಾಣವನ್ನೂ ಒಡ್ಡೋಣ. ನಿನಗೆ ಜೂಜು ಬೇಡದಿದ್ದರೆ ಯುದ್ದಕ್ಕೆ ಬಾ! ಇದು ವಂಶಪರಂಪರೆಯಿಂದ ಬಂದ ರಾಜ್ಯ. ಇದನ್ನು ಬಿಡಲಾರೆ!”ಎಂದನು. ಪುಷ್ಕರನು ನಗುತ್ತ “ಪುಣ್ಯವಶದಿಂದ ಒಡ್ಡಲು ಹಣವನ್ನು ಸಂಪಾದಿಸಿಕೊಂಡು ಬಂದೆ. ದಮಯಂತಿಯ ಕಷ್ಟವೂ ಕಳೆಯಿತು. ಇನ್ನು ಅವಳು ಅಪ್ಸರಸ್ತ್ರೀಯು ಇಂದ್ರನನ್ನು ಸೇವಿಸುವಂತೆ ನನ್ನನ್ನು ಸೇವಿಸಲಿ! ನಿತ್ಯವೂ ನಾನು ಅವಳ ಯೋಚನೆಯಲ್ಲಿಯೇ ಇದ್ದೆ!” ಎಂದನು. ಅವನ ಈ ತಲೆಹರಟೆಯನ್ನು ಕೇಳಿ ನಳನಿಗೆ ಅಲ್ಲೇ ಕತ್ತಿಯಿಂದ ಅವನ ಕತ್ತನ್ನು ಕಡಿದುಹಾಕಿಬಿಡುವಷ್ಟು ಸಿಟ್ಟು ಬಂದಿತು. ಆದರೆ ಕಣ್ಣು ಕೆಂಪಗೆ ಮಾಡಿಕೊಂಡು “ಏಕೆ ಮಾತಾಡುತ್ತೀಯೆ? ಗೆದ್ದು ಆಮೇಲೆ ಮಾತಾಡುವಿಯಂತೆ!” ಎಂದು ಮೂದಲಿಸಿದನು. ಆಟ ಮೊದಲಾಯಿತು. ಒಂದೇ ಆಟದಲ್ಲಿ ಪುಷ್ಕರನು ತನ್ನ ಸರ್ವಸ್ವವನ್ನೂ ಪ್ರಾಣವನ್ನೂ ನಳನಿಗೆ ಸೋತನು. ನಳನು ನಗುತ್ತ “ಈಗ ಈ ರಾಜ್ಯವೆಲ್ಲವೂ ನನ್ನದಾಯಿತು. ನಿಷ್ಕಂಟಕವಾಯಿತು. ನೀಚ! ದಮಯಂತಿಯು ನಿನಗೆ ನೋಡುವುದಕ್ಕೂ ಸಿಗುವುದಿಲ್ಲ. ನೀನೂ ನಿನ್ನ ಪರಿವಾರವೂ ಈಗ ಅವಳಿಗೆ ದಾಸರು. ಮೂಢ! ಹಿಂದೆ ನೀನು ಗೆದ್ದದ್ದು ಕಲಿಯ ಪ್ರಭಾವದಿಂದ; ಅದನ್ನು ನೀನು ಅರಿಯೆ. ಮತ್ತೊಬ್ಬರ ತಪ್ಪನ್ನು ನಾನು ನಿನ್ನ ಮೇಲೆ ಹೊರಿಸುವುದಿಲ್ಲ. ನೀನು ಸುಖವಾಗಿ ಬದುಕಿರು. ಪುಷ್ಕರ! ನೀನು ನನ್ನ ಸೋದರ; ಆ ಸೋದರ ಸ್ನೇಹವನ್ನು ಬಿಡಬೇಡ; ನಾನೂ ನಿನ್ನಲ್ಲಿ ಪ್ರೀತಿಯಿಟ್ಟಿರುತ್ತೇನೆ!” ಎಂದು ಅವನನ್ನು ಸಮಾಧಾನಗೊಳಿಸಿದನು. ಪುಷ್ಕರನೂ ನಳನಿಗೆ ಕೈಮುಗಿದು ನಮಸ್ಕರಿಸಿ “ನಿನ್ನ ಕೀರ್ತಿ ಅಕ್ಷಯವಾಗಲಿ; ನೀನು ಸಾವಿರಕಾಲ ಸುಖವಾಗಿ ಬಾಳು; ನೀನು ನನ್ನ ಪ್ರಾಣದಾತ!” ಎಂದು ಹೇಳಿ ಸಂತೋಷದಿಂದ ತನ್ನ ಊರಿಗೆ ಹೊರಟುಹೋದನು.</p>
		<p>ಊರು ಶಾಂತವಾಯಿತು, ಸಂತೋಷಗೊಂಡಿತು; ಎಲ್ಲೆಲ್ಲೂ ಉತ್ಸವಗಳಾದುವು. ಆಗ ನಳನು ದಮಯಂತಿಯನ್ನು ಕರೆದುಕೊಂಡು ಬಂದು ಅವಳೊಡನೆಯೂ ಮಕ್ಕಳೊಡನೆಯೂ ದೇವೇಂದ್ರನಂತೆ ಸುಖವಾಗಿದ್ದನು.</p>
		<p>ಬೃಹದಶ್ವನು ಈ ಕಥೆಯನ್ನು ಹೇಳಿ “ಮಹಾರಾಜ! ನಳನು ಜೂಜಿನಿಂದ ಹೀಗೆ ಹೆಂಡತಿಯೊಡನೆ ಪಡಬಾರದ ಕಷ್ಟಪಟ್ಟು, ಆಮೇಲೆ ಒಬ್ಬೊಂಟಿಗನಾಗಿ ಘೋರವಾದ ದುಃಖವನ್ನು ಅನುಭವಿಸಿ, ಕೊನೆಗೆ ಮತ್ತೆ ಅಭ್ಯುದಯವನ್ನು ಪಡೆದನು. ನಿನ್ನ ಜೊತೆಯಲ್ಲಿ ನಿನ್ನ ತಮ್ಮಂದಿರಿದ್ದಾರೆ. ಕೃಷ್ಣೆಯಿದ್ದಾಳೆ. ಈ ಕಾಡಿನಲ್ಲಿ ಧರ್ಮಚಿಂತನೆ ಮಾಡುತ್ತ ಸುಖವಾಗಿದ್ದೀಯೆ. ನೀನೇಕೆ ಕೊರಗಬೇಕು? ಮತ್ತೆ ನಿನ್ನನ್ನು ಎಲ್ಲಿ ಜೂಜಿಗೆ ಕರೆಯುತ್ತಾರೋ ಎಂದು ನೀನು ಹೆದರಬೇಡ; ನನಗೆ ಅಕ್ಷಹೃದಯ ಗೊತ್ತು. ನಾನು ಅದನ್ನು ನಿನಗೆ ಹೇಳಿಕೊಡುತ್ತೇನೆ!” ಎಂದನು. ಧರ್ಮರಾಜನು ಸಂತೋಷದಿಂದ ಅದನ್ನು ಅವನಿಂದ ಕಲಿತನು.</p>
		<p>ಪಾಂಡವರಿಗೆ ಅರ್ಜುನನಿಲ್ಲದೆ ಬೇಸರವಾಯಿತು; ಅದರಿಂದಲೂ ಮತ್ತು ಪುಣ್ಯಗಳಿಸುವ ಉದ್ದೇಶದಿಂದಲೂ ಅವರು ತೀರ್ಥಯಾತ್ರೆ ಹೊರಟು ನೈಮಿಷಾರಣ್ಯಕ್ಕೆ ಬಂದು ಗೋಮತಿಯಲ್ಲಿ ಸ್ನಾನಮಾಡಿ ಪ್ರಸಿದ್ಧವಾದ ಕ್ಷೇತ್ರಗಳನ್ನು ನೋಡುತ್ತ ಅಗಸ್ತ್ಯಾಶ್ರಮಕ್ಕೆ ಬಂದರು. ಅಲ್ಲಿ ಲೋಮಶನು ಅವರಿಗೆ ಅಗಸ್ತ್ಯ ಮಹಿಮೆಯನ್ನು ಹೇಳಿದನು:-</p>
		<p>ಅಗಸ್ತ್ಯನು ವಿದರ್ಭರಾಜಪುತ್ರಿಯಾದ ಲೋಪಾಮುದ್ರೆಯನ್ನು ಮದುವೆಯಾಗಿ, ಅವಳೊಡನೆ ಸಂಸಾರವನ್ನು ಮಾಡಲು ಐಶ್ವರ್ಯ ಸಂಪಾದಿಸುತ್ತೇನೆಂದು ಅಲ್ಲಲ್ಲಿ ಸುತ್ತುತ್ತ ಇಲ್ವಲನ ಹತ್ತಿರಕ್ಕೆ ಬಂದನು. ಇಲ್ವಲನು ಅಗಸ್ತ್ಯನನ್ನು ಉಪಚರಿಸಿ ತನ್ನ ಹತ್ತಿರ ಇದ್ದ ಆಡನ್ನು ಕೊಂದು ಅಡಿಗೆಮಾಡಿ ಅಗಸ್ತ್ಯನಿಗೆ ಬಡಿಸಿದನು. ಆ ಆಡು ತನ್ನ ತಮ್ಮನಾದ ವಾತಾಪಿ. ಬಂದವರಿಗೆ ಅವನನ್ನು ಹೀಗೆ ಆಹಾರಮಾಡಿ ಬಡಿಸಿ ಊಟವಾದ ಮೇಲೆ ‘ವಾತಾಪೀ ಬಾ!’ ಎಂದು ಕರೆಯುವುದು. ಅವನು ಅತಿಥಿಯ ಹೊಟ್ಟೆಯೊಡೆದುಕೊಂಡು ಬರುವುದು; ಆಮೇಲೆ ಹೊಟ್ಟೆಯೊಡೆದು ಸತ್ತ ಅತಿಥಿಯನ್ನು ಇಬ್ಬರೂ ತಿನ್ನುವುದು, ಇದು ರೂಢಿಯಾಗಿತ್ತು. ಆದರೆ ಈಗ ಅಗಸ್ತ್ಯನು ಅವನನ್ನು ತಿಂದಕೂಡಲೆ ತೇಗಿ ‘ವಾತಾಪಿ! ಜೀರ್ಣವಾಗಿಬಿಡು’ ಎಂದನು. ಅವನು ಹೊಟ್ಟೆಯಲ್ಲಿಯೇ ಅರಗಿಹೋದನು. ಆಗ ಇಲ್ವಲನು ತಮ್ಮನನ್ನು ಕರೆದರೆ ಅವನು ಬರಲೇಇಲ್ಲ. ಆಮೇಲೆ ಅಗಸ್ತ್ಯನು ಇಲ್ವಲನನ್ನೂ ಸುಟ್ಟುಬಿಟ್ಟನು.</p>
		<p>ವೃತ್ರಾಸುರಸಂಹಾರವಾದ ಮೇಲೆ ಅವನ ಸಹಾಯಕರಾಗಿದ್ದ ಕಾಲೇಯರೆಂಬ ರಾಕ್ಷಸರು ಸಮುದ್ರದಲ್ಲಿ ಅವಿತುಕೊಂಡು ರಾತ್ರಿಯ ಹೊತ್ತು ಆಶ್ರಮಗಳಿಗೆ ನುಗ್ಗಿ ಋಷಿಗಳನ್ನು ತಿನ್ನುತ್ತಿದ್ದರು. ದೇವತೆಗಳ ಪ್ರಾರ್ಥನೆಯಂತೆ ಅಗಸ್ತ್ಯನು ಸಮುದ್ರವನ್ನು ಆಪೋಶನಮಾಡಿ ಕುಡಿದು ಬರಿದು ಮಾಡಿಬಿಟ್ಟನು. ಆಮೇಲೆ ದೇವತೆಗಳು ಕಾಲೇಯರನ್ನು ಸುಲಭವಾಗಿ ಕೊಂದರು.</p>
		<p>ಸಗರನ ಯಜ್ಞಾಶ್ವವು ಈ ಬರಿಗಡಲಲ್ಲಿ ಅದೃಶ್ಯವಾಗಲು ಅವನ ಅರವತ್ತು ಸಾವಿರ ಮಕ್ಕಳು ಅದನ್ನು ಅಗೆದು ಪಾತಾಳಕ್ಕೆ ಹೋದರು. ಅಲ್ಲಿ ಅದು ಕಪಿಲ ಋಷಿಯ ಹತ್ತಿರ ಓಡಾಡುತ್ತಿತ್ತು. ಅವನ ಮೇಲೆ ಹೋಗಿ ಬೀಳಲು ಅವರೆಲ್ಲರೂ ಅವನ ತೇಜಸ್ಸಿನಿಂದ ಸುಟ್ಟು ಬೂದಿಯಾದರು. ಮುಂದೆ ಅವರ ವಂಶದಲ್ಲಿ ಹುಟ್ಟಿದ ಭಗೀರಥನು ತಪಸ್ಸುಮಾಡಿ ಗಂಗೆಯನ್ನು ಭೂಲೋಕಕ್ಕೆ ತಂದು ಆ ಬೂದಿಯ ಮೇಲೆ ಹರಿಸಿ ಅವರಿಗೆ ಸದ್ಗತಿಯನ್ನು ಕಾಣಿಸಿದನು. ಸಾಗರವು ಮತ್ತೆ ತುಂಬಿತು.</p>
		<p>ವಿಂಧ್ಯಪರ್ವತವು ಮೇಲೆ ಮೇಲೆ ಬೆಳೆಯುತ್ತ ಸೂರ್ಯ ಚಂದ್ರರ ಸಂಚಾರಕ್ಕೆ ಅಡ್ಡಿಯಾಯಿತು. ಆಗ ದೇವತೆಗಳ ಪ್ರಾರ್ಥನೆಯಂತೆ ಅಗಸ್ತ್ಯನು ಲೋಪಾಮುದ್ರೆಯೊಡನೆ ಅದರ ಹತ್ತಿರ ಹೋಗಿ “ಅಯ್ಯಾ ಪರ್ವತರಾಜ! ನಾನು ಕಾರ್ಯಾಂತರದಿಂದ ದಕ್ಷಿಣಕ್ಕೆ ಹೋಗಬೇಕಾಗಿದೆ. ಆದ್ದರಿಂದ ನಾನು ಹೋಗಿ ಬರುವವರೆಗೂ ನಿನ್ನ ಬೆಳವಣಿಗೆಯನ್ನು ನಿಲ್ಲಿಸಿರು” ಎಂದು ಹೇಳಿ ಅದನ್ನು ದಾಟಿಬಂದನು. ವಿಂಧ್ಯವು ಅದರಂತೆ ಬೆಳೆಯುವುದನ್ನು ನಿಲ್ಲಿಸಿತು. ಅಗಸ್ತ್ಯನು ಉತ್ತರಕ್ಕೆ ಹಿಂತಿರುಗಿ ಹೋಗಿಲ್ಲವಾಗಿ ಮತ್ತೆ ಬೆಳೆಯುವುದಕ್ಕೆ ಆರಂಭಿಸಿಯೇ ಇಲ್ಲ.</p>
		<p>ಅಗಸ್ತ್ಯಾಶ್ರಮವನ್ನು ಬಿಟ್ಟು ಪಾಂಡವರು ಮುಂದೆ, ನಂದೆ ಅಪರನಂದೆಯೆಂಬ ಪುಣ್ಯನದಿಗಳನ್ನೂ ಹೇಮಕೂಟವನ್ನೂ ನೋಡಿಕೊಂಡು ಕೌಶಿಕೀತೀರಕ್ಕೆ ಬಂದರು. ಅಲ್ಲಿ ವಿಭಾಂಡಕಮುನಿಯ ಆಶ್ರಮವಿತ್ತು. ಆ ವಿಭಾಂಡಕನ ಮಗನೇ ಋಷ್ಯಶೃಂಗ. ಲೋಮಶನು ಅವನ ಕಥೆಯನ್ನೂ ಹೇಳಿದನು:-</p>
		<p>ಅಂಗದೇಶದಲ್ಲಿ ಲೋಮಪಾದನೆಂಬ ರಾಜನಿದ್ದನು. ಅವನ ರಾಜ್ಯದಲ್ಲಿ ಅನಾವೃಷ್ಟಿಯಿಂದ ಘೋರಕ್ಷಾಮವುಂಟಾಯಿತು. ಋಷ್ಯಶೃಂಗನನ್ನು ಕರೆಸಿದರೆ, ಪರಿಶುದ್ಧನೂ ಋಜುಸ್ವಭಾದವನೂ ಆದ ಆ ಋಷಿಯು ಕಾಲಿಟ್ಟ ಕೂಡಲೇ ಮಳೆ ಬಂದು ದೇಶವು ಸುಭಿಕ್ಷವಾಗುವುದೆಂದು ಮಹರ್ಷಿಯೊಬ್ಬನು ಹೇಳಿದನು. ಆದರೆ ಅವನನ್ನು ಕರೆತರುವುದು ಹೇಗೆ? ಅವನು ಪ್ರಪಂಚವನ್ನೇ ಕಂಡು ಅರಿಯನು. ತಮ್ಮ ತಂದೆ ಹೊರತು ಮತ್ತಾರನ್ನೂ ಕಾಣನು. ಆದರೂ ಕೆಲವು ವೇಶ್ಯೆಯರನ್ನು ಕಳುಹಿಸಲು ಅವರು ವಿಭಾಂಡಕನಿಲ್ಲದ ವೇಳೆಯಲ್ಲಿ ಋಷ್ಯಶೃಂಗನನ್ನು ಮೋಹಗೊಳಿಸಿ ಅವನ್ನು ಅಂಗರಾಜ್ಯಕ್ಕೆ ಕರೆತಂದರು. ಮಳೆಬಂದು ದೇಶವು ಸುಭಿಕ್ಷವಾಯಿತು. ಲೋಮಪಾದನು ತನ್ನ ಮಗಳಾದ ಶಾಂತೆಯನ್ನು ಅವನಿಗೆ ಮದುವೆಮಾಡಿಕೊಟ್ಟು ಅವನನ್ನು ತನ್ನ ಅರಮನೆಯಲ್ಲಿಟ್ಟುಕೊಂಡನು.</p>
		<p>ಅಲ್ಲಿಂದ ಮುಂದಕ್ಕೆ ಹೋಗುತ್ತ ಅವರು ಮಹೇಂದ್ರಪರ್ವತಕ್ಕೆ ಬಂದರು. ಅದು ಪರಶುರಾಮಕ್ಷೇತ್ರ; ಅಲ್ಲಿ ಪರಶುರಾಮ, ಕಾರ್ತವೀರ್ಯ ಇವರ ಚರಿತ್ರೆಯನ್ನೆಲ್ಲಾ ಕೇಳಿದರು. ಅಲ್ಲಿ ಚತುರ್ದಶಿ ಅಷ್ಟಮಿ ಈ ಎರಡು ದಿನಗಳಲ್ಲಿ ಪರಶುರಾಮನು ತಪಸ್ವಿಗಳಿಗೆ ಕಾಣಿಸಿಕೊಳ್ಳುತ್ತಿದ್ದನು. ಚತುರ್ದಶಿಯು ಹತ್ತಿರವೇ ಇದ್ದದ್ದರಿಂದ ಅಲ್ಲಿಯವರೆಗೆ ಆ ಸ್ಥಳದಲ್ಲಿಯೇ ಇದ್ದು ಅವನ ದರ್ಶನಮಾಡಿಕೊಂಡು ಮುಂದೆ ಹೊರಟರು.</p>
		<p>ಆಮೇಲೆ ಪ್ರಭಾಸಪುರವನ್ನು ಹಾಯಿಸಿ ಪಯೋಷ್ಣೀನದಿಯ ತೀರಕ್ಕೆ ಬಂದರು. ಅಲ್ಲಿ ಹಿಂದೆ ಗಯನು ಏಳು ಅಶ್ವಮೇಧ ಯಜ್ಞಗಳನ್ನು ನಡೆಸಿ ಭೂರಿದಕ್ಷಿಣೆಗಳನ್ನು ಕೊಟ್ಟಿದ್ದನು. ಅವನ್ನು ಮರಳ ರಾಶಿಯಂತೆ, ಆಕಾಶದ ನಕ್ಷತ್ರಗಳಂತೆ, ಮಳೆಯ ಧಾರೆಗಳಂತೆ, ಲೆಕ್ಕಮಾಡುವುದಕ್ಕೇ ಸಾಧ್ಯವಿರಲಿಲ್ಲ. ಮುಂದೆ ವೈಢೂರ್ಯಪರ್ವತಕ್ಕೆ ಬಂದರು. ಅದರ ಹತ್ತಿರವಿದ್ದ ಒಂದು ಸರಸ್ಸಿನ ತೀರದಲ್ಲಿ ಚ್ಯವನನು ತಪಸ್ಸು ಮಾಡುತ್ತಿದ್ದನು. ಅವನ ಸುತ್ತ ಹುತ್ತ ಬೆಳೆದುಕೊಂಡಿತ್ತು. ಅಲ್ಲಿಗೆ ಒಂದು ದಿವಸ ಶರ್ಯಾತಿಯು ತನ್ನ ಹೆಂಡತಿ ಮಕ್ಕಳೊಡನೆ ಬಂದಿರಲು ಅವನ ಮಗಳಾದ ಸುಕನ್ಯೆಯು ಅಲ್ಲಲ್ಲಿ ಓಡಾಡುತ್ತ ಹುತ್ತದ ಹತ್ತಿರಕ್ಕೆ ಬಂದು ಅದರೊಳಗಿನಿಂದ ಮಣಿಗಳಂತೆ ಏನೋ ಎರಡು ಹೊಳೆಯುತ್ತಿರಲು ಕುತೂಹಲದಿಂದ ಅವುಗಳನ್ನು ಮುಳ್ಳಿನಿಂದ ಚುಚ್ಚಿದಳು. ಅವು ಚ್ಯವನ ಋಷಿಯ ಕಣ್ಣುಗಳು. ಅವನ ಕಣ್ಣುಗಳಿಂದ ರಕ್ತ ಸುರಿದು ಇಂಗಿಹೋಗಲು ಶರ್ಯಾತಿಯ ಸೇನಾಪರಿವಾರದಲ್ಲಿ ಮಲಮೂತ್ರಗಳು ಕಟ್ಟಿ ಹಿಂಸೆಯಾಯಿತು. ಸುಕನ್ಯೆಯಿಂದ ಅವಳು ಮಾಡಿದ ಹುಡುಗುಚೇಷ್ಟೆಯನ್ನು ಕೇಳಿ ಶರ್ಯಾತಿಯು ಹುತ್ತಕ್ಕೆ ಬಂದು ಚ್ಯವನನನ್ನು ಕಂಡು ಕ್ಷಮೆಬೇಡಿದನು. ಅವನು ಸುಕನ್ಯೆಯನ್ನು ತನಗೆ ಮದುವೆಮಾಡಿಕೊಟ್ಟರೆ ಕ್ಷಮಿಸುವುದಾಗಿ ಹೇಳಲು ಶರ್ಯಾತಿಯು ಹಾಗೆಯೇ ಮಾಡಿ ಸುಕನ್ಯೆಯನ್ನು ಅಲ್ಲಿಯೇ ಬಿಟ್ಟುಹೋದನು. ಸುಕನ್ಯೆಯು ತನ್ನ ಈ ಕುರುಡುಗಂಡನನ್ನು ನಿಷ್ಠೆಯಿಂದ ಸೇವಿಸುತ್ತಿರಲು ಒಂದು ದಿನ ಅಶ್ವಿನೀದೇವತೆಗಳು ಬಂದು ಅವಳನ್ನು ಅಪೇಕ್ಷಿಸಿದರು. ಅವಳು ಒಪ್ಪಲಿಲ್ಲ. ಕೊನೆಗೆ ಅವರು ಅವಳ ಗಂಡನಿಗೆ ಆ ಸರೋವರದಲ್ಲಿ ಸ್ನಾನಮಾಡಿಸಿ ತಮ್ಮಂತೆ ಯೌವನವೂ ರೂಪವೂ ಕಣ್ಣೂ ಬರುವಂತೆ ಮಾಡಿದರು. ಅವನು ಮುಂದೆ ಯಾಗಮಾಡಿ ಅದರಲ್ಲಿ ಅಶ್ವಿನೀದೇವತೆಗಳಿಗೆ ಸೋಮವನ್ನು ಕೊಟ್ಟನು. ಇಂದ್ರನು ಅದಕ್ಕೆ ಅಡ್ಡಿಬಂದು ತನ್ನ ವಜ್ರಾಯುಧವನ್ನು ಎತ್ತಲು ಚ್ಯವನನು ಅವನ ತೋಳನ್ನು ಹಾಗೆಯೇ ನಿಲ್ಲಸಿದನು.</p>
		<p>ಅನಂತರ ಅವರು ಮೈತ್ರಗಿರಿಯ ಹತ್ತಿರ ಮಾಂಧಾತರಾಜನು ಯಾಗಗಳನ್ನು ಮಾಡಿದ ಸ್ಥಳಗಳನ್ನೂ ಸೋಮಕಾಶ್ರಮ ಮಾರ್ಕಂಡೇಯಾಶ್ರಮಗಳನ್ನೂ ನೋಡಿಕೊಂಡು ಮುಂದೆ ಹೋಗುತ್ತ ಜಲೆ ಉಪಜಲೆ ಎಂಬ ನದಿಗಳ ಹತ್ತಿರಕ್ಕೆ ಬಂದರು. ಅದು ಶಿಬಿ ಚಕ್ರವರ್ತಿಯು ಯಾಗಮಾಡಿದ ಸ್ಥಳ. ಶಿಬಿಚಕ್ರವರ್ತಿಯು ದಾನಧರ್ಮಗಳಿಗೆ ಬಹಳ ಪ್ರಸಿದ್ದನಾದವನು. ಒಂದು ಸಾರಿ ಇಂದ್ರಾಗ್ನಿಗಳು ಗಿಡುಗ ಪಾರಿವಾಳಗಳಾಗಿ ಯಜ್ಞದಲಿದ್ದ ಅವನನ್ನು ಪರೀಕ್ಷಿಸುವುದಕ್ಕೆ ಬಂದರು. ಪಾರಿವಾಳವು ಗಿಡುಗಕ್ಕೆ ಹೆದರಿ ಅವನನ್ನು ಮೊರೆಹೊಕ್ಕಿತು. ಗಿಡುಗವು, “ಅಯ್ಯಾ ಧರ್ಮಾತ್ಮಾ! ಇದೇನು ಧರ್ಮಕ್ಕೆ ವಿರುದ್ಧವಾಗಿ ನೀನು ಮಾಡುತ್ತಿರುವ ಕೆಲಸ? ಹಸಿವಿನಿಂದ ಪೀಡಿತನಾದ ನನ್ನ ಆಹಾರವನ್ನು ಏಕೆ ಮುಚ್ಚಿಟ್ಟುಕೊಂಡಿದ್ದೀಯೆ? ಬಿಡು!” ಎಂದಿತು. ಶಿಬಿಯು ತನ್ನ ಹತ್ತಿರ ಪ್ರಾಣಾಪಾಯಕ್ಕೆ ಹೆದರಿ ಆಶ್ರಯ ಪಡೆದಿರುವ ಪ್ರಾಣಿಯನ್ನು ತಾನು ಬಿಟ್ಟುಕೊಡುವುದಿಲ್ಲವೆಂದನು. ಗಿಡುಗವು “ಮಹಾರಾಜ! ನೀನು ಒಂದು ಪ್ರಾಣವನ್ನು ರಕ್ಷಿಸುವುದಕ್ಕೆ ಹೋದರೆ ಹಲವು ಪ್ರಾಣಿಗಳನ್ನು ಕೊಂದ ಪಾಪಕ್ಕೆ ಹೋಗುವೆ. ಏಕೆಂದರೆ ಈ ಪಾರಿವಾಳವಿಲ್ಲದೆ ನಾನು ಹಸಿದು ಸತ್ತರೆ, ನನ್ನ ಹಿಂದೆ ನನ್ನ ಹೆಂಡತಿ ಮಕ್ಕಳು ಸಾಯುತ್ತಾರೆ. ಆದ್ದರಿಂದ ಇದು ಧರ್ಮವಾಗುವುದಿಲ್ಲ. ಧರ್ಮಕ್ಕೆ ವಿರೋಧವಾಗದಿರುವುದೇ ಧರ್ಮ; ಧರ್ಮಕ್ಕೆ ಅಡ್ಡಿಬರುವುದು ಕುತ್ಸಿತ ಧರ್ಮ; ಇದನ್ನು ಯೋಚಿಸಿ ನೀನೇ ನಿಶ್ಚಯಿಸು!” ಎಂದು ವಾದಿಸಿತು. ಶಿಬಿಯು “ನಿನಗೆ ಆಹಾರ ತಾನೇ ಬೇಕಾದದ್ದು? ಹಸುವೋ ಹೋರಿಯೋ ಹಂದಿಯೋ ಜಿಂಕೆಯೋ ಕೋಣವೋ ನಿನಗೆ ಏನು ಬೇಕಾದರೆ ಅದನ್ನು ಇದಕ್ಕೆ ಬದಲಾಗಿ ಕೊಡುತ್ತೇನೆ” ಎಂದನು. ಗಿಡುಗವು ಒಪ್ಪಲಿಲ್ಲ. “ಗಿಡುಗಕ್ಕೆ ಆಹಾರ ಪಾರಿವಾಳ: ಇದು ದೇವರು ಮಾಡಿಟ್ಟಿದ್ದು; ನಾನು ಹಸು ಹೋರಿ ಹಂದಿಗಳನ್ನು ಕಟ್ಟಿಕೊಂಡು ಏನುಮಾಡಲಿ?” ಎಂದಿತು. ಕೊನೆಗೆ ಪಾರಿವಾಳದ ತೂಕಕ್ಕೆ ಸರಿಸಮನಾದ ಮಾಂಸವನ್ನು ಶಿಬಿಯು ತನ್ನ ಮೈಯಿಂದ ಕೊಡುವುದಾದರೆ ಗಿಡುಗವು ಒಪ್ಪುವುದಾಗಿ ಹೇಳಿತು. ಅದಕ್ಕೆ ಶಿಬಿಯು ಒಪ್ಪಿ ಚಿಂತಾಲನ್ನು ತರಿಸಿ ಒಂದು ಕಡೆ ಪಾರಿವಾಳವನ್ನಿಟ್ಟು ಇನ್ನೊಂದು ಕಡೆ ತನ್ನ ಮೈಯಿಂದ ಮಾಂಸವನ್ನು ಕುಯ್ದು ಕುಯ್ದು ಇಡುತ್ತಾ ಬಂದನು. ಎಷ್ಟು ಇಟ್ಟರೂ ಅದು ಪಾರಿವಾಳದ ತೂಕಕ್ಕೆ ಬರಲಿಲ್ಲ. ಆಗ ಶಿಬಿಯು ತಾನೇ ಹೋಗಿ ತಕ್ಕಡಿಯಲ್ಲಿ ಕುಳಿತನು. ಆಗ ಇಂದ್ರಾಗ್ನಿಗಳು ಪ್ರತ್ಯಕ್ಷರಾಗಿ ಅವನಿಗೆ ಬೇಕಾದ ವರಗಳನ್ನು ಕೊಟ್ಟುಹೋದರು.</p>
		<p>ಅನಂತರ ಅವರು ಶ್ವೇತಕೇತುವಿನ ಆಶ್ರಮಕ್ಕೆ ಬಂದರು. ಶ್ವೇತಕೇತುವು ಸರಸ್ವತಿಯೊಡನೆಯೇ ವಾದಮಾಡಿದವನು. ಅವನೂ ಅವನ ಸೋದರಳಿಯನಾದ ಅಷ್ಟಾವಕ್ರನೂ ವಿದೇಹರಾಜನ ಪಟ್ಟಣಕ್ಕೆ ಹೋಗಿ ಅಲ್ಲಿ ವಂದಿಯೆಂಬುವನನ್ನು ವಾದದಲ್ಲಿ ಜಯಿಸಿ ನದಿಯಲ್ಲಿ ಮುಳುಗಿಸಿದರು. ವಂದಿಯು ಇದಕ್ಕೆ ಮೊದಲು ಅಷ್ಟಾವಕ್ರನ ತಂದೆಯಾದ ಕಹೋಡನನ್ನು ಹೀಗೆಯೇ ವಾದದಲ್ಲಿ ಸೋಲಿಸಿ ನೀರಿನಲ್ಲಿ ಮುಳುಗಿಸಿದ್ದನು. ಅಷ್ಟಾವಕ್ರನು ಸಮಂಗೆ ಎಂಬ ನದಿಯಲ್ಲಿ ಸ್ನಾನಮಾಡಲು ಅವನ ದೇಹದ ವಕ್ರತೆಯೆಲ್ಲಾ ಹೋಗಿ ನೆಟ್ಟಗಾಯಿತು.</p>
		<p>ಹೀಗೆಯೇ ಅವರು ಅನೇಕ ಪ್ರದೇಶಗಳನ್ನೂ ಉತ್ತರಕುರುವನ್ನೂ ದಾಟಿ ಕೈಲಾಸ ಪರ್ವತವನ್ನೂ ನರನಾರಾಯಣಾಶ್ರಮವನ್ನೂ ಬದರೀವೃಕ್ಷವನ್ನೂ ಕಂಡರು. ಅದರ ಹತ್ತಿರ ಮಂಗಳವಾದ ಭಾಗೀರಥಿಯು ತಿಳಿಯಾಗಿಯೂ ತಂಪಾಗಿಯೂ ಹರಿಯುತ್ತಿತ್ತು; ದಿವ್ಯವಾದ ಹೂವುಗಳೂ ರಸ ತೊಟ್ಟಿಕ್ಕುವ ಹಣ್ಣುಗಳೂ ಇದ್ದವು: ಬ್ರಾಹ್ಮಣರೂ ಮಹರ್ಷಿಗಳೂ ಇದ್ದರು. ಅಲ್ಲಿ ಅವರು ಸ್ನಾನಾಹ್ನೀಕಗಳಲ್ಲಿಯೂ ದೇವಪಿತೃತರ್ಪಣಗಳಲ್ಲಿಯೂ ನಿರತರಾಗಿ ಆರು ದಿವಸಗಳಿದ್ದರು.</p>
		<p>ಅಲ್ಲಿ ಒಂದು ದಿವಸ ಈಶಾನ್ಯವಾಯುವು ಒಂದು ದಿವ್ಯವಾದ ಸೌಗಂಧಿಕ ಪುಷ್ಪವನ್ನು ಹೊಡೆದುಕೊಂಡು ಬಂತು. ಅದು ಒಂದು ಶುಭಸೂಚನೆಯೆಂದು ಭಾವಿಸಿ ದ್ರೌಪದಿಯು ಸಂತೋಷದಿಂದ ಅದನ್ನು ಎತ್ತಿಕೊಂಡು ಭೀಮಸೇನನಲ್ಲಿಗೆ ಬಂದು, “ಭೀಮಸೇನ! ಈ ಹೂವನ್ನು ನೋಡಿದೆಯಾ, ಎಷ್ಟು ಸೊಗಸಾಗಿದೆ! ಇದನ್ನು ಧರ್ಮರಾಜನಿಗೆ ತೆಗೆದುಕೊಂಡು ಹೋಗಿ ಕೊಡುತ್ತೇನೆ. ಇಂಥ ಹೂಗಳನ್ನು ತುಂಬ ತಂದುಕೊಡು; ಕಾಮ್ಯಕವನಕ್ಕೆ ತೆಗೆದುಕೊಂಡು ಹೋಗೋಣ!” ಎಂದಳು. ಭೀಮನು ಅದರಂತೆ, ಗಾಳಿ ಆ ಹೂವನ್ನು ಹೊಡೆದುಕೊಂಡು ಬಂದ ದಿಕ್ಕನ್ನು ಹಿಡಿದು ಆಯುಧಪಾಣಿಯಾಗಿ ಹೊರಟನು. ಆ ಗಂಧಮಾದನ ಪರ್ವತದ ಗಾಳಿಯು ಸುಖವಾಗಿ ಬೀಸುತ್ತಿರಲು ತಂದೆಯು ಬೆನ್ನು ತಟ್ಟಿದಂತಾಗಿ, ಭೀಮನು ಅ ತಪ್ಪಲಲ್ಲೆಲ್ಲಾ ಹೂವನ್ನು ಹುಡುಕಿಕೊಂಡು ತಿರುಗುತ್ತಿದ್ದನು. ಗಿರಿನಿರ್ಝರಗಳು ಮುತ್ತಿನ ಹಾರಗಳಂತೆ ಬೀಳುತ್ತಿದ್ದವು. ಅಪ್ಸರಸ್ತ್ರೀಯರ ನೂಪುರ ಧ್ವನಿಯಂತೆ ಕೂಗುತ್ತ ನವಿಲುಗಳು ನರ್ತಿಸುತ್ತಿದ್ದವು. ಬಿಚ್ಚಿಎಸೆದ ಬಟ್ಟೆಗಳಂತೆ ಹೊಳೆಗಳು ಹಳ್ಳಗಳಲ್ಲಿ ಹರಿಯುತ್ತಿದ್ದವು. ಭಯವನ್ನೇ ಕಂಡು ಅರಿಯದ ಜಿಂಕೆಗಳು ಕುತೂಹಲದಿಂದ ನೋಡುತ್ತ ನಿಂತಿರುತ್ತಿದ್ದವು. ಇವುಗಳ ಮಧ್ಯೆ ಭೀಮನು ಲೀಲಾಜಾಲವಾಗಿ ಮತ್ತವಾರಣದಂತೆ ಹೋಗುತ್ತಿದ್ದನು. ವನವಾಸದಲ್ಲಿ ತೊಳಲುತ್ತಿರುವ ದ್ರೌಪದಿಗೆ ಈ ಹೂವಿನಿಂದ ಸ್ವಲ್ಪವಾದರೂ ಸಂತೋಷವಾದೀತೇನೋ ಎಂಬುದು ಅವನ ಆಸೆ. ಅದನ್ನು ಬೇಗ ತರುವುದು ಹೇಗೆ ಎಂದು ಯೋಚಿಸುತ್ತ ಭೀಮನು ಕಾಲಿಗೆ ವೇಗವನ್ನು ಹೆಚ್ಚುಮಾಡಿದನು. ದಾರಿಯಲ್ಲಿ ಸಿಕ್ಕುತ್ತಿದ್ದ ಆನೆಗಳ ಹಿಂಡನ್ನು ತನ್ನ ಕೂಗಿನಿಂದ ಓಡಿಸುತ್ತ, ಹುಲಿ ಸಿಂಹಗಳನ್ನು ಮರ್ದಿಸುತ್ತ ದಾರಿಗೆ ಅಡ್ಡಲಾದ ಗಿಡಮರಬಳ್ಳಿಗಳನ್ನು ಕಿತ್ತೊಗೆಯುತ್ತ ಮೇಲೆ ಮೇಲೆ ಏರಿಹೋಗುತ್ತಿದ್ದನು. ಅವನ ಗರ್ಜನೆಯಿಂದಲೇ ಮೃಗಗಳು ಚೆದರಿ ಚೆಲ್ಲಾಪಿಲ್ಲಿಯಾಗುತ್ತಿದ್ದವು.</p>
		<p>ಹೀಗೆ ಹೋಗುತ್ತಿರುವಾಗ ದಾರಿಯಲ್ಲಿ ಒಂದು ದೊಡ್ಡ ಬಾಳೆಯತೋಟ ಸಿಕ್ಕಿತು. ಅವನು ಅದರೊಳಗೆ ಆನೆಯಂತೆ ನುಗ್ಗಿದನು. ಅವನ ಅವಾಂತರದಿಂದ ಪಕ್ಷಿಗಳೆಲ್ಲಾ ಹೆದರಿ ಹಾರಿಹೋದುವು. ಅಲ್ಲಿ ಒಂದು ದೊಡ್ಡ ಸರೋವರವನ್ನು ಕಂಡು ಅದರಲ್ಲಿ ಸ್ವೇಚ್ಛೆಯಾಗಿ ಸ್ನಾನಮಾಡಿ ಒಂದು ಸಾರಿ ತನ್ನ ಶಂಖವನ್ನು ಧ್ವನಿಮಾಡಿದನು. ಆ ಧ್ವನಿಯಿಂದ ಗಿರಿಗುಹೆಗಳೆಲ್ಲಾ ತುಂಬಿ ಮೊಳಗಿದುವು. ಅದನ್ನು ಕೇಳಿ ಅಲ್ಲಿ ತೂಕಡಿಸುತ್ತಿದ್ದ ಹನುಮಂತನೆಂಬ ದೊಡ್ಡ ವಾನರನು ಆಕಳಿಸಿ ತನ್ನ ಬಾಲವನ್ನು ಒಂದು ಸಾರಿ ಬಡಿದನು. ಆ ಮಹಾಶಬ್ದವನ್ನು ಕೇಳಿ ರೋಮಾಂಚನವಾಗಲು, ಭೀಮಸೇನನು ಅದನ್ನು ಅರಸಿ ಬಂದು ಒಂದು ದೊಡ್ಡ ಅರೆಬಂಡೆಯ ಮೇಲೆ ಮಲಗಿದ್ದ ವಾನರನನ್ನು ನೋಡಿದನು. ಅವನ ಮೈ ಹೊಂಬಣ್ಣವಾಗಿ ಮಿಂಚಿನಂತೆ ಹೊಳೆಯುತ್ತಿತ್ತು. ತನ್ನ ಕೆಂಗಣ್ಣುಗಳಿಂದ ನಿರ್ಭಯವಾಗಿ ನೋಡುತ್ತಿದ್ದ ಆ ಮಹಾವಾನರನ ಹತ್ತಿರಕ್ಕೆ ಹೋಗಿ ಭೀಮನು ಸಿಂಹನಾದ ಮಾಡಿದನು. ಹನುಮಂತನು ಕಣ್ಣು ತೆರೆದು ನಿರ್ಲಕ್ಷ್ಯವಾಗಿ “ಅಯ್ಯಾ, ನಾನು ಆಲಸ್ಯದಿಂದ ನಿದ್ರಿಸುತ್ತಿದ್ದರೆ ಏಕೆ ಎಬ್ಬಿಸಿದೆ? ನೀನು ತಿಳಿದವನಾದ್ದರಿಂದ ಪ್ರಾಣಿಗಳಲ್ಲಿ ದಯೆ ತೋರಬೇಕು. ನಾವಂತೂ ಮೃಗಗಳು. ಧರ್ಮವನ್ನರಿಯೆವು; ತಿಳಿದ ಮನುಷ್ಯರು ದಯೆ ತೋರಬೇಕು. ಅದು ಬಿಟ್ಟು ಅಲ್ಪಬುದ್ಧಿಯಿಂದ ನೀನು ಕಾಡಿನ ಪ್ರಾಣಿಗಳನ್ನೆಲ್ಲಾ ತೊಂದರೆಪಡಿಸುತ್ತಿದ್ದೀಯಲ್ಲಾ? ನೀನು ಯಾರು? ಮನುಷ್ಯ ಸಂಚಾರವಿಲ್ಲದ ಈ ಕಾಡಿಗೆ ಏಕೆ ಬಂದೆ? ಇಲ್ಲಿಂದ ಮುಂದೆ ಈ ಬೆಟ್ಟ ಕಡಿದು; ಸಿದ್ದಗತಿ ಇಲ್ಲದವರಿಗೆ ಹೋಗಲಾಗುವುದಿಲ್ಲ; ಆದ್ದರಿಂದ ಈ ಹಣ್ಣುಹಂಪಲನ್ನು ತಿಂದು ಸುಧಾರಿಸಿಕೊಂಡು ಹಿಂತಿರುಗಿ ಹೋಗು! ನಿನ್ನಲ್ಲಿ ಕರುಣೆಯಿಂದಲೂ ಪ್ರೀತಿಯಿಂದಲೂ ಈ ಮಾತನ್ನು ಹೇಳುತ್ತಿದ್ಧೇನೆ!” ಎಂದನು.</p>
		<p>ಭೀಮನು, “ನಾನು ಚಂದ್ರವಂಶದಲ್ಲಿ ಹುಟ್ಟಿದ ಕ್ಷತ್ರಿಯ; ಕುಂತಿಯ ಹೊಟ್ಟೆಯಲ್ಲಿ ವಾಯುವಿನಿಂದ ಹುಟ್ಟಿದ ಪಾಂಡವ. ನೀನು ಯಾರು? ಹೀಗೇಕೆ ವಾನರರೂಪದಲ್ಲಿದ್ದೀಯೆ?” ಎಂದು ಕೇಳಿದನು. ಹನುಮಂತನು “ನಾನು ವಾನರ; ದಾರಿ ಬಿಡುವುದಿಲ್ಲ; ಒಳ್ಳೆಯಮಾತಿನಲ್ಲಿ ಹಿಂತಿರುಗಿ ಹೋಗು; ಕಷ್ಟಕ್ಕೆ ಒಳಗಾಗಬೇಡ!” ಎಂದನು. ಭೀಮನು “ಕಷ್ಟವೋ, ಸುಖವೋ, ಏಳು ನನಗೆ ದಾರಿಬಿಡು!” ಎಂದನು.</p>
		<p>ಹನುಮಂತ- “ನಾನು ಏಳಲು ಶಕ್ತಿಯಿಲ್ಲ; ಮೈಯಲ್ಲಿ ಆಲಸ್ಯವಾಗಿದೆ; ಹೋಗಲೇ ಬೇಕಾದರೆ ದಾಟಿಕೊಂಡು ಹೋಗು!”</p>
		<p>ಭೀಮ- “ನಿನ್ನನ್ನು ದಾಟಿ ನಿನ್ನಲ್ಲಿರುವ ಪರಮಾತ್ಮನನ್ನು ತಿರಸ್ಕಾರಮಾಡಲಿಷ್ಟವಿಲ್ಲ. ಇಲ್ಲದಿದ್ದರೆ ಹನುಮಂತನು ಸಾಗರವನ್ನು ದಾಟಿದಹಾಗೆ ನಿನ್ನನ್ನೂ ಈ ಪರ್ವತವನ್ನೂ ದಾಟಿಕೊಂಡು ಹೋಗುತ್ತಿದ್ದೆ”.</p>
		<p>ಹನುಮಂತ- “ಈ ಹನುಮಂತನೆನ್ನುವವನು ಯಾರು?”</p>
		<p>ಭೀಮ- “ಹನುಮಂತ ನನಗೆ ಅಣ್ಣನಾಗಬೇಕು; ಮಹಾಗುಣವಂತ, ಬುದ್ದಿವಂತ, ಶಕ್ತಿವಂತ; ರಾಮಾಯಣದಲ್ಲಿ ಪ್ರಸಿದ್ಧನಾದ ವಾನರಶ್ರೇಷ್ಠ. ರಾಮನ ಹೆಂಡತಿಯನ್ನು ಹುಡುಕಿಕೊಂಡು ಬರುವುದಕ್ಕಾಗಿ ಒಂದೇ ನೆಗೆತಕ್ಕೆ ಸಾಗರವನ್ನು ಹಾರಿದ. ನಾನೂ ಅವನ ಹಾಗೇ ಸಮರ್ಥ; ನಿನ್ನನ್ನು ನಿಗ್ರಹಿಸಬಲ್ಲೆ, ಏಳು, ದಾರಿಕೊಡು! ಇಲ್ಲದಿದ್ದರೆ ನನ್ನ ಪರಾಕ್ರಮವನ್ನು ನೋಡುವೆ. ”</p>
		<p>ಭೀಮನ ಈ ಬಲೋನ್ಮತ್ತತೆಯನ್ನೂ ಬಾಹುಗರ್ವವನ್ನೂ ನೋಡಿ ಹನುಮಂತನು ಮನಸ್ಸಿನಲ್ಲಿಯೇ ನಕ್ಕು “ಅಯ್ಯಾ, ಪ್ರಸನ್ನನಾಗು! ನಾನು ಮುದುಕ ಏಳಲಾರೆ. ಆದ್ದರಿಂದ ನನ್ನ ಮೇಲೆ ಕನಿಕರ ತೋರಿ ಈ ಬಾಲವನ್ನು ಅತ್ತಲಾಗಿ ಇಟ್ಟುಹೋಗು!” ಎಂದನು. ಭೀಮನು ಅದನ್ನು ಎತ್ತುವುದಕ್ಕೆ ಹೋಗಲು, ಆ ಬಾಲವನ್ನು ಅಲ್ಲಾಡಿಸುವುದಕ್ಕೇ ಆಗಲಿಲ್ಲ. ಎರಡು ಕೈಗಳಿಂದಲೂ ಎತ್ತಿದ; ಆಗಲಿಲ್ಲ; ಹಲ್ಲುಮಿಡಿಕಚ್ಚಿ ಕಣ್ಣರಳಿಸಿ ಹುಬ್ಬೆತ್ತಿ ಅಲ್ಲಾಡಿಸಿದ; ಮೈ ಎಲ್ಲಾ ಬೆವರಿಹೋಯಿತು. ಆದರೂ ಬಾಲ ಏಳಲಿಲ್ಲ. ಆಗ ಭೀಮನು ನಾಚಿಕೆಯಿಂದ ಕಪಿಯ ಹತ್ತಿರ ತಲೆತಗ್ಗಿಸಿ ನಿಂತು ಕೈಮುಗಿದು "ಕಪಿಶ್ರೇಷ್ಠ! ಪ್ರಸನ್ನನಾಗು! ನಾನು ಆಡಿದ ದುರ್ಭಾಷೆಯನ್ನು ಕ್ಷಮಿಸು. ನೀನು ಸಿದ್ಧನೋ ಯಕ್ಷನೋ ಗಂಧರ್ವನೋ ದೇವತೆಯೋ, ಈ ವಾನರ ರೂಪಿನಲ್ಲಿರುವ ನೀನು ಯಾರು? ಎಂದು ಕೇಳಿದನು.</p>
		<p>ಹನುಮಂತ- “ಅಯ್ಯಾ ಪಾಂಡುಕುಮಾರ! ನನ್ನ ವಿಚಾರವನ್ನು ತಿಳಿದುಕೊಳ್ಳಬೇಕೆಂದು ಕುತೂಹಲವಿದ್ದರೆ, ಕೇಳು; ವಾಯು ನನ್ನ ತಂದೆ; ಕೇಸರಿ ನನ್ನ ತಾಯಿ; ಹನುಮಂತನೆಂಬುದು ನನ್ನ ಹೆಸರು. ಹಿಂದೆ ವಾಲಿ ಸುಗ್ರೀವರು ವಾನರರಾಜರಾಗಿದ್ದಾಗ, ಸುಗ್ರೀವನಲ್ಲಿ ನನಗೆ ತುಂಬ ಪ್ರೀತಿಯಿತ್ತು. ಅವನು ಋಷ್ಯಮೂಕದಲ್ಲಿದ್ದಾಗ ದಶರಥಪುತ್ರನಾದ ರಾಮನು ತಂದೆಗೆ ಪ್ರೀತಿಯುಂಟಾಗಲು ಹೆಂಡತಿ ತಮ್ಮಂದಿರೊಡನೆ ದಂಡಕಾರಣ್ಯದಲ್ಲಿದ್ದನು. ಅವನ ಹೆಂಡತಿಯನ್ನು ರಾವಣನು ಬಲಾತ್ಕಾರವಾಗಿ ಹೊತ್ತುಕೊಂಡು ಹೋಗಲು, ರಾಮನು ಹೆಂಡತಿಯನ್ನು ಹುಡುಕುತ್ತ ಬಂದು ಸುಗ್ರೀವನನ್ನು ಕಂಡನು. ಅವರಿಗೆ ಸ್ನೇಹವಾಯಿತು. ರಾಮನು ವಾಲಿಯನ್ನು ಕೊಂದು ರಾಜ್ಯವನ್ನು ಸುಗ್ರೀವನಿಗೆ ಕೊಟ್ಟನು. ಅವನು ಸೀತೆಯನ್ನು ಹುಡುಕುವುದಕ್ಕೋಸ್ಕರ ಎಲ್ಲಾ ಕಡೆಗೂ ವಾನರರನ್ನು ಕಳುಹಿಸಿದನು. ನಾವು ಹೋದ ಕಡೆಯಲ್ಲಿ ಸಂಪಾತಿಯಿಂದ ವರ್ತಮಾನ ತಿಳಿಯಲು ನಾನು ಸಾಗರವನ್ನು ಹಾರಿ ಸೀತೆಯನ್ನು ರಾವಣನ ಮನೆಯಲ್ಲಿ ಕಂಡೆ. ರಾಮನಿಗೆ ಇದನ್ನು ತಿಳಿಸಿದ ಮೇಲೆ ಅವನು ರಾಕ್ಷಸರನ್ನೆಲ್ಲಾ ಕೊಂದು ಹೆಂಡತಿಯನ್ನು ಹಿಂದಕ್ಕೆ ಕರೆತಂದನು. ರಾಮನು ನೆಲೆಯಾಗಿ ನಿಂತಾಗ ನಾನು ರಾಮಕಥೆಯು ಪ್ರಪಂಚದಲ್ಲಿರುವ ತನಕ ಜೀವಿಸಿರಬೇಕೆಂದು ವರ ಕೇಳಿದೆ. ಇಲ್ಲಿ ಅಪ್ಸರೆಯರೂ ಗಂಧರ್ವರೂ ಅವನ ಚರಿತೆಯನ್ನು ಸದಾ ಗಾನ ಮಾಡುತ್ತಿರುತ್ತಾರೆ. ಅದನ್ನು ಕೇಳುತ್ತ ನಾನು ಸುಖವಾಗಿದ್ದೇನೆ. ಈ ದಾರಿಯಲ್ಲಿ ಮನುಷ್ಯರು ಹೋಗಲಸಾಧ್ಯ. ಯಾರಾದರೂ ನಿನಗೆ ಶಾಪ ಕೊಟ್ಟಾರು ಅಥವಾ ತೊಂದರೆಪಡಿಸಿಯಾರು ಎಂದು ನಿನ್ನನ್ನು ನಾನು ತಡೆದೆ. ನೀನು ಹುಡುಕಿಕೊಂಡು ಬಂದ ಸರೋವರವು ಇಲ್ಲಿಯೇ ಹತ್ತಿರದಲ್ಲಿ ಇದೆ” ಎಂದನು. ಭೀಮನು ಕೂಡಲೆ ಅಣ್ಣನಿಗೆ ನಮಸ್ಕಾರಮಾಡಿ, “ಆರ್ಯ, ನಿನ್ನನ್ನು ನೋಡಿದ್ದರಿಂದ ನಾನು ಧನ್ಯನಾದೆ; ನಿನ್ನ ದರ್ಶನವಾದದ್ದು ಒಂದು ದೊಡ್ಡ ಅನುಗ್ರಹ; ನೀನು ಸಾಗರವನ್ನು ದಾಟಿದಾಗ ಯಾವ ರೂಪು ಇತ್ತೋ ಅದನ್ನು ನೋಡಬೇಕೆಂದು ನನಗೆ ತುಂಬ ಆಸೆಯಾಗಿದೆ!” ಎಂದನು. ಹನುಮಂತನು “ಈಗ ಇನ್ನೇನು ಕಲಿಯುಗ ಬರುವುದರಲ್ಲಿದೆ. ಆದ್ದರಿಂದ ಆ ರೂಪವನ್ನು ನೋಡುವುದು ಕಷ್ಟ“ ಎಂದು ಹೇಳಿದರೂ ಕೇಳದೆ ಮತ್ತೆ ಮತ್ತೆ ಪ್ರಾರ್ಥಿಸಿದ್ದರಿಂದ ತನ್ನ ಆಗಿನ ರೂಪವನ್ನು ತೋರಿಸಬೇಕಾಯಿತು. ಅವನ ಆ ತೇಜೋಮಯವಾದ ಅದ್ಭುತಾಕಾರವನ್ನು ನೋಡಿ ಭೀಮನು ಬೆರಗುಪಟ್ಟು ಹೋದನು. ಹನುಮಂತನು ಮೊದಲಿನ ರೂಪವನ್ನೇ ಧರಿಸಿ ಭೀಮನನ್ನು ಆಲಿಂಗಿಸಲು ಅವನ ಮೈನೋವೆಲ್ಲಾ ಹೋಗಿ ಆಯಾಸ ಪರಿಹಾರವಾಯಿತು. ಅನಂತರ ಅವನು ತೋರಿಸಿದ ದಾರಿಯಲ್ಲಿಯೇ ಮುಂದುವರಿದು ಭೀಮನು ಅನೇಕ ರಾಕ್ಷಸರು ಕಾವಲಿದ್ದ ಸುಂದರವಾದ ಸೌಗಂಧಿಕ ಸರೋವರವನ್ನು ಕಂಡನು. ಅದು ಕುಬೇರನ ಅರಮನೆಯ ಹತ್ತಿರ ಗಿರಿ ನಿರ್ಝರದಿಂದ ಆದದ್ದು. ಅದರ ಸುತ್ತ ವಿವಿಧ ಗಿಡಮರಬಳ್ಳಿಗಳು ಬೆಳೆದು ದಟ್ಟವಾದ ನೆರಳಿನಲ್ಲಿ ಅದನ್ನು ತಂಪಾಗಿ ಇಟ್ಟಿದ್ದವು. ಅದರಲ್ಲಿ ಹಳದಿಯ ಕಮಲಗಳು ತುಂಬಿ ಅದನ್ನು ಕನಕಪುಷ್ಕರವೆನ್ನುವಂತೆ ಮಾಡಿದ್ದವು. ಆ ಕಮಲಗಳ ಸುಗಂಧ ಎಲ್ಲೆಲ್ಲಿಯೂ ಆವರಿಸಿಕೊಂಡಿತ್ತು. ಆ ಕೊಳಕ್ಕೆ ಭೀಮನು ನಿರ್ಭಯವಾಗಿ ಹೋಗುತ್ತಿರಲು, ಅದನ್ನು ಕಂಡ ಕಾವಲಿನ ರಾಕ್ಷಸರು ”ಅಯ್ಯಾ ಇದು ಕುಬೇರನ ಕ್ರೀಡಾಪ್ರದೇಶ. ಮನುಷ್ಯರು ಇಲ್ಲಿ ಬರಲಾಗದು. ದೇವತೆಗಳೂ ದೇವರ್ಷಿಗಳೂ ಯಕ್ಷರೂ ಕೂಡ ಇಲ್ಲಿ ಬಂದರೆ ಕುಬೇರನ ಅಪ್ಪಣೆಯಿಂದಲೇ ಇಲ್ಲಿ ನೀರು ಕುಡಿಯುವರು. ವಿಹಾರ ಮಾಡುವರು. ಅಂಥದರಲ್ಲಿ ನೀನು ಕುಬೇರನನ್ನು ಅಲಕ್ಷ್ಯಮಾಡಿ ಗಂಡಾಗುಂಡಿಯಿಂದ ಹೂಗಳನ್ನು ತೆಗೆದುಕೊಂಡು ಹೋಗಬೇಕೆನ್ನುತ್ತೀಯೆ!“ ಎಂದರು. ಭೀಮನು, ”ಕುಬೇರನು ಇಲ್ಲೆಲ್ಲಿಯೂ ಕಾಣುವುದಿಲ್ಲ; ಕಂಡರೂ ಅವನನ್ನು ನಾನು ಯಾಚಿಸುವುದಿಲ್ಲ; ಯಾಚನೆಮಾಡುವುದು ಕ್ಷತ್ರಿಯರಿಗೆ ಬಂದದ್ದಲ್ಲ. ಅಲ್ಲದೆ ಕೊಳವು ಪರ್ವತದ ನಿರ್ಝರದಿಂದ ಆಗಿದೆ; ಇದೇನು ಕುಬೇರನ ಮನೆಗೆ ಸೇರಿಲ್ಲ. ಆದ್ದರಿಂದ ಕುಬೇರನಿಗೆ ಹೇಗೋಹಾಗೆ ಇದು ಮಿಕ್ಕವರಿಗೂ ಸೇರಿದ್ದೇ. ಇಂಥ ವಿಷಯಗಳಲ್ಲಿ ಯಾರನ್ನು ಯಾರು ಬೇಡಿಕೊಳ್ಳುತ್ತಾರೆ?“ ಎಂದು ಕೊಳದೊಳಕ್ಕೆ ಇಳಿದನು. ರಾಕ್ಷಸರು ಬೇಡವೆಂದು ತಡೆದರು. ”ಹಿಡಿ! ಕಟ್ಟು! ಕೊಲ್ಲು!!“ ಎಂದು ಆಯುಧಗಳನ್ನೆತ್ತಿ ಅಟ್ಟಿಸಿಕೊಂಡು ಬಂದರು. ಭೀಮನು ಅವರನ್ನೆಲ್ಲಾ ತಡೆದು ಗದೆಯಿಂದ ನೂರಾರು ಜನರನ್ನು ಕೊಂದನು. ಮಿಕ್ಕವರು ಕೈಲಾಸಗಿರಿಯ ಕಡೆಗೆ ಓಡಿದರು. ಆಗ ಭೀಮನು ನಿಶ್ಚಿಂತೆಯಾಗಿ ಕೊಳದಲ್ಲಿ ಇಳಿದು ತನಗೆ ಬೇಕಾದಷ್ಟು ಒಳ್ಳೆಯ ಕಮಲಗಳನ್ನು ಕಿತ್ತುಕೊಂಡು, ನೀರು ಕುಡಿದನು. ಅಮೃತದಂತಿದ್ದ ಆ ನೀರನ್ನು ಕುಡಿದ ಮೇಲೆ ಅವನಿಗೆ ಹೊಸ ಉತ್ಸಾಹ ಬಲಗಳು ಬಂದಂತಾಯಿತು. ಓಡಿಹೋದ ಕೆಲವು ರಾಕ್ಷಸರು ಕುಬೇರನಲ್ಲಿ ದೂರು ಹೇಳಿದರು. ಅವನು ನಕ್ಕು ”ಕುಯ್ದುಕೊಂಡು ಹೋಗಲಿ ಬಿಡಿ! ದ್ರೌಪದಿಗೆ ಕೊಡುವುದಕ್ಕೆ ತೆಗೆದುಕೊಂಡು ಹೋಗುತ್ತಿದ್ದಾನೆ. ಅದೆಲ್ಲಾ ನನಗೆ ಗೊತ್ತು!" ಎಂದುಬಿಟ್ಟನು.</p>
		<p>ಭೀಮನು ಇಲ್ಲದಿದ್ದಾಗ ಒಂದು ಪ್ರಮಾದ ನಡೆಯಿತು. ಜಟಾಸುರನೆಂಬ ರಾಕ್ಷಸನು ಪಾಂಡವರ ಮಧ್ಯದಲ್ಲಿ ಬ್ರಾಹ್ಮಣ ವೇಷದಿಂದ ಇರುತ್ತ ಸಮಯ ನೋಡಿಕೊಂಡು ತನ್ನ ರಾಕ್ಷಸ ರೂಪವನ್ನು ತಾಳಿ ಅವರನ್ನೆಲ್ಲಾ ಎತ್ತಿಕೊಂಡು ಹೊರಟನು. ಸಹದೇವನು ತಪ್ಪಿಸಿಕೊಂಡು ಅವನ ಮೇಲೆ ಹೋರಾಟ ನಡೆಸುತ್ತಿದ್ದಾಗ ಭೀಮನು ಬಂದು ಎದುರಿಸಿ “ಹಿಡಿಂಬನೂ ಬಕಾಸುರನೂ ಹೋದ ದಾರಿಗೆ ನೀನೂ ಹೋಗು!” ಎಂದು ಅವನನ್ನು ಕುಕ್ಕಿ ಕೊಂದು ಹಾಕಿದನು.</p>
		<p>ಪಾಂಡವರು ಗಂಧಮಾದನ ಪರ್ವತದಲ್ಲಿದ್ದಾಗಲೇ ಅರ್ಜುನನು ತನ್ನ ತಪಶ್ಚರ್ಯೆ ಅಸ್ತ್ರಸಂಪಾದನೆ ಮುಂತಾದವುಗಳನ್ನು ಮುಗಿಸಿಕೊಂಡು ದೇವೇಂದ್ರನ ರಥದಲ್ಲಿ ಅಲ್ಲಿಗೆ ಬಂದು ಇಳಿದನು. ಅವನನ್ನು ಅಣ್ಣತಮ್ಮಂದಿರೂ ದ್ರೌಪದಿಯೂ ತುಂಬ ಉತ್ಸಾಹದಿಂದ ಬರಮಾಡಿಕೊಂಡರು. ಅವರಿಗೆ ತಾನು ಮಾಡಿದ ತಪಸ್ಸಿನ ಮತ್ತು ಪಡೆದ ವರಗಳ ವಿವರಗಳನ್ನೆಲ್ಲಾ ಹೇಳಿ, ದೇವೇಂದ್ರನ ಆಜ್ಞೆಯಂತೆ ಅವನ ಶತ್ರುಗಳಾಗಿದ್ದ ನಿವಾತಕವಚರೆಂಬ ರಾಕ್ಷಸರನ್ನೂ ಪೌಲೋಮ ಕಾಲಕೇಯರೆಂಬ ಮಹಾಸುರರನ್ನೂ ಕೊಂದದ್ದನ್ನೂ ವಿವರಿಸಿದನು.</p>
		<p>ಗಂಧಮಾದನ ಪರ್ವತವು ಗಿರಿನಿರ್ಝರಗಳಿಂದಲೂ ಕಿನ್ನರಪಕ್ಷಿ ಮುಂತಾದವುಗಳಿಂದಲೂ ಬಹು ಸುಂದರವಾಗಿತ್ತು. ಪಾಂಡವರು ಅದನ್ನು ಬಿಟ್ಟು ಬರಲಾರದೆ ಸ್ವಲ್ಪ ದಿವಸ ಅಲ್ಲಿಯೇ ಇದ್ದು ಆಮೇಲೆ ಕೈಲಾಸ ಪರ್ವತ, ವೃಷಪರ್ವಾಶ್ರಮ ಮುಂತಾದ ಸ್ಥಳಗಳನ್ನು ನೋಡಿಕೊಂಡು ಮತ್ತೆ ದ್ವೈತವನಕ್ಕೆ ಬಂದು ಸರಸ್ವತೀನದಿಯ ತೀರದಲ್ಲಿ ಸುಖವಾಗಿದ್ದರು.</p>
		<p>ಇದಕ್ಕೆ ಸ್ವಲ್ಪ ಮುಂಚೆ ಕಾಡಿನಲ್ಲಿ ಬೇಟೆಗೆ ಹೋಗಿದ್ದಾಗ ಭೀಮನು ಒಂದು ಅಜಗರದ ಕೈಗೆ ಸಿಕ್ಕಿಬಿದ್ದನು. ಅದು ಅವನನ್ನು ಸುತ್ತಿಬಿಗಿದು ಕದಲದಂತೆ ಮಾಡಿತು. ಅವನ ಅಮಾನುಷ ಬಲಸಾಹಸಗಳೇನೂ ಪ್ರಯೋಜನಕ್ಕೆ ಬರಲಿಲ್ಲ. ಆಗ ಧರ್ಮರಾಜನು ಅವನನ್ನು ಹುಡುಕುತ್ತ ಬಂದು ಈ ಸ್ಥಿತಿಯಲ್ಲಿ ಕಂಡನು. ಆ ಅಜಗರ ಸರ್ಪವು ನಹುಷಚಕ್ರವರ್ತಿಯೆಂದೂ ಐಶ್ವರ್ಯಮದಗರ್ವಿತನಾಗಿದ್ದ ಅವನಿಗೆ ಅಗಸ್ತ್ಯ ಶಾಪದಿಂದ ಈ ಜನ್ಮ ಪ್ರಾಪ್ತವಾಗಿತ್ತೆಂದೂ ಅದು ಕೇಳುವ ಪ್ರಶ್ನೆಗಳಿಗೆ ಸರಿಯಾದ ಉತ್ತರಗಳನ್ನು ಕೊಟ್ಟರೆ ಭೀಮನನ್ನು ಬಿಡುವುದಾಗಿಯೂ ತಿಳಿಸಿತು. ಧರ್ಮರಾಜನು ಅದಕ್ಕೆ ಒಪ್ಪಿದನು.</p>
		<p>ಅಜಗರ- ಬ್ರಾಹ್ಮಣನು ಯಾರು? ಅವನು ತಿಳಿದುಕೊಳ್ಳಬೇಕಾದದ್ದೇನು?</p>
		<p>ಯುಧಿಷ್ಠಿರ-ಸತ್ಯ, ದಾನ, ತಾಳ್ಮೆ, ಶೀಲ, ಅಹಿಂಸೆ, ದಮ, ದಯೆ-ಇವು ಯಾರಲ್ಲಿ ಕಂಡುಬರುತ್ತವೆಯೋ ಅವನೇ ಬ್ರಾಹ್ಮಣ. ಸುಖದುಃಖರಹಿತವಾದ ಪರಬ್ರಹ್ಮವೇ ಅವನು ತಿಳಿಯಬೇಕಾದದ್ದು.</p>
		<p>ಅಜಗರ- ಶೂದ್ರನಲ್ಲಿಯೂ ಸತ್ಯ ದಾನ ಮುಂತಾದ ಗುಣಗಳು ಇರುತ್ತವೆ. ಸುಖದುಃಖರಹಿತವಾದದ್ದು ಎಂದು ಏನೋ ಹೇಳಿದೆಯಲ್ಲ, ಅಂಥ ವಸ್ತುವೇ ಇರುವುದನ್ನು ಕಾಣೆ.</p>
		<p>ಯುಧಿಷ್ಠಿರ -ಶೂದ್ರನಲ್ಲಿ ಅವು ಇದ್ದು, ಬ್ರಾಹ್ಮಣನಲ್ಲಿ ಇಲ್ಲದಿದ್ದರೆ ಅಂಥ ಶೂದ್ರನು ಶೂದ್ರನೂ ಅಲ್ಲ, ಬ್ರಾಹ್ಮಣನು ಬ್ರಾಹ್ಮಣನೂ ಅಲ್ಲ. ಇನ್ನು ಶೀತಕ್ಕೂ ಉಷ್ಣಕ್ಕೂ ನಡುವೆ ಶೀತೋಷ್ಣಗಳೆರಡೂ ಇಲ್ಲದ ಒಂದು ಸ್ಥಿತಿಯಿರುವಂತೆ ಸುಖದುಃಖಗಳೆರಡೂ ಇಲ್ಲದ ಒಂದು ಸ್ಥಿತಿಯೂ ಇದ್ದೇ ಇದೆ.</p>
		<p>ಅಜಗರ- ಬ್ರಾಹ್ಮಣನಿಗೆ ವಿಶೇಷ ಕರ್ಮವೇನೂ ಇಲ್ಲದೆ ಅವನನ್ನು ಅವನ ನಡತೆಯಿಂದಲೇ ನಿರ್ಣಯಿಸಬೇಕಾದರೆ ಜಾತಿಯು ವ್ಯರ್ಥವಾಗುತ್ತದಲ್ಲಾ?</p>
		<p>ಯುಧಿಷ್ಠಿರ- ಎಲ್ಲರಲ್ಲಿಯೂ ಎಲ್ಲರೂ ಮಕ್ಕಳನ್ನು ಪಡೆದು ವರ್ಣಗಳು ಬೆರೆತುಹೋಗಿರುವುದರಿಂದ ಹುಟ್ಟುಜಾತಿಯಿಂದಲೇ ಪರೀಕ್ಷಿಸಿ ಇದನ್ನು ನಿರ್ಣಯ ಮಾಡುವುದಕ್ಕಾಗುವುದಿಲ್ಲ. ಆದ್ದರಿಂದ ಶೀಲವೇ ಮುಖ್ಯ... ಬ್ರಾಹ್ಮಣನಿಗೆ ಗಾಯತ್ರಿಯೇ ತಾಯಿ, ಆಚಾರ್ಯನೇ ತಂದೆ; ವೇದಾಭ್ಯಾಸಮಾಡುವವರೆಗೂ ಅವನು ಶೂದ್ರನಿಗೆ ಸಮಾನ.. ಹೀಗೆ ಸಂಸ್ಕಾರಗಳಿಂದ ಕೂಡಿದ ಶೀಲವುಳ್ಳವನನ್ನೇ ಬ್ರಾಹ್ಮಣನೆಂದು ನಾನು ಹಿಂದೆ ಹೇಳಿದ್ದು. ನೀನು ತಿಳಿದವನಾಗಿ ಕಾಣುತ್ತೀಯೆ; ಯಾವ ಕರ್ಮ ಮಾಡಿದರೆ ಉತ್ತಮ ಗತಿ ಬರುತ್ತದೆ ಹೇಳು.</p>
		<p>ಅಜಗರ- ಸತ್ಪಾತ್ರದಲ್ಲಿ ದಾನ. ಪ್ರಿಯವಾದ ಮಾತು, ಸತ್ಯ, ಅಹಿಂಸೆ ಇವು ಸ್ವರ್ಗವನ್ನು ಕೊಡುವುವೆಂಬುದು ನನ್ನ ಅಭಿಪ್ರಾಯ.</p>
		<p>ಯುಧಿಷ್ಠಿರ- ಇವುಗಳಲ್ಲಿ ದೊಡ್ಡದಾವುದು, ಚಿಕ್ಕದಾವುದು?</p>
		<p>ಅಜಗರ- ಅದು ಅಯಾ ಕಾರ್ಯಗೌರವದ ಮೇಲೆ ಹೋಗುತ್ತದೆ; ಹೀಗೆ ದಾನಕ್ಕಿಂತ ಸತ್ಯವೇ ಮೇಲಾಗುವುದೂ ಉಂಟು. ಸತ್ಯಕ್ಕಿಂತ ದಾನವೇ ಮೇಲಾಗುವುದೂ ಉಂಟು; ಹಾಗೆಯೇ ಪ್ರಿಯವಾದ ಮಾತಿಗಿಂತ ಅಹಿಂಸೆಯೇ ಮೇಲಾಗುವುದುಂಟು; ಅಹಿಂಸೆಗಿಂತ ಪ್ರಿಯವಚನವೇ ಮೇಲಾಗುವುದೂ ಉಂಟು; ಹೀಗೆ ಸತ್ಯ ದಮ ತಪಸ್ಸು ಯೋಗ ಅಹಿಂಸೆ ದಾನ ಇವು ಸದ್ಗತಿಗೆ ಸಾಧಕಗಳೇ ಹೊರತು ಜಾತಿಕುಲಗಳಲ್ಲ.</p>
		<p>ಹೀಗೆಂದು ಹೇಳಿ ನಹುಷನು ಶಾಪವಿಮುಕ್ತನಾಗಿ ಸ್ವರ್ಗಕ್ಕೆ ತೆರಳಲು ಧರ್ಮರಾಜನು ಭೀಮನನ್ನು ಕರೆದುಕೊಂಡು ಬಂದನು.</p>
		<p>ಪಾಂಡವರು ದ್ವೈತವನದಲ್ಲಿದ್ದಾಗ ಮಾರ್ಕಂಡೇಯ ಮುನಿಯು ಅವರಿಗೆ ಅನೇಕ ಪುರಾಣ ಕಥೆಗಳನ್ನೂ ಪುಣ್ಯಕಥೆಗಳನ್ನೂ ಹೇಳಿದನು. ಅವುಗಳಲ್ಲಿ ಧರ್ಮವ್ಯಾಧೋಪಾಖ್ಯಾನವೂ ಒಂದು:-</p>
		<p>ಹಿಂದೆ ಕೌಶಿಕನೆಂಬ ಒಬ್ಬ ಬ್ರಾಹ್ಮಣನಿದ್ದನು. ಅವನು ವೇದಾಧ್ಯಯನ ಸಂಪನ್ನ, ತಪಸ್ವಿ, ಧರ್ಮಶೀಲ. ಅವನು ಒಂದು ದಿನ ಒಂದು ಮರದ ಕೆಳಗೆ ವೇದ ಹೇಳುತ್ತ ಕುಳಿತಿದ್ದಾಗ ಮರದ ಮೇಲಿದ್ದ ಒಂದು ಬಲಾಕಾ ಪಕ್ಷಿಯು ಅವನ ಮೇಲೆ ಅಚ್ಚಿಕ್ಕಿತು. ಬ್ರಾಹ್ಮಣನಿಗೆ ತುಂಬ ಕೋಪ ಬಂತು. ಕೋಪಾವಿಷ್ಟನಾಗಿ ಅದನ್ನು ನೋಡಿದಕೂಡಲೆ ಅದು ಸತ್ತು ಕೆಳಕ್ಕೆ ಬಿತ್ತು. ಅದನ್ನು ನೋಡಿ ಅವನಿಗೆ ಪಶ್ಚಾತ್ತಾಪವಾಯಿತು. ರಾಗದ್ವೇಷಪರವಶನಾಗಿ ನಾನು ಎಂಥ ಅಕಾರ್ಯಮಾಡಿದೆ ಎಂದು ಅಲ್ಲಿಂದ ಎದ್ದು ಹೋಗಿ ಊರೊಳಗೆ ಭಿಕ್ಷೆ ಮಾಡುತ್ತಿದ್ದನು. ಒಂದು ಮನೆಯ ಬಾಗಿಲಲ್ಲಿ ಹೋಗಿ ನಿಂತು ಅಲ್ಲಿ ಭಿಕ್ಷೆ ಕೇಳಲು ಮನೆಯ ಯಜಮಾನಿಯು “ನಿಂತುಕೊಳ್ಳಿ!” ಎಂದಳು. ಅಷ್ಟರೊಳಗೆ ಗಂಡನು ಹಸಿದು ಬರಲು, ಅವನಿಗೆ ಬಡಿಸುತ್ತ ಬ್ರಾಹ್ಮಣನನ್ನು ಮರೆತಳು. ಸ್ವಲ್ಪಹೊತ್ತಿನ ಮೇಲೆ ಜ್ಞಾಪಿಸಿಕೊಂಡು ಅವನನ್ನು ಕಾಯಿಸಿದ್ದಕ್ಕೆ ಸಂಕೋಚಪಡುತ್ತ ಭಿಕ್ಷೆಯನ್ನು ತಂದಳು. ಬ್ರಾಹ್ಮಣನು ಕೋಪದಿಂದ “ಹೀಗೆ ತೊಂದರೆ ಮಾಡಬಹುದೇ?” ಎಂದನು. ಆಕೆ “ಅಯ್ಯಾ ಬ್ರಾಹ್ಮಣಶ್ರೇಷ್ಠ! ಕ್ಷಮಿಸು. ನನ್ನ ಪತಿ ಹಸಿದು ಬಳಲಿ ಬಂದಿದ್ದ; ಅವನ ಉಪಚಾರದಲ್ಲಿದ್ದೆ!” ಎಂದಳು.</p>
		<p>ಬ್ರಾಹ್ಮಣ- ಗರ್ವಿಷ್ಠೆ! ನಿನಗೆ ಬ್ರಾಹ್ಮಣರು ದೊಡ್ಡವರಾಗಲಿಲ್ಲ. ನಿನ್ನ ಗಂಡ ದೊಡ್ಡವನಾದನೋ? ಗೃಹಸ್ಥೆಯಾಗಿದ್ದು ಹೀಗೆ ಬ್ರಾಹ್ಮಣರನ್ನು ತಿರಸ್ಕರಿಸಬಹುದೇ? ಬ್ರಾಹ್ಮಣರು ಬೆಂಕಿಯಹಾಗೆ; ಭೂಲೋಕವನ್ನೇ ಸುಡಬಲ್ಲರು; ಎಂದು ದೊಡ್ಡವರು ಹೇಳುವುದನ್ನು ತಿಳಿಯೆಯಾ?</p>
		<p>ಹೆಂಗಸು- ಅಯ್ಯಾ! ನೀನು ಬಲಾಕಾಪಕ್ಷಿಯನ್ನು ಕೋಪದಿಂದ ಕೊಂದು ಬಂದಿರುವುದನ್ನು ನಾನು ಬಲ್ಲೆ. ಬ್ರಾಹ್ಮಣರು ದೇವತಾಸಮಾನರು; ನಾನು ಅವರನ್ನು ಎಂದಿಗೂ ತಿರಸ್ಕರಿಸುವುದಿಲ್ಲ; ನನ್ನ ಈ ಅಪರಾಧವನ್ನು ಕ್ಷಮಿಸಬೇಕು. ನಾನು ಗಂಡನನ್ನು ದೇವರೆಂದು ಭಾವಿಸಿ ಶುಶ್ರೂಷೆ ಮಾಡತಕ್ಕವಳು. ಕೋಪವೆಂಬುದು ಮನುಷ್ಯನ ದೇಹದಲ್ಲಿಯೇ ಇರುವ ಶತ್ರು; ಆದ್ದರಿಂದ ಕೋಪಮಾಡಬಾರದು. ಜಿತೇಂದ್ರಿಯನೇ ಬ್ರಾಹ್ಮಣ; ಹಿಂಸೆಗೆ ಪ್ರತಿಹಿಂಸೆ ಮಾಡದವನೇ ಬ್ರಾಹ್ಮಣ; ತನ್ನಂತೆಯೇ ಲೋಕವನ್ನು ಭಾವಿಸುವವನೇ ಬ್ರಾಹ್ಮಣ. ಅಧ್ಯಯನ ನಿರತನಾದ ನೀನು ಧರ್ಮಜ್ಞನೇ; ಅದರೆ ಧರ್ಮವನ್ನು ಸರಿಯಾಗಿ ತಿಳಿದುಕೊಂಡಿಲ್ಲವೆಂದು ನನಗೆ ತೋರುತ್ತದೆ; ಅದು ಸರಿಯಾಗಿ ತಿಳಿಯಬೇಕಾದರೆ ಮಿಥಿಲೆಯಲ್ಲಿರುವ ವ್ಯಾಧನ ಹತ್ತಿರಕ್ಕೆ ಹೋಗು; ನಾನು ಮಾಡಿದ್ದು ಅಯುಕ್ತವಾದರೆ ಕ್ಷಮಿಸಿಬಿಡು; ಸ್ತ್ರೀಯರನ್ನು ಕೊಲ್ಲಬಾರದು!</p>
		<p>ಬ್ರಾಹ್ಮಣನಿಗೆ ಈ ಮಾತನ್ನು ಕೇಳಿ ಕೋಪ ಇಳಿಯಿತು. ಕುತೂಹಲದಿಂದ ಆ ಕೂಡಲೆ ಹೊರಟು ಮಿಥಿಲೆಗೆ ಹೋಗಿ ಧರ್ಮವ್ಯಾಧನನ್ನು ಕಂಡನು. ಅವನು ಕಟುಕರ ಅಂಗಡಿಯಲ್ಲಿ ಜಿಂಕೆ ಕೋಣ ಮುಂತಾದ ಮೃಗಗಳ ಮಾಂಸವನ್ನಿಟ್ಟುಕೊಂಡು ಮಾರುತ್ತಿದ್ದನು. ಕೊಳ್ಳುತ್ತಿದ್ದ ಜನರೆಲ್ಲರೂ ಹೋದಮೇಲೆ ಬ್ರಾಹ್ಮಣನು ಕಾಣಿಸಿಕೊಳ್ಳಲು, ವ್ಯಾಧನು ಅವನಿಗೆ ನಮಸ್ಕಾರಮಾಡಿ “ಒಬ್ಬ ಗೃಹಸ್ಥೆ ನಿನ್ನನ್ನು ಕಳುಹಿಸಿಕೊಟ್ಟಳಲ್ಲವೇ? ನೀನು ಬಂದ ಉದ್ದೇಶ ನನಗೆ ಗೊತ್ತು!” ಎಂದನು. ಆ ಮಾತನ್ನು ಕೇಳಿ ಸಂತೋಷಪಟ್ಟು ಕೌಶಿಕನು “ಆಹಾ! ಇದು ಎರಡನೆಯ ಆಶ್ಚರ್ಯ!” ಎಂದುಕೊಂಡನು. ವ್ಯಾಧನು “ಅಯ್ಯಾ! ಇದು ಮಾತನಾಡುವುದಕ್ಕೆ ತಕ್ಕ ಸ್ಥಳವಲ್ಲ. ನಮ್ಮ ಮನೆಗೆ ಹೋಗೋಣ!” ಎಂದು ಕರೆದುಕೊಂಡು ಹೋಗಿ ಕುಳ್ಳಿರಿಸಿ ಅರ್ಘ್ಯಪಾದ್ಯಾದಿಗಳಿಂದ ಅವನನ್ನು ಉಪಚರಿಸಿದನು. ಕೌಶಿಕನು ಕನಿಕರದಿಂದ, “ಅಯ್ಯಾ! ಈ ಕೆಲಸ ನಿನಗೆ ತಕ್ಕದ್ದಲ್ಲವೆನಿಸುತ್ತದೆ. ಈ ಘೋರ ಕರ್ಮವನ್ನು ಕಂಡು ನನಗೆ ವ್ಯಥೆಯಾಗಿದೆ!” ಎಂದನು. ವ್ಯಾಧನು, “ಅಯ್ಯಾ! ಇದು ನನಗೆ ಕ್ರಮಪ್ರಾಪ್ತವಾಗಿ ಕುಲೋಚಿತವಾಗಿ ಬಂದ ಕರ್ಮ. ಅದೇ ನನಗೆ ಧರ್ಮ; ಅದನ್ನು ನಾನು ನಡೆಸುತ್ತಿದ್ದೇನೆ; ಜೊತೆಗೆ ತಾಯಿತಂದೆಗಳನ್ನು ಸೇವಿಸಿಕೊಂಡು ಸತ್ಯವಾಡುತ್ತ ಹೊಟ್ಟೆಯಕಿಚ್ಚುಪಡದೆ, ಕೈಲಾದಷ್ಟು ದಾನಮಾಡುತ್ತ ಇದ್ದೇನೆ. ಯಾವುದನ್ನೂ ಹಳಿಯುವುದಿಲ್ಲ; ದೊಡ್ಡವರನ್ನು ತಿರಸ್ಕರಿಸುವುದಿಲ್ಲ. ಮೃಗಗಳನ್ನು ಕೊಲ್ಲವುದಿಲ್ಲ; ಅವುಗಳ ಮಾಂಸವನ್ನು ಮಾರುತ್ತೇನೆ; ಅದನ್ನು ತಿನ್ನುವುದಿಲ್ಲ. ಒಂದು ವಿಧದಲ್ಲಿ ನೋಡಿದರೆ ಈ ಲೋಕದಲ್ಲಿ ಪ್ರಾಣಿಹಿಂಸೆ ಮಾಡದವನೊಬ್ಬನೂ ಇಲ್ಲ… ಧರ್ಮದಲ್ಲಿ ನಂಬಿಕೆ ಇಲ್ಲದೆ ಅದನ್ನು ಪರಿಹಾಸ್ಯಮಾಡುವವರು ಕೆಟ್ಟುಹೋಗುತ್ತಾರೆ… ಪಾಪಕ್ಕೆ ಲೋಭವೇ ಮೂಲ...ಕೊಳದಲ್ಲಿ ಜೊಂಡು ಬೆಳೆದು ನೀರನ್ನು ಮುಚ್ಚಿರುವಂತೆ ಅಧರ್ಮವು ಬೆಳೆದು ಧರ್ಮವನ್ನು ಮುಚ್ಚಿಬಿಟ್ಟಿರುತ್ತದೆ; ಅದನ್ನು ಒಳಹೊಕ್ಕು ನೋಡಬಲ್ಲ ಶಿಷ್ಟರು ಅಪರೂಪ” ಎಂದು ಧರ್ಮಾಧರ್ಮಗಳನ್ನು ವಿಸ್ತಾರವಾಗಿ ವಿವೇಚನೆ ಮಾಡಿದನು.</p>
		<p>ಕೌಶಿಕ- ನೀನು ಹೇಳುವುದೆಲ್ಲಾ ನ್ಯಾಯವಾಗಿದೆ; ನೀನು ಧರ್ಮಸಿದ್ಧನಾಗಿ ಕಾಣುತ್ತೀಯೆ; ನಿನಗೆ ತಿಳಿಯದ್ದೇ ಇಲ್ಲವೆಂದು ನನಗೆ ತೋರುತ್ತದೆ.</p>
		<p>ವ್ಯಾಧ-ಅಯ್ಯಾ ಬ್ರಾಹ್ಮಣಶ್ರೇಷ್ಠ! ನನಗೆ ಈ ಸಿದ್ಧಿಯನ್ನು ದೊರಕಿಸಿಕೊಟ್ಟ ಪ್ರತ್ಯಕ್ಷಧರ್ಮವನ್ನು ತೋರಿಸುತ್ತೇನೆ ಬಾ!</p>
		<p>ಹೀಗೆಂದು ಹೇಳಿ ವ್ಯಾಧನು ಕೌಶಿಕನನ್ನು ತನ್ನ ಮನೆಯೊಳಕ್ಕೆ ಕರೆದುಕೊಂಡು ಹೋಗಿ, ಊಟಮಾಡಿ ತೃಪ್ತರಾಗಿ ಕುಳಿತಿದ್ದ ತನ್ನ ತಾಯಿತಂದೆಗಳನ್ನು ತೋರಿಸಿ ಅವರಿಗೆ ನಮಸ್ಕರಿಸಿದನು. ಅವರು ಕೌಶಿಕನನ್ನು ಕುಶಲಪ್ರಶ್ನೆ ಮಾಡಿದಮೇಲೆ ವ್ಯಾಧನು “ಅಯ್ಯಾ! ಇವರೇ ನನ್ನ ದೇವರು! ದೇವರಿಗೆ ಮಾಡಬೇಕಾದ ಸೇವೆಯನ್ನೆಲ್ಲಾ ನಾನು ಇವರಿಗೇ ಮಾಡುತ್ತೇನೆ. ಇದೇ ನನ್ನ ತಪಸ್ಸು; ನಿನ್ನನ್ನು ಕಳುಹಿಸಿದ ಆಕೆ ಮಾಡುವ ತಪಸ್ಸೂ ಆಕೆಯ ಪತಿಶುಶ್ರೂಷೆಯೇ! ನನ್ನ ಹಿತವಚನವನ್ನು ಕೇಳುವುದಾದರೆ ನೀನೂ ಮನೆಗೆ ಹೋಗಿ ನಿನ್ನ ತಂದೆತಾಯಿಗಳನ್ನು ಸೇವಿಸು. ಅವರನ್ನು ನೀನು ನಿರಾಕರಿಸಿ, ವೇದಾಧ್ಯಯನ ಮಾಡುತ್ತೇನೆಂದು ಮನೆಬಿಟ್ಟು ಬಂದಿದ್ದೀಯೆ. ಆ ದುಃಖದಿಂದ ಮುದುಕರು ತೊಳಲುತ್ತಿದ್ದಾರೆ. ಬೇಗ ಮನೆಗೆ ಹೋಗಿ ಅವರನ್ನು ಸಂತೋಷಗೊಳಿಸು. ಅದಕ್ಕಿಂತ ಬೇರೆ ಧರ್ಮವಿಲ್ಲ!” ಎಂದು ಬುದ್ಧಿಹೇಳಿ ಆ ಬ್ರಾಹ್ಮಣನನ್ನು ಕಳುಹಿಸಿಕೊಟ್ಟನು.</p>
		<p>ಪಾಂಡವರು ದ್ವೈತವನದಲ್ಲಿದ್ದಾಗ ಅಲ್ಲಿಂದ ಹಸ್ತಿನಾವತಿಗೆ ಬಂದ ಬ್ರಾಹ್ಮಣನೊಬ್ಬನು ಧೃತರಾಷ್ಟ್ರನಿಗೆ ಪಾಂಡವರ ಸ್ಥಿತಿಗತಿಗಳನ್ನು ವಿವರಿಸಿದನು. “ಅವರು ಗಾಳಿ ಮಳೆ ಬಿಸಿಲುಗಳಿಗೆ ಸಿಕ್ಕಿ ತುಂಬ ಬಡವಾಗಿದ್ದಾರೆ. ಕೃಷ್ಣೆಯು ವೀರರಾದ ಗಂಡಂದಿರಿದ್ದರೂ ಅನಾಥೆಯಂತೆ ಬಹುಕ್ಲೇಶಗಳಿಗೆ ಸಿಕ್ಕಿ ಬಳಲಿದ್ದಾಳೆ!” ಎಂದನು. ಧೃತರಾಷ್ಟ್ರನಿಗೆ ಅದನ್ನು ಕೇಳಿ ಮನಸ್ಸು ಮರುಗಿತು. ಅವರಿಗೆ ಆ ಕಷ್ಟವೆಲ್ಲಾ ಉಂಟಾದದ್ದು ತನ್ನಿಂದಲೇ ಎಂದುಕೊಂಡು, “ಮನುಷ್ಯನು ಒಳ್ಳೆಯದೋ ಕೆಟ್ಟದ್ದೋ ಕರ್ಮವನ್ನು ಮಾಡಿದಮೇಲೆ ಅದರ ಫಲವನ್ನು ಅನುಭವಿಸಿಯೇ ತೀರಬೇಕು. ನೆಲವನ್ನು ಉತ್ತು ಬಿತ್ತು ಮಳೆಯೂ ಬಂದರೆ ಪಯಿರಾಗದೇ ಇರುತ್ತದೆಯೇ? ಬಸಿರಾದವಳು ಹೆರದೆ ಇರುತ್ತಾಳೆಯೇ? ಫಲಪ್ರಾಪ್ತಿಕಾಲ ಬಂದರೆ ಅದನ್ನು ಅಡ್ಡಿಪಡಿಸುವುದಕ್ಕಾಗುತ್ತದೆಯೇ? ಅರ್ಜುನನು ಕಾಡಿನಲ್ಲಿದ್ದರೂ ಅಲ್ಲಿಂದ ಇಂದ್ರಲೋಕಕ್ಕೆ ಹೋಗಿ ನಾಲ್ಕುವಿಧವಾದ ಅಸ್ತ್ರಗಳನ್ನು ಸಂಪಾದಿಸಿಕೊಂಡು ಮನುಷ್ಯಲೋಕಕ್ಕೆ ಹಿಂತಿರುಗಿ ಬಂದ! ಸಶರೀರನಾಗಿ ಸ್ವರ್ಗಕ್ಕೆ ಹೋಗಿ ಯಾವನು ಹಿಂದಕ್ಕೆ ಬರಲಿಷ್ಟಪಡುತ್ತಾನೆ? ಕಾಲವಶರಾಗಿ ಸಾಯಲಿರುವ ಕೌರವರನ್ನು ನೋಡಬೇಕೆಂದಲ್ಲವೇ ಅವನು ಬಂದದ್ದು? ಅರ್ಜುನ, ಅವನ ಗಾಂಡೀವ, ಅವನ ಅಸ್ತ್ರಗಳು, ಇವುಗಳ ತೇಜಸ್ಸನ್ನು ಯಾರು ಸಹಿಸಿಕೊಂಡಾರು?” ಎಂದು ವ್ಯಥೆಪಟ್ಟನು. ಅವನ ಆ ಮಾತನ್ನು ಕೇಳುತ್ತಿದ್ದ ಕರ್ಣನು ಶಕುನಿಯೊಡನೆ ದುರ್ಯೋಧನನಲ್ಲಿಗೆ ಹೋಗಿ, “ಮಹಾರಾಜ! ನಿನ್ನ ಶೌರ್ಯದಿಂದ ಪಾಂಡವರನ್ನು ಕಾಡಿಗೆ ಅಟ್ಟಿ ಭೂಮಂಡಲದಲ್ಲಿ ಏಕಚಕ್ರಾಧಿಪತ್ಯ ಮಾಡುತ್ತಿದ್ದೀಯೆ. ಎಲ್ಲ ದಿಕ್ಕಿನ ರಾಜರೂ ನಿನಗೆ ಕಪ್ಪವನ್ನು ಸಲ್ಲಿಸುತ್ತಿದ್ದಾರೆ: ಏನಪ್ಪಣೆ? ಎಂದು ನಿನ್ನ ಆಜ್ಞೆಯನ್ನು ಎದುರುನೋಡುತ್ತಿದ್ದಾರೆ. ನಿನ್ನನ್ನು ಹಿಂದೆ ಲಕ್ಷ್ಯಮಾಡದೆ ಇದ್ದ ಪಾಂಡವರು ಇಂದು ಹೀನಸ್ಥಿತಿಗೆ ಬಂದು ಕಾಡಿನಲ್ಲಿ ಅಲೆಯುತ್ತಿದ್ದಾರೆ. ಅವರು ದ್ವೈತವನದಲ್ಲಿರುವ ಸರೋವರದ ಹತ್ತಿರ ವಾಸವಾಗಿದ್ದಾರಂತೆ. ಅಲ್ಲಿಗೆ ನಿನ್ನ ಸಕಲೈಶ್ವರ್ಯ ವೈಭವಗಳೊಡನೆ ಹೋಗಿ ಅವರನ್ನು ಸೂರ್ಯನು ಕಣ್ಣು ಕುಕ್ಕುವಂತೆ, ಬೆರಗುಗೊಳಿಸು. ರಾಜ್ಯಭ್ರಷ್ಟರೂ ನಿರ್ಭಾಗ್ಯರೂ ಆದ ಅವರು ರಾಜ್ಯಸಂಪನ್ನನೂ ಸಂಪದ್ಯುಕ್ತನೂ ಆದ ನಿನ್ನನ್ನು ನೋಡಲಿ! ಐಶ್ವರ್ಯವಿದ್ದದ್ದಕ್ಕೆ, ನಮ್ಮ ಸ್ನೇಹಿತರೂ ಶತ್ರುಗಳೂ ಅದನ್ನು ನೋಡಿದರೆ ಸಾರ್ಥಕ! ಬೆಟ್ಟದ ಮೇಲಿರುವವನು ನೆಲದ ಮೇಲೆ ನಿಂತಿರುವವರನ್ನು ನೋಡುವುದಕ್ಕಿಂತ ಸಂತೋಷ ಇನ್ನು ಉಂಟೇ? ನಮ್ಮ ಶತ್ರುಗಳ ಕಷ್ಟವನ್ನು ನೋಡುವುದರಿಂದ ಆಗುವ ಸಂತೋಷ ಪುತ್ರಪ್ರಾಪ್ತಿಯಿಂದಾಗಲೀ ರಾಜ್ಯಪ್ರಾಪ್ತಿಯಿಂದಾಗಲೀ ಆಗುವುದಿಲ್ಲ! ಅರ್ಜುನನು ನಾರುಮಡಿಯನ್ನೂ ಕೃಷ್ಣಾಜಿನವನ್ನೂ ಧರಿಸಿ ಆಶ್ರಮದಲ್ಲಿ ವಾಸಿಸುತ್ತಿರುವುದನ್ನು ನೋಡುವುದಕ್ಕಿಂತ ಹೆಚ್ಚಿನ ಸುಖವಿದ್ದೀತೇ? ಅದರಂತೆಯೇ ನಿನ್ನ ಹೆಂಡತಿಯೂ ಚೆನ್ನಾಗಿ ಉಟ್ಟು ತೊಟ್ಟು ಹೋಗಿ ಜಿಂಕೆಯ ಚರ್ಮವನ್ನು ಸುತ್ತಿಕೊಂಡು ಕ್ಲೇಶಪಡುತ್ತಿರುವ ದ್ರೌಪದಿಯನ್ನು ನೋಡಲಿ! ಆಗ ಅವಳು ತನ್ನ ದರಿದ್ರ ಬಾಳನ್ನು ನಿಂದಿಸಿಕೊಳ್ಳಲಿ! ನಿನ್ನ ಹೆಂಡತಿ ಅಲಂಕಾರಭೂಷಿತಳಾಗಿರುವುದನ್ನು ನೋಡಿದರೆ, ಅವಳಿಗೆ ಸಭಾಮಧ್ಯದಲ್ಲಿ ಆದ ಸಂಕಟಕ್ಕಿಂತ ಹೆಚ್ಚಿನ ಸಂಕಟವಾಗುತ್ತದೆ!” ಎಂದನು. ದುರ್ಯೋಧನನಿಗೆ ಈ ಮಾತನ್ನು ಕೇಳಿ ಉಲ್ಲಾಸವುಂಟಾಯಿತು. ಆದರೆ ನಿರುತ್ಸಾಹದಿಂದ, “ನೀನು ಹೇಳಿದುದೆಲ್ಲಾ ನನ್ನ ಮನಸ್ಸಿನಲ್ಲಿಯೂ ಉಂಟು, ಕರ್ಣ! ಆದರೆ ಪಾಂಡವರಿರುವ ಕಡೆಗೆ ನಾನು ಹೋಗಲು ಧೃತರಾಷ್ಟ್ರನು ಅನುಮತಿ ಕೊಡುವುದಿಲ್ಲ. ನಮಗಿಂತ ಅವರು ವೀರರು, ತಪೋಬಲವುಳ್ಳವರು ಎಂದು ತಿಳಿದುಕೊಂಡಿದ್ದಾನೆ. ಅವರ ಹೊಟ್ಟೆ ಉರಿಸುವುದು ಹೊರತು ದ್ವೈತವನದಲ್ಲಿ ನಮಗೆ ಬೇರೆ ಕೆಲಸವಿಲ್ಲ. ಹಿಂದೆ ಜೂಜಿನ ಸಂದರ್ಭದಲ್ಲಿ ವಿದುರನು ಆಡಿದ ಮಾತುಗಳು ಜ್ಞಾಪಕವಿದೆಯೋ ಇಲ್ಲವೋ? ಆ ರಗಳೆಯನ್ನೆಲ್ಲಾ ಯೋಚಿಸಿಕೊಂಡರೆ ಹೋಗುವುದು ಬೇಡವೆನ್ನಿಸುತ್ತದೆ. ನನಗೂ ದ್ರೌಪದಿಯು ಕಾವಿಯುಟ್ಟಿರುವುದನ್ನೂ ಪಾಂಡವರು ನಾರುಬಟ್ಟೆಯುಟ್ಟಿರುವುದನ್ನು ನೋಡಬೇಕೆಂದು ಆಸೆ. ಆದರೆ ಅಲ್ಲಿಗೆ ಹೋಗಲು ನಮ್ಮ ತಂದೆ ಒಪ್ಪುವಂಥ ಯಾವುದಾದರೂ ಒಂದು ನೆವವನ್ನು ಯೋಚಿಸಬೇಕು. ಇವೊತ್ತು ರಾತ್ರಿ ಯೋಚಿಸಿಬಂದು ಹೇಳು!” ಎಂದನು. ಅದರಂತೆ ಕರ್ಣನು ಬೆಳಗಾದ ಕೂಡಲೆ ಬಂದು, “ನನಗೆ ಉಪಾಯ ಹೊಳೆಯಿತು, ಮಹಾರಾಜ! ದ್ವೈತವನದಲ್ಲಿ ನೀನು ನೋಡಬೇಕಾದ ಗೊಲ್ಲರ ಗ್ರಾಮಗಳಿವೆ. ಅವುಗಳನ್ನು ನೋಡುವ ನೆವದಿಂದ ಹೋಗೋಣ!“ ಎಂದನು. ಶಕುನಿಯೂ ಅದನ್ನು ಅನುಮೋದಿಸಿದನು. “ದ್ವೈತವನದ ಹಳ್ಳಿಗಳವರೆಲ್ಲರೂ ನಿನ್ನನ್ನು ನಿರೀಕ್ಷಿಸುತ್ತಿದ್ದಾರೆ” ಎಂದನು. ಆಮೇಲೆ ಅವರು ಒಬ್ಬರ ಕೈ ಒಬ್ಬರು ಹಿಡಿದುಕೊಂಡು ನಗುತ್ತ ಧೃತರಾಷ್ಟ್ರನ ಹತ್ತಿರಕ್ಕೆ ಹೋದರು. ಅವರು ಅಲ್ಲಿ ಯೋಗಕ್ಷೇಮದ ಮಾತುಗಳನ್ನು ಆಡುತ್ತಿದ್ದಾಗ , ಮೊದಲೇ ಹೇಳಿಕೊಟ್ಟಿದ್ದ ಸಮಂಗನೆಂಬ ಗೊಲ್ಲನೊಬ್ಬನು ಬಂದು ಧೃತರಾಷ್ಟ್ರನಲ್ಲಿ “ಹಸುಗಳು ಬಂದಿವೆ!” ಎಂದು ತಿಳಿಸಿದನು. ಆಗ ಶಕುನಿಯೂ ಕರ್ಣನೂ ಬಾಯಿಹಾಕಿ “ಮಹಾರಾಜ! ಗೊಲ್ಲರ ಗ್ರಾಮಗಳಿಗೆ ಹೋಗಿ ದನಕರುಗಳನ್ನು ನೋಡಿಕೊಂಡು ಎಣಿಸಿಕೊಂಡು ಬರಬೇಕು; ಬೇಟೆಗೂ ಇದು ಅನುಕೂಲವಾದ ಕಾಲವಾಗಿದೆ; ಆದ್ದರಿಂದ ನಿನ್ನ ಮಗನಿಗೆ ಹೋಗುವುದಕ್ಕೆ ಅನುಜ್ಞೆಕೊಡು!” ಎಂದನು. ಧೃತರಾಷ್ಟ್ರನು “ಬೇಟೆಯೂ ದನಕರುಗಳ ಪರಿಶೀಲನೆಯೂ ಒಳ್ಳೆಯದೇ! ಗೊಲ್ಲರನ್ನೇ ನಂಬಿಕೊಂಡಿರಬಾರದು. ಆದರೆ ಪಾಂಡವರು ಅಲ್ಲಿಯೇ ಇದ್ದಾರಂತೆ; ಆದ್ದರಿಂದ ಅಲ್ಲಿಗೆ ನೀವೇ ಹೋಗುವುದು ನನಗೆ ಸಮ್ಮತವಲ್ಲ. ಅವರು ಮೋಸಕ್ಕೆ ಸಿಕ್ಕಿ ಸೋತು ಕಾಡಿನಲ್ಲಿ ನವೆದಿದ್ದಾರೆ. ಆದರೆ ತಪೋನಿರತರು, ಮಹಾರಥರು; ಧರ್ಮರಾಜನು ಕೋಪಕ್ಕೆ ವಶನಾಗದಿದ್ದರೂ ಭೀಮನು ಸಹನೆಯುಳ್ಳವನಲ್ಲ. ದ್ರೌಪದಿಯೋ ಸಾಕ್ಷಾತ್​ ಬೆಂಕಿಯೇ; ನೀವೂ ದರ್ಪ ಮೋಹಗಳಿಂದ ಏನಾದರೂ ಅಪರಾಧ ಮಾಡುತ್ತೀರಿ; ಅವರು ತಪಸ್ಸಿನಿಂದಲೋ ಶಸ್ತ್ರದಿಂದಲೋ ನಿಮ್ಮನ್ನು ನಾಶಮಾಡುತ್ತಾರೆ. ನೀವು ಬಹು ಜನರಿದ್ದೀರೆಂದುಕೊಂಡು ಅವರ ಮೇಲೆ ಬಿದ್ದರೆ ಅದು ಒಂದು ಕಡೆ ಅನ್ಯಾಯ, ಇನ್ನೊಂದು ಕಡೆ ಅಸಾಧ್ಯ. ಅರ್ಜುನನು ಈಗ ಇಂದ್ರಲೋಕಕ್ಕೆ ಹೋಗಿ ಅಸ್ತ್ರಗಳನ್ನು ತಂದಿದ್ದಾನೆ; ಅವು ಇಲ್ಲದೆಯೇ ಹಿಂದೆ ಅವನು ಭೂಮಂಡಲವನ್ನು ಜಯಿಸಿಕೊಂಡು ಬಂದ. ಇನ್ನು ಈಗ ಕೇಳಬೇಕೆ? ಅಥವಾ ನನ್ನ ಮಾತಿನ ಮೇಲೆ ನೀವು ಸುಮ್ಮನಿದ್ದರೂ ನಿಮಗೇನು ಅಲ್ಲಿ ಸುಖವಿರುವುದಿಲ್ಲ. ಇಲ್ಲದಿದ್ದರೆ ಸೈನಿಕರು ಏನಾದರೂ ಅವಿವೇಕಮಾಡಬಹುದು. ಅದು ನಮ್ಮ ಮೇಲೆ ಬರುತ್ತದೆ. ಆದ್ದರಿಂದ ಯಾರಾದರೂ ನಂಬಿಕೆಯುಳ್ಳ ಸೇವಕರನ್ನು ಕಳುಹಿಸಿ; ನೀವೇ ಹೋಗಬೇಡಿ!” ಎಂದನು. ಶಕುನಿಯು, “ಮಹಾರಾಜ! ಧರ್ಮರಾಜನು ಹನ್ನೆರಡು ವರ್ಷ ವನವಾಸಮಾಡುತ್ತೇವೆಂದು ತುಂಬಿದ ಸಭೆಯಲ್ಲಿ ಪ್ರತಿಜ್ಞೆ ಮಾಡಿದ್ದಾನೆ. ಅವನ ತಮ್ಮಂದಿರೂ ಅವನಿಗೆ ವಿಧೇಯರಾಗಿದ್ದಾರೆ . ಯುಧಿಷ್ಠಿರನೂ ಕೋಪಮಾಡಿಕೊಳ್ಳುವವನಲ್ಲ; ಬೇಟೆಯಾಡಿಕೊಂಡು ಬರಬೇಕೆಂದು ನಮಗೆ ತುಂಬ ಆಸೆಯಾಗಿದೆ. ಹಾಗೆಯೇ ದನಕರುಗಳನ್ನೂ ನೋಡಿಕೊಂಡು ಬರುತ್ತೇವೆ. ನಾವು ಪಾಂಡವರನ್ನು ತಾನೇ ಏಕೆ ನೋಡಬೇಕು? ಅವರಿರುವ ಕಡೆಗೇ ಸುಳಿಯದಿದ್ದರೆ ಅವರ ವಿಚಾರದಲ್ಲಿ ಅವಿವೇಕವಾದ ನಡತೆಗೆ ಅವಕಾಶವೆಲ್ಲಿ?" ಎಂದನು.</p>
		<p>ಇಷ್ಟು ಹೇಳಿದಮೇಲೆ ಧೃತರಾಷ್ಟ್ರನು ಸಮ್ಮತಿಸಿದನು. ದುರ್ಯೋಧನನು ದೊಡ್ಡ ಸೈನ್ಯವನ್ನು ತೆಗೆದುಕೊಂಡು ದುಶ್ಶಾಸನ ಶಕುನಿ ಅಂತಃಪುರದ ಸ್ತ್ರೀಯರು ಮೊದಲಾದವರನ್ನೊಡಗೂಡಿ ದ್ವೈತವನಕ್ಕೆ ಹೊರಟರು. ಅವನ ಹಿಂದೆ ಎಷ್ಟೋ ಪುರಜನರೂ, ಗಾಡಿಗಳೂ, ಅಂಗಡಿಗಳೂ, ವೇಶ್ಯೆಯರೂ ವರ್ತಕರೂ ಬೇಟೆಗಾರರೂ ಹೊರಟರು. ಮಳೆಗಾಲದಲ್ಲಿ ಬಿರುಗಾಳಿ ಎದ್ದಾಗ ಆಗುವ ಅವಾಂತರದಂತೆ ದೊಡ್ಡಗದ್ದಲದಿಂದ ನಾನಾ ಯಾನವಾಹನಗಳು ಹೊರಟವು.</p>
		<p>ಗೊಲ್ಲರಹಳ್ಳಿಗೆ ತಲುಪಿದ ಮೇಲೆ ನೀರೂ ನೆರಳೂ ಇದ್ದು ಸಮತಲವಾದ ಒಂದು ಸುಂದರ ಪ್ರದೇಶದಲ್ಲಿ ಬೀಡುಬಿಟ್ಟಿತು. ದನಗಳನ್ನು ನೋಡಿ ಲೆಕ್ಕಮಾಡಿಯಾಯಿತು. ಗೋಪಾಲಕರೂ ಅವರ ಹೆಂಗಸರೂ ಅಲಂಕರಿಸಿಕೊಂಡು ನೃತ್ಯ ಗೀತೆಗಳಿಂದ ಎಲ್ಲರನ್ನೂ ಸಂತೋಷಗೊಳಿಸಿದರು. ಅವರಿಗೆ ದುರ್ಯೋಧನನು ತಿಂಡಿತೀರ್ಥಗಳನ್ನೂ ಹಣವನ್ನೂ ಕೊಡಿಸಿದನು. ಆಮೇಲೆ ಬೇಟೆಯಾಡಿಕೊಂಡು ಸುಂದರವಾದ ಸ್ಥಳಗಳನ್ನೂ ಹೂಗಳಿಂದ ನಿಬಿಡವಾಗಿ ದುಂಬಿಗಳ ಝೇಂಕಾರದಿಂದಲೂ ನವಿಲುಗಳ ನರ್ತನದಿಂದಲೂ ರಮಣೀಯವಾಗಿದ್ದ ಪ್ರದೇಶಗಳನ್ನೂ ನೋಡುತ್ತ ದ್ವೈತವನದ ಸರೋವರದ ಹತ್ತಿರಕ್ಕೆ ದೇವೇಂದ್ರನಂತೆ ಮಹಾವೈಭವದಿಂದ ಬಂದನು. ಅವನ ಅಪ್ಪಣೆಯಂತೆ ಅಲ್ಲಿ ಕ್ರೀಡಾಸ್ಥಾನವನ್ನು ಸಿದ್ಧಪಡಿಸುವುದಕ್ಕೆ ಹೋದಾಗ ಅವನ ಸೇವಕರನ್ನು ಅಲ್ಲಿದ್ದ ಗಂಧರ್ವರು ತಡೆದರು. ಅವರು ಕುಬೇರಭವನದಿಂದ ಮೊದಲೇ ಅಲ್ಲಿ ಬಂದು ಬೀಡುಬಿಟ್ಟಿದ್ದರು. ದುರ್ಯೋಧನನ ಹತ್ತಿರಕ್ಕೆ ದೂರು ಹೋಗಲು ಅವನು ಸೇನೆಯನ್ನು ಕಳುಹಿಸಿದನು. ಅವರು ಹೋಗಿ “ನಮ್ಮ ಮಹಾರಾಜನಾದ ದುರ್ಯೋಧನನು ಇಲ್ಲಿಗೆ ಕ್ರೀಡೆಗಾಗಿ ಬರುತ್ತಾನೆ, ದಾರಿಬಿಡಿ!” ಎಂದರು. ಗಂಧರ್ವರು ನಗುತ್ತ, “ನಿಮ್ಮ ರಾಜನಾದ ದುರ್ಯೋಧನನಿಗೆ ಬುದ್ಧಿಯಿಲ್ಲ; ದೇವತೆಗಳಾದ ನಮ್ಮನ್ನು ಹೀಗೆ ಆಜ್ಞೆಮಾಡಲು ನಾವೇನು ಅವನ ಕೈಕೆಳಗಿನವರು ಕೆಟ್ಟುಹೋದೆವೇ? ಅವನ ಮಾತನ್ನು ಕೇಳಿಕೊಂಡು ಬಂದ ನಿಮಗೂ ಬುದ್ದಿಯಿಲ್ಲ; ಜೀವದ ಮೇಲೆ ಆಸೆಯಿದ್ದರೆ ನಿಮ್ಮ ಕೌರವನಿರುವ ಕಡೆಗೆ ಓಡಿ!” ಎಂದು ಗದರಿಸಿದರು. ದುರ್ಯೋಧನನು ಇದನ್ನು ಕೇಳಿ ಕೋಪಗೊಂಡು “ದೇವೇಂದ್ರನೇ ದೇವತೆಗಳನ್ನೆಲ್ಲಾ ಕಟ್ಟಿಕೊಂಡು ಅಲ್ಲಿ ವಿಹರಿಸುತ್ತಿದ್ದರೂ ಚಿಂತೆಯಿಲ್ಲ; ಹೋಗಿ ನನಗೆ ವಿರೋಧವಾಗಿ ನಡೆಯುವ ಅವರನ್ನು ಶಿಕ್ಷಿಸಿ!” ಎಂದು ಆಜ್ಞೆಮಾಡಿದನು. ಅದರಂತೆ ಅವರು ಆ ವನಕ್ಕೆ ನುಗ್ಗಿ ಸಿಂಹನಾದಮಾಡುತ್ತ ಗಂಧರ್ವರನ್ನು ತದಕುವುದಕ್ಕೆ ಮೊದಲುಮಾಡಿದರು. ಅವರು ಒಳ್ಳೆಯ ಮಾತಿನಲ್ಲಿ ಹೇಳಿ ನೋಡಿದರು. ಕೇಳಲಿಲ್ಲ. ಆದ್ದರಿಂದ ಗಂಧರ್ವರೂ ಆಯುಧ ಹಿಡಿದು ಯುದ್ಧಕ್ಕೆ ನಿಂತರು. ಅವರ ಏಟನ್ನು ತಡೆಯಲಾರದೆ ಕೌರವ ಸೈನಿಕರು ಓಡಿದರು. ಆಗ ದುರ್ಯೋಧನ ಕರ್ಣ ಶಕುನಿ ಮುಂತಾದ ನಾಯಕರು ಮುಂದೆ ಬಂದು ಶೌರ್ಯದಿಂದ ಕಾದಿದರು. ಗಂಧರ್ವರ ಕೈ ಬೀಳಾಗಲು ಅವರು ಮಾಯಾಯುದ್ಧಕ್ಕೆ ಮೊದಲುಮಾಡಿದರು. ಕರ್ಣನು ಅವರ ಏಟನ್ನು ತಡೆಯಲಾರದೆ ಕತ್ತಿ ಗುರಾಣಿಗಳೊಡನೆ ವಿಕರ್ಣನ ರಥಕ್ಕೆ ನೆಗೆದು ಯುದ್ಧದಿಂದ ತಪ್ಪಿಸಿಕೊಂಡು ಹೋದನು. ದುರ್ಯೋಧನ ದುಶ್ಶಾಸನ ವಿವಿಂಶತಿ ಮುಂತಾದವರು ಸೆರೆಸಿಕ್ಕಿದರು. ಆಗ ಕೌರವ ಸೈನಿಕರೂ ಬಂಡಿಯವರೂ ಅಂಗಡಿ ಮುಂಗಟ್ಟಿನವರೂ ಯುಧಿಷ್ಠಿರನನ್ನು ಕಂಡು ತಮ್ಮ ರಾಜನನ್ನು ಬಿಡಿಸಿಕೊಡಬೇಕೆಂದು ಆರ್ತರಾಗಿ ಬೇಡಿಕೊಂಡರು. ಅದನ್ನು ಕೇಳಿ ಭೀಮನು, “ಏನೋ ಮಾಡುವುದಕ್ಕೆ ಹೋಗಿ ಏನೋ ಆಯಿತು! ನಾವು ಮಾಡಬೇಕಾದದ್ದನ್ನು ಗಂಧರ್ವರು ಮಾಡಿದರು! ಭಾಗ್ಯವಶದಿಂದ ನಮಗೂ ಬೇಕಾದವರಿದ್ದಾರೆ ಎಂದು ತಿಳಿದ ಹಾಗಾಯಿತು. ಬಿಸಿಲು ಮಳೆ ಗಾಳಿಗಳಿಗೆ ಸಿಕ್ಕಿ ತಪಸ್ಸಿನಲ್ಲಿ ನವೆಯುತ್ತಿದ್ದ ನಮ್ಮನ್ನು ಸುಖವಾಗಿದ್ದ ಈ ದುಷ್ಟ ನೋಡಿ ಹೊಟ್ಟೆ ತಣ್ಣಗೆ ಮಾಡಿಕೊಳ್ಳಬೇಕೆಂದು ಬಂದನು. ಅಧರ್ಮಾಚರಣೆಗೆ ತಕ್ಕ ಶಾಸ್ತಿಯಾಯಿತು. ಆದರೆ ಪಾಂಡವರು ಹಿಂಸೆ ಮಾಡುವವರಲ್ಲ!” ಎಂದನು. ಧರ್ಮರಾಜನು ಅವನನ್ನು ತಡೆದು “ಇದು ಕಠಿಣವಾದ ಮಾತಿಗೆ ಕಾಲವಲ್ಲ, ಭೀಮ! ಹೆದರಿ ಶರಣಾಗತರಾಗಿ ಬಂದಿರುವವರಿಗೆ ಹೀಗೆಂದು ಹೇಳಬಹುದೇ? ದಾಯಾದಿಗಳಿಗೆ ಜಗಳ ಬರುತ್ತದೆ, ಹೋಗುತ್ತದೆ; ಆದರೆ ನಂಟು ಹೋಗುತ್ತದೆಯೇ? ಹೊರಗಿನವರು ಬಂದು ಮೇಲೆ ಬಿದ್ದಾಗ ಅದನ್ನು ನೋಡಿಕೊಂಡು ಸುಮ್ಮನಿರುವುದೇ? ಗಂಧರ್ವರು ದುರ್ಯೋಧನನನ್ನೂ ಅವನ ಹೆಂಡಿರನ್ನೂ ಎಳೆದುಕೊಂಡು ಹೋದರೆ ಅದು ನಮ್ಮ ಕುಲಕ್ಕೇ ಅವಮಾನ! ಆದ್ದರಿಂದ ಏಳಿ! ಹೋಗಿ ಅವರನ್ನು ಬಿಡಿಸಿಕೊಂಡು ಬನ್ನಿ! ಕೌರವರ ರಥಗಳೇ ಇವೆ; ಅವರ ಸಾರಥಿಗಳೇ ಇದ್ದಾರೆ. ಶರಣು ಬಂದವರಿಗೆ ಒಬ್ಬ ಸಾಮಾನ್ಯನಾದ ರಾಜನೂ ಸಹಾಯಮಾಡುತ್ತಾನೆ; ಅಂಥದರಲ್ಲಿ ನೀವು ಸುಮ್ಮನಿರುವುದೇ? ಆಪತ್ತಿಗೆ ಸಿಕ್ಕಿದ ದುರ್ಯೋಧನನು ನಿಮ್ಮ ಬಾಹುಬಲದಿಂದ ಉಳಿದುಕೊಂಡು ತನ್ನ ಬಾಳನ್ನು ನೂಕುವಂತಾದರೆ ಅದಕ್ಕಿಂತ ಅತಿಶಯವಾದದ್ದು ಇನ್ನೇನು ಬೇಕು?” ಎಂದನು. ಆ ಮಾತನ್ನು ಕೇಳಿ ಭೀಮಾರ್ಜುನ ನಕುಲ ಸಹದೇವರು ನಾಲ್ವರೂ ಸಜ್ಜಾಗಿ ಹೊರಟರು. ಅರ್ಜುನನು ಗಂಧರ್ವರನ್ನು ನೋಡಿ “ಈ ನೀಚಕೆಲಸ ಗಂಧರ್ವರಿಗೆ ಯೋಗ್ಯವಾದದ್ದಲ್ಲ; ಕೌರವರನ್ನೂ ಅವರ ಹೆಂಡಿರನ್ನೂ ಬಿಟ್ಟುಬಿಡಿ! ಇದು ಧರ್ಮರಾಜನ ಆಜ್ಞೆ” ಎಂದು ಒಳ್ಳೆಯ ಮಾತಿನಲ್ಲಿ ಹೇಳಿದನು. ಅವರು “ಇಂದ್ರನೊಬ್ಬನೇ ನಮಗೆ ಯಜಮಾನ! ನಾವು ಅವನು ಹೇಳಿದ ಹಾಗೆ ಮಾತ್ರ ಕೇಳತಕ್ಕವರು!” ಎಂದು ಉತ್ತರಕೊಟ್ಟರು. ಅರ್ಜುನನು “ನೀವು ಬಿಡದಿದ್ದರೆ ನಾನು ಬಿಡಿಸಿಕೊಳ್ಳುತ್ತೇನೆ!” ಎಂದು ಬಾಣಪ್ರಯೋಗಕ್ಕೆ ಆರಂಭಿಸಿದನು. ತುಮುಲಯುದ್ಧದಲ್ಲಿ ಪಾಂಡವರ ಕೈ ಮೇಲಾಯಿತು. ಅವರ ಏಟನ್ನು ತಡೆಯಲಾರದೆ ಗಂಧರ್ವರು ಆಕಾಶಕ್ಕೆ ಹಾರಿದರು. ಅರ್ಜುನನು ತನ್ನ ಶರಜಾಲದಿಂದ ಹಕ್ಕಿಗಳನ್ನು ಪಂಜರದಲ್ಲಿ ಕೂಡಿದಂತೆ ಅವರ ರಥಗಳನ್ನು ಮುಚ್ಚಿದನು. ಗಂಧರ್ವರಾಜನು ಅಂತರ್ಧಾನನಾಗಿ ಮಾಯೆಯಿಂದ ಬಾಣಬಿಡುವುದಕ್ಕೆ ಮೊದಲುಮಾಡಿದನು. ಅರ್ಜುನನು ಶಬ್ದವೇಧಿಗಳಿಂದ ಯುದ್ಧವಾರಂಭಿಸಿದನು. ಆಗ ಅವನು ಕಾಣಿಸಿಕೊಂಡು “ಅಯ್ಯಾ! ನಾನು ನಿನ್ನ ಸ್ನೇಹಿತ ಚಿತ್ರಸೇನ!” ಎಂದನು. ಅವನನ್ನು ಕಂಡು ಅರ್ಜುನನು ಬಾಣವನ್ನು ಉಪಸಂಹರಿಸಿದನು. ಚಿತ್ರಸೇನನು ದುರ್ಯೋಧನನ ದುರುದ್ದೇಶಗಳನ್ನು ತಿಳಿಸಿ ತಾನು ದೇವೇಂದ್ರನ ಅಪ್ಪಣೆಯಂತೆ ಅಲ್ಲಿಗೆ ಬಂದಿದ್ದಾಗಿಯೂ ದುರ್ಯೋಧನನನ್ನು ದೇವೇಂದ್ರನಲ್ಲಿಗೆ ಸೆರೆಹಿಡಿದುಕೊಂಡು ಹೋಗುತ್ತಿದ್ದುದಾಗಿಯೂ ತಿಳಿಸಿದನು. ಅರ್ಜುನನು, “ಚಿತ್ರಸೇನ! ಎಷ್ಟಾದರೂ ದುರ್ಯೋಧನನು ನಮಗೆ ಸೋದರನಾಗಬೇಕು; ಅಲ್ಲದೆ ಅವನನ್ನು ಬಿಡಿಸಿಕೊಂಡು ಬರಬೇಕೆಂದು ಧರ್ಮರಾಜನು ಆಜ್ಞೆಮಾಡಿದ್ದಾನೆ” ಎಂದನು. ಚಿತ್ರಸೇನನು, “ಈ ಪಾಪಿಯನ್ನು ಬಿಡುವುದು ತರವಲ್ಲ; ಅದು ಧರ್ಮರಾಜನ ಇಷ್ಟವಾದರೆ ಹಾಗೆಯೇ ಆಗಲಿ!” ಎಂದು ಎಲ್ಲರೂ ಧರ್ಮರಾಜನ ಬಳಿಗೆ ಹೋದರು. ಧರ್ಮರಾಜನು ಗಂಧರ್ವರನ್ನು ಉಪಚಾರಮಾಡಿ ಕಳುಹಿಸಿ ದುರ್ಯೋಧನನನ್ನೂ ಇತರ ಕೌರವರನ್ನೂ ಕುರಿತು, “ಇನ್ನು ಮೇಲೆ ಇಂಥ ಸಾಹಸಕ್ಕೆ ಕೈಯಿಡಬೇಡಿರಪ್ಪ! ಬರಿಯ ಸಾಹಸದಿಂದ ಸುಖವಿಲ್ಲ. ಮನಸ್ಸನ್ನು ಕಹಿಮಾಡಿಕೊಳ್ಳದೆ ತಮ್ಮಂದಿರನ್ನು ಕರೆದುಕೊಂಡು ಮನೆಗೆ ಹಿಂತಿರುಗಿಹೋಗು ದುರ್ಯೋಧನ!" ಎಂದು ಬುದ್ಧಿಹೇಳಿ ಕಳುಹಿಸಿದನು.</p>
		<p>ದುರ್ಯೋಧನನು ತಲೆತಗ್ಗಿಸಿಕೊಂಡು ಹೊರಟನು. ತನಗಾದ ಅಪಮಾನದ ಚಿಂತೆಯೇ ಅವನ ಮನಸ್ಸಿನ ತುಂಬ ತುಂಬಿಕೊಂಡಿತ್ತು. ಹೀಗೆ ಅವನು ಚಿಂತಿಸುತ್ತ ಊರಿಗೆ ಹೋಗುವ ದಾರಿಯಲ್ಲಿ ಒಂದು ಕಡೆ ಬೀಡುಬಿಟ್ಟಿರಲು, ರಣರಂಗದಿಂದ ಓಡಿಹೋಗಿದ್ದ ಕರ್ಣನು ಅವನನ್ನು ಸೇರಿಕೊಂಡು, “ದುರ್ಯೋಧನ! ಪುಣ್ಯದಿಂದ ಆ ಕಾಮರೂಪಿಗಳಾದ ಗಂಧರ್ವರನ್ನು ನೀನು ಗೆದ್ದು ಬಂದೆ; ಅದರಿಂದ ನಾವಿಬ್ಬರೂ ಮತ್ತೆ ಸೇರುವ ಹಾಗಾಯಿತು! ನನ್ನ ಸೈನ್ಯವೆಲ್ಲಾ ಚೆದುರಿಹೋಯಿತು; ಮೈಯೆಲ್ಲಾ ಗಾಯವಾಗಿ ನಾನು ಅಲ್ಲಿ ನಿಲ್ಲಲಾರದೆ ಹೊರಟುಹೋಗಬೇಕಾಯಿತು!” ಎಂದನು. ಅವನಿಗೆ ನಡೆದಿದ್ದ ಸಂಗತಿಯೊಂದೂ ಗೊತ್ತಿರಲಿಲ್ಲ; ದುರ್ಯೋಧನನು ಗಂಧರ್ವರನ್ನು ಗೆದ್ದು ಬಂದಿದ್ದನೆಂದೇ ಅವನು ತಿಳಿದುಕೊಂಡಿದ್ದನು. ಆದ್ದರಿಂದ ದುರ್ಯೋಧನನಿಗೆ ದುಃಖ ಉಕ್ಕಿ ಬಂತು; ಕಣ್ಣಿನಲ್ಲಿ ನೀರು ತುಂಬಿ ಮಾತು ಸರಿಯಾಗಿ ಹೊರಡದೆ, “ಕರ್ಣ! ನೀನು ಒಂದೂ ತಿಳಿಯದೆ ಮಾತನಾಡುತ್ತಿದ್ದೀಯೆ; ಆದ್ದರಿಂದ ನಿನ್ನ ಮೇಲೆ ನನಗೆ ಕೋಪವಿಲ್ಲ. ನಾನು ಗಂಧರ್ವರನ್ನು ಗೆದ್ದು ಬಂದೆನೆಂದು ನೀನು ತಿಳಿದುಕೊಂಡಿದ್ದೀಯೆ. ನಿಜವಾದ ಸಂಗತಿಯೇನೆಂದರೆ, ಅವರು ಆಕಾಶಕ್ಕೆ ಹಾರಿದರು; ಅವರೊಡನೆ ಯುದ್ಧಮಾಡುವುದಕ್ಕೆ ಸಾಧ್ಯವಿಲ್ಲದೆ ಹೋಯಿತು; ನಾವು ಸೋತು ಸೆರೆಸಿಕ್ಕಿದೆವು; ನಮ್ಮನ್ನು ಆಕಾಶಮಾರ್ಗದಿಂದ ತೆಗೆದುಕೊಂಡು ಹೋಗುತ್ತಿದ್ದರು. ನಮ್ಮ ಕಡೆಯ ಕೆಲವರು ಪಾಂಡವರಲ್ಲಿಗೆ ಹೋಗಿ ಇದನ್ನು ತಿಳಿಸಿ ನನ್ನನ್ನೂ ಹೆಂಗಸರನ್ನೂ ಬಿಡಿಸಿಕೊಂಡು ಬರಬೇಕೆಂದು ಕೇಳಿಕೊಂಡರು. ಆ ಧರ್ಮಾತ್ಮನು ತನ್ನ ತಮ್ಮಂದಿರಿಗೆ ಆಜ್ಞೆಮಾಡಲು, ಅವರು ದಿವ್ಯಾಸ್ತ್ರಗಳಿಂದ ಗಂಧರ್ವರನ್ನು ಸೋಲಿಸಿದರು. ಗಂಧರ್ವರಾಜನಾದ ಚಿತ್ರಸೇನನೂ ಅರ್ಜುನನೂ ಆಲಿಂಗನ ಮಾಡಿಕೊಂಡರು. ಆರ್ಜುನನು ನಮ್ಮನ್ನು ಬಿಡಿಸಿದನು. ‘ಭಾಗ್ಯಹೀನರಾದ ಪಾಂಡವರನ್ನು ಆ ಸ್ಥಿತಿಯಲ್ಲಿ ನೋಡುವುದಕ್ಕಿಂತ ಸಂತೋಷವಿಲ್ಲ’ ಎಂದು ಮುಂತಾಗಿ ನಾವು ಆಲೋಚಿಸಿದ್ದನ್ನೆಲ್ಲಾ ಗಂಧರ್ವನು ಅವರಿಗೆ ಹೇಳಿಬಿಟ್ಟನು. ಆಗ ನನಗೆ ತುಂಬ ನಾಚಿಕೆಯಾಗಿ ‘ನೆಲದಲಿ ಎಲ್ಲಿಯಾದರೂ ಒಂದು ಬಿಲ ಸಿಕ್ಕಿದರೆ ಅವಿತುಕೊಂಡುಬಿಟ್ಟೇನಲ್ಲಾ!’ ಎನ್ನಿಸಿತು. ಹೆಂಗಸರ ಎದುರಿಗೆ ಶತ್ರುಗಳ ಬಂದಿಯಾಗಿ ಹೀಗೆ ಅವಮಾನಪಟ್ಟು ನಾವು ಹಿಂದೆ ತಿರಸ್ಕಾರಮಾಡಿದ್ದವರ ಸಹಾಯದಿಂದಲೇ ಬಿಡುಗಡೆಹೊಂದಿ ಜೀವಿಸುವುದಕ್ಕಿಂತಲೂ ಯುದ್ದದಲ್ಲಿ ಸತ್ತಿದ್ದರೆ ಚೆನ್ನಾಗಿತ್ತು. ನೀವೆಲ್ಲಾ ಊರಿಗೆ ಹೋಗಿ! ನಾನು ಹೀಗೆ ಅವಮಾನವನ್ನು ಹೊತ್ತು ಬರಲಾರೆ. ಬಂದರೆ ನನ್ನನ್ನು ನೋಡಿ ಜನರು ಏನೆಂದಾರು? ನಾನು ಇಲ್ಲಿಯೇ ಪ್ರಾಯೋಪವೇಶಮಾಡಿ ಪ್ರಾಣಬಿಡುತ್ತೇನೆ. ದುಶ್ಶಾಸನ! ನೀನು ರಾಜನಾಗು ಹೋಗು” ಎಂದು ಅವನನ್ನು ಆಲಿಂಗಿಸಿಕೊಂಡನು. ದುಶ್ಶಾಸನನು “ಎಲ್ಲಾದರೂ ಉಂಟೇ!” ಎಂದು ದುಃಖಾರ್ತನಾಗಿ ಅಳುತ್ತ ನಮಸ್ಕಾರಮಾಡಿ ಅವನ ಪಾದಗಳನ್ನು ಕಣ್ಣೀರಿನಿಂದ ತೋಯಿಸಿದನು. ಕರ್ಣನು ಅವನನ್ನು ಸಮಾಧಾನಮಾಡುತ್ತ “ಇದೇನು ನೀವು ಹೀಗೆ ಮೂಢರಂತೆ ಅಳುತ್ತಿದ್ಧೀರಿ! ದುಃಖವಿದ್ದವನ ಮುಂದೆ ದುಃಖಪಡುತ್ತ ಕುಳಿತರೆ ಅವನ ದುಃಖವೇನೂ ಹೋಗುವುದಿಲ್ಲ! ಧೈರ್ಯ ತಂದುಕೊಳ್ಳಿ! ಪಾಂಡವರು ನಿಮ್ಮನ್ನು ಬಿಡಿಸಿದರೆ ಅವರ ಕರ್ತವ್ಯವನ್ನು ಅವರು ಮಾಡಿದಹಾಗಾಯಿತು; ಅವರು ನಿನ್ನ ಪ್ರಜೆಗಳು; ರಾಜನಿಗೆ ಪ್ರಿಯವನ್ನು ಮಾಡಿಯೇ ಮಾಡಬೇಕು. ಪಾಂಡವರ ಸರ್ವಸ್ವವನ್ನೂ ನೀನು ಪಡೆದುಕೊಂಡೆ; ಅವರೇನು ಪ್ರಾಯೋಪವೇಶಮಾಡಿದರೇ? ನೀನು ಏಳದಿದ್ದರೆ ನಾನೂ ನಿನ್ನೊಡನೆ ಇಲ್ಲಿಯೇ ಇದ್ದು ನಿನ್ನನ್ನು ಸೇವಿಸಿಕೊಂಡಿರುತ್ತೇನೆ.” ಎಂದನು. ಶಕುನಿಯೂ ಅದನ್ನು ಅನುಮೋದಿಸಿ ಎಷ್ಟೆಷ್ಟೋ ಸಮಾಧಾನಗಳನ್ನು ಹೇಳಿದರು. ಆದರೂ ದುರ್ಯೋಧನನು ಕದಲಲಿಲ್ಲ. ಆಗ ಮತ್ತೆ ಕರ್ಣನು ದುರ್ಯೊಧನನ ಮುಂದೆ ಕೈಮುಗಿದುಕೊಂಡು, “ಮಹಾರಾಜ! ಸತ್ತರೇನು ಶತ್ರುಗಳನ್ನು ಗೆದ್ದಹಾಗಾಗಲಿಲ್ಲ. ಬದುಕಿದ್ದರೆ ಶುಭವನ್ನು ನೋಡಬಹುದು. ಸತ್ತರೆ ಶುಭವೂ ಇಲ್ಲ ಜಯವೂ ಇಲ್ಲ. ಇದು ದುಃಖಕ್ಕಾಗಲೀ ಭಯಕ್ಕಾಗಲೀ ಮರಣಕ್ಕಾಗಲೀ ಕಾಲವಲ್ಲ. ಅರ್ಜುನನ ಪರಾಕ್ರಮವನ್ನು ನೋಡಿ ನಿನಗೆ ದಿಗಿಲಾಗಿರಬಹುದು. ಹಾಗಿದ್ದರೆ ಇಗೋ ನಾನು ಪ್ರತಿಜ್ಞೆಮಾಡುತ್ತೇನೆ- ಹದಿಮೂರನೆಯ ವರ್ಷ ಕಳೆಯಲಿ; ಯುದ್ಧದಲ್ಲಿ ಅರ್ಜುನನನ್ನು ಕೊಂದು ಪಾಂಡವರನ್ನು ನಿನ್ನ ವಶ ಮಾಡುತ್ತೇನೆ. ಇದು ಸತ್ಯ!” ಎಂದನು. ಎಲ್ಲರೂ ನಮಸ್ಕರಿಸಿ ಬೇಡಿಕೊಂಡರು. ಇಷ್ಟಾದಮೇಲೆ ದುರ್ಯೋಧನನು ಎದ್ದನು. ರಾಜಪರಿವಾರವೆಲ್ಲವೂ ಸಿದ್ಧವಾಗಿ ಹೊರಟಿತು. ಎಲ್ಲರೂ ಶೀಘ್ರದಲ್ಲಿಯೇ ಹಸ್ತಿನಗರವನ್ನು ತಲುಪಿದರು.</p>
		<p>ಇದಾದ ಸ್ವಲ್ಪಕಾಲದ ಮೇಲೆ ದುರ್ಯೋಧನನಿಗೆ ಧರ್ಮರಾಜನಂತೆ ತಾನೂ ಯಾಗಮಾಡಬೇಕೆಂದು ಮನಸ್ಸು ಬಂತು. ಕರ್ಣನು, “ಆಹಾ! ಆಗಬಹುದು. ಈಗ ಎಲ್ಲಾ ರಾಜರೂ ನಿನಗೆ ವಶರಾಗಿದ್ದಾರೆ; ಋತ್ವಿಜರನ್ನು ಕರೆಸಿ ಯಜ್ಞೋಪಕರಣಗಳನ್ನು ಸಿದ್ಧಗೊಳಿಸುವುದೇ!” ಎಂದನು. ಪುರೋಹಿತರನ್ನು ಕರೆಸಿ ಕೇಳಲು ಅವನು “ಮಹಾರಾಜ! ಯುಧಿಷ್ಠಿರನು ಇನ್ನೂ ಬದುಕಿದ್ದಾನೆ. ನಿನ್ನ ತಂದೆ ದೀರ್ಘಾಯುಷ್ಮಂತನಾಗಿದ್ದಾನೆ. ಆದ್ದರಿಂದ ನೀನು ರಾಜಸೂಯಯಾಗಮಾಡುವುದು ಶಾಸ್ತ್ರಕ್ಕೆ ವಿರೋಧವಾಗುತ್ತದೆ; ಅದಕ್ಕೆ ಬದಲಾಗಿ ರಾಜಸೂಯಕ್ಕೆ ಸರಿಸಮನಾದ ವೈಷ್ಣವ ಮಹಾಯಜ್ಞವನ್ನು ಮಾಡಬಹುದು. ನಿನಗೆ ಕಪ್ಪ ಕೊಡತಕ್ಕ ರಾಜರೆಲ್ಲಾ ಅದನ್ನು ಬಂಗಾರದ ರೂಪದಲ್ಲಿಯೇ ಸಲ್ಲಿಸಲಿ. ನೀನು ಆ ಚಿನ್ನದಿಂದಲೇ ನೇಗಿಲನ್ನು ಮಾಡಿಸಿ ಯಜ್ಞಭೂಮಿಯನ್ನು ಉಳಿಸು. ಯಥೇಚ್ಛವಾಗಿ ಅನ್ನದಾನ ಮಾಡು!” ಎಂದನು. ದುರ್ಯೋಧನನು ಅದಕ್ಕೆ ಒಪ್ಪಿ ಚಿನ್ನದ ನೇಗಿಲನ್ನು ಮಾಡಲು ಶಿಲ್ಪಿಗಳನ್ನು ನೇಮಿಸಿದನು. ಮಿಕ್ಕ ಸಂಭಾರಗಳೂ ಸಿದ್ದವಾದುವು. ದುರ್ಯೋಧನನು ದೀಕ್ಷೆ ವಹಿಸಿದನು. ರಾಜರಿಗೂ ಬ್ರಾಹ್ಮಣರಿಗೂ ಆಹ್ವಾನಗಳು ಹೋದುವು. ಹಾಗೆ ಆಹ್ವಾನ ಕೊಡಲು ಹೋಗುತ್ತಿದ್ದ ಒಬ್ಬನನ್ನು ದುಶ್ಶಾಸನನು ಕರೆದು, “ದ್ವೈತವನಕ್ಕೆ ಹೋಗಿ ಆ ಪಾಪಿ ಪಾಂಡವರನ್ನೂ ಅಲ್ಲಿರುವ ಬ್ರಾಹ್ಮಣರನ್ನೂ ಕರೆದು ಬಾ!” ಎಂದನು. ಅವನು ಧರ್ಮರಾಯನನ್ನು ಕಂಡು “ಮಹಾರಾಜ! ದುರ್ಯೋಧನ ಮಹಾರಾಜ ಯಜ್ಞ ಮಾಡುತ್ತಾನೆ. ನಿಮ್ಮನ್ನು ಕರೆದು ಬರುವುದಕ್ಕೆ ನನ್ನನ್ನು ಕಳುಹಿಸಿದ್ದಾನೆ. ನೀವು ಬಂದು ಆ ಯಜ್ಞವನ್ನು ನೋಡುವವರಾಗಬೇಕು!” ಎಂದನು. ಯುಧಿಷ್ಠಿರನು, “ಭಾಗ್ಯವಶದಿಂದ ದುರ್ಯೋಧನನು ಪೂರ್ವಿಕರ ಕೀರ್ತಿಯನ್ನು ಹೆಚ್ಚಿಸುವ ದೊಡ್ಡಯಾಗವನ್ನು ಮಾಡುತ್ತಿದ್ದಾನೆ! ನಾವೂ ಬರುವವರೇಯೆ! ಆದರೆ ಈಗ ಸಾಧ್ಯವಿಲ್ಲ; ಹದಿಮೂರು ವರ್ಷದ ಪ್ರತಿಜ್ಞೆ ಇದೆ!” ಎಂದನು. ಭೀಮನಿಗೆ ಈ ಮಾತಿನ ಸರಣಿ ಸಹಿಸಲಿಲ್ಲ. “ಹದಿಮೂರು ವರ್ಷ ಕಳೆದಮೇಲೆ ರಣಯಜ್ಞವನ್ನು ಕೈಕೊಂಡು ಅಸ್ತ್ರ ಶಸ್ತ್ರಗಳ ಅಗ್ನಿಜ್ವಾಲೆಯಲ್ಲಿ ನಿನ್ನನ್ನು ಹಾಕಿ ಅನಂತರ ಬರುತ್ತಾರೆ ಎಂದು ಹೇಳು ಹೋಗು!” ಎಂದನು. ಅರ್ಜುನ ಮೊದಲಾದವರು ಅಪ್ರಿಯವಾದ ಮಾತನ್ನೇನೂ ಆಡಲಿಲ್ಲ.</p>
		<p>ದುರ್ಯೋಧನನು ತುಂಬ ಉತ್ಸಾಹದಿಂದ ಯಜ್ಞ ನಡೆಸಿದನು. ಅನ್ನಪಾನ ಭಕ್ಷ್ಯಭೋಜ್ಯಾದಿಗಳಿಂದ ಅತಿಥಿಸತ್ಕಾರ ಮಾಡುವ ಕೆಲಸವನ್ನು ವಿದುರನಿಗೆ ಒಪ್ಪಿಸಿದನು. ಆದ್ದರಿಂದ ಎಲ್ಲವೂ ಅದ್ದೂರಿಯಿಂದ ನಡೆಯಿತು. ಅದನ್ನೂ ಅವನನ್ನೂ ಹೊಗಳುವವರು ಹೊಗಳಿದರು. “ಯುಧಿಷ್ಠಿರನು ಮಾಡಿದ ಯಜ್ಞಕ್ಕೆ ಇದು ಸಮನಲ್ಲ; ಅದರ ಬೇಳೆಪಾಲೂ ಇಲ್ಲ!” ಎಂದು ಎನ್ನುವವರು ಎಂದುಕೊಂಡರು. ದುರ್ಯೋಧನನು ಅವಭೃತ ಸ್ನಾನಮಾಡಿ ಮನೆಗೆ ಹಿಂತಿರುಗಿ ಬಂದು ತಾಯಿತಂದೆಗಳಿಗೂ ಭೀಷ್ಮ ದ್ರೋಣ ಕೃಪ ಮುಂತಾದ ಹಿರಿಯರಿಗೂ ನಮಸ್ಕರಿಸಿದನು. ಕಿರಿಯರೆಲ್ಲರೂ ಅವನಿಗೆ ನಮಸ್ಕರಿಸಿದರು. ಆಗ ಕರ್ಣನು ಎದ್ದು “ಭಾಗ್ಯವಶದಿಂದ ಈ ಮಹಾಯಜ್ಞವನ್ನು ಮಾಡಿ ಮುಗಿಸಿದೆ. ಯುದ್ಧದಲ್ಲಿ ಪಾಂಡವರನ್ನು ಕೊಂದಮೇಲೆ ನೀನು ರಾಜಸೂಯಯಾಗ ಮಾಡುವಾಗಲೂ ನಿನ್ನನ್ನು ಹೀಗೆಯೇ ಸೇವಿಸಬೇಕೆಂದು ಆಸೆಪಡುತ್ತೇನೆ!” ಎಂದನು. ಕೌರವನು ಅವನನ್ನು ಆಲಿಂಗಿಸಿಕೊಂಡು “ವೀರಶ್ರೇಷ್ಠ! ಇದು ಸತ್ಯ; ಆದರೆ ಅದು ಎಂದಿಗೋ!” ಎಂದನು. ಆ ಮಾತನ್ನು ಕೇಳಿ ಕರ್ಣನು “ಇಗೋ ಇದು ನನ್ನ ಪ್ರತಿಜ್ಞೆ! ಅರ್ಜುನನನ್ನು ಕೊಲ್ಲುವವರೆಗೆ ನಾನು ಕಾಲುಗಳನ್ನು ತೊಳೆದುಕೊಳ್ಳುವುದಿಲ್ಲ!" ಎಂದನು. ಇದು ಪಾಂಡವರ ಕಿವಿಗೂ ಬಿತ್ತು. ಧರ್ಮರಾಜನು ಕರ್ಣನ ಅಭೇದ್ಯ ಕವಚವನ್ನೂ ಅದ್ಭುತ ಪರಾಕ್ರಮವನ್ನೂ ಮನಸ್ಸಿಗೆ ತಂದುಕೊಂಡು ಅವನು ಹೀಗೆ ಪ್ರತಿಜ್ಞೆ ಮಾಡಿದನಲ್ಲಾ ಎಂದು ಕಳವಳಕ್ಕೊಳಗಾದನು.</p>
		<p>ಒಂದು ದಿನ ಧರ್ಮರಾಜನಿಗೆ ದ್ವೈತವನದ ಮೃಗಗಳೆಲ್ಲವೂ ಬಂದು ತಮ್ಮನ್ನು ಕೊಲ್ಲಬೇಡವೆಂದು ಬೇಡಿಕೊಂಡ ಹಾಗೆ ಕನಸಾಯಿತು. ಆದ್ದರಿಂದ ಪಾಂಡವರು ಅದನ್ನು ಬಿಟ್ಟು ಮತ್ತೆ ಕಾಮ್ಯಕವನಕ್ಕೇ ಹೋದರು. ಅಲ್ಲಿ ಅವರೆಲ್ಲರೂ ಬೇಟೆಗೆ ಹೋಗಿದ್ದಾಗ ಸೌವೀರಸಿಂಧೂದೇಶಗಳ ರಾಜನಾದ ಜಯದ್ರಥನು ಆ ಮಾರ್ಗವಾಗಿ ಹೋಗುತ್ತ ಒಬ್ಬಳೇ ಇದ್ದ ದ್ರೌಪದಿಯನ್ನು ಕಂಡು ಮೋಹಿಸಿ ಬಲಾತ್ಕಾರವಾಗಿ ಅವಳನ್ನು ತನ್ನ ರಥದ ಮೇಲೆ ಕೂರಿಸಿಕೊಂಡು ಹೋದನು. ಅಷ್ಟರಲ್ಲಿಯೇ ಪಾಂಡವರು ಬಂದು ಅವನನ್ನು ಅಟ್ಟಿಸಿಕೊಂಡು ಹೋಗಲು, ಅವನು ದ್ರೌಪದಿಯನ್ನು ಬಿಟ್ಟು ಓಡಿಹೋದನು. ಭೀಮಾರ್ಜುನರು ಬಿಡದೆ ಅವನನ್ನು ಹಿಡಿದು ಹಣ್ಣುಗಾಯಿ ನೀರುಗಾಯಿಮಾಡಿ ಅವಮಾನಗೊಳಿಸಿ, ಹೋದ ಕಡೆಯಲ್ಲಿ ಅವನು ತಾನು ಪಾಂಡವರ ದಾಸನೆಂದು ಹೇಳಿಕೊಳ್ಳಬೇಕು ಎಂದು ಮಾತು ತೆಗೆದುಕೊಂಡು, ಬಿಟ್ಟರು. “ಅವನು ಎಷ್ಟಾದರೂ ನಮ್ಮವನು: ದುಶ್ಶಲೆಯ ಗಂಡ! ಅವನ ಜೀವ ತೆಗೆಯಬೇಡಿ!” ಎಂದು ಧರ್ಮರಾಯನು ಅಡ್ಡಿಬಂದದ್ದರಿಂದ ಅವನು ಜೀವಸಹಿತ ಉಳಿದುಕೊಂಡನು. ಈ ಸಂದರ್ಭದಲ್ಲಿ, ಮಾರ್ಕಂಡೇಯನು, ಧರ್ಮರಾಜನಿಗೆ, ರಾಮನ ಹೆಂಡತಿಯನ್ನು ರಾವಣನು ಹೊತ್ತುಕೊಂಡುಹೋದ ಕಥೆಯನ್ನು ಹೇಳಿ, ಕಪಿಕರಡಿಗಳು ಸಹಾಯವಾಗಿದ್ದ ರಾಮನ ಸ್ಥಿತಿಗಿಂತ ಯುಧಿಷ್ಠಿರನ ಸ್ಥಿತಿ ಎಷ್ಟೋ ಉತ್ತಮವೆಂದು ಅವನನ್ನು ಸಮಾಧಾನಗೊಳಿಸಿದನು.</p>
		<p>ಯುಧಿಷ್ಠಿರನು, “ಮಹರ್ಷಿ! ನನಗಾಗಲೀ ನನ್ನ ತಮ್ಮಂದಿರಿಗಾಗಲೀ ನಾನು ಚಿಂತಿಸುತ್ತಿಲ್ಲ! ರಾಜ್ಯ ಹೋಯಿತಲ್ಲ ಎಂದೂ ನನಗೆ ವ್ಯಥೆಯಿಲ್ಲ. ಈ ದ್ರೌಪದಿಯನ್ನು ನೋಡಿದರೆ ಸಂಕಟವಾಗುತ್ತದೆ; ಜೂಜಿನಲ್ಲಿ ದುರಾತ್ಮರಿಂದ ಕಷ್ಟಕ್ಕೆ ಸಿಕ್ಕಿದಾಗ ನಮ್ಮನ್ನು ಪಾರುಮಾಡಿದವಳು ಅವಳು. ಅವಳು ಕಾಡಿಗೆ ಬಂದರೆ, ಇಲ್ಲಿ ಜಯದ್ರಥನು ಬಲಾತ್ಕಾರವಾಗಿ ಎಳೆದುಕೊಂಡು ಹೋಗಬೇಕೆ? ದ್ರೌಪದಿಯಂಥ ಪತಿವ್ರತೆಯೂ ಸಚ್ಚರಿತ್ರಳೂ ಆದ ಹೆಂಗಸು ಹೀಗೆ ಕಷ್ಟಕ್ಕೆ ಸಿಕ್ಕಿದ್ದನ್ನು ಹಿಂದೆ ಎಂದಾದರೂ ಕಂಡದ್ದು ಅಥವಾ ಕೇಳಿದ್ದು ಉಂಟೇ?” ಎಂದನು. ಆಗ ಮಾರ್ಕಂಡೇಯನು “ಉಂಟು!" ಎಂದು ಸಾವಿತ್ರಿಯ ಕಥೆಯನ್ನು ಹೇಳಿದನು:-</p>
		<p>ಮದ್ರದೇಶದಲ್ಲಿ ಧರ್ಮಾತ್ಮನೂ ಸತ್ಯಸಂಧನೂ ಲೋಕಪ್ರಿಯನೂ ಆದ ಅಶ್ವಪತಿಯೆಂಬ ದೊರೆಯಿದ್ದನು. ಅವನಿಗೆ ವಯಸ್ಸಾದರೂ ಮಕ್ಕಳಾಗಲಿಲ್ಲ. ಆದ್ದರಿಂದ ಸಂತಾನಾರ್ಥವಾಗಿ ಕಠಿಣ ವ್ರತ ನಿಯಮಗಳನ್ನು ಕೈಕೊಂಡನು. ಮಿತಾಹಾರನೂ ಜಿತೇಂದ್ರಿಯನೂ ಆಗಿದ್ದುಕೊಂಡು ನಿತ್ಯವೂ ಸಾವಿತ್ರಿಯನ್ನುದ್ದೇಶಿಸಿ ಹತ್ತುಸಾವಿರ ಹೋಮವನ್ನು ಮಾಡುತ್ತಿದ್ದನು. ಹೀಗೆ ಹದಿನೆಂಟು ವರ್ಷ ನಡೆದಮೇಲೆ ಸಾವಿತ್ರೀದೇವಿಯು ಪ್ರತ್ಯಕ್ಷಳಾಗಿ “ನಿನಗೇನು ಬೇಕು?”ಎಂದು ಕೇಳಿದಳು. ಅವನು, “ತಾಯೀ! ಮಕ್ಕಳಿಗೋಸ್ಕರ ನಾನು ಈ ಕಾರ್ಯವನ್ನು ಕೈಕೊಂಡದ್ದು; ನನಗೆ ತುಂಬ ಮಕ್ಕಳು ಬೇಕು!” ಎಂದನು. ಸಾವಿತ್ರಿಯು “ನಾನು ಈ ವಿಚಾರವಾಗಿ ಬ್ರಹ್ಮನಲ್ಲಿ ಮಾತನಾಡಿಕೊಂಡು ಬಂದಿದ್ದೇನೆ; ಅವನ ಸಂಕಲ್ಪದಂತೆ ನಿನಗೆ ಬೇಗ ತೇಜಸ್ವಿನಿಯಾದ ಒಬ್ಬ ಮಗಳು ಹುಟ್ಟುತ್ತಾಳೆ. ಅದಕ್ಕಿಂತ ಹೆಚ್ಚಾಗಿ ನಾನೇನೂ ಹೇಳಲಾರೆ!” ಎಂದು ಹೇಳಿ ಮಾಯವಾದಳು. ಅದರಂತೆ ಸ್ವಲ್ಪಕಾಲದ ಮೇಲೆ ಹಿರಿಯ ರಾಣಿಯು ಗರ್ಭಧರಿಸಿ ಸಕಾಲದಲ್ಲಿ ಒಂದು ಹೆಣ್ಣು ಮಗುವನ್ನು ಹೆತ್ತಳು. ಸಾವಿತ್ರಿಯ ವರದಿಂದ ಹುಟ್ಟಿದವಳಾದ್ದರಿಂದ ಅವಳಿಗೆ ಸಾವಿತ್ರಿಯೆಂದೇ ಹೆಸರಿಟ್ಟರು. ಹುಡುಗಿ ಬೆಳೆದಳು. ಯೌವನ ಬಂದು ಬಂಗಾರದ ಪುತ್ಥಳಿಯಂತೆ ಶೋಭಿಸುವ ಹಾಗಾದಳು. ಎಲ್ಲರೂ ಇವಳು ದೇವಕನ್ಯೆಯೇ ಎಂದು ಭಾವಿಸಿದರು; ಅವಳ ಅಂಥ ದಿವ್ಯತೇಜಸ್ಸನ್ನು ನೋಡಿಯೇ ಅನೇಕರು ಅವಳನ್ನು ಮದುವೆ ಮಾಡಿಕೊಳ್ಳುತ್ತೇವೆಂದು ಮುಂದೆ ಬರಲು ಹಿಂಜರಿದರು. ಆಗ ರಾಜನು “ಮಗಳೇ ನಿನಗೆ ಮದುವೆಯ ಕಾಲವಾಗಿದೆ; ಆದರೂ ಯಾರೂ ಬಂದು ನಿನ್ನನ್ನು ಕೇಳುತ್ತಿಲ್ಲ; ಆದ್ದರಿಂದ ನಿನಗೆ ತಕ್ಕ ಗಂಡನನ್ನು ನೀನೇ ಹುಡುಕಿಕೊಂಡು ಬಾ. ನಿನ್ನನ್ನು ಅವನಿಗೆ ಮದುವೆಮಾಡಿಕೊಡುತ್ತೇನೆ. ಹೆಣ್ಣುಮಕ್ಕಳಿಗೆ ಮದುವೆಮಾಡದ ತಂದೆಯೂ, ಹೆಂಡತಿಯೊಡನೆ ಸಂಸಾರ ಮಾಡದ ಗಂಡನೂ, ಗಂಡ ಸತ್ತ ತಾಯಿಯನ್ನು ಸಲಹದ ಮಗನೂ ನಿಂದೆಗೆ ಪಾತ್ರರಾಗುತ್ತಾರೆ” ಎಂದು ಅವಳನ್ನು ವೃದ್ಧ ಮಂತ್ರಿಗಳೊಡನೆ ಸಂಚಾರಕ್ಕೆ ಕಳುಹಿಸಿದನು. ಅವಳೂ ಬೇರೆ ಏನೂ ವಿಚಾರಮಾಡದೆ ತಂದೆಗೆ ನಮಸ್ಕಾರಮಾಡಿ ಹೊರಟಳು; ಬಂಗಾರದ ರಥದಲ್ಲಿ ಕುಳಿತು ರಾಜರ್ಷಿಗಳು ವಾಸಿಸುತ್ತಿದ್ದ ರಮ್ಯಾಶ್ರಮಗಳನ್ನೆಲ್ಲ ಸುತ್ತಿದಳು. ಅಲ್ಲಿ ಕಂಡಕಂಡ ಮಾನ್ಯರಾದ ವೃದ್ಧರಿಗೆಲ್ಲಾ ನಮಸ್ಕರಿಸಿದಳು. ತೀರ್ಥಕ್ಷೇತ್ರಗಳಲ್ಲಿ ದಾನಧರ್ಮಗಳನ್ನು ಮಾಡಿದಳು. ಹೀಗೆ ಸುತ್ತಾಡಿಕೊಂಡು ಮನೆಗೆ ಬರುವ ಹೊತ್ತಿಗೆ ನಾರದನು ಬಂದು ಅಶ್ವಪತಿಯೊಡನೆ ಮಾತನಾಡುತ್ತ ಕುಳಿತಿದ್ದನು. ಸಾವಿತ್ರಿಯು ಅವರಿಬ್ಬರಿಗೂ ನಮಸ್ಕಾರ ಮಾಡಿದಳು. ನಾರದನು “ಇದೇನು! ನಿನ್ನ ಮಗಳು ಎಲ್ಲಿಗೆ ಹೋಗಿದ್ದಳು ಮಹಾರಾಜ? ಏಕೆ ಇನ್ನೂ ಅವಳಿಗೆ ಮದುವೆ ಮಾಡಿಲ್ಲ?” ಎಂದು ಕೇಳಿದನು. ಅಶ್ವಪತಿಯು “ಅದೇ ಕೆಲಸಕ್ಕಾಗಿ ಅವಳನ್ನು ಕಳುಹಿಸಿದ್ದೆ; ಯಾರನ್ನು ವರಿಸಿಕೊಂಡು ಬಂದಿದ್ದಾಳೋ ಅವಳ ಬಾಯಿಂದಲೇ ಕೇಳೋಣ, ಹೇಳಮ್ಮ!” ಎಂದನು. ಸಾವಿತ್ರಿಯು, “ಸಾಲ್ವದೇಶದಲ್ಲಿ ದ್ಯುಮತ್ಸೇನನೆಂಬ ರಾಜನು ಧರ್ಮದಿಂದ ಆಳುತ್ತಿದ್ದನು; ಅವನಿಗೆ ಎರಡು ಕಣ್ಣೂ ಹೋಗಲು, ಅವನ ಪೂರ್ವವೈರಿಯಾದ ನೆರೆಯರಸನು ಅವನ ರಾಜ್ಯವನ್ನು ಕಿತ್ತಿಕೊಂಡನು. ಅವನು ಹೆಂಡತಿಯೊಡನೆಯೂ ಗಂಡುಮಗುವಿನೊಡನೆಯೂ ಕಾಡಿಗೆಹೋಗಿ ತಪಸ್ಸುಮಾಡಲಾರಂಭಿಸಿದನು. ಆ ಮಗು ಈಗ ಬೆಳೆದು ವಯಸ್ಕನಾಗಿದ್ದಾನೆ. ಹೆಸರು ಸತ್ಯವಂತ; ಅವನು ನನಗೆ ಅನುರೂಪನೆಂದು ವರಿಸಿಕೊಂಡು ಬಂದಿದ್ದೇನೆ” ಎಂದಳು.</p>
		<p>ನಾರದ- ಮಹಾರಾಜ! ಸಾವಿತ್ರಿಯು ತಿಳಿಯದೆ ಎಂಥ ಅಕಾರ್ಯಮಾಡಿಬಿಟ್ಟಳು! ಅವನ ತಾಯಿತಂದೆಗಳು ಸತ್ಯವನ್ನೇ ಆಡುತ್ತಾರೆ; ಆದ್ದರಿಂದ ಅವನನ್ನು ಸತ್ಯವಂತನೆಂದು ಕರೆದರು; ಹುಡುಗನಾಗಿದ್ದಾಗಿನಿಂದಲೇ ಅವನಿಗೆ ಕುದುರೆಗಳನ್ನು ಕಂಡರೆ ಇಷ್ಟ; ಮಣ್ಣಿನಲ್ಲಿ ಕುದುರೆಗಳನ್ನು ಮಾಡಿ ಇಡುತ್ತಿದ್ದನು; ಕುದುರೆಗಳನ್ನು ಬರೆಯುತ್ತಿದ್ದನು; ಆದ್ದರಿಂದ ಚಿತ್ರಾಶ್ವ ಎಂದೂ ಹೆಸರುಂಟು.</p>
		<p>ಅಶ್ವಪತಿ- ಆ ಸತ್ಯವಂತ ತೇಜಸ್ವಿಯಾಗಿದ್ದಾನೆಯೇ? ಬುದ್ಧಿವಂತನೇ? ತಾಳ್ಮೆಯುಳ್ಳವನೇ? ಶೂರನೇ?</p>
		<p>ನಾರದ- ಸೂರ್ಯನ ಹಾಗೆ ತೇಜಶ್ಶಾಲಿ! ಬುದ್ಧಿಯಲ್ಲಿ ಬೃಹಸ್ಪತಿ! ತಾಳ್ಮೆಯಲ್ಲಿ ಭೂಮಿ! ಶೌರ್ಯದಲ್ಲಿ ಮಹೇಂದ್ರ</p>
		<p>ಅಶ್ವಪತಿ- ದಾನಬುದ್ದಿಯಿದೆಯೇ? ರೂಪವಂತನೇ? ಉದಾರಿಯೇ? ಲಕ್ಷಣವಾಗಿದ್ದಾನೆಯೇ?</p>
		<p>ನಾರದ- ದಾನಬುದ್ಧಿಯಲ್ಲಿ ರಂತಿದೇವನೂ ಅವನಿಗೆ ಎಣೆಯಿಲ್ಲ; ರೂಪದಲ್ಲಿ ಅಶ್ವಿನೀದೇವತೆ; ಔದಾರ್ಯದಲ್ಲಿ ಯಯಾತಿ; ಲಕ್ಷಣದಲ್ಲಿ ಚಂದ್ರ. ಅಲ್ಲದೆ ದಾಂತ, ಮೃದು, ಶೂರ, ಜಿತೇಂದ್ರಿಯ, ಸ್ನೇಹಪರ, ಅಸೂಯೆಇಲ್ಲದವನು, ಧೈರ್ಯ ದಾಕ್ಷಿಣ್ಯಗಳುಳ್ಳವನು, ಋಜುತ್ವಸಂಪನ್ನ ಎಂದು ತಪೋವೃದ್ಧರೂ ಶೀಲವೃದ್ಧರೂ ಹೇಳುತ್ತಾರೆ.</p>
		<p>ಅಶ್ವಪತಿ- ಇಷ್ಟೆಲ್ಲಾ ಗುಣಗಳನ್ನು ಹೇಳಿದಿರಿ. ದೋಷಗಳಿದ್ದರೆ ಅವನ್ನೂ ಹೇಳಿ.</p>
		<p>ನಾರದ- ದೋಷ ಒಂದೇ! ಅದೇನೆಂದರೆ, ಅವನು ಇಂದಿನಿಂದ ಒಂದು ವರ್ಷಕ್ಕೆ, ಆಯುಸ್ಸು ಮುಗಿದು ದೇಹ ಬಿಟ್ಟುಬಿಡುತ್ತಾನೆ.</p>
		<p>ಅಶ್ವಪತಿ- ಹೋಗು ಸಾವಿತ್ರಿ! ಇನ್ನೊಬ್ಬನನ್ನು ಹುಡುಕಿಕೊಂಡು ಬಾ ತಾಯಿ! ಈ ಒಂದು ದೋಷ ಆ ಗುಣಗಳನ್ನೆಲ್ಲಾ ಮುಳುಗಿಸಿಬಿಟ್ಟಿದೆ!</p>
		<p>ಸಾವಿತ್ರಿ- ಅಪ್ಪಾ! ಒಂದು ಸಾರಿ ವರಿಸಿಯಾಯಿತು. ದೀರ್ಘಾಯುವೋ ಅಲ್ಪಾಯುವೋ ಗುಣವಂತನೋ ಅಲ್ಲವೋ, ಮತ್ತೊಬ್ಬನನ್ನು ನಾನು ಮತ್ತೆ ವರಿಸುವುದಕ್ಕೆ ಹೋಗುವುದಿಲ್ಲ. ಇದನ್ನು ಮನಸ್ಸಿನಲ್ಲಿ ನಿಶ್ಚಯಮಾಡಿಕೊಂಡು ಬಾಯಲ್ಲಿ ಆಡುತ್ತಿದ್ದೇನೆ. ಕಾರ್ಯದಲ್ಲಿ ಮಾಡುತ್ತೇನೆ.</p>
		<p>ನಾರದ- ನಿನ್ನ ಮಗಳ ಸಂಕಲ್ಪ ದೃಢವಾಗಿರುವಂತಿದೆ; ಅದನ್ನು ಕದಲಿಸುವುದು ಸಾಧ್ಯವಿಲ್ಲ. ಸತ್ಯವಂತನಲ್ಲಿರುವ ಗುಣಗಳು ಮತ್ತಾರಲ್ಲಿಯೂ ಇಲ್ಲ. ಆದ್ದರಿಂದ ಅವನಿಗೇ ಮದುವೆಮಾಡಿ ಕೊಟ್ಟುಬಿಡು.</p>
		<p>ಅಶ್ವಪತಿ- ತಾವು ದೊಡ್ಡವರು; ಹೀಗೆ ಮಾಡೆಂದ ಮೇಲೆ ಹಾಗೆಯೇ ಮಾಡುತ್ತೇನೆ.</p>
		<p>ನಾರದ- ಸಾವಿತ್ರಿಯ ಮದುವೆ ನಿರ್ವಿಘ್ನವಾಗಿ ನಡೆಯಲಿ! ನಿಮಗೆಲ್ಲರಿಗೂ ಶುಭವಾಗಲಿ; ಹೋಗಿಬರುತ್ತೇನೆ.</p>
		<p>ನಾರದನು ಹೋಗಲು ಅಶ್ವಪತಿಯು ಮದುವೆಗೆ ಬೇಕಾದ ಸಿದ್ಧತೆಗಳಿಗೆ ಆರಂಭಿಸಿ, ಒಳ್ಳೆಯ ದಿವಸದಲ್ಲಿ ವೃದ್ಧ ಬ್ರಾಹ್ಮಣರನ್ನೂ ಋತ್ವಿಜರನ್ನೂ ಪುರೋಹಿತರನ್ನೂ ಕರೆದುಕೊಂಡು ಮಗಳೊಡನೆ ದ್ಯುಮತ್ಸೇನನ ಆಶ್ರಮಕ್ಕೆ ಹೊರಟನು. ಒಂದು ಶಾಲವೃಕ್ಷದ ಕೆಳಗೆ ದರ್ಭಾಸನದ ಮೇಲೆ ಕುಳಿತಿದ್ದ ಆ ಅಂಧ ರಾಜರ್ಷಿಯನ್ನು ಕಂಡು ಅಶ್ವಪತಿಯು ತನ್ನ ವಿಚಾರವನ್ನು ಹೇಳಿದನು.</p>
		<p>ಅಶ್ವಪತಿ- ಈ ಶೋಭನಾಂಗಿಯಾದ ಸಾವಿತ್ರಿ ನನ್ನ ಮಗಳು; ಅವಳನ್ನು ತಾವು ಸೊಸೆಯಾಗಿ ಮಾಡಿಕೊಳ್ಳಬೇಕು.</p>
		<p>ದ್ಯುಮತ್ಸೇನ- ಮಹಾರಾಜ! ನಾವು ರಾಜ್ಯಬಿಟ್ಟು ಅರಣ್ಯದಲ್ಲಿ ತಪಸ್ಸು ಮಾಡಿಕೊಂಡಿದ್ದೇವೆ; ನಿಮ್ಮ ಮಗಳು ಈ ಶ್ರಮವನ್ನು ಹೇಗೆ ಸಹಿಸಿಕೊಂಡಿದ್ದಾಳು?</p>
		<p>ಅಶ್ವಪತಿ- ಸುಖದುಃಖಗಳು ಬರುತ್ತವೆ, ಹೋಗುತ್ತವೆ; ಇದನ್ನು ನಾನೂ ನನ್ನ ಮಗಳೂ ಬಲ್ಲೆವು; ನನಗೆ ಈ ಮಾತನ್ನು ಹೇಳಬೇಕಾಗಿಲ್ಲ. ನಾನು ನಿಷ್ಕರ್ಷೆ ಮಾಡಿಕೊಂಡೇ ಬಂದಿದ್ದೇನೆ. ನಮ್ಮ ಸಂಬಂಧ ಅನುರೂಪವಾಗಿದೆ. ನಾವು ಹಳೆಯ ಸ್ನೇಹಿತರು; ಆದ್ದರಿಂದ ತಿರಸ್ಕರಿಸಬೇಡಿ.</p>
		<p>ದ್ಯುಮತ್ಸೇನ- ನಾನು ಮೊದಲೇ ನಿನ್ನೊಡನೆ ಸಂಬಂಧ ಮಾಡಬೇಕೆಂದು ಯೋಚಿಸಿದ್ದೆ; ರಾಜ್ಯಭ್ರಷ್ಟನಾಗಿದ್ದೇನಲ್ಲಾ ಎಂದು ಸುಮ್ಮನಾದೆ; ಹಾಗಾದರೆ ಮೊದಲಯೋಚನೆಯೇ ನಡೆಯಲಿ!</p>
		<p>ಆಶ್ರಮವಾಸಿಗಳೆಲ್ಲಾ ಕೂಡಿದರು; ವಿಧಿಯನ್ನನುಸರಿಸಿ ಮದುವೆ ನಡೆಯಿತು; ತಂದೆಯು ತನ್ನ ಶಕ್ತ್ಯಾನುಸಾರವಾಗಿ ಮಗಳಿಗೆ ಕೊಡಬೇಕಾದ್ದನ್ನೆಲ್ಲಾ ಕೊಟ್ಟು ಅವಳನ್ನು ಒಪ್ಪಿಸಿ ಊರಿಗೆ ಬಂದನು. ಸತ್ಯವಂತನಿಗೆ ಅಂಥ ಗುಣವಂತಳಾದ ಹೆಂಡಲಿ ದೊರೆತಳಲ್ಲಾ ಎಂದೂ, ಸಾವಿತ್ರಿಗೆ ತಾನು ಮೆಚ್ಚಿದ ಗಂಡ ದೊರೆತನಲ್ಲಾ ಎಂದೂ ತುಂಬ ಸಂತೋಷವಾಯಿತು.</p>
		<p>ತಂದೆ ಹೊರಟುಹೋದಮೇಲೆ ಸಾವಿತ್ರಿಯು ತನ್ನ ಒಡವೆವಸ್ತುಗಳನ್ನೆಲ್ಲಾ ತೆಗೆದಿಟ್ಟು ನಾರುಮಡಿಯನ್ನೂ ಕಾವಿಯನ್ನೂ ಧರಿಸಿದಳು. ಸೇವೆಯಿಂದಲೂ ಸುಗುಣದಿಂದಲೂ, ವಿಧೇಯತೆಯಿಂದಲೂ, ಇಂದ್ರಿಯದಮನದಿಂದಲೂ, ಯಾರಾರಿಗೆ ಏನೇನು ಬೇಕೋ ಅದನ್ನು ಮಾಡಿಕೊಡುವುದರಿಂದಲೂ ಎಲ್ಲರಿಗೂ ಸಂತೋಷವುಂಟುಮಾಡುತ್ತಿದ್ದಳು. ಅತ್ತೆಗೆ ದೇಹೋಪಚಾರ ಮಾಡುತ್ತ ಮಾವನಿಗೆ ದೇವತಾಪೂಜಾದಿಗಳಲ್ಲಿ ಸಹಾಯವಾಗಿದ್ದಳು; ಮಾತು ಹಿತವಾಗಿಯೂ ಮಿತವಾಗಿಯೂ ಇರುತ್ತಿತ್ತು; ಕೆಲಸದಲ್ಲಿ ತುಂಬ ತಾಳ್ಮೆಯನ್ನೂ ಬುದ್ಧಿವಂತಿಕೆಯನ್ನೂ ತೋರಿಸುತ್ತಿದ್ದಳು; ಗಂಡನಿಗೆ ಏಕಾಂತದಲ್ಲಿ ಸೇವೆಮಾಡಿ ಅವನನ್ನು ಸುಖಪಡಿಸುತ್ತಿದ್ದಳು. ಹೀಗೆ ಆಶ್ರಮದಲ್ಲಿ ಅವರ ಕಾಲ ಕಳೆಯುತ್ತಿತ್ತು. ಸಾವಿತ್ರಿಗೆ ಮಾತ್ರ ಮಲಗಿದ್ದಾಗಲೂ ಕುಳಿತಿದ್ದಾಗಲೂ, ಹಗಲೂ ರಾತ್ರಿಯೂ ನಾರದನು ಹೇಳಿದ್ದ ಮಾತೇ ಮನಸ್ಸಿನಲ್ಲಿ ತುಡಿಯುತ್ತಿತ್ತು. ಆದ್ದರಿಂದ ಅವಳು ಒಂದೊಂದು ದಿವಸ ಕಳೆದ ಹಾಗೆಲ್ಲಾ ಅದನ್ನು ಲೆಕ್ಕಹಾಕುತ್ತಿದ್ದಳು. ತನ್ನ ಗಂಡನು ಸಾಯುವುದಕ್ಕೆ ಇನ್ನು ನಾಲ್ಕು ದಿನವಿದ್ದಾಗ, ಮೂರು ರಾತ್ರಿ ಮೂರು ಹಗಲು ವ್ರತ ಮಾಡುವುದಕ್ಕೆ ಆರಂಭಿಸಿದಳು. ದ್ಯುಮತ್ಸೇನನು ಇದನ್ನು ಕೇಳಿ “ಅಮ್ಮಾ ರಾಜಕುಮಾರಿ! ಇದೇನು ಇಷ್ಟು ಕಠಿಣವಾದ ವ್ರತವನ್ನು ಕೈಗೊಂಡೆ? ಮೂರು ದಿನ ಉಪವಾಸವಿರುವುದೆಂದರೆ ತುಂಬ ಕಷ್ಟ!” ಎಂದು ನಯವಾಗಿ ಹೇಳಿನೋಡಿದನು. ಆದರೆ ಸಾವಿತ್ರಿಯ ಮನಸ್ಸು ಕದಲಲಿಲ್ಲ. “ತಂದೆಯೇ, ನೀವೇನು ಚಿಂತೆಪಡಬೇಡಿ; ನಾನು ಈ ವ್ರತವನ್ನು ಮಾಡಿ ಮುಗಿಸುತ್ತೇನೆ. ಇದಕ್ಕೆ ಬೇಕಾದದ್ದು ದೃಢಪ್ರಯತ್ನ. ಅಷ್ಟೇಯೇ!”ಎಂದಳು. ದ್ಯುಮತ್ಸೇನನು “ವ್ರತವನ್ನು ನಿಲ್ಲಿಸಿಬಿಡು ಎಂದು ನಾನು ಹೇಳಲು ಶಕ್ತನಲ್ಲ; ಮಾಡಿ ಮುಗಿಸಲು ಸಮರ್ಥಳಾಗು!- ಎಂದು ಮಾತ್ರ ನಮ್ಮಂಥವರು ಹೇಳಬೇಕಾದದ್ದು!” ಎಂದು ಹೇಳಿ ಸುಮ್ಮನಾದನು. ಗಂಡ ಸಾಯುವುದು ನಾಳೆ ಎನ್ನುವವರೆಗೂ ಸಾವಿತ್ರಿಯು ಕುಳಿತವಳು ಮರದ ಕೊರಡಿನಂತೆ ಕುಳಿತಿದ್ದಳು; ಕೂತ ಸ್ಥಳವನ್ನು ಬಿಟ್ಟೇಳಲಿಲ್ಲ. ಅಂದಿನ ರಾತ್ರಿ ಅವಳ ಸಂಕಟ ಹೇಳತೀರದು. ಸಾಯುವ ದಿವಸ ಬೆಳಗ್ಗೆ ಬೆಂಕಿಯನ್ನು ಹೊತ್ತಿಸಿ ಬೆಳಗಿನ ಕೆಲಸವನ್ನೆಲ್ಲಾ ಮುಗಿಸಿ ಬ್ರಾಹ್ಮಣರಿಗೂ ಮುದುಕರಿಗೂ ಅತ್ತೆಮಾವಂದಿರಿಗೂ ನಮಸ್ಕರಿಸಿ, ಅವರಿಂದ ‘ದೀರ್ಘ ಸುಮಂಗಲಿಯಾಗು’ ಎಂದು ಆಶೀರ್ವಾದ ಪಡೆದಳು. ‘ಹೀಗಾದರೆ ಸಾಕಲ್ಲಾ ದೇವರೇ!!’ ಎಂದು ಮನಸ್ಸಿನಲ್ಲಿಯೇ ಅಂದುಕೊಂಡು ನಾರದನು ಹೇಳಿದ್ದ ಗಳಿಗೆಯನ್ನೇ ಎದುರುನೋಡುತ್ತಿದ್ದಳು. ಅತ್ತೆಮಾವಂದಿರು “ನೀನು ಸಂಕಲ್ಪಿಸಿದ ವ್ರತ ಮುಗಿಯಿತಲ್ಲಮ್ಮಾ, ಇನ್ನು ಊಟಮಾಡು ತಾಯಿ!” ಎಂದರು. ಸಾವಿತ್ರಿಯು “ಇವೊತ್ತು ಹೊತ್ತು ಮುಳುಗಿದಮೇಲೆ ಊಟ ಮಾಡುತ್ತೇನೆ. ನಾನು ಹಾಗೆ ಸಂಕಲ್ಪಮಾಡಿಕೊಂಡಿದ್ದೆ!” ಎಂದಳು. ಅಷ್ಟುಹೊತ್ತಿಗೆ ಸತ್ಯವಂತನು ಹೆಗಲಮೇಲೆ ಕೊಡಲಿಯನ್ನು ಹಾಕಿಕೊಂಡು ಸೌದೆ ತರುವುದಕ್ಕಾಗಿ ಕಾಡಿಗೆ ಹೊರಟನು. ಅದನ್ನು ನೋಡಿ ಸಾವಿತ್ರಿಯು “ಒಬ್ಬರೇ ಹೋಗಬೇಡಿ! ನಾನೂ ಬರುತ್ತೇನೆ. ನಿಮ್ಮನ್ನು ಬಿಟ್ಟಿರಲಾರೆ” ಎಂದಳು.</p>
		<p>ಸತ್ಯವಂತ- ಸಾವಿತ್ರಿ! ನೀನು ಹಿಂದೆ ಎಂದೂ ಕಾಡಿಗೆ ಹೋದವಳಲ್ಲ; ದಾರಿ ತುಂಬ ಕಷ್ಟ; ಅಲ್ಲದೆ ಈಗ ಮೂರು ದಿವಸಗಳಿಂದ ವ್ರತೋಪವಾಸಗಳನ್ನು ಮಾಡಿ ಬಳಲಿದ್ದೀಯೆ. ನಿನಗೆ ನಡೆಯುವುದಕ್ಕಾಗುವುದಿಲ್ಲ.</p>
		<p>ಸಾವಿತ್ರಿ- ಉಪವಾಸದಿಂದ ನಾನೇನು ಬಳಲಿಲ್ಲ; ನಡಗೆಯಿಂದ ಆಯಾಸವಾಗುವುದಿಲ್ಲ. ಬರಬೇಕೆಂದು ನನಗೆ ತುಂಬ ಆಸೆಯಾಗಿದೆ; ನನ್ನನ್ನು ಅಡ್ಡಿಮಾಡಬೇಡಿ.</p>
		<p>ಸತ್ಯವಂತ- ಬರುವುದಕ್ಕೆ ನಿನಗೆ ಅಷ್ಟೊಂದು ಇಷ್ಟವಿದ್ದರೆ ಬಾ. ನಿನಗೆ ಸಂತೋಷವಾಗಲಿ. ಆದರೆ ನೀನುಂಟು ನಿನ್ನ ಅತ್ತೆಮಾವಂದಿರುಂಟು; ಇದರ ತಪ್ಪು ನನ್ನ ಮೇಲೆ ಬೇಡ!</p>
		<p>ಗಂಡನ ಮಾತನ್ನು ಕೇಳಿ ಸಾವಿತ್ರಿಯು ಅತ್ತೆಮಾವಂದಿರ ಬಳಿಗೆ ಹೋಗಿ “ನನ್ನ ಪತಿಯು ಹಣ್ಣುಹಂಪಲುಗಳನ್ನು ತರಲು ಕಾಡಿಗೆ ಹೊರಟಿದ್ದಾರೆ. ಅವು ಅಗ್ನಿಹೋತ್ರಕ್ಕೆ ಬೇಕಾಗಿರುವುದರಿಂದ ಹೋಗಿ ಎನ್ನುವ ಹಾಗಿಲ್ಲ. ಹೋಗಬೇಡಿ ಎನ್ನುವ ಹಾಗಿಲ್ಲ; ಅವರನ್ನು ಬಿಟ್ಟಿರಲಾರೆ; ನೀವು ಕಳುಹಿಸಿಕೊಟ್ಟರೆ ನಾನೂ ಅವರ ಜೊತೆಯಲ್ಲಿ ಹೋಗುತ್ತೇನೆ. ನಾನು ಬಂದು ಸುಮಾರು ಒಂದು ವರ್ಷವಾಯಿತು. ಎಂದೂ ಆಶ್ರಮವನ್ನು ಬಿಟ್ಟು ಹೊರಗೆ ಹೋಗಿಲ್ಲ; ಕಾಡಿನಲ್ಲಿ ಹೂ ಬಿಟ್ಟಿರುವುದನ್ನು ನೋಡಬೇಕೆಂದು ನನಗೆ ತುಂಬ ಆಸೆಯಾಗಿದೆ!” ಎಂದಳು. ದ್ಯುಮತ್ಸೇನನು “ಅಮ್ಮಾ! ನೀನು ನನ್ನ ಸೊಸೆಯಾದಾಗಿನಿಂದ ನನ್ನನ್ನು ಏನೂ ಕೇಳಿದಂತೆ ಜ್ಞಾಪಕವಿಲ್ಲ; ಆದ್ದರಿಂದ ಹೋಗಿಬಿಟ್ಟು ಬಾ; ದಾರಿಯಲ್ಲಿ ಎಚ್ಚರಿಕೆ!” ಎಂದನು. ಹೀಗೆ ಅತ್ತೆಮಾವಂದಿರು ಅನುಮತಿ ಕೊಡಲು ಸಾವಿತ್ರಿಯು ಮೇಲೆ ಸಂತೋಷದಿಂದ ನಗುತ್ತ, ಒಳಗೆ ಹೃದಯದಲ್ಲಿ ನೋಯುತ್ತ ಗಂಡನೊಡನೆ ಹೊರಟಳು. ಎಲ್ಲೆಲ್ಲಿ ನೋಡಿದರೂ ಸುತ್ತಮುತ್ತ ಚಿತ್ರವಿಚಿತ್ರವಾದ ಸುಂದರವಾದ ಕಾಡು! ಅದರಲ್ಲಿ ನವಿಲುಗಳ ಕೂಗು; ಪುಣ್ಯನದಿಗಳು; ಹೂಬಿಟ್ಟ ಮರಗಳು; ಅವುಗಳನ್ನು ನೋಡೆಂದು ಸತ್ಯವಂತನು ಮಧುರವಾದ ಮಾತುಗಳಿಂದ ಹೇಳುತ್ತ ತೋರಿಸುತ್ತ ಹೋಗುತ್ತಿದ್ದನು. ಅವಳು ಪ್ರತಿಕ್ಷಣವೂ ಅವನ ಸ್ಥಿತಿಯನ್ನೇ ನೋಡುತ್ತ ಅವನ ಹಿಂದೆ ಮೆಲ್ಲಮೆಲ್ಲಗೆ ಹೋಗುತ್ತ, ನಾರದ ಮುನಿಯು ಹೇಳಿದ ಗಳಿಗೆ ಬಂದ ಕೂಡಲೆ ಇನ್ನೇನು ತನ್ನ ಪತಿಯು ಸತ್ತನೆಂದುಕೊಂಡಳು; ಹೃದಯವು ಎರಡು ಪಾಲಾದಂತಾಯಿತು; ಕಾಲವನ್ನು ಎದುರುನೋಡುತ್ತಿದ್ದಳು.</p>
		<p>ಗಂಡಹೆಂಡಿರಿಬ್ಬರೂ ಹಣ್ಣುಗಳನ್ನು ಕುಯ್ದುಕಟ್ಟಿದರು; ಸತ್ಯವಂತನು ಸೌದೆಯನ್ನು ಸೀಳುತ್ತಿರಲು, ಮೈಯೆಲ್ಲಾ ಬೆವರಿತು; ತಲೆ ನೋಯುವುದಕ್ಕೆ ಮೊದಲಾಯಿತು. ಆದ್ದರಿಂದ ಅದನ್ನು ಬಿಟ್ಟು ಸಾವಿತ್ರಿಯ ಬಳಿಗೆ ಹೋಗಿ, “ಸಾವಿತ್ರಿ! ತಲೆ ಮೈಕೈ ಎಲ್ಲಾ ನೋಯುತ್ತಿದೆ; ಎದೆಯಲ್ಲಿ ಏನೋ ಸಂಕಟವಾಗುತ್ತಿದೆ. ತಲೆಗೆ ಶೂಲಹಾಕಿ ಇರಿದಂತಾಗುತ್ತಿದೆ; ಮೈಗೆ ಸ್ವಸ್ಥವಿಲ್ಲ; ನಿಲ್ಲುವುದಕ್ಕಾಗುತ್ತಿಲ್ಲ; ಮಲಗಿ ಕೊಳ್ಳೋಣವೆನ್ನಿಸುತ್ತದೆ” ಎಂದನು. ಸಾವಿತ್ರಿಯು ಅವನನ್ನು ಒರಗಿಸಿಕೊಂಡು ಕರೆದುಕೊಂಡು ಬಂದು ತನ್ನ ತೊಡೆಯ ಮೇಲೆ ತಲೆಯಿಟ್ಟು ಮಲಗಿಸಿದಳು. ನಾರದನ ಮಾತೂ ಅವನು ಹೇಳಿದ ಗಳಿಗೆಯೂ ಮನಸ್ಸಿಗೆ ಬಂತು. ಮತ್ತೊಂದು ಕ್ಷಣದಲ್ಲಿ ಸತ್ಯವಂತನ ಹತ್ತಿರ ಒಬ್ಬ ವ್ಯಕ್ತಿಯು ನಿಂತದ್ದು ಕಂಡಿತು. ಅವನು ಆಜಾನುಬಾಹುವಾಗಿ ಸೂರ್ಯನಂತೆ ತೇಜಸ್ವಿಯಾಗಿದ್ದನು. ತಲೆಯಲ್ಲಿ ಕಿರೀಟವೂ ಕೈಯಲ್ಲಿ ಪಾಶವೂ ಇತ್ತು. ಮೈ ಕಪ್ಪಾಗಿಯೂ ಕಣ್ಣು ಕೆಂಪಾಗಿಯೂ, ನೋಡಿದರೆ ಹೆದರಿಕೆಯಾಗುತ್ತಿತ್ತು. ಸಾವಿತ್ರಿಯು ಅವನನ್ನು ನೋಡಿದ ಕೂಡಲೆ ಗಂಡನ ತಲೆಯನ್ನು ಮೆಲ್ಲಗೆ ನೆಲದ ಮೇಲಿರಿಸಿ ಛಟ್ಟನೆದ್ದು ಹೃದಯವು ತಲ್ಲಣಿಸುತ್ತಿರಲು, ಕೈ ಮುಗಿದುಕೊಂಡು ಆರ್ತಳಾಗಿ, “ಸ್ವಾಮೀ! ನೀನು ಯಾವುದೋ ದೇವತೆಯಾಗಿರಬೇಕು. ಇದು ಮನುಷ್ಯರೂಪವಲ್ಲ! ನೀನು ಯಾರು, ಏನು ಮಾಡಬೇಕೆಂದು ಬಂದಿದ್ದೀಯೆ ಹೇಳು!” ಎಂದು ಕೇಳಿದಳು. ಅವನು “ಸಾವಿತ್ರಿ! ನೀನು ಪತಿವ್ರತೆ ಮತ್ತು ತಪಸ್ವಿನಿ; ಆದ್ದರಿಂದ ನಿನಗೆ ಉತ್ತರ ಕೊಡುತ್ತೇನೆ; ನಾನು ಯಮ; ನಿನ್ನ ಗಂಡನ ಆಯುಸ್ಸು ಮುಗಿಯಿತು; ಆದ್ದರಿಂದ ಅವನನ್ನು ಪಾಶದಿಂದ ಕಟ್ಟಿ ತೆಗೆದುಕೊಂಡು ಹೋಗುತ್ತೇನೆ; ಇದೇ ನಾನು ಬಂದ ಉದ್ದೇಶ; ಈತನು ಧರ್ಮವಂತ, ರೂಪವಂತ, ಗುಣವಂತ; ಆದ್ದರಿಂದ ನನ್ನ ದೂತರು ಕರೆತರುವುದು ತರವಲ್ಲವೆಂದು ನಾನೇ ಬಂದಿದ್ದೇನೆ!” ಎಂದು ಸತ್ಯವಂತನ ದೇಹದಿಂದ ಹೆಬ್ಬೆರಳು ಗಾತ್ರದ ಜೀವವನ್ನು ಪಾಶದಲ್ಲಿ ಎಳೆದು ಕಟ್ಟಿದನು. ಸತ್ಯವಂತನ ಪ್ರಾಣ ಹೋಯಿತು; ಶ್ವಾಸ ನಿಂತಿತು; ಮುಖ ಕಳೆಗೆಟ್ಟಿತು; ಮೈ ಚಲಿಸುವುದು ನಿಂತು ನೋಡುವುದಕ್ಕೆ ವಿಕಾರವಾಯಿತು. ಅವನನ್ನು ಕಟ್ಟಿ ತೆಗೆದುಕೊಂಡು ಯಮನು ದಕ್ಷಿಣದ ಕಡೆಗೆ ಹೊರಟನು. ಸಾವಿತ್ರಿಯೂ ದುಃಖಾರ್ತಳಾಗಿ ಅವನ ಹಿಂದೆಯೇ ಹೊರಟಳು. ಅವಳು ಪತಿವ್ರತೆ; ಮಹಿಮಾವಂತೆ; ವ್ರತನಿಯಮಾದಿಗಳನ್ನು ನಡೆಸಿ ಸಿದ್ಧಿಪಡೆದವಳು; ಆದ್ದರಿಂದ ಅದು ಸಾಧ್ಯವಾಯಿತು. ಅವಳನ್ನು ನೋಡಿ ಯಮನು “ಹಿಂತಿರುಗಿ ಹೋಗು ಸಾವಿತ್ರಿ! ಅವನಿಗೆ ಉತ್ತರಕ್ರಿಯೆಗಳನ್ನು ಮಾಡು; ಎಷ್ಟುದೂರ ನಿನ್ನ ಗಂಡನನ್ನು ಅನುಸರಿಸಬಹುದೋ ಅಷ್ಟುದೂರ ಅನುಸರಿಸಿದೆ; ಇನ್ನು ಅವನ ಋಣ ಹರಿಯಿತು!” ಎಂದನು.</p>
		<p>ಸಾವಿತ್ರಿ- ನನ್ನ ಗಂಡನು ಎಲ್ಲಿ ಹೋಗುತ್ತಾನೋ, ಅಥವಾ ಎಲ್ಲಿಗೆ ಅವನನ್ನು ಕರೆದುಕೊಂಡು ಹೋಗುತ್ತಾರೋ ನಾನೂ ಅಲ್ಲಿಗೆ ಹೋಗಬೇಕಾದದ್ದು ನನ್ನ ಧರ್ಮ. ತಪಸ್ಸು, ಗುರುಹಿರಿಯರ ಸೇವೆ, ಗಂಡನ ಪ್ರೀತಿ ಮತ್ತು ನಿನ್ನ ಅನುಗ್ರಹ- ಇವುಗಳ ಬಲದಿಂದ ಹೋಗಲು ನನಗೆ ತಡೆ ಏನೂ ಇಲ್ಲ. ಅಲ್ಲದೆ ಏಳು ಹೆಜ್ಜೆ ಜೊತೆಯಾಗಿ ಹೋದರೆ ಅಂಥವರು ಸ್ನೇಹಿತರಾಗುತ್ತಾರೆ ಎಂದು ತಿಳಿದವರು ಹೇಳುತ್ತಾರೆ; ನೀನು ಹೀಗೆ ಸ್ನೇಹಿತನಾದ್ದರಿಂದ ಒಂದೆರಡು ಮಾತನ್ನು ಹೇಳುತ್ತೇನೆ, ಆಲಿಸು! ಕಾಡಿನಲ್ಲಿದ್ದುಕೊಂಡು ಪಾಡುಪಟ್ಟು ತಪಸ್ಸುಮಾಡುವುದು ಆತ್ಮಜ್ಞಾನಕ್ಕಾಗಿ; ಆ ಜ್ಞಾನದಿಂದ ಬರುವುದು ಧರ್ಮ; ಆದ್ದರಿಂದಲೇ ಸಜ್ಜನರು ಧರ್ಮವೇ ದೊಡ್ಡದೆಂದು ಹೇಳುತ್ತಾರೆ; ಅವರ ಅಭಿಪ್ರಾಯದಲ್ಲಿ ಧರ್ಮ ಒಂದರಿಂದಲೇ ಎಲ್ಲರೂ ಉತ್ತಮಗತಿಯನ್ನು ಪಡೆದಿದ್ದಾರೆ; ಆದ್ದರಿಂದ ನನಗೂ ಅದನ್ನು ಬಿಟ್ಟು ಮತ್ತೊಂದರ ಮೇಲೋ ಮೂರನೆಯದರ ಮೇಲೋ ಇಷ್ಟವಿಲ್ಲ.</p>
		<p>ಯಮ- ಸಾವಿತ್ರಿ! ನಿನ್ನ ಮಾತನ್ನು ಕೇಳಿ ನನಗೆ ಸಂತೋಷವಾಯಿತು. ಅದರ ಒಂದೊಂದು ಅಕ್ಷರವೂ ನಿರೂಪಣೆಯೂ ಅಷ್ಟು ಚೆನ್ನಾಗಿದೆ. ಇವನ ಜೀವವೊಂದನ್ನು ಬಿಟ್ಟು ನಿನಗೆ ಮತ್ತೇನು ವರ ಬೇಕೋ ಕೇಳು ಕೊಡುತ್ತೇನೆ</p>
		<p>ಸಾವಿತ್ರಿ- ಹಾಗಾದರೆ, ರಾಜ್ಯಭ್ರಷ್ಠನಾಗಿ ಕಣ್ಣು ಕಳೆದುಕೊಂಡು ಕಾಡಿಗೆ ಬಂದಿರುವ ನನ್ನ ಮಾವನಿಗೆ ಕಣ್ಣು ಬಂದು ಬಲಪರಾಕ್ರಮಗಳುಂಟಾಗಲಿ.</p>
		<p>ಯಮ- ಆಗಲಿ! ನಿನಗೆ ನಡೆದು ಆಯಾಸವಾಗಿರುವಂತೆ ಕಾಣುತ್ತಿದೆ; ಇನ್ನು ಹಿಂತಿರುಗು.</p>
		<p>ಸಾವಿತ್ರಿ- ಗಂಡನ ಹತ್ತಿರವಿರುವಾಗ ಆಯಾಸವೆಲ್ಲಿ ಬಂತು? ಗಂಡನೆಲ್ಲಿದ್ದರೆ ಅಲ್ಲಿ ನಾನಿರಬೇಕಾದದ್ದು; ನನ್ನ ಗಂಡನನ್ನು ಎಲ್ಲಿಗೆ ಕರೆದುಕೊಂಡು ಹೋಗುತ್ತೀಯೋ ನಾನೂ ಅಲ್ಲಿಗೆ ಬರುತ್ತೇನೆ. ದೇವಶ್ರೇಷ್ಠ! ನನ್ನ ಮತ್ತೊಂದು ಮಾತನ್ನು ಆಲಿಸು. ಸಜ್ಜನರ ಸಹವಾಸ ಒಂದು ಸಾರಿ ದೊರೆತರೆ ಸಾಕು, ಅಲ್ಲಿಂದ ಮುಂದೆ ಅವರು ಮಿತ್ರರಾಗುವರೆಂದು ಹೇಳುತ್ತಾರೆ ಮತ್ತು ಸತ್ಸಂಗವು ಎಂದಿಗೂ ಫಲಕೊಡದೆ ಹೋಗುವುದಿಲ್ಲ; ಆದ್ದರಿಂದ ಸತ್ಸಹವಾಸದಲ್ಲಿರಬೇಕು.</p>
		<p>ಯಮ- ನೀನು ನನಗೆ ಹೇಳಿದ ಮಾತು ಮನಸ್ಸಿಗೆ ಹಿತವಾಗಿಯೂ ಬುದ್ದಿಗೆ ಚೋದಕವಾಗಿಯೂ ಇದೆ. ಇನ್ನೊಂದು ಸಾರಿ ನಿನ್ನ ಗಂಡನ ಜೀವವನ್ನು ಹೊರತು, ಮತ್ತಾವುದಾದರೂ ವರವನ್ನು ಕೇಳು.</p>
		<p>ಸಾವಿತ್ರಿ- ನನ್ನ ಮಾವನು ಕಳೆದುಕೊಂಡ ರಾಜ್ಯವನ್ನು ಪಡೆದು, ಧರ್ಮಾಚರಣೆ ಮಾಡಿಕೊಂಡಿರುವಂತಾಗಲಿ</p>
		<p>ಯಮ- ಆಗಲಿ! ಹೊರಡು!; ನಿನಗೆ ಆಯಾಸವಾಗುತ್ತದೆ.</p>
		<p>ಸಾವಿತ್ರಿ- ದೇವ! ಈ ಪ್ರಾಣಿಗಳನ್ನೆಲ್ಲಾ ನೀನು ಒಂದು ನಿಯಮದ ಕಟ್ಟಿನಲ್ಲಿ ಇಟ್ಟಿದ್ದೀಯೆ; ಆ ನಿಯಮವನ್ನು ಅನುಸರಿಸಿಯೇ ನೀನು ನಡೆದುಕೊಳ್ಳುತ್ತೀಯೆ; ಸ್ವೇಚ್ಛೆಯಿಂದಲ್ಲ. ಆದ್ದರಿಂದಲೇ ನಿನಗೆ ‘ಯಮ’ನೆಂದು ಹೆಸರು. ನಾನು ಇನ್ನೊಂದು ಮಾತನ್ನು ಹೇಳುತ್ತೇನೆ, ಆಲಿಸು; ಮನಸ್ಸಿನಲ್ಲಾಗಲೀ ಮಾತಿನಲ್ಲಾಗಲೀ ಕಾರ್ಯದಲ್ಲಾಗಲೀ ಯಾರಿಗೂ ದ್ರೋಹ ಮಾಡಬಾರದು; ಉಪಕಾರಮಾಡಬೇಕು, ದಾನಮಾಡಬೇಕು; ಇದು ಸನಾತನ ಧರ್ಮ; ಪ್ರಾಯಶಃ ಲೋಕ ನಿಂತಿರುವುದು ಇದರಿಂದಲೇ; ಏಕೆಂದರೆ ಮನುಷ್ಯರು ದುರ್ಬಲರು; ಸಜ್ಜನರು ತಮ್ಮಲ್ಲಿಗೆ ಶರಣು ಬಂದ ಶತ್ರುಗಳಿಗೂ ದಯೆಯನ್ನು ತೋರುವರು.</p>
		<p>ಯಮ- ಮಂಗಳೆ! ನೀನು ಆಡಿದ ಮಾತು ಬಾಯಾರಿದವನಿಗೆ ಕೊಟ್ಟ ನೀರಿನಂತಿದೆ. ಸತ್ಯವಂತನ ಜೀವ ಒಂದನ್ನು ಬಿಟ್ಟು ನಿನಗೆ ಬೇಕಾದ ಇನ್ನೊಂದು ವರವನ್ನು ಕೇಳು.</p>
		<p>ಸಾವಿತ್ರಿ- ನನ್ನ ತಂದೆಗೆ ಗಂಡು ಮಕ್ಕಳಿಲ್ಲ; ಅವನಿಗೆ ನೂರು ಜನ ಗಂಡು ಮಕ್ಕಳಾಗಿ ಅವನ ವಂಶ ವೃದ್ಧಿಯಾಗಬೇಕು.</p>
		<p>ಯಮ- ಆಗಲಿ, ನಿನ್ನ ತಂದೆಗೆ ವರ್ಚಸ್ವಿಗಳೂ ಕುಲವರ್ಧಕರೂ ಆದ ನೂರು ಜನ ಗಂಡುಮಕ್ಕಳಾಗುತ್ತಾರೆ. ನಿನ್ನ ಇಷ್ಟ ನೆರವೇರಿತಲ್ಲ! ಇನ್ನು ಹಿಂತಿರುಗು; ಬಹಳ ದೂರ ಬಂದುಬಿಟ್ಟೆ!</p>
		<p>ಸಾವಿತ್ರಿ- ಗಂಡನ ಹತ್ತಿರದಲ್ಲಿರುವಾಗ ಇದೇನು ನನಗೆ ದೂರವಲ್ಲ. ನನ್ನ ಮನಸ್ಸು ಇದಕ್ಕಿಂತ ಇನ್ನೂ ದೂರದೂರಕ್ಕೆ ಓಡುತ್ತಿದೆ. ಹೀಗೆ ಹೋಗುತ್ತ ಹೋಗುತ್ತಲೇ ನನ್ನ ಇನ್ನೊಂದು ಮಾತನ್ನು ಕೇಳು. ನೀನು ವಿವಸ್ವಂತನ ಮಗ; ತುಂಬ ಪ್ರತಾಪಶಾಲಿ. ಆದ್ದರಿಂದ ವಿದ್ವಾಂಸರು ನಿನ್ನನ್ನು ವೈವಸ್ವತನೆಂದು ಕರೆಯುತ್ತಾರೆ. ಶಾಂತಿಯಿಂದಲೂ ಧರ್ಮದಿಂದಲೂ ಪ್ರಜೆಗಳನ್ನು ರಂಜಿಸುವುದರಿಂದ ನೀನು ಧರ್ಮರಾಜನಾಗಿದ್ದೀಯೆ. ಸಜ್ಜನರಲ್ಲಿ ಉಂಟಾಗುವ ನಂಬಿಕೆ ತನ್ನಲ್ಲಿಯೂ ಉಂಟಾಗುವುದಿಲ್ಲ; ಆದ್ದರಿಂದ ಎಲ್ಲರೂ ಸಜ್ಜನರ ಪ್ರೀತಿಯನ್ನು ಇಚ್ಛಿಸುತ್ತಾರೆ. ಯಾರಿಗಾದರೂ ಸ್ನೇಹದಿಂದ ನಂಬಿಕೆ ಹುಟ್ಟುತ್ತದೆ. ಆದ್ದರಿಂದ ಜನಕ್ಕೆ ಸಜ್ಜನರಲ್ಲಿ ಅಷ್ಟೂ ಅಷ್ಟು ಹೆಚ್ಚು ನಂಬಿಕೆಯುಂಟಾಗುತ್ತದೆ.</p>
		<p>ಉಮ- ಅಮ್ಮಾ! ನಿನ್ನಿಂದಲ್ಲದೆ ಈ ಮಾತನ್ನು ಇದುವರೆಗೆ ಯಾರ ಬಾಯಲ್ಲಿಯೂ ಕೇಳಿರಲಿಲ್ಲ. ಇದರಿಂದ ನನಗೆ ಸಂತೋಷವಾಗಿದೆ; ಇವನ ಜೀವ ಹೊರತು ಇನ್ನೇನಾದರೂ ಒಂದು ವರವನ್ನು ಕೇಳಿಬಿಟ್ಟು ಹೊರಟುಹೋಗು!</p>
		<p>ಸಾವಿತ್ರಿ- ಸತ್ಯವಂತನಿಗೆ ನನ್ನ ಹೊಟ್ಟೆಯಲ್ಲಿ ಕುಲೋದ್ಧಾರಕರೂ ಬಲವೀರ್ಯಶಾಲಿಗಳೂ ಆದ ನೂರುಜನ ಗಂಡುಮಕ್ಕಳಾಗಲಿ!</p>
		<p>ಯಮ- ಆಗಲಿ; ನಿನಗೆ ಆಯಾಸವಾಗುತ್ತದೆ; ಹಿಂತಿರುಗು; ಬಹಳ ದೂರ ಬಂದುಬಿಟ್ಟೆ!</p>
		<p>ಸಾವಿತ್ರಿ- ಸಜ್ಜನರು ಎಂದೆಂದಿಗೂ ಧರ್ಮದಿಂದಲೇ ನಡೆಯತಕ್ಕವರು; ಅವರು ಹಿಮ್ಮೆಟ್ಟುವುದಿಲ್ಲ; ಪಶ್ಚಾತ್ತಾಪ ಪಡುವುದಿಲ್ಲ; ಸಜ್ಜನರ ಸಹವಾಸ ಎಂದಿಗೂ ವಿಫಲವಾಗುವುದಿಲ್ಲ. ಅವರಿಂದ ಒಳ್ಳೆಯವರಿಗೆ ಯಾವ ಭಯವೂ ಇರುವುದಿಲ್ಲ. ಸಜ್ಜನರೇ ಸೂರ್ಯನನ್ನು ತಮ್ಮ ಸತ್ಯದಿಂದ ನಡೆಸುತ್ತಿರುವವರು; ಸಜ್ಜನರೇ ಭೂಮಿಯನ್ನು ತಮ್ಮ ತಪಸ್ಸಿನಿಂದ ಎತ್ತಿಹಿಡಿದಿರುವವರು. ಹಿಂದೆ ಆದದ್ದು ಮುಂದೆ ಆಗಬೇಕಾದದ್ದು ಎಲ್ಲದಕ್ಕೂ ಸಜ್ಜನರೇ ಗತಿ; ಸಜ್ಜನರ ಮಧ್ಯೆ ಸಜ್ಜನರಿಗೆ ಯಾವ ಕೊರತೆಯೂ ಇರುವುದಿಲ್ಲ. ಸಜ್ಜನರು ಪ್ರತ್ಯುಪಕಾರವನ್ನು ನಿರೀಕ್ಷಿಸದೆ ಪರೋಪಕಾರ ಮಾಡುತ್ತಾರೆ. ಇದು ಎಂದೆಂದಿಗೂ ಆರ್ಯರು ಅನುಸರಿಸುತ್ತಿರುವ ಮಾರ್ಗ ಎಂಬುದನ್ನು ಅವರು ಬಲ್ಲರು. ಸತ್ಪುರುಷರ ಅನುಗ್ರಹ ವಿಫಲವಾಗುವುದಿಲ್ಲ; ಅದರಿಂದ ಅರ್ಥಹಾನಿಯಾಗುವುದಿಲ್ಲ. ಮಾನಹಾನಿಯಾಗುವುದಿಲ್ಲ; ಇದು ಖಂಡಿತ: ಆದ್ದರಿಂದ ಸಜ್ಜನರು ಪಾಲಕರಾಗುತ್ತಾರೆ.</p>
		<p>ಯಮ- ಅಮ್ಮಾ! ಧರ್ಮಯುಕ್ತವಾಗಿಯೂ, ಮನಸ್ಸಿಗೆ ಹಿತವಾಗಿಯೂ, ಒಳ್ಳೆಯ ಶಬ್ದಗಳಿಂದ ಕೂಡಿಯೂ, ಘನವಾದ ಅರ್ಥದಿಂದ ತುಂಬಿಯೂ ಇರುವ ನಿನ್ನ ಮಾತನ್ನು ಕೇಳುತ್ತ ನಿನ್ನಲ್ಲಿ ನನಗೆ ಅತಿಶಯವಾದ ಭಕ್ತಿ ಹುಟ್ಟುತ್ತಿದೆ. ಆದ್ದರಿಂದ ಎಣೆಯಿಲ್ಲದ ಒಂದು ವರವನ್ನು ಕೇಳು!</p>
		<p>ಸಾವಿತ್ರಿ- ನೀನು ಕೊಟ್ಟ ವರಗಳು ಸನ್ಮಾರ್ಗದಲ್ಲಿ ಲಭಿಸಬೇಕು; ಆದ್ದರಿಂದ ಸತ್ಯವಂತನು ಜೀವಿಸಲಿ ಎಂಬ ವರವನ್ನು ಬೇಡುತ್ತೇನೆ. ಅವನಿಲ್ಲದೆ ಇದ್ದರೆ ನಾನು ಸತ್ತಂತೆಯೇ; ಗಂಡನಿಲ್ಲದ ಸುಖ ನನಗೆ ಬೇಡ; ಗಂಡನಿಲ್ಲದ ಸ್ವರ್ಗ ಬೇಡ; ಸಂಪತ್ತು ಬೇಡ; ಗಂಡನಿಲ್ಲದೆ ಬದುಕಿರುವುದಕ್ಕೆ ನನಗೆ ಇಷ್ಟವಿಲ್ಲ. ನನಗೆ ನೂರು ಮಕ್ಕಳ ವರವನ್ನು ಕೊಟ್ಟೆ; ಆದರೆ ನನ್ನ ಗಂಡನನ್ನು ಕರೆದುಕೊಂಡು ಹೋಗುತ್ತಿದ್ದೀಯೆ; ಅವನು ಬದುಕಲಿ; ಇದೇ ನಾನು ಕೇಳುವ ವರ; ಆಗ ನಿನ್ನ ಮಾತು ಸತ್ಯವಾಗುತ್ತದೆ.</p>
		<p>ಈ ಮಾತನ್ನು ಕೇಳಿ ಯಮನು “ಆಗಲಿ!” ಎಂದು ಪಾಶವನ್ನು ಕಳಚಿ ಸಂತೋಷದಿಂದ “ಭದ್ರೆ! ಇಗೋ ನಿನ್ನ ಗಂಡನನ್ನು ಬಿಟ್ಟುಕೊಟ್ಟಿದ್ದೇನೆ. ಅವನು ಆರೋಗ್ಯವಾಗುತ್ತಾನೆ; ಅವನನ್ನು ಕರೆದುಕೊಂಡು ಹೋಗು. ನಿನ್ನೊಡನೆ ಅವನು ನಾನೂರು ವರ್ಷ ಬಾಳುತ್ತಾನೆ. ಧರ್ಮ ಮಾರ್ಗದಿಂದ ಯಜ್ಞಯಾಗಾದಿಗಳನ್ನು ಮಾಡಿ ಲೋಕದಲ್ಲಿ ಖ್ಯಾತಿಯನ್ನು ಗಳಿಸುತ್ತಾನೆ. ನಿನ್ನಲ್ಲಿ ಅವನಿಂದ ನೂರು ಮಕ್ಕಳಾಗುತ್ತಾರೆ. ಆ ಮಕ್ಕಳೂ ಅವರ ಮಕ್ಕಳೂ ಸಾವಿತ್ರರೆಂದು ಹೆಸರುಪಡೆದು ಚಿರಕಾಲ ಬಾಳುತ್ತಾರೆ. ನಿನ್ನ ತಂದೆಯಿಂದ ನಿನ್ನ ತಾಯಿ ಮಾಳವಿಯಲ್ಲಿಯೂ ನೂರು ಮಕ್ಕಳಾಗುತ್ತಾರೆ. ಅವರೂ ಅವರ ಮಕ್ಕಳೂ ಮಾಳವರೆಂದು ಪ್ರಸಿದ್ಧರಾಗುತ್ತಾರೆ!” ಎಂದು ವರವನ್ನು ಕೊಟ್ಟು ಸಾವಿತ್ರಿಯನ್ನು ಹಿಂದಕ್ಕೆ ಕಳುಹಿಸಿ ತಾನು ತನ್ನ ಮನೆಗೆ ಹೋದನು.</p>
		<p>ಯಮನು ಹೊರಟುಹೋದಮೇಲೆ ಸಾವಿತ್ರಿಯು ತನ್ನ ಗಂಡನ ಶವವಿದ್ದಲ್ಲಿಗೆ ಬಂದು ಮೊದಲಿನಂತೆ ಅವನ ತಲೆಯನ್ನು ತನ್ನ ತೊಡೆಯಮೇಲಿಟ್ಟುಕೊಂಡು ಕುಳಿತಳು. ಸತ್ಯವಂತನಲ್ಲಿ ಜೀವ ಕೂಡಿಕೊಂಡಿತು. ಅವನು ಎಲ್ಲಿಗೋ ಪ್ರಯಾಣ ಹೋಗಿ ಹಿಂತಿರುಗಿ ಬಂದಿದ್ದವನಂತೆ ಸಾವಿತ್ರಿಯನ್ನು ಪ್ರೀತಿಯಿಂದ ಮತ್ತೆ ಮತ್ತೆ ನೋಡುತ್ತ “ನಾನು ತುಂಬ ಹೊತ್ತು ಮಲಗಿಬಿಟ್ಟೆ ಎಂತ ಕಾಣುತ್ತದೆ. ಏಕೆ ಎಬ್ಬಿಸಲಿಲ್ಲ? ನನ್ನನ್ನು ಎಳೆದುಕೊಂಡು ಹೋದನಲ್ಲಾ ಆ ಕಪ್ಪುಮನುಷ್ಯ ಎಲ್ಲಿ?” ಎಂದು ಕೇಳಿದನು. ಸಾವಿತ್ರಿಯು, “ಹೌದು ಪ್ರಿಯ! ನನ್ನ ತೊಡೆಯನ್ನು ಒರಗಿಕೊಂಡು ತುಂಬಹೊತ್ತು ಮಲಗಿಬಿಟ್ಟಿದ್ದೆ. ಪ್ರಾಣಿಗಳಿಗೆಲ್ಲಾ ನಿಯಾಮಕನಾದ ಆ ಯಮದೇವನು ಹೊರಟುಹೋದ. ನಿದ್ರೆಯಾಗಿ ವಿಶ್ರಾಂತಿ ಹೊಂದಿದ್ದೀಯೆ. ಕೈಲಾಗುವ ಹಾಗಿದ್ದರೆ ಏಳು; ಎಷ್ಟು ರಾತ್ರಿಯಾಗಿದೆ ನೋಡು!” ಎಂದಳು.</p>
		<p>ಅನಂತರ ಸತ್ಯವಾನನು ಸುಖವಾಗಿ ನಿದ್ದೆಮಾಡಿ ಎಚ್ಚರಗೊಂಡವನಂತೆ ಎದ್ದು ಸುತ್ತಲೂ ಕಾಡನ್ನು ನೋಡಿ, ಹಣ್ಣು ಹಂಪಲು ತರುವುದಕ್ಕೆಂದು ನಿನ್ನೊಡನೆ ಹೊರಟು ಬಂದು ಸೌದೆ ಸೀಳುತ್ತಿದ್ದಾಗ ತಲೆಯೊಡೆತದಿಂದ ನಿಂತುಕೊಳ್ಳಲಾರದೆ ನಿನ್ನ ತೊಡೆಯ ಮೇಲೆ ಮಲಗಿದೆ. ನಿದ್ರೆ ಬಂತು. ಆಮೇಲೆ ಕತ್ತಲೆಯಂತೆ ಘೋರರೂಪವುಳ್ಳ ಒಬ್ಬ ತೇಜಶ್ಶಾಲಿಯಾದ ವ್ಯಕ್ತಿಯನ್ನು ನೋಡಿದೆ. ನಿನಗೆ ಗೊತ್ತಿದ್ದರೆ ಅದು ಯಾರು ಹೇಳು? ಅದು ಬರಿಯ ಕನಸೋ ನಿಜವೋ?" ಎಂದು ಕೇಳಿದನು.</p>
		<p>ಸಾವಿತ್ರಿ- ರಾಜಕುಮಾರ, ರಾತ್ರಿ ದಟ್ಟವಾಗುತ್ತಿದೆ. ನಾಳೆ ಅದನ್ನೆಲ್ಲಾ ನಡೆದದ್ದು ನಡೆದಂತೆ ಹೇಳುತ್ತೇನೆ. ಈಗ ಏಳು ಹೋಗೋಣ; ನಿಮ್ಮ ತಾಯಿತಂದೆಗಳಿಗೆ ಮುಖ ತೋರಿಸೋಣ. ನಿಶಾಚರರು ಕ್ರೂರವಾಗಿ ಮಾತನಾಡಿಕೊಂಡು ಸಂಚರಿಸುತ್ತಿದ್ದಾರೆ; ಮೃಗಗಳು ಓಡಾಡುವುದರಿಂದ ಆಗುವ ತರಗೆಲೆಯ ಮರಮರ ಶಬ್ದವು ಕೇಳುತ್ತಿದೆ. ನರಿಗಳು ಊಳಿಡುತ್ತ ಮನಸ್ಸಿಗೆ ಹೆದರಿಕೆಯುಂಟುಮಾಡುತ್ತಿವೆ.</p>
		<p>ಸತ್ಯವಂತ- ಕಗ್ಗತ್ತಲೆ ಕವಿದುಕೊಂಡು ಕಾಡು ಭಯಂಕರವಾಗಿದೆ. ನನಗೆ ದಾರಿ ತಿಳಿಯದು, ನಡೆಯಲಾರೆ.</p>
		<p>ಸಾವಿತ್ರಿ- ಇಗೋ ಇಲ್ಲೊಂದು ಒಣಗಿದ ಮರ ಕಾಡುಗಿಚ್ಚಿನಲ್ಲಿ ಹತ್ತಿಕೊಂಡು ಉರಿಯುತ್ತಿದೆ; ಗಾಳಿ ಬೀಸಿದಾಗ ಉರಿಯೆದ್ದು ಸ್ವಲ್ಪ ಸ್ವಲ್ಪ ಕಣ್ಣುಕಾಣುತ್ತದೆ. ಅಲ್ಲಿಂದ ಬೆಂಕಿಯನ್ನು ತಂದು ಈ ಕಟ್ಟಿಗೆಗಳನ್ನು ಹೊತ್ತಿಸುತ್ತೇನೆ. ಚಿಂತೆಪಡಬೇಡ. ಇನ್ನೂ ಮೈಯಲ್ಲಿ ಆಲಸ್ಯವಾಗಿದ್ದು, ಹೋಗುವುದಕ್ಕೆ ತ್ರಾಣವಿಲ್ಲದಿದ್ದರೆ, ಕತ್ತಲೆಯಿಂದ ದಾರಿಯೂ ಕಾಣದೆ ಇದ್ದರೆ, ನಾಳೆ ಬೆಳಿಗ್ಗೆ ಹೋಗೋಣ; ನೀನು ಇಷ್ಟಪಡುವುದಾದರೆ ಈ ರಾತ್ರಿ ಇಲ್ಲಿಯೇ ಇರೋಣ.</p>
		<p>ಸತ್ಯವಂತ- ಈಗ ತಲೆನೋವಿಲ್ಲ ಸಾವಿತ್ತಿ! ಮೈಯೂ ಲಘುವಾಗಿದೆ; ಹೋಗಿ ಅಪ್ಪಅಮ್ಮಂದಿರನ್ನು ನೋಡೋಣ. ನಾನು ಎಂದೂ ಹೀಗೆ ಅವೇಳೆಯಲ್ಲಿ ಆಶ್ರಮದಿಂದ ಹೊರಗಿದ್ದವನಲ್ಲ; ಇನ್ನೂ ಸಂಜೆಗೆ ಮುಂಚೆಯೇ ನಮ್ಮ ತಾಯಿ ‘ಎಲ್ಲಿಗೂ ಹೋಗಬೇಡಪ್ಪ’ ಎಂದು ತಡೆಯುತ್ತಿದ್ದಳು. ನಾನು ಹಗಲುಹೊತ್ತು ಹೊರಗೆ ಹೊರಟರೂ ಅವರು ಕಳವಳ ಪಡುತ್ತಿದ್ದರು. ಅಪ್ಪನು ಆಶ್ರಮವಾಸಿಗಳನ್ನು ಜೊತೆಮಾಡಿಕೊಂಡು ಹುಡುಕುವುದಕ್ಕೆ ಬರುತ್ತಿದ್ದನು. ನಾನು ಮನೆಗೆ ಹೋಗಿ ಸೇರುವ ತನಕ ಅವರು ಚಿಂತಿಸುತ್ತಿದ್ದು ‘ಏಕಪ್ಪಾ ಇಷ್ಟುಹೊತ್ತು ಮಾಡಿಕೊಂಡೆ?’ ಎಂದು ಎಷ್ಟೋಸಾರಿ ನನ್ನನ್ನು ಆಕ್ಷೇಪಿಸಿದ್ದು ಉಂಟು. ಅಂಥವರು ಈಗ ನನ್ನ ಸಲುವಾಗಿ ಏನು ಪಾಡು ಪಟ್ಟುಕೊಂಡಿದ್ದಾರೆಯೋ! ನಾನು ಕಣ್ಮರೆಯಾದರೆ ಸಾಕು, ಅವರ ಕಳವಳ ಹೇಳತೀರದು. ಒಂದು ದಿವಸ ರಾತ್ರಿ ಅವರು ದುಃಖದಿಂದ ಕಣ್ಣೀರು ಹಾಕುತ್ತ, ‘ಮಗೂ, ನೀನಿಲ್ಲದೆ ನಾವು ಒಂದು ಕ್ಷಣವೂ ಬದುಕಿರಲಾರೆವು! ಮುಪ್ಪಿನಲ್ಲಿ ನಮಗೆ ನೀನೇ ಆಧಾರ; ಕುರುಡರ ಊರುಗೋಲು; ನಿನ್ನಿಂದ ನಮ್ಮ ವಂಶವೂ ಅದರ ಕೀರ್ತಿಯೂ ನಿಂತು ನಾವು ಅನ್ನ ನೀರನ್ನು ಕಾಣಬೇಕು!" ಎಂದು ಗೋಳಾಡಿದ್ದರು. ಅಂಥವರು ಇವೊತ್ತು ರಾತ್ರಿಯೆಲ್ಲಾ ನನ್ನನ್ನು ಕಾಣದೆ ಏನಾಗಿದ್ದಾರೋ! ನನ್ನ ಹಾಳುನಿದ್ರೆಯಿಂದ ಅವರ ಪ್ರಾಣ ಸಂಶಯಕ್ಕೆ ಕಾರಣವಾಯಿತು; ನಾನು ಇಂಥ ಆಪತ್ತಿಗೆ ಸಿಕ್ಕಿದೆ. ಅವರಿಗೇನಾದರೂ ಆಗಿಬಿಟ್ಟರೆ ನಾನಂತೂ ಬದುಕಿರುವುದಿಲ್ಲ. ನಮ್ಮ ತಂದೆ ಕಣ್ಣುಕಾಣದೆ, ಕಳವಳಗೊಂಡು, ಕ್ಷಣಕ್ಷಣಕ್ಕೂ ಆಶ್ರಮವಾಸಿಗಳನ್ನು ‘ನಾನು ಬಂದನೇ’ ಎಂದು ಕೇಳುತ್ತಿದ್ದಿರಬೇಕು. ನನಗಾಗಿ ನಾನು ವ್ಯಥೆಪಡುತ್ತಿಲ್ಲ. ಸಾವಿತ್ರಿ! ನನಗೋಸ್ಕರ ನನ್ನ ತಂದೆಯೂ ಕೈಲಾಗದ ನಮ್ಮ ತಾಯಿಯೂ ಸಂಕಟಪಡುತ್ತಾರಲ್ಲ ಎಂದು ವ್ಯಥೆಪಡುತ್ತೇನೆ. ಅವರು ಬದುಕಿರುವುದರಿಂದ, ಅವರನ್ನು ಕಾಪಾಡುವುದರ ಸಲುವಾಗಿ, ನಾನೂ ಬದುಕಿದ್ದೇನೆ.</p>
		<p>ಹೀಗೆಂದು ಸತ್ಯವಂತನು ತನ್ನ ಎರಡು ಕೈಗಳನ್ನೂ ಎತ್ತಿ ಗಟ್ಟಿಯಾಗಿ ಅಳುವುದಕ್ಕೆ ಮೊದಲುಮಾಡಿದನು. ಶೋಕಪರವಶನಾದ ಗಂಡನನ್ನು ನೋಡಿ ಸಾವಿತ್ರಿಯು, ಅವನ ಕಣ್ಣಿನ ನೀರನ್ನು ಒರೆಸುತ್ತ “ನಾನೇನಾದರೂ ಅಲ್ಪಸ್ವಲ್ಪ ಜಪತಪ ದಾನಧರ್ಮಗಳನ್ನು ಮಾಡಿದ್ದರೆ, ನನ್ನ ಅತ್ತೆಮಾವಂದಿರಿಗೂ ಗಂಡನಿಗೂ ಇಂದಿನ ರಾತ್ರಿ ಶುಭವಾಗಲಿ! ನಾನು ಹಿಂದೆ ಬಾಯಿತಪ್ಪಿಯಾದರೂ ಸುಳ್ಳಾಡಿದ್ದು ನನಗೆ ಜ್ಞಾಪಕವಿಲ್ಲ. ಆ ಸತ್ಯದ ಬಲದಿಂದ ನನ್ನ ಅತ್ತೆಮಾವಂದಿರು ಬದುಕಿರಲಿ!” ಎಂದಳು. ಸತ್ಯವಂತನು, “ನಡೆ ಸಾವಿತ್ರಿ! ತಾಯಿತಂದೆಗಳಿಗೆ ಏನಾದರೂ ಅನಿಷ್ಟ ಸಂಭವಿಸುವುದಕ್ಕೆ ಮುಂಚೆಯೇ ಹೋಗಿ ಅವರನ್ನು ಕಾಣಬೇಕು. ನಿನಗೆ ಧರ್ಮದ ಮೇಲೆ ಮನಸ್ಸಿದ್ದು, ನಾನು ಬದುಕಿರಬೇಕು, ನನ್ನನ್ನು ಪ್ರೀತಿಗೊಳಿಸಬೇಕು ಎನ್ನುವ ಹಾಗಿದ್ದರೆ ಆದಷ್ಟು ಹತ್ತಿರದ ದಾರಿಯಿಂದ ಆಶ್ರಮಕ್ಕೆ ಹೋಗೋಣ!” ಎಂದನು.</p>
		<p>ಸಾವಿತ್ರಿಯು ಕೂಡಲೆ ಎದ್ದು ಕೂದಲನ್ನು ಗಂಟುಹಾಕಿಕೊಂಡಳು; ಗಂಡನನ್ನು ಎಬ್ಬಿಸಿ ಅವನ ತೋಳನ್ನು ಹಿಡಿದುಕೊಂಡಳು. ಸತ್ಯವಂತನು ಎದ್ದುನಿಂತು ಮೈಯನ್ನೆಲ್ಲಾ ಸವರಿಕೊಂಡು ಸುತ್ತಲೂ ನೋಡಿದನು. ಸಾವಿತ್ರಿಯು “ಹಣ್ಣಿನ ಬುಟ್ಟಿ ಅಲ್ಲಿರಲಿ; ನಾಳೆ ತಂದುಕೊಂಡರಾಯಿತು; ಕೊಡಲಿ ಮನೆಯಲ್ಲಿ ಏನಾದರೂ ಕೆಲಸಕ್ಕೆ ಬೇಕಾದೀತು: ಆದ್ದರಿಂದ ಇದನ್ನು ನಾನು ತರುತ್ತೇನೆ” ಎಂದು ಹಣ್ಣಿನ ಬುಟ್ಟಿಯನ್ನು ಮರದಕೊಂಬೆಗೆ ತಗಲುಹಾಕಿ ಎಡಹೆಗಲಮೇಲೆ ಕೊಡಲಿಯನ್ನು ಹೊತ್ತುಕೊಂಡು ಬಲಗೈಯಿಂದ ಗಂಡನನ್ನು ಹಿಡಿದುಕೊಂಡು ಮೆಲ್ಲಮೆಲ್ಲಗೆ ಹೆಜ್ಜೆಯಿಡುತ್ತ ಹೊರಟಳು. ಸತ್ಯವಂತನು “ಬಳಕೆಯ ಮೇಲೆ ನನಗೆ ದಾರಿ ತಿಳಿಯುತ್ತಿದೆ; ಮರದ ಸಂದಿಯಿಂದ ಬೀಳುವ ಬೆಳದಿಂಗಳಿಂದಲೂ ಸ್ವಲ್ಪ ಸ್ವಲ್ಪ ಕಾಣುತ್ತಿದೆ. ಈ ದಾರಿಯಿಂದಲೇ ನಾವು ಬಂದು ಹಣ್ಣು ಕೊಯ್ದಿದ್ದು; ನೆಟ್ಟಗೆ ನಡೆ; ಈ ಮುತ್ತುಗದ ತೋಪಿನಲ್ಲಿ ದಾರಿ ಎರಡು ಕವಲಾಗುತ್ತದೆ; ಅದರಲ್ಲಿ ಉತ್ತರದ ದಾರಿ ಹಿಡಿದು ಮುಂದೆ ಹೋಗು; ಬೇಗ ಬೇಗ ನಡೆ; ತಾಯಿತಂದೆಗಳನ್ನು ನೋಡಬೇಕೆಂಬ ತವಕದಲ್ಲಿ ನಾನು ಸ್ವಸ್ಥನಾಗಿ ಬಿಟ್ಟಿದ್ದೇನೆ; ಮೈಗೆ ಬಲಬಂದಿದೆ!” ಎಂದನು. ಇಬ್ಬರೂ ಬೇಗ ಬೇಗ ಆಶ್ರಮದ ಕಡೆಗೆ ಹೊರಟರು.</p>
		<p>ಅತ್ತ ದ್ಯುಮತ್ಸೇನನಿಗೆ ಕಣ್ಣುಬಂದು ಎಲ್ಲವೂ ಕಾಣುವ ಹಾಗಾಯಿತು. ಹೆಂಡತಿಯನ್ನು ಕರೆದುಕೊಂಡು ಅವನು ಮಗನ ವಿಚಾರ ತಿಳಿದುಕೊಳ್ಳಲು ಆಶ್ರಮಗಳನ್ನೆಲ್ಲಾ ಸುತ್ತಾಡಿದನು; ಹೊಳೆ ಕೆರೆ ಕಾಡು ಮೇಡು ಎಲ್ಲಾ ಹುಡುಕಾಡಿದರು. ಏನು ಸದ್ದಾದರೂ ಸಾವಿತ್ರಿಯೂ ಮಗನೂ ಬಂದರೇನೋ ಎಂದು ಆ ಕಡೆ ಓಡುತ್ತಿದ್ದರು. ಹುಚ್ಚು ಹಿಡಿದಂತೆ ಓಡಾಡಿ ಓಡಾಡಿ ಹೆಜ್ಜೆಗಳು ಕಲ್ಲುಮುಳ್ಳುಗಳಿಂದ ಗಾಯವಾದವು. ಆಗ ಆಶ್ರಮವಾಸಿಗಳಾದ ಬ್ರಾಹ್ಮಣರು ಅವರನ್ನು ಮನೆಗೆ ಕರೆದುಕೊಂಡು ಬಂದು ಬಗೆಬಗೆಯಾದ ಸಮಾಧಾನ ಮಾಡಿದರು. ಆದರೂ ಸತ್ಯವಂತನ ಬಾಲ್ಯದಲ್ಲಿ ನಡೆದ ಸಂಗತಿಗಳನ್ನೆಲ್ಲಾ ನೆನೆನೆನೆಸಿಕೊಂಡು ಅವರು, ‘ಹಾ ಮಗು! ಹಾ ಸೊಸೆ, ಪತಿವ್ರತೆ! ಎಲ್ಲಿ ಹೋದಿರಿ?’ ಎಂದು ಗೋಳಿಡುತ್ತಿದ್ದರು. ಅಷ್ಟು ಹೊತ್ತಿಗೆ ಸಾವಿತ್ರಿಯು ಗಂಡನನ್ನು ಕರೆದುಕೊಂಡು ಸಂತೋಷದಿಂದ ಆಶ್ರಮಕ್ಕೆ ಬಂದಳು. ಅಲ್ಲಿ ಸೇರಿದ್ದ ಬ್ರಾಹ್ಮಣರೆಲ್ಲರೂ ಅವರನ್ನು ನೋಡಿ, “ದ್ಯುಮತ್ಸೇನ , ಇಗೋ ನಿನ್ನ ಮಗ ಬಂದ! ನಿನ್ನ ಕಣ್ಣು ಬಂತು! ಸಾವಿತ್ರಿ ಬಂದಳು; ನಿನ್ನ ಪುಣ್ಯವೇ ಪುಣ್ಯ! ಇನ್ನು ಮುಂದೆ ಹೀಗೆಯೇ ಮೇಲಿಂದ ಮೇಲೆ ನಿನಗೆ ಅಭ್ಯುದಯ ಕಾದಿದೆ!” ಎಂದರು. ಆಮೇಲೆ ಸತ್ಯವಂತನನ್ನು ಕುತೂಹಲದಿಂದ “ಏಕೆ ಇದಕ್ಕೆ ಮೊದಲೇ ಬರಲಿಲ್ಲ? ನಡುರಾತ್ರಿಯಾಗಲು ಏನು ಅಡ್ಡಿಯಾಯಿತು? ನಿಮ್ಮ ತಂದೆತಾಯಿಗಳೂ ನಾವೂ ತುಂಬ ಕಳವಳಪಟ್ಟೆವು! ಏನೋ ಕಾರಣವಿರಬೇಕು ಹೇಳು!" ಎಂದು ಕೇಳಿದರು.</p>
		<p>ಸತ್ಯವಂತ- ಅಪ್ಪನಿಗೆ ಹೇಳಿ ಸಾವಿತ್ರಿಯ ಜೊತೆಯಲ್ಲಿ ಹೋದವನು, ಸೌದೆ ಸೀಳುತ್ತಿದ್ದೆ. ಆಗ ತಲೆನೋವಾಯಿತು; ಮಲಗಿದೆ; ತುಂಬ ನಿದ್ರೆ ಬಂದುಬಿಟ್ಟಿತು; ನಾನು ಹಿಂದೆ ಎಂದೂ ಅಷ್ಟು ನಿದ್ರೆ ಮಾಡಿರಲಿಲ್ಲ; ನೀವೆಲ್ಲಾ ಎಷ್ಟು ಕಳವಳ ಪಡುತ್ತಿದ್ದೀರೋ ಏನೋ ನಡುರಾತ್ರಿಯಾದರೂ ಚಿಂತೆಯಿಲ್ಲ ಎಂದು ಬಂದುಬಿಟ್ಟೆ; ಅಷ್ಟೆ; ಇನ್ನೇನೂ ಕಾರಣವಿಲ್ಲ.</p>
		<p>ಅದನ್ನು ಕೇಳಿ ಗೌತಮನೆಂಬ ಬ್ರಾಹ್ಮಣನು “ನಿನ್ನ ತಂದೆಗೆ ಇದ್ದಕ್ಕಿದ್ದ ಹಾಗೆಯೇ ಕಣ್ಣು ಬೇರೆ ಬಂದಿದೆ. ನಿನಗೆ ಕಾರಣ ಗೊತ್ತಿಲ್ಲ; ಸಾವಿತ್ರಿ ಹೇಳಿಯಾಳು. ಸಾವಿತ್ರಿ! ನೀನು ಇದರ ಪೂರ್ವಾಪರವನ್ನೆಲ್ಲ ಬಲ್ಲೆ! ನೀನು ಹೇಳು ತಾಯಿ! ನಿನ್ನಲ್ಲಿ ಸಾವಿತ್ರಿಯ ಕಳೆ ಇದೆ; ನಿನಗೆ ಕಾರಣ ಗೊತ್ತು. ಗುಟ್ಟೇನೂ ಇಲ್ಲದಿದ್ದರೆ, ನಿಜ ಹೇಳಿ ಬಿಡು; ನಮಗೂ ಸ್ವಲ್ಪ ತಿಳಿಯಲಿ!” ಎಂದನು.</p>
		<p>ಸಾವಿತ್ರಿ- ನೀವು ಹೇಳಿದ್ದು ಸರಿ. ಇದರಲ್ಲಿ ಗುಟ್ಟೇನೂ ಇಲ್ಲ; ನಿಜವನ್ನೇ ಹೇಳುತ್ತೇನೆ. ಕೇಳಿ; ನಾರದನು ನನ್ನ ಗಂಡನಿಗೆ ಇಂದು ಮೃತ್ಯು ಸಂಭವಿಸುವುದೆಂದು ಹೇಳಿದ್ದನು. ಆದ್ದರಿಂದ ನಾನು ಅವನನ್ನು ಎಡೆಬಿಡದೆ ಇದ್ದೆ; ಅವನು ಮಲಗಿ ನಿದ್ರೆ ಮಾಡುತ್ತಿದ್ದಾಗ ಯಮನು ತನ್ನ ಕಿಂಕರರೊಡನೆ ಬಂದು ಅವನನ್ನು ಪಾಶದಿಂದ ಕಟ್ಟಿ ತೆಗೆದುಕೊಂಡು ಹೊರಟನು. ನಾನು ಅವನನ್ನು ಸತ್ಯವಾದ ಮಾತಿನಿಂದ ಸ್ತುತಿಸಿದೆ. ಅವನು ನನಗೆ ಐದು ವರಗಳನ್ನು ಕೊಟ್ಟ; ನನ್ನ ಮಾವನಿಗೆ ಕಣ್ಣು ರಾಜ್ಯ ಇವು ಎರಡು ವರಗಳು. ನನ್ನ ತಂದೆಗೆ ನೂರು ಗಂಡು ಮಕ್ಕಳು, ನನಗೂ ನೂರು ಗಂಡು ಮಕ್ಕಳು-ಇವು ಎರಡು ವರಗಳು. ನನ್ನ ಗಂಡನಿಗೂ ನನಗೂ ನಾನೂರು ವರ್ಷ ಆಯುಸ್ಸು, ಐದನೆಯ ವರ. ನನ್ನ ಗಂಡ ಬದುಕಿಕೊಳ್ಳಲಿ ಎಂದೇ ನಾನು ವ್ರತವನ್ನು ಹಿಡಿದಿದ್ದದ್ದು; ಇದೆಲ್ಲವನ್ನೂ ನಿಮಗೆ ಯಥಾವತ್ತಾಗಿ ಹೇಳಿದ್ದೇನೆ; ಹೀಗೆ ನನ್ನ ದುಃಖವು ಸುಖವಾಗಿ ಪರಿಣಮಿಸಿತು!"</p>
		<p>ಇದನ್ನು ಕೇಳಿ ಅವರೆಲ್ಲರಿಗೂ ಪರಮಸಂತೋಷವಾಯಿತು. “ಅಮ್ಮಾ, ನೀನು ಸಾಧ್ವಿ, ಸುಶೀಲೆ, ಕುಲೀನೆ, ಮುಳುಗಿಹೋಗಿದ್ದ ನಿನ್ನ ಮಾವನ ಮನೆಯನ್ನು ಉದ್ಧರಿಸಿದೆ!” ಎಂದು ಅವಳನ್ನು ಹೊಗಳಿ ಗೌರವಿಸಿ ಎಲ್ಲರೂ ಅವರವರ ಮನೆಗಳಿಗೆ ತೆರಳಿದರು.</p>
		<p>ಆ ರಾತ್ರಿ ಕಳೆದು ಸೂರ್ಯೋದಯವಾಯಿತು. ಆಶ್ರಮದ ಮಹರ್ಷಿಗಳು ಆಹ್ನಿಕಗಳನ್ನು ಮುಗಿಸಿಕೊಂಡು ಸಾವಿತ್ರಿಯ ಸೌಭಾಗ್ಯವನ್ನು ದ್ಯುಮತ್ಸೇನನ ಮುಂದೆ ಪ್ರಶಂಸೆಮಾಡಿ ವರ್ಣಿಸಿದ್ದೂ ವರ್ಣಿಸಿದ್ದೇ. ಅಷ್ಟುಹೊತ್ತಿಗೆ ಸಾಲ್ವದೇಶದ ಪ್ರಜೆಗಳು ಬಂದು ತಮ್ಮ ಮಂತ್ರಿಯು ಶತ್ರುರಾಜನನ್ನು ಕೊಂದು ಅವನ ಸೇನೆಯನ್ನು ಓಡಿಸಿದನೆಂದೂ, ಕಣ್ಣುಕಾಣಲಿ ಬಿಡಲಿ ದ್ಯುಮತ್ಸೇನನೇ ತಮ್ಮ ರಾಜನಾಗಿರಬೇಕೆಂದು ಪ್ರಜೆಗಳೆಲ್ಲರೂ ಒಂದೇ ಅಭಿಪ್ರಾಯವುಳ್ಳವರಾಗಿದ್ದರೆಂದೂ ಆದ್ದರಿಂದ ತಾವು ಸೇನಾವಾಹನಾದಿಗಳನ್ನು ತೆಗೆದುಕೊಂಡು ಅವನನ್ನು ಕರೆಯುವುದಕ್ಕೆ ಬಂದಿದ್ದರೆಂದೂ ತಿಳಿಸಿದರು. ಅವನಿಗೆ ಕಣ್ಣು ಬಂದಿದ್ದನ್ನು ನೋಡಿ ಅವರೆಲ್ಲರಿಗೂ ಆಶ್ಚರ್ಯವೂ ಸಂತೋಷವೂ ಆದುವು. ಎಲ್ಲರೂ ಆಶ್ರಮವಾಸಿಗಳ ಅಪ್ಪಣೆ ಪಡೆದು ವೈಭವದಿಂದ ಪ್ರಯಾಣಬೆಳೆಸಿದರು. ದ್ಯುಮತ್ಸೇನನು ಮಹಾರಾಜನೂ ಸತ್ಯವಂತನು ಯುವರಾಜನೂ ಆದರು. ಸಕಾಲದಲ್ಲಿ ಸಾವಿತ್ರಿಗೆ ಶೂರರಾದ ನೂರು ಮಕ್ಕಳಾದರು. ನೂರು ತಮ್ಮಂದಿರಾದರು. ಹೀಗೆ ಸಾವಿತ್ರಿಯು ತನ್ನನ್ನೂ ತನ್ನ ತಾಯಿತಂದೆಗಳನ್ನೂ ಅತ್ತೆಮಾವಂದಿರನ್ನೂ ಗಂಡನನ್ನೂ ಕಷ್ಟದೆಸೆಯಿಂದ ಉದ್ದಾರಮಾಡಿದಳು.</p>
		<p>ಹೀಗೆಂದು ಮಾರ್ಕಂಡೇಯನು ಸಾವಿತ್ರಿಯ ಕಥೆಯನ್ನು ಮುಗಿಸಿ, ಈ ದ್ರೌಪದಿಯೂ ಅವಳಂತೆ ಶೀಲವಂತೆ, ಸೌಭಾಗ್ಯವಂತೆ, ಕುಲೀನೆ; ಅವಳು ನಿಮ್ಮನ್ನೆಲ್ಲಾ ಕಷ್ಟದಿಂದ ಪಾರುಮಾಡುತ್ತಾಳೆ" ಎಂದನು.</p>
		<p>ಧರ್ಮರಾಜನಿಗೆ ತುಂಬಾ ಸಮಾಧಾನವಾಯಿತು. ಹೆಚ್ಚು ಚಿಂತೆಯನ್ನು ಮನಸ್ಸಿಗೆ ಹತ್ತಿಸಿಕೊಳ್ಳದೆ ಕಾಮ್ಯಕವನದಲ್ಲಿ ಸ್ವಲ್ಪ ದಿನವಿದ್ದು, ಅನಂತರ ಮತ್ತೆ ದ್ವೈತವನಕ್ಕೇ ಎಲ್ಲರನ್ನೂ ಕರೆದುಕೊಂಡು ವಾಸಕ್ಕೆ ಹೋದನು. ಅಲ್ಲಿ ಅವರ ಹನ್ನೆರಡು ವರ್ಷಗಳ ವನವಾಸ ಕೊನೆಗೊಂಡಿತು.</p>
		<p>ಈ ಸಾರಿ ದ್ವೈತವನದಲ್ಲಿದ್ದಾಗ ಒಬ್ಬ ಬ್ರಾಹ್ಮಣನ ಸಲುವಾಗಿ ಪಾಂಡವರು ಒಂದು ದೊಡ್ಡ ವಿಪತ್ತಿಗೆ ಸಿಕ್ಕಿಕೊಂಡಿದ್ದರು:-</p>
		<p>ಒಂದು ದಿನ ಯುಧಿಷ್ಠಿರನು ತಮ್ಮಂದಿರೊಡನೆ ಕುಳಿತಿದ್ದಾಗ ಒಬ್ಬ ಬ್ರಾಹ್ಮಣನು ಓಡಿಬಂದು “ಮರಕ್ಕೆ ತಗುಲಿಹಾಕಿದ್ದ ನನ್ನ ಅರಣಿಜೊತೆಯು ಆ ಮರಕ್ಕೆ ಮೈ ಉಜ್ಜುತ್ತಿದ್ದ ಜಿಂಕೆಯ ಕೊಂಬಿಗೆ ಸಿಕ್ಕಿಕೊಂಡಿತು. ಅದರ ಸಮೇತವಾಗಿಯೇ ಜಿಂಕೆಯು ಓಡಿಹೋಯಿತು; ನನ್ನ ಅಗ್ನಿಹೋತ್ರಕ್ಕೆ ಲೋಪ ಬರುತ್ತದೆ; ಪಾಂಡವರೇ! ಬೇಗಹೋಗಿ ಅದನ್ನು ತಂದುಕೊಡಿ” ಎಂದು ಕೇಳಿಕೊಂಡನು.</p>
		<p>ಎಲ್ಲರೂ ಬಿಲ್ಲುಬಾಣಗಳೊಡನೆ ಹೊರಟರು; ಅದನ್ನು ಅಟ್ಟಿಸಿಕೊಂಡು ಹೋಗಿ ಬಗೆಬಗೆಯ ಬಾಣಗಳನ್ನು ಬಿಟ್ಟರು; ಹತ್ತಿರದಲ್ಲಿಯೇ ಸಿಕ್ಕಿದರೂ ಅದಕ್ಕೆ ಬಾಣಗಳೇ ತಗುಲಲೊಲ್ಲವು; ಆಮೇಲೆ ಅದು ಕಣ್ಣಿಗೇ ಕಾಣದಂತಾಯಿತು. ಹೀಗಾಯಿತಲ್ಲಾ ಎಂದು ಚಿಂತಿಸುತ್ತಾ, ಹಸಿವು ನೀರಡಿಕೆಗಳಿಂದ ಬಳಲಿ ಅವರು ಒಂದು ಆಲದ ಮರದ ನೆರಳಲ್ಲಿ ಕುಳಿತರು. ನಕುಲನು ಆ ಮರವನ್ನು ಹತ್ತಿ ನೋಡಲು ಸ್ವಲ್ಪದೂರದಲ್ಲಿ ಒಂದು ಸರೋವರವು ಕಣ್ಣಿಗೆ ಬಿತ್ತು. ಧರ್ಮರಾಜನು ಅವನನ್ನು ಅಲ್ಲಿಂದ ತಮಗೆಲ್ಲರಿಗೂ ನೀರನ್ನು ತಂದುಕೊಡುವಂತೆ ಹೇಳಿಕಳುಹಿಸಿದನು. ನಕುಲನು ಅಲ್ಲಿಗೆ ಹೋಗಿ, ನೀರು ಕುಡಿಯಬೇಕೆಂದಿಳಿಯಲು, “ಬೇಡಪ್ಪ! ಸಾಹಸಕಾರ್ಯ ಮಾಡಬೇಡ! ಇದು ನನ್ನದು; ಬೇಕಾದರೆ ನಾನು ಕೇಳುವ ಪ್ರಶ್ನೆಗಳಿಗೆ ಉತ್ತರ ಹೇಳಿ ಆಮೇಲೆ ನೀರು ಕುಡಿ!” ಎಂದು ಆಕಾಶವಾಣಿಯಾಯಿತು. ನಕುಲನಿಗೆ ತುಂಬ ಬಾಯಾರಿಕೆಯಾಗಿತ್ತು; ಆದ್ದರಿಂದ ಆ ವಾಣಿಯನ್ನು ಅಲಕ್ಷ್ಯಮಾಡಿ ತಣ್ಣಗಿದ್ದ ನೀರನ್ನು ಕುಡಿದನು. ಕುಡಿದ ಕೂಡಲೆ ಕೆಳಗೆ ಬಿದ್ದುಬಿಟ್ಟನು.</p>
		<p>ಎಷ್ಟುಹೊತ್ತಾದರೂ ನಕುಲನು ಬರದಿದ್ದುದನ್ನು ನೋಡಿ ಯುಧಿಷ್ಠಿರನು ಸಹದೇವನನ್ನು ಕಳುಹಿಸಿದನು. ಅವನು ಬಂದು ನೋಡಿದರೆ, ಅಣ್ಣನು ಸತ್ತುಬಿದ್ದಿದ್ದಾನೆ! ತನಗೋ ಸಹಿಸಲಾರದ ಬಾಯಾರಿಕೆ; ಆದ್ದರಿಂದ ನೀರು ಕುಡಿಯಲು ಮುಂದುವರಿದಾಗ ಹಿಂದಿನಂತೆಯೇ ಆಕಾಶವಾಣಿಯಾಯಿತು; ಅದನ್ನು ಅಲಕ್ಷ್ಯಮಾಡಿ ನೀರು ಕುಡಿಯಲು ಅವನೂ ಸತ್ತುಬಿದ್ದನು.</p>
		<p>ಆಮೇಲೆ ಅರ್ಜುನನು ಹೋಗಿ ತಮ್ಮಂದಿರಿಬ್ಬರೂ ಸತ್ತುಬಿದ್ದಿದ್ದನ್ನು ನೋಡಿದನು; ಬಿಲ್ಲನ್ನು ಎತ್ತಿಹಿಡಿದು ಸುತ್ತಲೂ ನೋಡಿದನು; ಒಂದು ಪ್ರಾಣಿಯೂ ಕಾಣಲಿಲ್ಲ; ನೀರು ಕುಡಿಯುವುದಕ್ಕೆ ಹೋದಾಗ ಹಿಂದಿನಂತೆ ಆಕಾಶವಾಣಿಯಾಯಿತು; ಅರ್ಜುನನು, “ಯಾರದು? ನನ್ನ ಕಣ್ಣಿಗೆ ಬೀಳು ಬಾ; ನೀನು ಮತ್ತೆ ಸೊಲ್ಲೆತ್ತದಂತೆ ಮಾಡುತ್ತೇನೆ!” ಎಂದು ಮಂತ್ರಾಸ್ತ್ರಗಳಿಂದಲೂ ಶಬ್ದವೇಧಿ ಬಾಣಗಳಿಂದಲೂ ಹೊಡೆಯಲು ಮೊದಲುಮಾಡಿದನು. ಆಕಾಶವೆಲ್ಲಾ ಬಾಣದಿಂದ ತುಂಬಿತು. ತನ್ನ ಬಾಣಗಳೆಲ್ಲಾ ವ್ಯರ್ಥವಾದದ್ದನ್ನು ನೋಡಿ, ಅರ್ಜುನನು ಬಾಯಾರಿಕೆ ಸಹಿಸಲಾರದೆ ನೀರು ಕುಡಿದು ಕೆಳಕ್ಕೆ ಬಿದ್ದನು. ಆಮೇಲೆ ಭೀಮನೂ ಬಂದು ಮಿಕ್ಕವರಂತೆಯೇ ನೀರನ್ನು ಕುಡಿದು ಸತ್ತುಬಿದ್ದನು.</p>
		<p>ಧರ್ಮರಾಜನಿಗೆ ತುಂಬ ಚಿಂತೆಹತ್ತಿತು. ಆದ್ದರಿಂದ ಅವನೂ ಹೊರಟು ಬರಬೇಕಾಯಿತು. ಬಂದು ನೋಡಿದರೆ ತಮ್ಮಂದಿರೆಲ್ಲರೂ ಸತ್ತು ಮಲಗಿದ್ದಾರೆ! ಅದನ್ನು ಕಂಡು ಅವನು ಕಣ್ಣಿನಲ್ಲಿ ನೀರು ತಂದುಕೊಂಡು ಉದ್ದವಾಗಿ ನಿಟ್ಟುಸಿರುಬಿಟ್ಟು ‘ಇವರು ಏನು ಕಾರಣದಿಂದ ಸತ್ತಿರಬಹುದು? ಒಬ್ಬರ ಮೇಲೆ ಒಂದು ಆಯುಧದ ಏಟಿಲ್ಲ; ಇಲ್ಲಿ ಮತ್ತೊಬ್ಬರ ಹೆಜ್ಜೆಯ ಗುರುತಿಲ್ಲ; ಯಾವುದೋ ದೊಡ್ಡ ಭೂತವು ಇವರೆಲ್ಲರನ್ನೂ ಕೊಂದಿರಬೇಕು. ಇರಲಿ, ನೀರನ್ನು ಕುಡಿದು ಆಮೇಲೆ ಯೋಚಿಸುತ್ತೇನೆ. ಇದೂ ಒಂದು ದುರ್ಯೋಧನನ ಅಥವಾ ಶಕುನಿಯ ತಂತ್ರವಾಗಿದ್ದೀತೇ? ಅಥವಾ ಅವರ ಕಡೆಯ ಗೂಢಚಾರರು ಯಾರಾದರೂ ಈ ಕೆಲಸವನ್ನು ಮಾಡಿದ್ದಾರೋ? ಯಾರಾದರೂ ಈ ಸರೋವರಕ್ಕೆ ವಿಷ ಹಾಕಿದ್ದಾರಾದೀತೇ? ಇವರ ಪ್ರಸನ್ನವಾದ ಮುಖಗಳನ್ನು ನೋಡಿದರೆ ವಿಷದಿಂದ ಸತ್ತ ಹಾಗೆ ಕಾಣುವುದಿಲ್ಲ; ಯಮನಲ್ಲದೆ ಮತ್ತಾವನು ಇವರನ್ನು ಕೊಲ್ಲಬಲ್ಲನು? ಎಂದು ಯೋಚನೆಮಾಡುತ್ತ ನೀರಿಗೆ ಇಳಿಯಲು, ಅಂತರಿಕ್ಷದಿಂದ “ನಾನು ಇಲ್ಲಿಯ ಮೀನನ್ನು ತಿಂದು ಜೀವಿಸಿಕೊಂಡಿರುವ ಒಂದು ಬಕ. ನಿನ್ನ ತಮ್ಮಂದಿರನ್ನು ಸಾಯಿಸಿದವನು ನಾನು. ನನ್ನ ಪ್ರಶ್ನೆಗಳಿಗೆ ಉತ್ತರಕೊಡದೆ ಅಲಕ್ಷ್ಯಮಾಡಿದರೆ ಅವರ ಜೊತೆಗೆ ನೀನೂ ಐದನೆಯವನಾಗುವೆ. ಸಾಹಸಮಾಡಬೇಡಪ್ಪ! ಈ ಕೊಳ ನನ್ನದು; ಪ್ರಶ್ನೆಗಳಿಗೆ ಉತ್ತರ ಹೇಳಿ ಆಮೇಲೆ ನೀರನ್ನು ಕುಡಿ, ತೆಗೆದುಕೊಂಡು ಹೋಗು” ಎಂದು ಅಶರೀರವಾಣಿ ಕೇಳಿಸಿತು. ಯುಧಿಷ್ಠಿರನು, “ಅಯ್ಯಾ ನೀನು ಯಾರು? ಇದು ಹಕ್ಕಿ ಮಾಡಿದ ಕೆಲಸವಲ್ಲ; ನೀನು ರುದ್ರರು ವಸುಗಳು ಮರುತರು ಇವರಲ್ಲಿ ಯಾವುದೋ ಪ್ರಧಾನವಾದ ದೇವತೆಯಾಗಿರಬೇಕು. ಇಲ್ಲದಿದ್ದರೆ ಈ ಹಿಮವಂತ ಪಾರಿಯಾತ್ರ ವಿಂಧ್ಯ ಮಲಯಪರ್ವತಗಳನ್ನು ಉರುಳಿಸುವುದಕ್ಕೆ ಆಗುತ್ತಿರಲಿಲ್ಲ. ನೀನು ಮಾಡಿರುವ ಕೆಲಸ ದೇವ ದಾನವ ಗಂಧರ್ವ ರಾಕ್ಷಸರಿಂದಲೂ ಆಗದಂಥ ಅದ್ಭುತವಾದ ಕಾರ್ಯ. ಇದರಲ್ಲಿ ನಿನ್ನ ಉದ್ದೇಶವೇನೋ ತಿಳಿಯದು. ನನಗೆ ತುಂಬಾ ಕುತೂಹಲವೂ ಹೆದರಿಕೆಯೂ ಉಂಟಾಗಿದೆ. ಮನಸ್ಸಿಗೆ ಕಳವಳ ಉಂಟಾಗಿ ತಲೆ ಕುದಿಯುತ್ತಿದೆ. ಸ್ವಾಮಿ, ನೀನು ಯಾರು!” ಎಂದು ಕೇಳಿದನು. ಅದಕ್ಕೆ “ನಾನು ಯಕ್ಷ.; ನೀರಹಕ್ಕಿಯಲ್ಲ; ನಿನ್ನ ತಮ್ಮಂದಿರನ್ನು ಕೊಂದವನು ನಾನು!” ಎಂದು ಉತ್ತರ ಬಂತು. ಅನಂತರ ತಾಳೆಯ ಮರದಂತೆ ಭೂತಾಕಾರವಾಗಿ, ವಿಕಾರವಾದ ಕಣ್ಣುಗಳನ್ನು ಬಿಟ್ಟುಕೊಂಡು ಸೂರ್ಯಾಗ್ನಿಗಳಂತೆ ಹೊಳೆಯುತ್ತ ಆ ಯಕ್ಷನು ಸರೋವರದ ತೀರದಲ್ಲಿ ಕಾಣಿಸಿಕೊಂಡು, “ಮಹಾರಾಜ! ನಿನ್ನ ಈ ತಮ್ಮಂದಿರು ಬೇಡ ಬೇಡವೆಂದರೂ ಕೇಳದೆ ನಿರ್ಬಂಧವಾಗಿ ನೀರನ್ನು ತೆಗೆದುಕೊಳ್ಳಲು ಹೋದರು; ನಾನು ಅವರನ್ನು ಕೊಂದೆ. ಜೀವದ ಮೇಲೆ ಆಸೆಯಿರುವವರು ಇಲ್ಲಿ ನೀರನ್ನು ಕುಡಿಯಕೂಡದು. ಆದ್ದರಿಂದ ಸಾಹಸಮಾಡಬೇಡ; ಇದು ನನ್ನದು; ಪ್ರಶ್ನೆಗಳಿಗೆ ಉತ್ತರ ಹೇಳಿ ಆಮೇಲೆ ನೀರನ್ನು ಕುಡಿದು ತೆಗೆದುಕೊಂಡು ಹೋಗು” ಎಂದು ಮೇಘ ಗುಡುಗಿದಂತೆ ಗಂಭೀರವಾದ ಧ್ವನಿಯಲ್ಲಿ ಹೇಳಿದನು.</p>
		<p>ಯುಧಿಷ್ಠಿರ- ಅಯ್ಯಾ! ಯಕ್ಷ! ನಾನು ನಿನ್ನ ಪದಾರ್ಥವನ್ನು ಬಯಸುವುದಿಲ್ಲ; ಅದು ಸಜ್ಜನರು ಮೆಚ್ಚುವ ಕೆಲಸವಲ್ಲ; ನನ್ನನ್ನು ನಾನು ಹೊಗಳಿಕೊಳ್ಳಬಾರದು; ಆದ್ದರಿಂದ ನನ್ನ ಬುದ್ಧಿಗೆ ತಿಳಿದಂತೆ ಉತ್ತರ ಹೇಳುತ್ತೇನೆ; ನಿನ್ನ ಪ್ರಶ್ನೆಯನ್ನು ಕೇಳು.</p>
		<p>ಯಕ್ಷ- ಸೂರ್ಯನು ಮೇಲಕ್ಕೆ ಉದಯಿಸಿಬರುವಂತೆ ಮಾಡುವವರು ಯಾರು? ಅವನ ಸುತ್ತ ಚರಿಸುವವರು ಯಾರು? ಅವನು ಅಸ್ತನಾಗುವಂತೆ ಮಾಡುವವರು ಯಾರು? ಅವನ ನೆಲೆಯೆಲ್ಲಿ?</p>
		<p>ಯುಧಿಷ್ಠಿರ- ಬ್ರಹ್ಮನು ಸೂರ್ಯನನ್ನು ಉದಯಿಸಿ ಮೇಲೆ ಬರುವಂತೆ ಮಾಡುವನು. ಅವನ ಸುತ್ತ ಚರಿಸುವವರು ದೇವತೆಗಳು; ಧರ್ಮವು ಅವನನ್ನು ಅಸ್ತನಾಗುವಂತೆ ಮಾಡುತ್ತದೆ. ಸತ್ಯವು ಅವನ ನೆಲೆ.</p>
		<p>ಯಕ್ಷ- ಶ್ರೋತ್ರೀಯನಾಗುವುದು ಏತರಿಂದ? ಮಹತ್ತನ್ನು ತಿಳಿಯುವುದು ಹೇಗೆ? ಸಹಾಯವಾವುದು? ಬುದ್ಧಿವಂತನಾಗುವುದು ಹೇಗೆ?</p>
		<p>ಯುಧಿಷ್ಠಿರ- ಶ್ರುತಿಯ ಅಧ್ಯಯನದಿಂದ ಶ್ರೋತ್ರೀಯನಾಗುತ್ತಾನೆ.; ತಪಸ್ಸಿನಿಂದ ಮಹತ್ತು ತಿಳಿಯುತ್ತದೆ. ಧೈರ್ಯವೇ ಸಹಾಯ; ಹಿರಿಯರ ಸೇವೆ ಮಾಡುವುದರಿಂದ ಬುದ್ಧಿವಂತನಾಗಬಹುದು.</p>
		<p>ಯಕ್ಷ- ಬ್ರಾಹ್ಮಣರಿಗೆ ದೇವತನ ಏತರಿಂದ? ಅವರನ್ನು ಉತ್ತಮರಾಗಿಸುವ ಧರ್ಮ ಯಾವುದು? ಮನುಷ್ಯತ್ವ ಏತರಿಂದ? ಅವರು ಕೆಟ್ಟವರಾಗುವುದು ಏತರಿಂದ?</p>
		<p>ಯುಧಿಷ್ಠಿರ- ಬ್ರಾಹ್ಮಣರಿಗೆ ದೇವತನ ಅಧ್ಯಯನದಿಂದ; ಅವರನ್ನು ಉತ್ತಮರಾಗಿಸುವ ಧರ್ಮ ತಪಸ್ಸು. ಮರಣದಿಂದಲೇ ಮನುಷ್ಯತ್ವ; ಕೆಟ್ಟವರಾಗುವುದು ದೂಷಣೆಯಿಂದ.</p>
		<p>ಯಕ್ಷ- ಕ್ಷತ್ರಿಯರಿಗೆ ದೇವತನ ಏತರಿಂದ ? ಅವರನ್ನು ಉತ್ತಮರಾಗಿಸುವ ಧರ್ಮ ಯಾವುದು? ಮನುಷ್ಯತ್ವ ಏತರಿಂದ? ಅವರು ಕೆಟ್ಟವರಾಗುವುದು ಏತರಿಂದ?</p>
		<p>ಯುಧಿಷ್ಠಿರ- ಕ್ಷತ್ರಿಯರಿಗೆ ದೇವತನ ಶಸ್ತ್ರಾಸ್ತ್ರಗಳಿಂದ ; ಅವರನ್ನು ಉತ್ತಮರಾಗಿಸುವ ಧರ್ಮ ಯಜ್ಞ; ಭಯದಿಂದಲೇ ಮನುಷ್ಯತ್ವ; ಅವರು ಕೆಟ್ಟವರಾಗುವುದು ಮರೆಹೊಕ್ಕವರನ್ನು ಕೈಬಿಡುವುದರಿಂದ.</p>
		<p>ಯಕ್ಷ- ಭೂಮಿಗಿಂತಲೂ ದೊಡ್ಡ ವಸ್ತು ಯಾವುದು? ಅಂತರಿಕ್ಷಕ್ಕಿಂತ ಎತ್ತರವಾದದ್ದು ಯಾವುದು? ಗಾಳಿಗಿಂತ ವೇಗವಾದದ್ದು ಯಾವುದು? ಮನುಷ್ಯರಿಗೆ ಬಹಳವಾಗಿರುವುದು ಯಾವುದು?</p>
		<p>ಯುಧಿಷ್ಠಿರ-ಭೂಮಿಗಿಂತ ದೊಡ್ಡ ವಸ್ತು ತಾಯಿ. ಅಂತರಿಕ್ಷಕ್ಕಿಂತ ಎತ್ತರವಾದ ವಸ್ತು ತಂದೆ; ಗಾಳಿಗಿಂತ ವೇಗವಾದದ್ದು ಮನಸ್ಸು; ಮನುಷ್ಯರಿಗೆ ಬಹಳವಾಗಿರುವುದು ಚಿಂತೆ.</p>
		<p>ಯಕ್ಷ- ಧರ್ಮವು ಮುಖ್ಯವಾಗಿ ಇರುವುದು ಎಲ್ಲಿ? ಯಶಸ್ಸು ಮುಖ್ಯವಾಗಿ ಇರುವುದು ಎಲ್ಲಿ? ಸ್ವರ್ಗ ಮುಖ್ಯವಾಗಿ ಇರುವುದು ಎಲ್ಲಿ? ಸುಖ ಮುಖ್ಯವಾಗಿ ಇರುವುದು ಎಲ್ಲಿ?</p>
		<p>ಯುಧಿಷ್ಠಿರ- ಧರ್ಮವು ಮುಖ್ಯವಾಗಿ ಇರುವುದು ದಕ್ಷತೆಯಲ್ಲಿ. ಯಶಸ್ಸು ಮುಖ್ಯವಾಗಿ ಇರುವುದು ದಾನದಲ್ಲಿ. ಸ್ವರ್ಗ ಮುಖ್ಯವಾಗಿ ಇರುವುದು ಸತ್ಯದಲ್ಲಿ; ಸುಖವು ಮುಖ್ಯವಾಗಿ ಇರುವುದು ಶೀಲದಲ್ಲಿ.</p>
		<p>ಯಕ್ಷ- ಧನಕ್ಕೆ ಸಾಧನವಾದವುಗಳಲ್ಲಿ ಉತ್ತಮವಾದದ್ದು ಯಾವುದು? ಧನಗಳಲ್ಲಿ ಉತ್ತಮವಾದದ್ದು ಯಾವುದು? ಲಾಭಗಳಲ್ಲಿ ಉತ್ತಮವಾದದ್ದು ಯಾವುದು? ಸುಖಗಳಲ್ಲಿ ಉತ್ತಮವಾದದ್ದು ಯಾವುದು?</p>
		<p>ಯುಧಿಷ್ಠಿರ- ದಕ್ಷತೆಯು ಧನಸಾಧನಗಳಲ್ಲೆಲ್ಲಾ ಉತ್ತಮ; ವಿದ್ಯಾಧನವು ಧನಗಳಲ್ಲೆಲ್ಲಾ ಉತ್ತಮ; ಆರೋಗ್ಯಲಾಭವು ಲಾಭಗಳಲ್ಲೆಲ್ಲಾ ಉತ್ತಮ; ತೃಪ್ತಿಯು ಸುಖಗಳಲ್ಲೆಲ್ಲಾ ಉತ್ತಮ.</p>
		<p>ಯಕ್ಷ- ಯಾವುದನ್ನು ಬಿಟ್ಟರೆ ಪ್ರಿಯನಾಗುತ್ತಾನೆ? ಯಾವುದನ್ನು ಬಿಟ್ಟರೆ ದುಃಖವಾಗುವುದಿಲ್ಲ? ಯಾವುದನ್ನು ಬಿಟ್ಟರೆ ಧನವಂತನಾಗುತ್ತಾನೆ? ಯಾವುದನ್ನು ಬಿಟ್ಟರೆ ಸುಖಿಯಾಗುತ್ತಾನೆ?</p>
		<p>ಯುಧಿಷ್ಠಿರ- ಗರ್ವವನ್ನು ಬಿಟ್ಟರೆ ಪ್ರಿಯನಾಗುತ್ತಾನೆ. ಕ್ರೋಧವನ್ನು ಬಿಟ್ಟರೆ ದುಃಖವಾಗುವುದಿಲ್ಲ; ಕಾಮವನ್ನು ಬಿಟ್ಟರೆ ಧನವಂತನಾಗುತ್ತಾನೆ; ಲೋಭವನ್ನು ಬಿಟ್ಟರೆ ಸುಖಿಯಾಗುತ್ತಾನೆ.</p>
		<p>ಯಕ್ಷ- ಸರಿ; ಈಗ ನಿನ್ನ ತಮ್ಮಂದಿರಲ್ಲಿ ಯಾರು ಬದುಕಲಿ?</p>
		<p>ಯುಧಿಷ್ಠಿರ- ಯಕ್ಷ! ನಕುಲನು ಬದುಕಲಿ.</p>
		<p>ಯಕ್ಷ- ಭೀಮಸೇನನು ನಿನಗೆ ತುಂಬ ಪ್ರೀತಿಪಾತ್ರ. ಅರ್ಜುನನು ನಿಮ್ಮೆಲ್ಲರಿಗೂ ದಿಕ್ಕು; ಹೀಗಿದ್ದರೂ ನಿನ್ನ ಮಲತಾಯಿಯ ಮಗನಾದ ನಕುಲನು ಬದುಕಲಿ ಎಂದು ಏಕೆ ಕೇಳುತ್ತೀಯೆ?</p>
		<p>ಯುಧಿಷ್ಠಿರ- ಆನೃಶಂಸ್ಯವೇ (ದಯಾಶೀಲತೆಯೇ) ಪರಮಧರ್ಮ, ಪರಮಾರ್ಥ, ಎಂದು ನಾನು ತಿಳಿದುಕೊಂಡಿದ್ದೇನೆ. ಆನೃಶಂಸ್ಯವನ್ನು ಕಾರ್ಯದಲ್ಲಿ ಅನುಷ್ಠಿಸಲು ಇಚ್ಛಿಸುತ್ತೇನೆ. ಆದ್ದರಿಂದ ನಕುಲನು ಬದುಕಲಿ ಎಂದು ಕೇಳುತ್ತಿದ್ದೇನೆ; ನನ್ನನ್ನು ಧರ್ಮಶೀಲನಾದ ರಾಜನೆಂದು ಜನರು ತಿಳಿದುಕೊಂಡಿದ್ದಾರೆ; ನಾನು ನನ್ನ ಧರ್ಮದಿಂದ ಕದಲಲು ಇಷ್ಟವಿಲ್ಲ. ಆದ್ದರಿಂದ ನಕುಲನು ಬದುಕಲಿ ಎಂದು ಕೇಳುತ್ತಿದ್ದೇನೆ; ನನಗೆ ಕುಂತಿ ಹೇಗೋ ಮಾದ್ರಿಯೂ ಹಾಗೆಯೇ; ಅವರವರಿಗೆ ಭೇದವಿಲ್ಲ. ಅವರಿಬ್ಬರನ್ನೂ ಸಮನಾಗಿ ಕಾಣಬೇಕೆಂಬುದು ನನ್ನ​ ಇಷ್ಟ; ಆದ್ದರಿಂದ ನಕುಲನು ಬದುಕಲಿ ಎಂದು ಕೇಳುತ್ತಿದ್ದೇನೆ. ಯಕ್ಷ!</p>
		<p>ಯಕ್ಷ- ನಿನಗೆ ಅರ್ಥಕ್ಕಿಂತಲೂ ಕಾಮಕ್ಕಿಂತಲೂ ಆನೃಶಂಸ್ಯವೇ ದೊಡ್ಡದಾಯಿತು. ಆದ್ದರಿಂದ. ಎಲೈ ಭರತಶ್ರೇಷ್ಠ! ನಿನ್ನ ತಮ್ಮಂದಿರೆಲ್ಲರೂ ಬದುಕಿಕೊಳ್ಳಲಿ!</p>
		<p>(ಕೆಲವು ಪ್ರಶ್ನೆಗಳನ್ನು ಮಾತ್ರ ಆರಿಸಿಕೊಟ್ಟಿದೆ)</p>
		<p>ಕೂಡಲೆ, ಸತ್ತು ಮಲಗಿದ್ದ ಪಾಂಡವರೆಲ್ಲರೂ ಎದ್ದರು. ಅವರ ಹಸಿವು ನೀರಡಿಕೆಗಳೆಲ್ಲಾ ಒಂದು ಕ್ಷಣದಲ್ಲಿ ಮಾಯವಾದುವು. ಯುಧಿಷ್ಠಿರನು ಆ ಸರೋವರದಲ್ಲಿ ಒಂದು ಕಾಲಿನ ಮೇಲೆ ನಿಂತಿದ್ದ ಆ ವ್ಯಕ್ತಿಯನ್ನು ನೋಡಿ, “ದೇವ! ನೀನು ಯಕ್ಷನೆಂದು ನನಗೆ ತೋರುವುದಿಲ್ಲ; ವಸುಗಳಲ್ಲೋ ರುದ್ರರಲ್ಲಿಯೋ ಮರುತ್ತರಲ್ಲಿಯೋ ಒಬ್ಬನಾಗಿರಬೇಕು; ಆಥವಾ ವಜ್ರಾಯುಧಧಾರಿಯಾದ ದೇವೇಂದ್ರನೇ ಆಗಿರಬೇಕು. ಇಲ್ಲದಿದ್ದರೆ, ಸತ್ತುಬಿದ್ದವರು ಹೀಗೆ ನಿದ್ರೆತಿಳಿದು ಎಚ್ಚತ್ತವರಂತೆ ಏಳುವುದೆಂದರೇನು!” ಎಂದು ಕೇಳಿದನು. ಯಕ್ಷನು, “ಅಯ್ಯಾ ಭರತಶ್ರೇಷ್ಠ! ನಾನು ನಿನ್ನ ತಂದೆಯಾದ ಧರ್ಮ; ನಿನ್ನನ್ನು ನೋಡಿಕೊಂಡು ಹೋಗೋಣವೆಂದು ಬಂದೆ. ಯಶಸ್ಸು ಸತ್ಯ ದಮ ಶೌಚ ಋಜುತ್ವ ನಾಚಿಕೆ ಚಾಪಲ್ಯವಿಲ್ಲದಿರುವಿಕೆ ದಾನ ತಪಸ್ಸು ಬ್ರಹ್ಮಚರ್ಯ ಇವು ನನ್ನ ದೇಹ; ಅಹಿಂಸೆ ಸಮತೆ ಶಾಂತಿ ತಪಸ್ಸು ಶೌಚ ಅಸೂಯೆಯಿಲ್ಲದಿರುವುದು ಇವು ನನ್ನನ್ನು ಕಾಣುವ ಮಾರ್ಗಗಳು. ನಿನ್ನ ಆನೃಶಂಸ್ಯವನ್ನು ನೋಡಿ ನನಗೆ ಸಂತೋಷವಾಗಿದೆ. ನಿನಗೆ ಏನು ಬೇಕು ಕೇಳು” ಎಂದನು. ಯುಧಿಷ್ಠಿರನು ಅರಣಿಯ ಜೊತೆಯನ್ನು ಕೇಳಿದನು. ಧರ್ಮನು ತಾನೇ ಮೃಗವಾಗಿ ಅದನ್ನು ಎತ್ತಿಕೊಂಡು ಹೋಗಿದ್ದನೆಂದು ಹೇಳಿ ಅದನ್ನು ಹಿಂದಕ್ಕೆ ಕೊಟ್ಟನು. ಹನ್ನೆರಡು ವರ್ಷ ವನವಾಸ ಆಗತಾನೇ ಮುಗಿದಿದ್ದು ಮುಂದೆ ನಾವು ಅಜ್ಞಾತವಾಸಮಾಡಬೇಕಾಗಿದ್ದದ್ದರಿಂದ ಆ ಕಾಲದಲ್ಲಿ ತಮ್ಮನ್ನು ಯಾರೂ ಗುರುತಿಸದಿರಲೆಂದು ಇನ್ನೊಂದು ವರವನ್ನು ಕೇಳಿದನು. ಅದಕ್ಕೆ ಆಗಲೆಂದು ಹೇಳಿ ಧರ್ಮನು “ನೀವು ನಿಮ್ಮ ನಿಮ್ಮ ನಿಜರೂಪಿನಲ್ಲಿಯೇ ಇದ್ದರೂ ಯಾರೂ ನಿಮ್ಮನ್ನು ಗುರ್ತಿಸುವುದಿಲ್ಲ. ನಿಮಗೆ ಇಷ್ಟಬಂದ ವೇಷವನ್ನು ನೀವು ಧರಿಸಬಹುದು. ಇದರ ಜೊತೆಗೆ ಮೂರನೆಯದಾಗಿ ಇನ್ನೊಂದು ವರವನ್ನು ಕೇಳು ಕೊಡುತ್ತೇನೆ” ಎಂದನು. ಯುಧಿಷ್ಠಿರನು “ದೇವ ದೇವ, ನಾನು ಲೋಭಮೋಹಗಳನ್ನು ಕ್ರೋಧವನ್ನೂ ಜಯಿಸುವಂತಾಗಲಿ! ದಾನ ತಪಸ್ಸು ಸತ್ಯ ಇವುಗಳಲ್ಲಿ ನನ್ನ ಮನಸ್ಸು ಯಾವಾಗಲೂ ನೆಲಸಿರಲಿ!” ಎಂದು ಕೋರಿದನು. ಧರ್ಮನು “ಯುಧಿಷ್ಠಿರ, ಸ್ವಭಾವದಿಂದಲೇ ಈ ಗುಣಗಳೆಲ್ಲವೂ ನಿನ್ನಲ್ಲಿವೆ! ನೀನು ಧರ್ಮವೇಯೆ! ನಿನ್ನ ಇಷ್ಟದಂತೆ ಆಗಲಿ” ಎಂದು ಅಂತರ್ಧಾನನಾದನು. ಅನಂತರ ಎಲ್ಲರೂ ಆಶ್ರಮಕ್ಕೆ ಬಂದರು; ಬ್ರಾಹ್ಮಣನ ಅರಣಿ ಅವನಿಗೆ ದೊರೆತಿತು.</p>
		<p>ಅರಣ್ಯಪರ್ವ ಮುಗಿಯಿತು</p>
	</section>
</body>
</html>
