<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಶ್ರೀ ವಚನ ಭಾರತ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-012">
		<h1 class="level1-title" epub:type="title">ಶಾಂತಿಪರ್ವ</h1>
		<p class="verse">ನಮಿಸಿ ನಾರಾಯಣನ ನರನ ಪುರುಷೋತ್ತಮನ ।<br />ವ್ಯಾಸವಾಗ್ದೇವಿಯರ ಬಳಿಕ ಪೇಳ್ವುದು ಜಯವ ॥</p>
		<p><span class="bigletter">ಸ್ವ</span>ರ್ಗಸ್ಥರಾದ ತಮ್ಮ ನೆಂಟರಿಷ್ಟರಿಗೆ ಜಲತರ್ಪಣ ಕೊಟ್ಟಾದ ಮೇಲೆ ಧರ್ಮರಾಜ ಧೃತರಾಷ್ಟ್ರ ಮುಂತಾದ ಪಾಂಡವ ಕೌರವರೆಲ್ಲರೂ ಮೈಲಿಗೆ ಕಳೆಯುವವರೆಗೆ ಒಂದು ತಿಂಗಳ ದಿನ ಊರು ಬಿಟ್ಟು ಗಂಗಾತೀರದಲ್ಲಿಯೇ ಇದ್ದರು. ಯುಧಿಷ್ಠಿರನಿಗೆ ತುಂಬಾ ಜಿಹಾಸೆಯುಂಟಾಗಿಬಿಟ್ಟಿತ್ತು. ಅವನು ಅರ್ಜುನನನ್ನು ನೋಡಿ, “ಅರ್ಜುನ! ನಾವು ಯಾದವರ ರಾಜ್ಯದಲ್ಲಿ ಭಿಕ್ಷೆ ಎತ್ತಿಕೊಂಡೇ ಜೀವಿಸುತ್ತಿದ್ದಿದ್ದರೆ ಹೀಗೆ ಒಬ್ಬ ಗಂಡುಪ್ರಾಣಿಯಿಲ್ಲದಂತೆ ಜ್ಞಾತಿಗಳನ್ನೆಲ್ಲಾ ಕೊಂದು ದುರ್ಗತಿ ಪಡೆಯುತ್ತಿರಲಿಲ್ಲ. ನಮ್ಮನ್ನು ನಾವು ಕೊಂದುಕೊಂಡು ಏನು ಧರ್ಮಫಲ ಸಾಧಿಸಿದ ಹಾಗಾಯಿತು? ಈ ಕ್ಷತ್ರಿಯ ಕರ್ಮ ಹಾಳಾಯಿತು! ಅರಣ್ಯವಾಸಿಗಳ ಶಮ ದಮ ಸತ್ಯ ಶೌಚ ಅಹಿಂಸೆ ಅವಿರೋಧ ಇವೇ ಮೇಲು. ನಾವು ಲೋಭಮೋಹಗಳಿಂದಲೂ ದಂಭ ದುರಭಿಮಾನಗಳಿಂದಲೂ ಈ ದುರವಸ್ಥೆಗಿಳಿದು ರಾಜ್ಯವಾಳುವ ಕ್ಲೇಶವನ್ನು ಕಟ್ಟಿಕೊಂಡೆವು. ಮಾಂಸದ ತುಂಡಿಗಾಗಿ ನಾಯಿಗಳು ಕಚ್ಚಾಡುವಂತೆ ಕಚ್ಚಾಡಿದೆವು. ಆದರೆ ಗೆದ್ದ ನಾಯಿಗೆ ಮಾಂಸದ ಸುಖವಿಲ್ಲದಂತಾಗಿದೆ. ಲೋಕವನ್ನೆಲ್ಲಾ ನಾಶಗೊಳಿಸಿದವರು ಎಂದು ನಮ್ಮ ಮೇಲೆ ಅಪಖ್ಯಾತಿ. ಇವರು ವಂಶವನ್ನು ನಿರ್ವಂಶ ಮಾಡಿದರು ಎಂದು ಧೃತರಾಷ್ಟ್ರನ ಭಾವನೆ. ನಾವು ಶತ್ರುಗಳನ್ನು ಕೊಂದದ್ದರಿಂದ ನಮ್ಮ ಕೋಪವೇನೋ ಇಳಿಯಿತು; ಆದರೆ ಪಾಪವನ್ನು ಗಳಿಸಿಕೊಂಡೆವು. ಎಲ್ಲವನ್ನೂ ತ್ಯಾಗಮಾಡಿ ಹೋದವನು ಮತ್ತೆ ಪಾಪಮಾಡದೆ ಜನನ ಮರಣಗಳನ್ನು ನೀಗಿ, ಸದ್ಗತಿಯನ್ನು ಪಡೆಯುತ್ತಾನೆಂದು ಶಾಸ್ತ್ರಗಳು ಹೇಳುತ್ತವೆ. ಆದ್ದರಿಂದ ಈ ದೇಶ ಕೋಶ ಸುಖ ಸೌಖ್ಯಗಳನ್ನೆಲ್ಲಾ ತ್ಯಾಗಮಾಡಿ ನಾನು ಎಲ್ಲಿಯಾದರೂ ಹೋಗಿ ನಿಶ್ಚಿಂತೆಯಿಂದಲೂ ನಿರ್ಮಮತೆಯಿಂದಲೂ ಇದ್ದುಬಿಡುತ್ತೇನೆ. ನೀವು ನಿಷ್ಕಂಟಕವಾಗಿರುವ ಈ ರಾಜ್ಯವನ್ನು ಆಳಿಕೊಂಡಿರಿ!” ಎಂದನು. ಅದಕ್ಕೆ ಉತ್ತರವಾಗಿ ಅರ್ಜುನನು, “ಆಹಾ, ಇದೇನು ದುಃಖ, ಇದೇನು ವ್ಯಥೆ! ಧರ್ಮದಿಂದ ಯುದ್ಧಮಾಡಿ ಶತ್ರುಗಳನ್ನು ಕೊಂದು, ರಾಜ್ಯವನ್ನು ಪಡೆದು, ಬಂದ ಐಶ್ವರ್ಯವನ್ನು ತೊರೆದುಬಿಡುವುದೇ? ಇದನ್ನು ನೋಡಿ ಲೋಕ ತಾನೇ ಏನೆಂದೀತು? ಧರ್ಮಾರ್ಥಗಳನ್ನು ತ್ಯಜಿಸಿ ಕಾಡಿಗೆ ಹೋಗುವುದು ಹುಚ್ಚುತನ! ಧರ್ಮವೂ ಧನದಿಂದಲೇ ಸಾಧ್ಯ; ಧನವನ್ನು ಅಪಹರಿಸಿದವನು ಧರ್ಮವನ್ನೂ ಅಪಹರಿಸಿದ ಹಾಗೆಯೇ. ಬಡತನವೆಂಬುದು ಒಂದು ಪಾತಕ. ಅದನ್ನು ಯಾರು ಮೆಚ್ಚುತ್ತಾರೆ? ಅರ್ಥವಿಲ್ಲದೆ ಜೀವನಯಾತ್ರೆಯೇ ನಡೆಯುವುದಿಲ್ಲ. ಅದಿಲ್ಲದೆ ಇಹವಿಲ್ಲ ಪರವಿಲ್ಲ. ಈ ರಾಜ್ಯ ದಿಲೀಪ ನೃಗ ಮುಂತಾದವರಿಂದ ನಿನಗೆ ಆನುವಂಶಿಕವಾಗಿ ಬಂದಿದೆ. ಇದನ್ನು ಆಳಬೇಕಾದದ್ದು ನಿನ್ನ ಧರ್ಮ. ಬಿಟ್ಟರೆ ಕರ್ತವ್ಯ ಲೋಪವಾಗುತ್ತದೆ. ರಾಜದಂಡವೇ ಧರ್ಮಾರ್ಥಗಳನ್ನೂ ಧನಧಾನ್ಯಗಳನ್ನೂ ರಕ್ಷಿಸತಕ್ಕದ್ದು; ದಂಡದ ಹೆದರಿಕೆಯಿಂದಲೇ ಪ್ರಜೆಗಳು ತೆಪ್ಪಗಿರುತ್ತಾರೆ. ಅದು ಪಾಪವಲ್ಲ; ವಂಚನೆಯಲ್ಲ; ದೇವಾಸುರರು ಜ್ಞಾತಿಗಳಲ್ಲವೇ? ದೇವತೆಗಳು ಅಸುರರೊಡನೆ ಯುದ್ದಮಾಡಿ ಅವರನ್ನು ಕೊಲ್ಲಲಿಲ್ಲವೇ? ಹಿಂಸೆ ಮಾಡದೆ ಯಾರು ಜೀವಿಸುವುದಕ್ಕಾಗುತ್ತದೆ? ಒಂದು ಪ್ರಾಣಿಯಿಂದ ಮತ್ತೊಂದು ಪ್ರಾಣಿಗೆ ಜೀವನ. ದುರ್ಬಲವು ಸಬಲಕ್ಕೆ ಅಹಾರ. ಹಿಂಸೆ ಮಾಡದೆ ಹಸುವಿನಿಂದ ಹಾಲು ಕರೆದುಕೊಳ್ಳುವುದಕ್ಕೂ ಆಗುವುದಿಲ್ಲ. ಆದ್ದರಿಂದ ಅನೂಚಾನವಾಗಿ ಬಂದ ಧರ್ಮವನ್ನು ಅನುಸರಿಸಿ ಪ್ರಜಾ ರಕ್ಷಣೆಮಾಡು! ಯಜ್ಞಯಾಗಾದಿಗಳನ್ನು ನಡೆಸು! ದಾನ ಧರ್ಮಗಳನ್ನು ಮಾಡು! ದುಷ್ಟನಿಗ್ರಹ ಮಾಡು! ಶಿಷ್ಟಪರಿಪಾಲನೆಮಾಡು!” ಎಂದನು.</p>
		<p>ಭೀಮನು, “ಇದೇನು ಅಣ್ಣ, ವೇದ ಓದಿ ಓದಿ ಬುದ್ಧಿ ಮರಡಾಗಿ ಹೋದ ಗೊಡ್ಡು ವೈದಿಕನ ಹಾಗೆ ಮಾತನಾಡುತ್ತಿದ್ದೀಯೆ? ಹೀಗೆ ಅಲಸತನಕ್ಕೆ ಮನಸುಕೊಟ್ಟು ರಾಜಧರ್ಮವನ್ನು ಅಲಕ್ಷ್ಯ ಮಾಡಿದರೆ ಕೌರವರನ್ನು ಕೊಂದು ಏನು ಫಲ? ಇದು ಕಷ್ಟಪಟ್ಟು ಬಾವಿ ಅಗೆದು ಬಂದ ನೀರಿನಲ್ಲಿ ಸ್ನಾನಮಾಡದೆ, ಕೆಸರನ್ನು ಮೆತ್ತಿಕೊಂಡು ಮೇಲಕ್ಕೆ ಬಂದ ಹಾಗಾಗಿದೆ! ಸಂನ್ಯಾಸವು ಮುಪ್ಪಿನ ಕಾಲಕ್ಕೆ, ಆಪತ್ಕಾಲಕ್ಕೆ. ಈಗ ನೀನು ಸಂನ್ಯಾಸ ತೆಗೆದುಕೊಂಡರೆ ತಿಳಿದವರು ಅದನ್ನು ಧರ್ಮವಿರುದ್ಧವೆಂದಾರು! ಮಕ್ಕಳು ಮರಿಗಳನ್ನು ಸಾಕದೆ, ದೇವತೆಗಳು ಋಷಿಗಳು ಪಿತೃಗಳು ಅತಿಥಿಗಳು ಇವರನ್ನು ತೃಪ್ತಿಗೊಳಿಸದೆ ಒಬ್ಬೊಂಟಿಗನಾಗಿ ಕಾಡಿನಲ್ಲಿರುವುದೇನೋ ಸಾಧ್ಯ; ಅದರಿಂದ ಸ್ವರ್ಗ ಬರುವುದಾದರೆ, ಜಿಂಕೆಗಳೂ ಹಂದಿಗಳೂ ಹಕ್ಕಿಪಕ್ಷಿಗಳೂ ಸ್ವರ್ಗಕ್ಕೆ ಹೋದಾವು! ಪರ್ವತಗಳೂ ಗಿಡಮರಗಳೂ ಸಿದ್ದಿಯನ್ನು ಪಡೆದಾವು! ಏಕೆಂದರೆ ಅವು ನಿತ್ಯಸಂನ್ಯಾಸಿಗಳು, ನಿತ್ಯ ಬ್ರಹ್ಮಚಾರಿಗಳು; ಅವುಗಳಿಂದ ಯಾರಿಗೂ ಏನೂ ಬಾಧೆಯಿಲ್ಲ. ಆದ್ದರಿಂದ ಪ್ರತಿಯೊಬ್ಬರೂ ಅವರವರಿಗೆ ವಿಹಿತವಾದ ಕರ್ಮಮಾಡಬೇಕು; ಕರ್ಮದಿಂದಲೇ ಸಿದ್ದಿ; ಅಕರ್ಮದಿಂದಲ್ಲ!” ಎಂದನು.</p>
		<p>ನಕುಲನು “ಮಹಾರಾಜ! ಧರ್ಮದಿಂದ ಧನಸಂಪಾದನೆ ಮಾಡಿ ಅದನ್ನು ಯಾಗಾದಿಗಳಿಗೆ ವೆಚ್ಚಮಾಡುವವನೇ ನಿಜವಾದ ತ್ಯಾಗಿ. ನಾಲ್ಕು ಆಶ್ರಮಗಳಲ್ಲಿ ಮೂರು ಆಶ್ರಮಗಳೂ ಒಂದು ತೂಕ, ಗೃಹಸ್ಥಾಶ್ರಮವೇ ಒಂದು ತೂಕ ಎಂದು ವಿದ್ವಾಂಸರು ಹೇಳುತ್ತಾರೆ. ಅದರಿಂದ ಇಹಪರಗಳೆರಡೂ ಉಂಟು. ಯಾವನಾದರೂ ಮೂಢನಾಗಿ ಮನೆಬಿಟ್ಟು ಕಾಡಿಗೆಹೋಗಿ ಅಲ್ಲಿ ಕಾಮಗಳಿಗೆ ಆಶೆಪಟ್ಟರೆ ಅವನು ಬರಿಯ ವೇಷಧಾರಿಯಾಗಿ ಮೃತ್ಯುವಶನಾಗುತ್ತಾನೆ. ಆದ್ದರಿಂದ ಗೃಹಸ್ಥಾಶ್ರಮದಲ್ಲಿದ್ದು ತನ್ನ ಧರ್ಮವನ್ನು ತಾನು ಆಚರಿಸುವುದೇ ಮೇಲೆಂದು ತೋರುತ್ತದೆ” ಎಂದನು.</p>
		<p>ಸಹದೇವನು, “ಮಹಾರಾಜ! ಬಾಹ್ಯಪದಾರ್ಥಗಳನ್ನು ತೊರೆದು ಹೊರಟುಹೋದ ಮಾತ್ರಕ್ಕೇ ಸಿದ್ಧಿಯುಂಟಾಗುವುದಿಲ್ಲ. ಶರೀರದ ಒಳಗಿರುವ ಕಾಮಕ್ರೋಧಾದಿಗಳನ್ನು ತೊರೆದರೆ ಆಗಬಹುದು - ಅಥವಾ ಆಗದೆಯೂ ಇರಬಹುದು. ಮಮತೆಯನ್ನು ತ್ಯಾಗಮಾಡಿ ರಾಜ್ಯಪರಿಪಾಲನೆ ಮಾಡುವುದರಿಂದ ಧರ್ಮವೂ ಉಂಟು, ಸುಖವೂ ಉಂಟು. ರಾಜ್ಯವನ್ನು ಪಡೆದೂ ಅದನ್ನು ಅನುಭವಿಸದೆ ರಾಜನ ಜೀವಮಾನಕ್ಕೇನು ಫಲ? ಕಾಡಿನಲ್ಲಿ ಹೋಗಿ ಇದ್ದರೆ ಇಲ್ಲಿರುವ ವಸ್ತುಗಳಲ್ಲಿಯೇ ಮಮತೆಯುಂಟಾಗಬಹುದು; ಮಮತೆಯ ಪರಿಣಾಮ ಮೃತ್ಯು; ನಾನು ತಿಳಿದುಕೊಂಡಿರುವುದು ಸರಿಯೋ ತಪ್ಪೋ! ಏನಾದರೂ ಆಗಲಿ. ನನಗೆ ತೋರಿದ್ದನ್ನು ಭಕ್ತಿಯಿಂದ ಹೇಳಿದ್ದೇನೆ” ಎಂದನು.</p>
		<p>ಹೀಗೆ ಯುಧಿಷ್ಟಿರನ ತಮ್ಮಂದಿರೆಲ್ಲರೂ ಅವನ ಮನಸ್ಸನ್ನು ತಿರುಗಿಸಲು ತಮ್ಮ ಅಭಿಪ್ರಾಯಗಳನ್ನು ಹೇಳಿ ವಾದಿಸಿದರೂ ಅವನು ಏನೂ ಮಾತನಾಡದೆ ಸುಮ್ಮನೆ ಇದ್ದನು. ಆಗ ದ್ರೌಪದಿಯು ಗಂಡನನ್ನು ನೋಡಿ "ಮಹಾರಾಜ! ನಿನ್ನ ತಮ್ಮಂದಿರು ನಿನ್ನ ಉತ್ತರವನ್ನು ನಿರೀಕ್ಷಿಸಿಕೊಂಡು ಶುಷ್ಕಚಾತಕ ಪಕ್ಷಿಗಳಂತೆ ನೋಡುತ್ತಿದ್ದಾರೆ. ಯುಕ್ತವಾದ ಪ್ರತ್ಯುತ್ತರದಿಂದ ಅವರನ್ನು ಸಂತೋಷಗೊಳಿಸು. ಹಿಂದೆ ನಾವು ದ್ವೈತವನದಲ್ಲಿದ್ದಾಗ ಮಳೆ ಗಾಳಿ ಬಿಸಿಲುಗಳಿಗೆ ಸಿಕ್ಕಿ ಕಷ್ಟಪಡುತ್ತಿದ್ದ ಅವರನ್ನು ನೋಡಿ, ನೀನು ‘ದುರ್ಯೋಧನನನ್ನೂ ಅವನ ಕಡೆಯ ರಾಜರನ್ನೂ ರಥಿಕರನ್ನೂ ಸೇನೆಯನ್ನೂ ಕೊಂದು ರಾಜ್ಯವನ್ನು ಪಡೆದು ಆಮೇಲೆ ಸಮಸ್ತ ಭೋಗಗಳನ್ನೂ ಅನುಭವಿಸೋಣ! ಈಗ ವನವಾಸದಿಂದ ದುಃಖಪಟ್ಟಷ್ಟೂ ಮುಂದೆ ಸುಖ ಕಾದಿದೆ ಎಂದು ಹೇಳಿ, ಈಗೇಕೆ ಹೀಗೆ ನಮ್ಮೆಲ್ಲರ ಮನಸ್ಸನ್ನೂ ನೋಯಿಸುತ್ತಿದ್ದೀಯೆ? ಕೌರವರು ಧರ್ಮವನ್ನು ಬಿಟ್ಟು ದುರಾಚಾರಿಗಳಾದರು.; ಅವರನ್ನು ಕೊಂದಿದ್ದರಿಂದ ಏನೇನೂ ದೋಷವಿಲ್ಲ. ರಾಜ್ಯವನ್ನು ನೀನೇನಾದರೂ ಯಾರಿಂದಲಾದರೂ ಸರ್ವಮಾನ್ಯವಾಗಿ ಪಡೆದೆಯಾ? ದಾನವಾಗಿ ಪಡೆದೆಯಾ? ದ್ರೋಣ ಕರ್ಣ ಕೃಪ ಮುಂತಾದ ವೀರರೊಡನೆ ಹೋರಾಡಿ ಅವರನ್ನು ಕೊಂದು ಪಡೆಯಲಿಲ್ಲವೇ? ಅಂಥ ರಾಜ್ಯವನ್ನು ಅನುಭವಿಸುವುದಕ್ಕೇನು? ನಿನ್ನ ತಮ್ಮಂದಿರು ಗೂಳಿಗಳ ಹಾಗೆಯೂ, ಮದಗಜಗಳ ಹಾಗೆಯೂ, ದೇವತೆಗಳ ಹಾಗೆಯೂ ಇದ್ದಾರೆ. ಅವರನ್ನು ನೋಡಿ ಸಂತೋಷಪಡು, ಸಂತೋಷಪಡಿಸು. ಚಿಂತೆಯನ್ನು ದೂರಮಾಡು, ಧರ್ಮದಿಂದ ರಾಜ್ಯಪರಿಪಾಲನೆಮಾಡು!” ಎಂದಳು. ಕೃಷ್ಣನೂ ಅವರ ಅಭಿಪ್ರಾಯಗಳನ್ನು ಅನುಮೋದಿಸಿ ಮಾತನಾಡಿ” ನೀನು ರಾಜನಾದರೆ ದ್ರೌಪದಿಗೂ ನಮ್ಮಂಥ ನೆಂಟರಿಷ್ಟರಿಗೂ ಸಂತೋಷವಾಗುತ್ತದೆ. ಲೋಕಕ್ಕೆ ಹಿತವಾಗುತ್ತದೆ" ಎಂದನು. ಅವರೆಲ್ಲರ ಮಾತನ್ನೂ ಕೇಳಿ ಧರ್ಮರಾಜನು ವ್ಯಾಕುಲವನ್ನು ಬಿಟ್ಟು ಶಾಂತನಾದನು. ಊರಿಗೆ ಹಿಂತಿರುಗುವುದಕ್ಕೆ ಏರ್ಪಾಡುಗಳು ನಡೆದವು.</p>
		<p>ಗೊತ್ತಾದ ದಿನ, ಧರ್ಮರಾಜನು ಹದಿನಾರು ಬಿಳಿಯ ಕುದುರೆಗಳನ್ನು ಕಟ್ಟಿದ ಹೊಸರಥದಲ್ಲಿ ಕುಳಿತನು. ಭೀಮನು ಸಾರಥಿಯಾದನು; ಅರ್ಜುನನು ಶ್ವೇತಚ್ಛತ್ರವನ್ನು ಹಿಡಿದನು; ನಕುಲ ಸಹದೇವರು ಚಾಮರಗಳನ್ನು ಬೀಸಿದರು. ಯುಯುತ್ಸುವೂ ಸಾತ್ಯಕಿಯೂ ಕೃಷ್ಣನೂ ಬೇರೆ ಬೇರೆ ರಥಗಳಲ್ಲಿ ಕುಳಿತು ಅವನ ಹಿಂದೆ ಹೋದರು. ಕುಂತಿ ದ್ರೌಪದಿ ಸುಭದ್ರೆ ಮುಂತಾದ ಸ್ತ್ರೀಯರು ಬೇರೆ ಯಾನಗಳಲ್ಲಿ ವಿದುರನಿಂದ ಪುರಸ್ಕೃತರಾಗಿ ಹೊರಟರು. ಎಲ್ಲರಿಗೂ ಮುಂದೆ ಧೃತರಾಷ್ಟ್ರ ಗಾಂಧಾರಿಯರು ಪಲ್ಲಕ್ಕಿಯಲ್ಲಿ ಕುಳಿತು ಹೋಗುತ್ತಿದ್ದರು. ಹಿಂದೆ ಅಲಂಕಾರಮಾಡಿದ ಆನೆ ಕುದುರೆ ಕಾಲಾಳುಗಳೂ ವಂದಿಮಾಗಧರೂ ಬರಲು, ಎಲ್ಲರೂ ಊರಿಗೆ ಪ್ರವೇಶಮಾಡಿದರು. ಊರಿನಲ್ಲಿ ರಾಜಮಾರ್ಗಗಳೆಲ್ಲವೂ ಹೂವುಗಳಿಂದಲೂ ಧ್ವಜಗಳಿಂದಲೂ ಅಲಂಕೃತವಾಗಿದ್ದವು. ಬೀದಿಯು ನಿರ್ಮಲವಾಗಿ, ಎಲ್ಲೆಲ್ಲಿಯೂ ಧೂಪದ ವಾಸನೆಯಿಂದಲೂ ಗಂಧದ ಹುಡಿಯಿಂದಲೂ ತುಂಬಿತ್ತು. ಊರ ಬಾಗಿಲಲ್ಲಿಯೂ ಊರ ಒಳಗೂ ಅಲ್ಲಲ್ಲಿ ಮಂಗಳಾರ್ಥವಾಗಿ ಪೂರ್ಣಕುಂಭಗಳನ್ನು ಇಟ್ಟಿದ್ದರು. ದಾರಿಯುದ್ದಕ್ಕೂ ಜನಗಳು ಕಿಕ್ಕಿರಿದು ನಿಂತು ಪಾಂಡವರನ್ನೂ ದ್ರೌಪದಿಯನ್ನೂ ಅಭಿನಂದಿಸುತ್ತಿದ್ದರು. ಹೀಗೆ, ಬರುತ್ತ ಶಂಖ ನಗಾರಿ ಮುಂತಾದ ಮಂಗಳವಾದ್ಯಗಳು ಘೋಷಿಸುತ್ತಿರಲು ಪಾಂಡವರು ಅರಮನೆಯನ್ನು ಪ್ರವೇಶಿಸಿದರು.</p>
		<p>ಅಲ್ಲಿ ಧರ್ಮರಾಜನು ಬಂಗಾರದ ಆಸನದ ಮೇಲೆ ಪೂರ್ವಾಭಿಮುಖವಾಗಿ ಕುಳಿತನು. ಅವನ ಎದುರಿಗೆ ಕೃಷ್ಣನೂ ಸಾತ್ಯಕಿಯೂ ಅಕ್ಕಪಕ್ಕಗಳಲ್ಲಿ ಭೀಮಾರ್ಜುನರೂ ಕುಳಿತರು. ಮಿಕ್ಕವರೆಲ್ಲರೂ ಅವರವರಿಗೆ ಉಚಿತವಾದ ಆಸನಗಳಲ್ಲಿ ಕುಳಿತುಕೊಳ್ಳಲು, ಪ್ರಜಾಪ್ರಮುಖರು ಶುಭಕಾಣಿಕೆಗಳನ್ನು ತಂದು ಒಪ್ಪಿಸಿದರು. ಅನಂತರ ಪುರೋಹಿತನು ಧರ್ಮರಾಜನನ್ನೂ ದ್ರೌಪದಿಯನ್ನೂ ಹುಲಿಯ ಚರ್ಮ ಹಾಸಿದ್ದ ಸರ್ವತೋಭದ್ರಾಸನದಲ್ಲಿ ಕುಳ್ಳಿರಿಸಿ ಪಟ್ಟಾಭಿಷೇಕಕ್ಕೆ ಮುಂಚೆ ಮಾಡಬೇಕಾದ ಕರ್ಮಗಳನ್ನು ನೆರವೇರಿಸಿದನು. ಆಮೇಲೆ ಶ್ರೀಕೃಷ್ಣನೂ ಧೃತರಾಷ್ಟ್ರನೂ ಪ್ರಜಾಪ್ರಮುಖರೂ ಅವನಿಗೆ ಅಭಿಷೇಕ ಮಾಡಿದರು. ಬ್ರಾಹ್ಮಣರು ಭೂರಿದಕ್ಷಿಣೆಗಳನ್ನು ಪಡೆದು ಹರಸಿದರು. ಹೀಗೆ ಧರ್ಮರಾಜನು ಪಟ್ಟಾಭಿಷಿಕ್ತನಾಗಿ ಸಕಲ ಸಮ್ಮತಿಯಿಂದ ವಿಸ್ತಾರವಾದ ರಾಜ್ಯವನ್ನು ಪಡೆದು, ಎಲ್ಲರನ್ನೂ ಸಂತೋಷಗೊಳಿಸಿದನು.</p>
		<p>ಭೀಮನು ಯುವರಾಜನಾದನು; ವಿದುರನು ಮಂತ್ರಿಯಾದನು. ಸಂಜಯನು ಆಯವ್ಯಯಗಳನ್ನು ನೋಡಿಕೊಳ್ಳುವುದಕ್ಕೂ ನಕುಲನು ಸೇನೆಯ ಮುಖ್ಯಾಧಿಕಾರಕ್ಕೂ ಅರ್ಜುನನು ಪರರಾಷ್ಟ್ರ ವಿಚಾರಕ್ಕೂ ನಿಯಮಿತರಾದರು. ಸಹದೇವನು ಧರ್ಮರಾಜನ ರಕ್ಷಕನಾದನು. ವಿದುರ ಸಂಜಯ ಯುಯುತ್ಸು ಈ ಮೂವರಿಗೂ ಧೃತರಾಷ್ಟ್ರನ ಯೋಗಕ್ಷೇಮವನ್ನು ವಿಚಾರಿಸಿ ಅವನ ಇಷ್ಟವನ್ನು ನಡೆಸುವುದೂ ಪೌರಜಾನಪದರ ಅಂದಂದಿನ ಕೆಲಸಗಳನ್ನು ಮಾಡಿಕೊಡುವುದೂ ಮುಖ್ಯ ಕರ್ತವ್ಯವಾಗಿತ್ತು. “ನನಗೆ ಪ್ರಿಯವನ್ನುಂಟುಮಾಡಬೇಕೆನ್ನುವವರೆಲ್ಲರೂ ಧೃತರಾಷ್ಟ್ರನನ್ನು ದೇವರಂತೆ ಕಂಡುಕೊಂಡು ಅವನ ಇಷ್ಟದಂತೆ ನಡೆದುಕೊಳ್ಳಬೇಕು. ಜ್ಞಾತಿಹತ್ಯೆ ಮಾಡಿದರೂ ನಾನು ಜೀವದಿಂದಿರುವುದು ಅವನಿಗೋಸ್ಕರವೇ!” ಎಂದು ಧರ್ಮರಾಜನು ಎಲ್ಲರಿಗೂ ಕಟ್ಟುಮಾಡಿದ್ದನು.</p>
		<p>ಮರುದಿನ ಬೆಳಿಗ್ಗೆ ಧರ್ಮರಾಜನು ಶ್ರೀಕೃಷ್ಣನ ಬಿಡಾರಕ್ಕೆ ಹೋಗಿ ಅವನನ್ನು ಕುಶಲಪ್ರಶ್ನೆಮಾಡಿ “ಕೃಷ್ಣ! ಅಂತು ನಿನ್ನ ದಯದಿಂದ ನಾವು ರಾಜ್ಯವನ್ನೂ ಕೀರ್ತಿಯನ್ನೂ ಪಡೆದೆವು. ಧರ್ಮಚ್ಯುತರಾಗಲಿಲ್ಲ!” ಎಂದನು. ಕೃಷ್ಣನು ಉತ್ತರ ಕೊಡಲಿಲ್ಲ; ಏನೋ ಯೋಚನೆಯಲ್ಲಿದ್ದ ಹಾಗಿತ್ತು. ಅದನ್ನು ನೋಡಿ ಯುಧಿಷ್ಠಿರನು “ಇದೇನು ಆಶ್ಚರ್ಯ, ಕೃಷ್ಣ! ಇಷ್ಟು ಚಿಂತಾಸಕ್ತನಾಗಿದ್ದೀಯೇ? ಮೂರು ಲೋಕಗಳೂ ಕ್ಷೇಮದಿಂದಿವೆಯಷ್ಟೆ!” ಎಂದು ಕೇಳಿದನು. ಅದಕ್ಕೆ ಕೃಷ್ಣನು “ನಂದಿ ಹೋಗುತ್ತಿರುವ ಬೆಂಕಿಯಂತೆ ಶರಶಯ್ಯೆಯಲ್ಲಿ ಮಲಗಿರುವ ಭೀಷ್ಮನನ್ನು ಕುರಿತು ಯೋಚಿಸುತ್ತಿದ್ದೆ. ಯುಧಿಷ್ಠಿರ! ಗಂಗೆಯ ಹೊಟ್ಟೆಯಲ್ಲಿ ಹುಟ್ಟಿ, ವಸಿಷ್ಠನ ಶಿಷ್ಯನಾಗಿ ಸಾಂಗೋಪಾಂಗ ವೇದಾಧ್ಯಯನ ಮಾಡಿ ಪರಶುರಾಮನ ಪ್ರಿಯ ಶಿಷ್ಯನಾಗಿ ಶಸ್ತ್ರಾಸ್ತ್ರಗಳನ್ನು ಕಲಿತು, ಭೂತ ಭವಿಷ್ಯ ವರ್ತಮಾನಗಳನ್ನೆಲ್ಲಾ ಬಲ್ಲ ಆ ಮಹಾನುಭಾವನನ್ನು ಕುರಿತು ಯೋಚಿಸುತ್ತಿದ್ದೆ. ಅವನು ಹೋಗಿಬಿಟ್ಟರೆ ಈ ಲೋಕವು ಚಂದ್ರನಿಲ್ಲದ ರಾತ್ರಿಯಂತಾಗಿ ಬಿಡುತ್ತದೆ. ಯುಧಿಷ್ಠಿರ! ಆದ್ದರಿಂದ ಅವನು ಜೀವದಿಂದಿರುವಾಗಲೇ ಅವನ ಹತ್ತಿರ ಹೋಗಿ ಅವನಿಂದ ರಾಜಧರ್ಮಾದಿಗಳು ಏನೇನು ಬೇಕೋ ಎಲ್ಲವನ್ನೂ ತಿಳಿದುಕೋ!” ಎಂದನು. ಧರ್ಮರಾಜನಿಗೆ ಕಣ್ಣಿನಲ್ಲಿ ನೀರು ತುಂಬಿತು. “ನೀನೂ ಬಾ! ಈಗಲೇ ಹೋಗೋಣ” ವೆಂದನು. ಕೃಷ್ಣನು ಒಪ್ಪಲು ಇಬ್ಬರೂ ಭೀಷ್ಮನಿದ್ದೆಡೆಗೆ ಹೋದರು.</p>
		<p>ಭೀಷ್ಮನು ಓಘವತೀ ನದಿಯ ತೀರದಲ್ಲಿ ಸಂಜೆಯ ಸೂರ್ಯನಂತೆ ಶರತಲ್ಪದ ಮೇಲೆ ಮಲಗಿದ್ದನು. ಅವನಿಗೆ ಇಬ್ಬರೂ ದೂರದಿಂದಲೇ ನಮಸ್ಕರಿಸಿದರು. ಕೃಷ್ಣನು ಭಕ್ತಿಯಿಂದ “ಪ್ರಭು! ಮೈಗೆ ಹೇಗಿದೆ? ಇಂದ್ರಿಯಗಳು ಮೊದಲಿನಂತೆ ಸರಿಯಾಗಿ ಕೆಲಸಮಾಡುತ್ತಿವೆಯೇ? ಬುದ್ದಿ ತಿಳಿಯಾಗಿದೆಯೇ? ಬಾಣಗಳ ನೋವು ತುಂಬ ಆಗಿದೆಯೇ? ಒಂದು ಸಣ್ಣ ಮುಳ್ಳು ಚುಚ್ಚಿಕೊಂಡರೂ ಎಷ್ಟೋ ನೋವಾಗುತ್ತದೆ. ಇಂಥದರಲ್ಲಿ ರಾಶಿ ರಾಶಿ ಬಾಣಗಳು ಮೈಗೆ ನಾಟಿಕೊಂಡಿದ್ದರೆ ಹೇಗಿರಬೇಕು! ತಂದೆಯು ಕೊಟ್ಟ ವರದಿಂದ ನೀನು ಬೇಕಾದಾಗ ಪ್ರಾಣಬಿಡಬಹುದು; ಆದರೆ ಆ ವರದಿಂದ ಮೈನೋವನ್ನೇನೂ ಕಡಿಮೆಮಾಡಿಕೊಳ್ಳುವ ಹಾಗಿಲ್ಲ! ಈ ವಿಚಾರದಲ್ಲಿ ನಾವು ನಿನಗೆ ಹೇಳುವುದು ಏನಿದೆ? ನೀನು ದೇವತೆಗಳಿಗೂ ಉಪದೇಶಮಾಡಬಲ್ಲ ಸಾಮರ್ಥ್ಯವುಳ್ಳವನು. ಭೂತ ಭವಿಷ್ಯ ವರ್ತಮಾನಗಳನ್ನು ಬಲ್ಲವನು. ನರಮನುಷ್ಯರಲ್ಲಿ ನಿನ್ನ ಗುಣಗಳುಳ್ಳ ಮತ್ತೊಬ್ಬನನ್ನು ನೋಡಿಲ್ಲ, ಕೇಳಿಲ್ಲ. ನೀನು ವೇದ ಧನುರ್ವೇದ ಎರಡನ್ನೂ ಬಲ್ಲ ಮಹಾರಥಿಕ; ಶಮ ದಮ ಪ್ರೇಮ ಇವುಗಳಲ್ಲಿ ನಿನ್ನ ಸಮನಿಲ್ಲ. ವೇದೋಕ್ತಧರ್ಮ ಯೋಗ ಸಾಂಖ್ಯ ಇತಿಹಾಸ ಪುರಾಣ ಧರ್ಮಶಾಸ್ತ್ರ ಶಿಷ್ಟಾಚಾರ ಇವುಗಳನ್ನೆಲ್ಲಾ ನೀನು ಚೆನ್ನಾಗಿ ಬಲ್ಲೆ. ಅವುಗಳಲ್ಲಿ ಸಂದೇಹ ಬಂದರೆ ಅದನ್ನು ಪರಿಹರಿಸಬಲ್ಲವನು ನಿನ್ನನ್ನು ಬಿಟ್ಟರೆ ಯಾರೂ ಇಲ್ಲ; ಆದ್ದರಿಂದ ಈ ಯುಧಿಷ್ಠಿರನಿಗೆ ಎರಡು ಉಪದೇಶ ವಾಕ್ಯಗಳನ್ನು ಹೇಳಬೇಕೆಂಧು ಕೇಳಿಕೊಳ್ಳುತ್ತೇನೆ. ಅವನು ಜ್ಞಾತಿಗಳ ಕೊಲೆಮಾಡಿಬಿಟ್ಟೆನಲ್ಲಾ ಎಂದು ಸಂಕಟ ಪಡುತ್ತಿದ್ದಾನೆ. ನಿಮ್ಮಂಥ ಪ್ರಜ್ಞಾಶಾಲಿಗಳಿಂದಲೇ ಶೋಕ ಕಳವಳಗಳು ಪರಿಹಾರವಾಗಬೇಕಾದರೆ!” ಎಂದನು. ಆಗ ಭಯದಿಂದಲೂ ಸಂಕೋಚದಿಂದಲೂ ಹಿಂದೆ ಹಿಂದೆ ನಿಲ್ಲುತ್ತಿದ್ದ ಧರ್ಮರಾಜನನ್ನು ಕುರಿತು ಭೀಷ್ಮನು “ಏಕಪ್ಪಾ ಸಂಕೋಚಪಡುತ್ತೀಯೇ? ಬ್ರಾಹ್ಮಣರಿಗೆ ದಾನ ಅಧ್ಯಯನ ತಪಸ್ಸು ಇವು ಹೇಗೆ ಧರ್ಮವೋ ಕ್ಷತ್ರಿಯನಿಗೆ ಯುದ್ಧವೂ ಹಾಗೆ ಧರ್ಮವೇ! ಯುದ್ಧಕ್ಕೆ ಕರೆದರೆ ಕ್ಷತ್ರಿಯನು ಹೋಗಲೇಬೇಕು. ತಪ್ಪುದಾರಿಯಲ್ಲಿ ಹೋಗುತ್ತಿರುವವರನ್ನು - ಅವರು ಅಪ್ಪನಾಗಲೀ ಅಣ್ಣನಾಗಲೀ ಅಜ್ಜನಾಗಲೀ - ಶಿಕ್ಷಿಸಬೇಕು. ದುರಾಶೆಯಿಂದ ಧರ್ಮಮೀರಿ ಹೋಗುವವರನ್ನು ಯುದ್ದದಲ್ಲಿ ಹೊಡೆದು ಕೊಲ್ಲುವುದು ಕ್ಷತ್ರಿಯನಿಗೆ ಧರ್ಮವೇ ಆಗಿದೆ!” ಎಂದು ಧೈರ್ಯ ಹೇಳಿದನು. ಆಗ ಯುಧಿಷ್ಠಿರನು ಮುಂದೆ ಬಂದು ಭೀಷ್ಮನ ಪಾದಗಳನ್ನು ಮುಟ್ಟಿ ನಮಸ್ಕರಿಸಿದನು. ಭೀಷ್ಮನಿಗೆ ಸಂತೋಷವಾಯಿತು. ಧರ್ಮರಾಜನ ತಲೆಯನ್ನು ಆಘ್ರಾಣಿಸಿ “ಕೂತುಕೋ!” ಎಂದು ಹೇಳಿದನು. ಮತ್ತೆ “ಏನು ತಿಳಿದುಕೊಳ್ಳಬೇಕೆಂದಿದ್ದೀಯೋ ಅದನ್ನು ಭಯ ಸಂಕೋಚಗಳಿಲ್ಲದೆ ಕೇಳು, ಹೇಳುತ್ತೇನೆ!” ಎಂದನು. ಯುಧಿಷ್ಠಿರನು, “ತಾತ! ಧರ್ಮ ಬಲ್ಲವರು ರಾಜನ ಧರ್ಮವೇ ದೊಡ್ಡಧರ್ಮ ಎಂದು ಹೇಳುತ್ತಾರೆ. ರಾಜ್ಯವಾಳುವುದು ನನಗೆ ಮಹಾ ಭಾರವೆನ್ನಿಸುತ್ತಿದೆ. ಆದ್ದರಿಂದ ರಾಜಧರ್ಮವನ್ನು ಹೆಚ್ಚಾಗಿ ತಿಳಿಸಬೇಕು!” ಎಂದು ಕೇಳಿಕೊಂಡನು. ಅಂದು ಭೀಷ್ಮನಿಗೆ ಆಯಾಸವಾಗಿದ್ದುದರಿಂದ ಎಲ್ಲರೂ ಮನೆಗೆ ಹೋಗಿ ಮರುದಿನ ಮತ್ತೆ ಬರಲು, ಭೀಷ್ಮನು ಧರ್ಮಕ್ಕೂ ಕೃಷ್ಣನಿಗೂ ಬ್ರಾಹ್ಮಣರಿಗೂ ವಂದಿಸಿ ಯುಧಿಷ್ಠಿರನಿಗೆ ರಾಜಧರ್ಮವನ್ನು ಹೀಗೆಂದು ವಿವರಿಸಿದನು:-</p>
		<p>ರಾಜನು ಎಲ್ಲಕ್ಕೂ ಮೊದಲು ದೇವತೆಗಳಲ್ಲಿಯೂ ಬ್ರಾಹ್ಮಣರಲ್ಲಿಯೂ ಭಕ್ತಿಯಿಂದ ವರ್ತಿಸಬೇಕು. ದೇವಬ್ರಾಹ್ಮಣ ಪೂಜೆಯಿಂದ ಧರ್ಮದ ಋಣ ಹರಿದು ರಾಜನು ಲೋಕಕ್ಕೆ ಪ್ರೀತಿಪಾತ್ರನಾಗುತ್ತಾನೆ. ಕಾರ್ಯಶೀಲತೆ ಸತ್ಯ ಆರ್ಜವ ಇವು ರಾಜನಲ್ಲಿ ದೊಡ್ಡಗುಣಗಳು; ಅವನಿಗೆ ನಾಲ್ಕು ವರ್ಣದ ಜನರಲ್ಲಿಯೂ ದಯೆಯಿರಬೇಕು; ಆದರೆ ಅವನು ತುಂಬಾ ಮೃದುವಾಗಬಾರದು; ಹಾಗಾದರೆ ಅತಿಸಲಿಗೆಯಾಗಿ, ಮಾವಟಿಗನು ಆನೆಯ ಮೇಲೆ ಹತ್ತಿ ಕೂರುವಂತೆ ಅವರು ತನ್ನ ತಲೆಯ ಮೇಲೆಯೇ ಬಂದು ಕೂರುತ್ತಾರೆ. ವಿರೋಧ ಕಟ್ಟಿಕೊಳ್ಳಬೇಕಾಗುವುದಲ್ಲಾ ಎಂದು ಯೋಚಿಸಬಾರದು. ಶುಕ್ರಾಚಾರ್ಯನು “ವಿರೋಧ ಕಟ್ಟಿಕೊಳ್ಳಲು ಹಿಂಜರಿಯುವ ರಾಜನನ್ನೂ ಊರುಬಿಟ್ಟು ಕದಲುವುದಕ್ಕೆ ಹಿಂಜರಿಯುವ ಬ್ರಾಹ್ಮಣನನ್ನೂ, ಹಾವು ಬಿಲದೊಳಗಿನ ಇಲಿಗಳನ್ನು ನುಂಗಿಬಿಡುವಂತೆ, ಭೂಮಿಯು ನುಂಗಿಬಿಡುತ್ತದೆ” ಎಂದು ಹೇಳಿದ್ದಾನೆ. ಆದ್ದರಿಂದ ಸ್ನೇಹದಿಂದಿರುವವರೊಡನೆ ಇರಬೇಕು. ವಿರೋಧಿಸುವವರೊಡನೆ ವಿರೋಧಿಸಬೇಕು. ಕಾರ್ಯಾಕಾರ್ಯಗಳನ್ನು ತಿಳಿಯದೆ ಗರ್ವದಿಂದ ಸ್ವೇಚ್ಛೆಯಾಗಿ ಹೋಗುತ್ತಿರುವ ಗುರುವನ್ನಾದರೂ ನಿಗ್ರಹಿಸಲೇಬೇಕು. ಹಿಂದೆ ಸಗರನು ತನ್ನ ಪ್ರಜೆಗಳನ್ನು ಹಿಂಸಿಸುತ್ತಿದ್ದ ತನ್ನ ಹಿರಿಯ ಮಗನಾದ ಅಸಮಂಜಸನನ್ನೇ ತೊರೆದುಬಿಟ್ಟನು. ರಾಜನು ಬೇಟೆ ಜೂಜು ಮುಂತಾದ ವ್ಯಸನಗಳನ್ನು ಬಿಡಬೇಕು. ಇವು ತನಗೆ ಹಿತವಾಗಿರಬಹುದು. ಆದರೂ ಗರ್ಭಿಣಿಯು ತನ್ನ ಸುಖವನ್ನು ಬದಿಗಿಟ್ಟು ಹೊಟ್ಟೆಯಲ್ಲಿರುವ ಮಗುವಿನ ಯೋಗಕ್ಷೇಮಕ್ಕೆ ಚಿಂತಿಸುವಂತೆ ರಾಜನು ಪ್ರಜೆಗಳ ಹಿತವನ್ನು ಚಿಂತಿಸಬೇಕು. ಪ್ರಜಾರಕ್ಷಣೆಯೇ ರಾಜಧರ್ಮದ ಪರಮಸಾರ. ಅದಕ್ಕೆ ಸಾಧನಗಳು ಇವು; ಚಾರರು, ಸರಿಯಾದ ಕಾಲದಲ್ಲಿ ದಾನ, ಮಾತ್ಸರ್ಯವಿಲ್ಲದಿರುವಿಕೆ, ಶೌರ್ಯ ದಕ್ಷತೆ ಸಜ್ಜನ ಸಂಪಾದನೆ, ಧನಧಾನ್ಯ ಸಂಗ್ರಹಣೆ, ಸಾಧುಗಳ ಮತ್ತು ಕುಲೀನರ ಪೋಷಣೆ, ಸೈನ್ಯ ಪರಿತೃಪ್ತಿ, ಶತ್ರು ಮಿತ್ರ ಮಧ್ಯಸ್ಥರನ್ನು ಅವರಿಗೆ ತಕ್ಕಂತೆ ನೋಡಿಕೊಳ್ಳುವುದು. ಅಂಗಿರಸನು “ಪ್ರಜೆಗಳನ್ನು ಚೆನ್ನಾಗಿ ಪಾಲಿಸಿದರೆ, ಅದರಿಂದ ಅವನು ಎಲ್ಲ ಧರ್ಮವನ್ನೂ ಆಚರಿಸಿದಂತಾಯಿತು; ಅವನಿಗೆ ತಪಸ್ಸು ಯಾಗ ಇವೆಲ್ಲಾಏಕೆ?” ಎಂದಿದ್ದಾನೆ. ಪರ್ವತ ದುರ್ಗ ಮುಂತಾದ ಆರು ದುರ್ಗಗಳಲ್ಲಿ ಪ್ರಜಾದುರ್ಗವೇ ಬಲವಾದದ್ದು. ಆ ದುರ್ಗ ಭದ್ರವಾಗಿದ್ದರೆ ರಾಜನಿಗೇನೂ ಹೆದರಿಕೆಯಿಲ್ಲ. ತಾನು ಶುಚಿಯಾಗಿರುತ್ತ ಪ್ರಜಾಪಾಲನೆ ಮಾಡುವ ರಾಜನು ಶತ್ರುಗಳ ಕೈಗೆ ಬೀಳುವುದಿಲ್ಲ; ಬಿದ್ದರೂ ಚೇತರಿಸಿಕೊಂಡು ಎದ್ದು ನಿಲ್ಲುತ್ತಾನೆ. ಹೀಗೆ ರಾಜನು ಯಾವಾಗಲೂ ಯತ್ನಶೀಲನಾಗಿ ಪ್ರಜಾಪಾಲನದಲ್ಲಿ ನಿರತನಾಗಿರಬೇಕು. ಕಾರ್ಯಶೀಲತೆಯೇ ರಾಜಧರ್ಮಕ್ಕೆ ಮೂಲ. “ಕಾರ್ಯಧೀರನು ಮಾತಿನ ಧೀರನಿಗಿಂತಲೂ ಮೇಲು; ಮಾತಿನ ವೀರರು, ಕಾರ್ಯವೀರರನ್ನು ಸಂತೋಷಗೊಳಿಸುತ್ತ ಸೇವಿಸುತ್ತಿರುತ್ತಾರೆ” ಎಂದು ಬೃಹಸ್ಪತಿಯು ಹೇಳಿದ್ದಾನೆ.</p>
		<p>ಕಾಲವು ರಾಜನಿಗೆ ಕಾರಣವೇ, ರಾಜನು ಕಾಲಕ್ಕೆ ಕಾರಣವೇ, ಎಂಬ ಸಂದೇಹ ಬೇಡ. ರಾಜನೇ ಕಾಲಕ್ಕೆ ಕಾರಣ. ರಾಜನು ಪೂರ್ತಿಯಾಗಿ ದಂಡನೀತಿಯನ್ನು ಅನುಸರಿಸಿ ನಡೆಯುವ ಕಾಲವೇ ಕೃತಯುಗ. ಉತ್ತಮವಾದ ರಾಜನಲ್ಲಿ ಈ ಮುವ್ವತ್ತಾರು ಗುಣಗಳಿರಬೇಕು:- ೧. ಸಂತೋಷದಿಂದ ಧರ್ಮವನ್ನು ಆಚರಿಸಬೇಕು. ೨.ಸ್ನೇಹ ಹೀನನಾಗಬಾರದು. ೩.ಆಸ್ತಿಕತೆಯಿರಬೇಕು. ೪.ಹಿಂಸೆ ಮಾಡದೆ ಹಣ ಸಂಪಾದಿಸಬೇಕು. ೫.ಸುಖವನ್ನು ಅನುಭವಿಸಬೇಕು, ಆದರೆ ಅದರಿಂದ ಮದಿಸಬಾರದು. ೬.ಒಳ್ಳೆಯ ಮಾತನಾಡಬೇಕು. ಆದರೆ ಅದರಲ್ಲಿ ದೈನ್ಯವಿರಬಾರದು. ೭. ಶೂರನಾಗಿರಬೇಕು. ಆದರೆ ಜಂಭ ಕೊಚ್ಚಿಕೊಳ್ಳಬಾರದು. ೮. ದಾನಶೀಲನಾಗಿರಬೇಕು; ಆದರೆ ಅಪಾತ್ರನಿಗೆ ಕೊಡಬಾರದು ೯.ಸಮರ್ಥನಾಗಿರಬೇಕು. ಆದರೆ ಕಠಿಣವಾಗಿ ಮಾತನಾಡಬಾರದು. ೧೦. ಸಂಧಾನಶೀಲನಾಗಿರಬೇಕು. ಆದರೆ ಅಯೋಗ್ಯರೊಡನೆ ಸಂಧಾನಮಾಡಬಾರದು. ೧೧.ಶತ್ರುಗಳಿಂದ ಕಸಿದುಕೊಳ್ಳಬೇಕು ೧೨. ಆಪ್ತರಲ್ಲದ ಜನರನ್ನು ಚಾರರ ಕೆಲಸಕ್ಕೆ ನೇಮಿಸಬಾರದು. ೧೩.ಯಾರನ್ನೂ ನೋಯಿಸದಂತೆ ಕೆಲಸಮಾಡಿಕೊಳ್ಳಬೇಕು. ೧೪.ಕೆಟ್ಟವರಲ್ಲಿ ಯಾವ ವಿಚಾರವನ್ನೂ ತಿಳಿಸಬಾರದು. ೧೫.ಗುಣವನ್ನು ಕೀರ್ತಿಸಬೇಕು. ಆದರೆ ತನ್ನ ಗುಣಗಳನ್ನು ಹೇಳಿಕೊಳ್ಳಬಾರದು. ೧೬. ಸಂಪಾದನೆ ಮಾಡಬೇಕು. ಆದರೆ ಸಾಧುಗಳಿಂದ ಕಿತ್ತುಕೊಳ್ಳಬಾರದು. ೧೭.ಸತ್ಪುರುಷರಲ್ಲದವರನ್ನು ಸೇವಿಸಬಾರದು. ೧೮. ಚೆನ್ನಾಗಿ ವಿಚಾರಮಾಡದೆ ಶಿಕ್ಷೆ ವಿಧಿಸಬಾರದು. ೧೯.ಮಂತ್ರಾಲೋಚನೆಯನ್ನು ಪ್ರಕಟಪಡಿಸಬಾರದು. ೨೦. ಲೋಭಿಗಳಿಗೆ ಬಿಟ್ಟುಕೊಡಬಾರದು. ೨೧.ಅಪಕಾರ ಮಾಡಿದವರನ್ನು ನಂಬಬಾರದು. ೨೨.ಮತ್ಸರ ಹುಟ್ಟದಂತೆ ರಾಣೀವಾಸದವರನ್ನು ರಕ್ಷಿಸಬೇಕು ೨೩.ನಿಷ್ಪಕ್ಷಪಾತಿಯಾಗಿಯೂ ಪರಿಶುದ್ಧನಾಗಿಯೂ ಇರಬೇಕು. ೨೪. ಅತಿಯಾಗಿ ಸ್ತ್ರೀ ಸಹವಾಸ ಮಾಡಬಾರದು. ೨೫.ಪರಿಷ್ಕಾರವಾಗಿ ಭೋಜನ ಮಾಡಬೇಕು. ಆದರೆ ಅದರಿಂದ ಅಹಿತವಾಗಬಾರದು. ೨೬. ಮಾನ್ಯರಾದವರನ್ನು ಬಿಗುಮಾನ ಬಿಟ್ಟು ಗೌರವಿಸಬೇಕು. ೨೭.ಢಂಬಾಚಾರವಿಲ್ಲದಂತೆ ದೇವರಪೂಜೆ ಮಾಡಬೇಕು. ೨೮.ನಿಂದ್ಯವಲ್ಲದ ಐಶ್ವರ್ಯವನ್ನು ಇಚ್ಛಿಸಬೇಕು. ೨೯.ಸಂಗರಹಿತನಾಗಿ ಅನುಭವಿಸಬೇಕು. ೩೦. ಕಾಲಾಕಾಲ ವಿವೇಚನೆಯಿಲ್ಲದೆ ಸಾಮರ್ಥ್ಯ ತೋರಿಸಬಾರದು. ೩೧.ತೊಲಗಿಹೋದರೆ ಸಾಕೆಂದು ಕಣ್ಣೊರೆಸುವ ಮಾತನಾಡಬಾರದು. ೩೨.ಆಕ್ಷೇಪಿಸದೆ ಉಪಕಾರ ಮಾಡಬೇಕು. ೩೩.ಚೆನ್ನಾಗಿ ವಿಚಾರಮಾಡದೆ ಯುದ್ಧ ಮಾಡಬಾರದು. ೩೪. ಶತ್ರುಗಳನ್ನು ಕೊಂದು ವ್ಯಥೆ ಪಡಬಾರದು. ೩೫. ನಿಷ್ಕಾರಣವಾಗಿ ಕೋಪ ಮಾಡಬಾರದು. ೩೬. ಮೃದುವಾಗಿರಬೇಕು. ಆದರೆ ಅಪಕಾರಿಗಳಲ್ಲಲ್ಲ.</p>
		<p>ರಾಜನು ಪ್ರಜಾರಕ್ಷಣಕಾರ್ಯದಲ್ಲಿ ತನಗೆ ಸಹಾಯಮಾಡುವುದಕ್ಕೆ ಧೈರ್ಯಶಾಲಿಗಳೂ ಭಕ್ತರೂ ಮಾನ್ಯರೂ ಸತ್ಕುಲಪ್ರಸೂತರೂ ಅರೋಗ ಧೃಢಕಾಯರೂ, ಶಿಷ್ಯರೂ, ಶಿಷ್ಟಸಹವಾಸವುಳ್ಳವರೂ, ಅತ್ಮಗೌರವವುಳ್ಳವರೂ ಇತರರನ್ನು ತಿರಸ್ಕರಿಸದವರೂ, ವಿದ್ಯಾವಂತರೂ, ಲೋಕಾನುಭವವುಳ್ಳವರೂ, ಪರಲೋಕದ ಮೇಲೆ ದೃಷ್ಠಿಯಿರತಕ್ಕವರೂ, ಧರ್ಮನಿರತರೂ, ಸಾಧುಗಳೂ, ಸ್ಥೈರ್ಯವುಳ್ಳವರೂ ಆದವರನ್ನೇ ನಿಯಮಿಸಿಕೊಳ್ಳಬೇಕು. ಒಂದು ಕೆಲಸಕ್ಕೆ ಇಬ್ಬರು ಮೂವರನ್ನು ನಿಯಮಿಸಬಾರದು. ಅದರಿಂದ ಅವರಲ್ಲಿ ಒಡಕೂ ಹೊಟ್ಟೆಯಕಿಚ್ಚೂ ಹುಟ್ಟುತ್ತವೆ; ಯಾರಿಗೆ ಒಳ್ಳೆಯ ಹೆಸರಿನ ಮೇಲೆ ದೃಷ್ಟಿಯಿರುತ್ತದೆಯೋ, ಯಾರು ಕಟ್ಟಿನಲ್ಲಿರುತ್ತಾರೋ, ಸಮರ್ಥರನ್ನು ದ್ವೇಷಿಸುವುದಿಲ್ಲವೋ, ಅನರ್ಥಗಳಿಗೆ ಕೈಹಾಕುವುದಿಲ್ಲವೋ, ಕಾಮದಿಂದಾಗಲೀ ಭಯದಿಂದಾಗಲೀ ಲೋಭದಿಂದಾಗಲೀ ಕ್ರೋಧದಿಂದಾಗಲೀ ಧರ್ಮವನ್ನು ಬಿಡುವುದಿಲ್ಲವೋ, ಯಾರು ದಕ್ಷರೋ, ಮಿತಭಾಷಿಗಳೋ, ಕುಲಶೀಲ ಸಂಪನ್ನರೋ, ಕ್ಷಮಾವಂತರೋ, ಆತ್ಮಸ್ತುತಿವಿಮುಖರೋ, ಅಂಥವರೇ ಅಮಾತ್ಯರಾಗಿರಲು ಯೋಗ್ಯರು. ಒಳ್ಳೆಯವರನ್ನು ಕಾಪಾಡುವುದರಲ್ಲಿಯೂ ಕೆಟ್ಟವರನ್ನು ಬಿಡುವುದರಲ್ಲಿಯೂ ಯಾರು ಸಾಧಕ ಸಹಾಯಕರಾಗುತ್ತಾರೋ ಅಂಥವರನ್ನೇ ಪುರೋಹಿತರನ್ನಾಗಿ ನಿಯಮಿಸಿಕೊಳ್ಳಬೇಕು. ರಾಷ್ಟ್ರದ ಯೋಗಕ್ಷೇಮ ರಾಜನದು; ರಾಜನ ಯೋಗಕ್ಷೇಮ ಪುರೋಹಿತನದು. ಅವರು ಹೊಂದಿಕೊಂಡು ಹೋದರೆ ಪ್ರಜೆಗಳು ಸುಖವಾಗಿರುತ್ತಾರೆ. ಯಾರನ್ನೂ ಪೂರ್ತಿಯಾಗಿ ನಂಬಿಬಿಡಬಾರದು; ಹೀಗೆಂದು ಎಲ್ಲೆಲ್ಲಿಯೂ ಸಂದೇಹವಿಟ್ಟುಕೊಂಡರೆ ಅದು ಮರಣಕ್ಕಿಂತ ಕೇಡು. ಆದ್ದರಿಂದ ರಾಜನು, ಕೈಲಾದಮಟ್ಟಿಗೆ ರಾಜಕಾರ್ಯಗಳನ್ನು ಸ್ವಂತವಾಗಿ ಗಮನಿಸಬೇಕು. ಕೋಶಾಧ್ಯಕ್ಷನಿಗೆ ರಕ್ಷಣೆ ಕೊಡಬೇಕು; ಹಣ ಹೊಡೆಯಬೇಕೆಂಬ ಬುದ್ಧಿಯುಳ್ಳ ಮಂತ್ರಿಗಳು ಅವನಿಗೆ ಹಿಂಸೆ ಕೊಡುತ್ತಾರೆ. ಬೊಕ್ಕಸ ಬರಿದಾಗುತ್ತಿದೆಯೆಂದು ಯಾರಾದರೂ ಹೇಳಿದರೆ, ಅವರನ್ನು ರಹಸ್ಯವಾಗಿ ವಿಚಾರಮಾಡಿ ತಿಳಿದುಕೊಳ್ಳಬೇಕು. ತನ್ನಲ್ಲಿ ನಿಜವಾಗಿ ಅನುರಕ್ತರಾದವರು ಯಾರು, ಭಯದಿಂದ ವಿನೀತರಾಗಿರುವವರು ಯಾರು, ಮಧ್ಯಸ್ಥರಾಗಿರುವವರು ಯಾರು ಎಂದು ನಿಶ್ವಯಿಸಿಕೊಳ್ಳಬೇಕು.</p>
		<p>ಈ ಸಂಬಂಧದಲ್ಲಿ ಒಂದು ಹಳೆಯ ಕಥೆಯನ್ನು ಹೇಳುತ್ತೇನೆ ಕೇಳು; - ಒಂದು ಕಾಡಿನಲ್ಲಿ ಒಬ್ಬ ಋಷಿ ಇದ್ದನು. ಅವನ ಮೃದುಸ್ವಭಾವವನ್ನು ನೋಡಿ ಆ ಕಾಡಿನಲ್ಲಿದ್ದ ಹುಲಿ ಸಿಂಹ ಮುಂತಾದ ಹಿಂಸ್ರಜಂತುಗಳೆಲ್ಲವೂ ಅವನಲ್ಲಿ ಶಿಷ್ಯಭಾವದಿಂದಿದ್ದು ಅವನ ಯೋಗಕ್ಷೇಮವನ್ನು ವಿಚಾರಿಸಿಕೊಂಡು ಹೋಗುತ್ತಿದ್ದವು. ಒಂದು ಸಾಧುವಾದ ನಾಯಿ ಮಾತ್ರ ಹಣ್ಣುಹಂಪಲು ಗೆಡ್ಡೆಗೆಣಸುಗಳನ್ನು ತಿಂದುಕೊಂಡು ಕೃಶವಾಗಿರುತ್ತ ಅವಿಚ್ಛಿನ್ನ ಭಕ್ತನಾಗಿ ಅವನ ಕಾಲಿನ ಹತ್ತಿರವೇ ಬಿದ್ದುಕೊಂಡಿರುತ್ತಿತ್ತು. ಒಂದು ದಿನ ಹಸಿದಿದ್ದ ಚಿರತೆಯೊಂದು ಆ ನಾಯಿಯನ್ನು ತಿನ್ನಲು ಬಂತು. ನಾಯಿಯು ‘ಸ್ವಾಮೀ! ಈ ಚಿರತೆಯಿಂದ ನನ್ನನ್ನು ರಕ್ಷಿಸಿ’ ಎಂದು ಕೇಳಿಕೊಂಡಿತು. ಆಗ ಋಷಿಯು ಆ ನಾಯಿಯನ್ನು ಚಿರತೆಯನ್ನಾಗಿ ಮಾಡಿದನು. ಚಿರತೆಯು ತನ್ನ ಮುಂದೆ ತನ್ನಂಥದೇ ಒಂದು ಪ್ರಾಣಿಯನ್ನು ಕಂಡು ಸುಮ್ಮನಾಯಿತು. ಸ್ವಲ್ಪಕಾಲದ ಮೇಲೆ ಅದನ್ನು ಒಂದು ಹಸಿದ ಹುಲಿಯು ಅಟ್ಟಿಸಿಕೊಂಡು ಬಂತು. ಆಗ ಋಷಿಯು ಚಿರತೆಯನ್ನು ಹೆಬ್ಬುಲಿಯನ್ನಾಗಿ ಮಾಡಿದನು. ಆಗ ಅದಕ್ಕೆ ಹುಲಿಯ ಹೆದರಿಕೆಯೇನೋ ತಪ್ಪಿತು; ಆದರೆ ಅಲ್ಲಿಂದ ಮುಂದೆ ಅದಕ್ಕೆ ಗೆಡ್ಡೆ ಗೆಣಸುಗಳು ರುಚಿಸದೆ ಹೋದುವು. ಜಿಂಕೆಗಳನ್ನು ಕೊಂದು ತಿಂದು ಪರ್ಣಶಾಲೆಯ ಬಾಗಿಲಲ್ಲಿ ಮಲಗಿರುತ್ತಿತ್ತು. ಒಂದು ಸಾರಿ ಒಂದು ಮದದಾನೆಯು ಬರಲು ಹುಲಿಯು ಅದಕ್ಕೆ ಹೆದರಿ ಋಷಿಯನ್ನು ಶರಣುಹೊಕ್ಕಿತು. ಋಷಿಯು ಅದನ್ನು ದೊಡ್ಡ ಆನೆಯಾಗಿ ಮಾಡಿದನು. ಅದು ಮೊದಲನೆಯ ಆನೆಯನ್ನು ಓಡಿಸಿ ತಾವರೆ ಕೊಳಗಳಲ್ಲಿಯೂ ಸಲ್ಲಕೀವನಗಳಲ್ಲಿಯೂ ಸಂಚರಿಸುವುದಕ್ಕೆ ಮೊದಲುಮಾಡಿತು. ಅದನ್ನು ಒಂದು ಸಿಂಹವು ಅಟ್ಟಿಸಿಕೊಂಡು ಬರಲು ಋಷಿಯು ಅದನ್ನು ಸಿಂಹವಾಗಿ ಮಾಡಿದನು. ಸ್ವಲ್ಪ ಕಾಲದ ಮೇಲೆ ಅದನ್ನು ಒಂದು ಶರಭವು ತಿನ್ನಲು ಬಂತು. ಆಗ ಋಷಿಯು ಸಿಂಹವನ್ನು ಶರಭವಾಗಿ ಮಾಡಿದನು. ಅದನ್ನು ನೋಡಿ ಮೊದಲನೆಯ ಶರಭವು ಓಡಿಹೋಯಿತು. ಅದರ ಭಯದಿಂದ ಒಂದು ಮೃಗವೂ ಹತ್ತಿರ ಸುಳಿಯದಾಯಿತು. ಮಹಾಬಲಶಾಲಿಯಾದ ಆದರೆ ಕ್ಷುದ್ರಸ್ವಭಾವವುಳ್ಳ ಆ ಶರಭವು ಕೃತಘ್ನವಾಗಿ ಋಷಿಯನ್ನೇ ತಿನ್ನಲಿಚ್ಛಿಸಿತು. ಅವನು ಇದನ್ನು ತಪಶ್ಶಕ್ತಿಯಿಂದ ಅರಿತು, “ನಾಯಿಯಾಗಿದ್ದ ನಿನ್ನನ್ನು ನಾನು ಕರುಣೆಯಿಂದ ಚಿರತೆ ಮಾಡಿದೆ. ಆನೆ ಮಾಡಿದೆ, ಸಿಂಹ ಮಾಡಿದೆ, ಶರಭ ಮಾಡಿದೆ; ಆದರೆ ನೀನು ಪಾಪಿಯಾಗಿ ನಿರಪರಾಧಿಯಾದ ನನ್ನನ್ನೇ ತಿನ್ನುವುದಿಕ್ಕೆ ಬರುತ್ತೀಯೆ; ನೀನು ಮತ್ತೆ ನಾಯಿಯೇ ಆಗು!” ಎಂದು ಶಪಿಸಿದನು. ಹೀಗೆ, ಶರಭವಾಗಿದ್ದದ್ದು ನಾಯಿಯಾಗಿ ದೈನ್ಯ ತೋರಿಸಿಕೊಂಡು ಬಂತು. ಆದರೆ ಋಷಿಯು ಅದನ್ನು ತಪೋವನ ಬಿಟ್ಟು ಓಡಿಸಿದನು.</p>
		<p>ಆದ್ದರಿಂದ ಬುದ್ಧಿವಂತನಾದ ರಾಜನು ಶೀಲ ಶೌಚ ಶ್ರುತ ವೃತ್ತ ಕುಲ ಬಲ ಮುಂತಾದುವುಗಳನ್ನು ಪರೀಕ್ಷಿಸಿ ಭೃತ್ಯರನ್ನು ನಿಯಮಿಸಿಕೊಳ್ಳಬೇಕು. ಕುಲವಿಲ್ಲದವನನ್ನು ಹತ್ತಿರ ಸೇರಿಸಿಕೊಂಡರೆ ಸುಖವಿಲ್ಲ. ಕುಲೀನರಲ್ಲದವರನ್ನು ಮೇಲಕ್ಕೆ ಏರಿಸಿದರೆ ಅವರೇ ಶತ್ರುಗಳಾಗುತ್ತಾರೆ. ಸತ್ಕುಲಪ್ರಸೂತನನ್ನು ಬೈದರೂ ಅವನು ಪಾಪಕಾರ್ಯ ಮಾಡುವುದಿಲ್ಲ.</p>
		<p>ರಾಜನು ಧರ್ಮದಿಂದಲೇ ವಿಜಯವನ್ನು ಪಡೆಯಬೇಕು. ಕೋಶವನ್ನು ತುಂಬಿಕೊಳ್ಳಬೇಕು. ಯುದ್ಧ ತಪ್ಪಲ್ಲ. ಶಿಷ್ಟಪರಿಪಾಲನೆ ಎಷ್ಟು ಮುಖ್ಯವೋ ದುಷ್ಟನಿಗ್ರಹವೂ ಅಷ್ಟೇ ಮುಖ್ಯ; ಕಳೆ ಕಿತ್ತರೆ ಪೈರಿಗೆ ಸಹಾಯವೇ ಹೊರತು ನಷ್ಟವಲ್ಲ; ಕ್ಷತ್ರಿಯನಿಗೆ ಹಾಸಿಗೆಯ ಮೇಲೆ ಮಲಗಿ ಸಾಯುವುದು ಅಧರ್ಮ. ಶೂರನಿಂದಲೇ ಲೋಕಕ್ಕೆ ರಕ್ಷಣೆ; ಅವನು ಲೋಕವನ್ನು ತನ್ನ ತೋಳಿನಲ್ಲಿ ಮಗುವನ್ನು ಎತ್ತಿಕೊಂಡಿರುವಂತೆ ಎತ್ತಿಕೊಂಡಿರುವನು. ಹೀಗೆಂದು ಜಯ ನಿಶ್ಚಯವಿಲ್ಲದೆ ಸುಮ್ಮನೆ ದಂಡೆತ್ತಿ ಹೋಗಬಾರದು. ಸಾಧ್ಯವಾದರೆ ಸಾಮ ದಾನ ಭೇದಗಳಿಂದ ಶತ್ರುವನ್ನು ಗೆಲ್ಲಬೇಕು. ಅವಶ್ಯವಾದರೆ ಪ್ರವಾಹದಲ್ಲಿನ ಜೊಂಡಿನಂತೆ ತಗ್ಗಿಬಗ್ಗಿ ನಡೆಯುವುದೂ ನೀತಿಯೇ. ಯಾವುದಕ್ಕೂ ಬುದ್ಧಿ ಬೇಕು. “ಜಯಕ್ಕೆ ಬುದ್ಧಿಯೇ ಮೂಲಸಾಧನ” ಎಂದು ಮನುವು ಹೇಳಿದ್ದಾನೆ. ಬುದ್ಧಿಯ ಕೆಲಸ ಶ್ರೇಷ್ಠ; ತೋಳು ಕೆಲಸ ಮಧ್ಯಮ; ಕಾಲ್ಕೆಲಸ ಹೆಗಲ ಕೆಲಸಗಳು ಅಧಮ.</p>
		<p>ಇವೆಲ್ಲಕ್ಕಿಂತಲೂ ಶೀಲ ಮುಖ್ಯ. ಶೀಲದಿಂದಲೇ ಧರ್ಮ, ಸತ್ಯ, ನಡತೆ, ಬಲ, ಸಂಪತ್ತು ಎಲ್ಲವೂ ಲಭಿಸುವುದು. ಹಿಂದೆ ಪ್ರಹ್ಲಾದನು ಇಂದ್ರನನ್ನು ಗೆದ್ದು ತನ್ನ ಶೀಲದಿಂದ ಮೂರು ಲೋಕಗಳನ್ನು ವಶಪಡಿಸಿಕೊಂಡು ಆಳುತ್ತಿದ್ದನಂತೆ. ಆಗ ಇಂದ್ರನು ಬ್ರಾಹ್ಮಣ ವೇಷದಿಂದ ಅವನಲ್ಲಿಗೆ ಹೋಗಿ, ಶಿಷ್ಯವೃತ್ತಿಯಿಂದ ಅವನನ್ನು ಸಂತೋಷಪಡಿಸಿ ಅವನ ಶೀಲವನ್ನೇ ವರವಾಗಿ ಕೇಳಿ ಪಡೆದನಂತೆ. ಇಂದ್ರನು ಹೋದಕೂಡಲೆ ಅವನ ಹಿಂದೆ ಪ್ರಹ್ಲಾದನ ದೇಹದಿಂದ ಒಂದು ತೇಜಸ್ಸಿನ ಮೂರ್ತಿ ಹೊರಗೆ ಹೊರಟಿದ್ದನ್ನು ನೋಡಿ ಪ್ರಹ್ಲಾದನು “ನೀನು ಯಾರು?” ಎಂದು ಕೇಳಿದನಂತೆ. ಅದಕ್ಕೆ ಅದು ನಾನು ಶೀಲ; ನಿನ್ನನ್ನು ಬಿಟ್ಟು ಹೋಗುತ್ತಿದ್ದೇನೆ" ಎಂದಿತಂತೆ. ಆಮೇಲೆ ಹೀಗೆಯೇ ತೇಜೋರೂಪಿನಿಂದ ಧರ್ಮವೂ ಸತ್ಯವೂ ನಡತೆಯೂ ಬಲವೂ ಸಂಪತ್ತೂ ಒಂದೊಂದಾಗಿ ಹೊರಟುಹೋದುವಂತೆ. ಆದ್ದರಿಂದ ಶೀಲವೇ ಸಕಲ ಶ್ರೇಯಸ್ಸಿಗೂ ಮೂಲ. ಮನಸ್ಸಿನಿಂದಾಗಲೀ ಮಾತಿನಿಂದಾಗಲೀ ದೇಹದಿಂದಾಗಲೀ ಯಾರಿಗೂ ಕೆಡಕು ಮಾಡಬಾರದು; ಆದಷ್ಟೂ ಉಪಕಾರವನ್ನೂ ದಾನವನ್ನೂ ಮಾಡಬೇಕು. ಅನ್ಯರಿಗೆ ಹಿತವಲ್ಲದ ಅಥವಾ ನಾಚಬೇಕಾದ ಕೆಲಸ ಮಾಡಬಾರದು; ಹತ್ತುಜನ ಮೆಚ್ಚುವುದನ್ನು ಮಾಡಬೇಕು. ಇದೇ ಸಂಗ್ರಹವಾಗಿ, ಶೀಲದ ಸ್ವರೂಪ. ಶೀಲವಂತರಲ್ಲದವರು ಎಲ್ಲಾದರೂ ಸಿರಿವಂತರಾಗಿದ್ದರೆ, ಅದನ್ನು ಅವರು ಹೆಚ್ಚುದಿನ ಅನುಭವಿಸುವುದಿಲ್ಲ. ಬೇಗ ಬುಡಮಟ್ಟ ನಾಶವಾಗುತ್ತಾರೆ. ನಿನ್ನ ಸಿರಿಯನ್ನು ನೋಡಿ ಅಸೂಯೆಪಟ್ಟು ದುರ್ಯೋಧನನು ಹಿಂದೆ ತಂದೆಯ ಹತ್ತಿರ ತನ್ನ ಹೊಟ್ಟೆಯ ಸಂಕಟವನ್ನು ಹೇಳಿಕೊಂಡಾಗ ಧೃತರಾಷ್ಟ್ರನು ಈ ಮಾತುಗಳನ್ನು ಮಗನಿಗೆ ಹೇಳಿ ನಿನ್ನ ಶೀಲವನ್ನು ಹೊಗಳಿದನು. ಈಗಲೂ ಶೀಲವೇ ನಿನ್ನ ಶ್ರೇಯಸ್ಸಿಗೆಲ್ಲಾ ಸಾಧನವಾಗುತ್ತದೆ.</p>
		<p>ಯುಧಿಷ್ಠಿರ - ಒಬ್ಬ ರಾಜನು ಕ್ಷೀಣದೆಸೆಗೆ ಬಂದಿರುತ್ತಾನೆ. ಅಲಸನಾಗಿದ್ದಾನೆ; ನೆಂಟರಿಷ್ಟರಲ್ಲಿ ಅಂತಃಕರಣವಿದೆ. (ಅವರನ್ನು ಯುದ್ಧಕ್ಕೆ ಸಿಕ್ಕಿಸಿ ಕೊಲ್ಲಲು ಮನಸ್ಸು ಒಡಂಬಡುವುದಿಲ್ಲ) ಪ್ರಜಾಪ್ರಮುಖರಲ್ಲಿ ನಂಬಿಕೆಯಿಲ್ಲ; ಮಂತ್ರಿಗಳು ಸರಿಯಾದ ಆಲೋಚನೆ ಹೇಳುವುದಿಲ್ಲ; ಪ್ರಜೆಗಳು ತನ್ನಲ್ಲಿ ಬೇಸರಪಟ್ಟುಕೊಂಡಿದ್ದಾರೆ. ಕೈಯಲ್ಲಿ ಹಣವಿಲ್ಲ; ಮಿತ್ರರಲ್ಲಿ ಆದರವಿಲ್ಲ; ಅಮಾತ್ಯರಲ್ಲಿ ಒಡಕು; ಬಲಿಷ್ಠನಾದ ಶತ್ರು ಮೇಲೆ ಬಿದ್ದಿದ್ದಾನೆ; ಹೀಗಾಗಿ ದಿಕ್ಕು ತೋಚದಂತಾಗಿದೆ - ಎಂದು ಇಟ್ಟುಕೊಳ್ಳೋಣ; ಆಗ ಅವನೇನು ಮಾಡಬೇಕು?</p>
		<p>ಭೀಷ್ಮ - ಶತ್ರುವು ಹೊರಗಿನವನಾಗಿದ್ದು ಧರ್ಮಾರ್ಥಕುಶಲನೂ ಶುದ್ದನೂ ಆಗಿದ್ದರೆ, ಅವನೊಡನೆ ಸಂಧಿ ಮಾಡಿಕೊಂಡು ಕಳೆದುಹೋದದ್ದನ್ನು ಬಿಡಿಸಿಕೊಳ್ಳಬೇಕು. ತನಗೆ ತೊಂದರೆಯಾದರೂ ಚಿಂತೆಯಿಲ್ಲ, ರಾಜಧಾನಿಯನ್ನು ಬಿಟ್ಟುಹೋದರೂ ಚಿಂತೆಯಿಲ್ಲ, ಸೇನೆ ಕೋಶ ಹೆಂಡಿರುಗಳನ್ನು ಬಿಡಬೇಕಾಗಿಬಂದರೂ ಚಿಂತೆಯಿಲ್ಲ. ಸಂಧಿಮಾಡಿಕೊಂಡು ಆಪತ್ತಿನಿಂದ ಪಾರಾಗಬೇಕು. ಅದಾಗದಿದ್ದರೆ ಯುದ್ಧಮಾಡಬೇಕು; ಯಾವುದನ್ನೂ ಶೀಘ್ರವಾಗಿ ಮಾಡಬೇಕು; ಉತ್ಸಾಹವೂ ತೃಪ್ತಿಯೂ ವಿಶ್ವಾಸವೂ ಉಳ್ಳ ಸೇನೆ ಚಿಕ್ಕದಾಗಿದ್ದರೂ ಅದರಿಂದ ಜಯ ಸಂಪಾದಿಸಬಹುದು; ಜಯವಾಗದಿದ್ದರೆ ಯುದ್ದದಲ್ಲಿ ಪ್ರಾಣಕೊಟ್ಟು ವೀರಸ್ವರ್ಗ ಪಡೆಯಬೇಕು. ಯುದ್ಧಮಾಡಲಿಷ್ಟವಿಲ್ಲದಿದ್ದರೆ ಪ್ರಜೆಗಳಲ್ಲಿಯಾಗಲಿ ಸೇನೆಯಲ್ಲಿಯಾಗಲಿ ಮೃದುತ್ವವನ್ನೂ ವಿನಯವನ್ನೂ ತೋರಿಸುತ್ತ ಅವರನ್ನು ಸಮಾಧಾನಗೊಳಿಸಿ ತಪ್ಪಿಸಿಕೊಂಡು ಹೋಗಬೇಕು. ಜೀವವೊಂದು ಗಟ್ಟಿಯಾಗಿದ್ದರೆ ಹೋದದ್ದನ್ನು ಮತ್ತೆ ಸಂಪಾದಿಸಬಹುದು.</p>
		<p>ಅಪಾಯ ಬರುವುದಕ್ಕೆ ಮುಂಚೆಯೇ ಅದಕ್ಕೆ ಪ್ರತಿಕ್ರಿಯೆಯನ್ನು ಯೋಚಿಸುವವನೂ ಅಪಾಯ ಬಂದಾಗ ಬುದ್ಧಿ ಉಪಯೋಗಿಸಿ ಅದರಿಂದ ಪಾರಾಗುವವನೂ ಸುಖ ಪಡೆಯುವನು. ಆಲಸ್ಯ ಮಾಡುವವನು ಹಾಳಾಗುವನು:- ಒಂದು ಕೆರೆಯಿತ್ತು; ಅದೇನೂ ಅಷ್ಟು ಆಳವಾದದ್ದಲ್ಲ; ಬೆಸ್ತರು ಮೀನು ಹಿಡಿಯುವುದಕ್ಕೆಂದು ಅದರ ನೀರನ್ನು ಅಲ್ಲಲ್ಲಿ ಹೊರಡಿಸುತ್ತ ಬಂದರು. ಅದರಿಂದ ಅಪಾಯವನ್ನು ಊಹಿಸಿದ ಒಂದು ಮೀನು ಮುಂಚೆಯೇ ತಪ್ಪಿಸಿಕೊಂಡು ಹೋಯಿತು. ಎರಡನೆಯದು ಬೆಸ್ತರ ಕೈಗೆ ಸಿಕ್ಕಿದಮೇಲೆ ಕಟ್ಟಿದ್ದ ದಾರದಿಂದ ನುಣುಚಿಕೊಂಡು ನೀರಿಗೆ ಬಿದ್ದು ಜೀವ ಉಳಿಸಿಕೊಂಡಿತು. ಮೂರನೆಯದು ಮುಂಚೆ ಯೋಚಿಸದೆ ಸಮಯದಲ್ಲಿ ಬುದ್ಧಿಯೂ ಇಲ್ಲದೆ ಪ್ರಾಣಕೊಟ್ಟಿತು. ಪ್ರಬಲ ಶತ್ರುವಿನೊಡನೆಯಾದರೂ ಸಂಧಿಮಾಡಿಕೊಂಡು ಆಪತ್ತಿನಿಂದ ಪಾರಾಗಬಹುದೆಂಬುದಕ್ಕೆ ಒಂದು ಕಥೆ ಹೇಳುತ್ತೇನೆ:- ಒಂದು ಕಾಡಿನಲ್ಲಿ ಒಂದು ಆಲದ ಮರವಿತ್ತಂತೆ; ಅದರ ಬುಡದಲ್ಲಿ ಒಂದು ಇಲಿ ಬಿಲಮಾಡಿಕೊಂಡಿತ್ತಂತೆ. ಒಂದು ದಿನ ಅದರ ಶತ್ರುವಾದ ಬೆಕ್ಕು ಬೇಡರು ಮೃಗಗಳಿಗೆ ಒಡ್ಡಿದ್ದ ಬಲೆಯಲ್ಲಿ ಸಿಕ್ಕಿಕೊಂಡಿತಂತೆ. ಅದರಲ್ಲಿ ಬೇಡನು ಹಾಕಿದ್ದ ಮಾಂಸದ ಚೂರನ್ನು ಕಂಡು ಇಲಿಯು ಹೊರಕ್ಕೆ ಬಂದು ಅದನ್ನು ತಿನ್ನುತ್ತಿರಲು ಇಲಿಯ ವಾಸನೆಯನ್ನು ಹಿಡಿದು ಒಂದು ಮುಂಗಸಿ ಬಂತು. ಆ ಕಡೆ ನೋಡಿದರೆ ಆ ಮರದ ಪೊಟರೆಯಲ್ಲಿದ್ದ ಒಂದು ಗೂಬೆ ಅದರ ಮೇಲೆ ಬೀಳುವುದಕ್ಕೆ ಹೊಂಚುತ್ತಿತ್ತು. ಅದನ್ನು ನೋಡಿ ಇಲಿಯು ಧೈರ್ಯಗೆಡದೆ ಬಲೆಯೊಳಗಿದ್ದ ಬೆಕ್ಕನ್ನು ಮಾತನಾಡಿಸಿ ‘ನಾನು ನಿನ್ನನ್ನು ಅಪಾಯದಿಂದ ತಪ್ಪಿಸುತ್ತೇನೆ. ನೀನು ನನ್ನನ್ನು ಅಪಾಯದಿಂದ ತಪ್ಪಿಸು; ನಾನು ನಿನ್ನ ಹೊಟ್ಟೆಯ ಕೆಳಗೆ ಅವಿತಿಟ್ಟುಕೊಳ್ಳವುದಕ್ಕೆ ಅವಕಾಶಕೊಟ್ಟರೆ ಈ ಗೂಬೆ ಮುಂಗಸಿಗಳು ಹೊರಟುಹೋದಮೇಲೆ ಈ ಬಲೆಯ ದಾರವನ್ನು ಕಡಿದು ನಿನ್ನನ್ನು ಬಿಡಿಸುತ್ತೇನೆ.’ ಎಂದಿತು. ಬೆಕ್ಕು ಅವಕಾಶ ಕೊಟ್ಟಿತು. ಅದನ್ನು ನೋಡಿ ಗೂಬೆ ಮುಂಗಸಿಗಳು ಹೊರಟುಹೋದವು. ಇಲಿಯು ಆ ಕೂಡಲೆ ಬೆಕ್ಕನ್ನು ಬಿಡುಗಡೆಮಾಡಲಿಲ್ಲ. ಬಲೆಯನ್ನೇನೋ ಕಡಿಯುತ್ತಿತ್ತು. ಅದಕ್ಕೆ ಬೆಕ್ಕು ಕಾರಣವನ್ನು ಕೇಳಲು, ಇಲಿಯು “ಈಗಲೇ ನಿನ್ನನ್ನು ಬಿಡಿಸಿದರೆ ನೀನು ನನ್ನನ್ನು ತಿಂದುಬಿಡುತ್ತೀಯೆ! ಬೇಡನು ಇಲ್ಲಿಗೆ ಬರುವ ಹೊತ್ತಿಗೆ ಸರಿಯಾಗಿ, ಇನ್ನೊಂದು ದಾರವನ್ನು ಕಡಿದು ನಾನು ಓಡಿಹೋದರೆ, ನೀನೂ ನಿನ್ನ ಜೀವ ಉಳಿಸಿಕೊಳ್ಳುವುದಕ್ಕೆ ಮರದ ಮೇಲಕ್ಕೆ ಹೋಗುತ್ತೀಯೆ!" ಎಂದು ಹೇಳಿತು. ಮತ್ತು ಹಾಗೆಯೇ ಮಾಡಿತು. ಬೇಡನು ಬರಿಯ ಕೈಯಲ್ಲಿ ಹರುಕು ಬಲೆಯನ್ನು ಹಿಡಿದುಕೊಂಡು ಹೋದನು; ಆಮೇಲೆ ಬೆಕ್ಕು ಬಿಲದಲ್ಲಿದ್ದ ಇಲಿಯೊಡನೆ ತಾವು ಮಾಡಿಕೊಂಡಿದ್ದ ಸಂಧಿಯನ್ನೂ ಸ್ನೇಹವನ್ನೂ ಪ್ರಸ್ತಾಪಿಸಿ ವಿಧವಿಧವಾಗಿ ಅದನ್ನು ಹೊರಕ್ಕೆ ಕರೆಯಿತು. ಇಲಿಯು ಬರಲಿಲ್ಲ. ‘ನನಗೂ ನಿನಗೂ ಜಾತಿವೈರ; ನಮಗೆ ಸ್ಥಿರವಾದ ಸ್ನೇಹ ಸಂಧಿಗಳೆಲ್ಲಿ ಬಂದುವು? ಅವು ತಾತ್ಕಾಲಿಕವಾದವು; ಅಲ್ಲದೆ ಈಗ ನೀನು ಹಸಿದಿದ್ದೀಯೆ. ನನ್ನನ್ನು ತಿಂದುಬಿಡುವುದು ಖಂಡಿತ! ಆ ಬೇಡ ಮತ್ತೆ ಬಂದಾನು; ಹೋಗು; ನಿನ್ನನ್ನು ಕಾಪಾಡಿಕೋ’ ಎಂದಿತು. ಬೇಡನ ಹೆಸರನ್ನು ಕೇಳಿ ಬೆಕ್ಕು ಓಡಿಹೋಯಿತು. ಇಲಿ ಬಿಲದಲ್ಲಿ ಸುಖವಾಗಿತ್ತು.</p>
		<p>ಶತ್ರುಗಳು ಎಷ್ಟು ಮೃದುವಾಗಿ ಮಾತನಾಡುತ್ತಿದ್ದರೂ ಅವರನ್ನು ನಂಬಬಾರದೆಂಬುದಕ್ಕೆ ಇನ್ನೊಂದು ಕಥೆ ಹೇಳುತ್ತೇನೆ:- ಕಾಂಪಿಲ್ಯ ನಗರದಲ್ಲಿ ಬ್ರಹ್ಮದತ್ತನೆಂಬ ರಾಜನಿದ್ದನು. ಅವನ ಅರಮನೆಯಲ್ಲಿ ಬಹುಕಾಲದಿಂದ ಪೂಜಿನಿಯೆಂಬ ಒಂದು ಹಕ್ಕಿ ಗೂಡು ಮಾಡಿಕೊಂಡಿತ್ತು. ಒಂದು ಸಾರಿ ಅದಕ್ಕೆ ಒಂದು ಮರಿಯಾಯಿತು; ರಾಣಿಯೂ ಆ ಕಾಲಕ್ಕೆ ಒಂದು ಗಂಡುಮಗುವನ್ನು ಹೆತ್ತಳು. ಹಕ್ಕಿಯು ಸಮುದ್ರತೀರದಿಂದ ಎರಡು ಹಣ್ಣನ್ನು ತಂದು ತನ್ನ ಮರಿಗೂ ರಾಜಪುತ್ರನಿಗೂ ಒಂದೊಂದನ್ನು ಕೊಟ್ಟಿತು. ಅಮೃತದಂಥ ಆ ಹಣ್ಣನ್ನು ತಿಂದು ರಾಜಶಿಶುವು ಚೆನ್ನಾಗಿ ಬೆಳೆಯಿತು. ಅದು ಮರಿಹಕ್ಕಿಯೊಡನೆ ಆಡುತ್ತ ಅದನ್ನು ಕೊಂದುಬಿಟ್ಟಿತು. ಅದನ್ನು ನೋಡಿದ ತಾಯಿಹಕ್ಕಿ ‘ಈ ಕ್ಷತ್ರಿಯರಿಗೆ ಸ್ನೇಹವೆಲ್ಲಿ ಬಂತು? ಪ್ರೀತಿಯೆಲ್ಲಿ ಬಂತು? ಕೆಲಸವಿದ್ದಾಗ ನಯವಾಗಿ ಮಾತನಾಡುತ್ತಾರೆ: ಆಮೇಲೆ ಕೈಬಿಡುತ್ತಾರೆ!’ ಎಂದು ಹಗೆಯಿಂದ ಆ ಮಗುವಿನ ಎರಡು ಕಣ್ಣುಗಳನ್ನೂ ಉಗುರಿನಿಂದ ಸೀಳಿ ಹಾಕಿತು. ರಾಜನು ಹಕ್ಕಿಯನ್ನು ಸಮಾಧಾನಮಾಡಿ ‘ಹೋಗಲಿ ಬಿಡು! ನಿನ್ನ ವೈರ ಸಾಧಿಸಿಯಾಯಿತಲ್ಲ; ಹಿಂದಿನದನ್ನು ಮರೆತು ಇದ್ದುಬಿಡು!’ ಎಂದನು. ಹಕ್ಕಿಯು ಒಪ್ಪಲಿಲ್ಲ. “ವೈರವೆಲ್ಲಿ ಅಡಗುತ್ತದೆ? ಅದು ತಲೆತಲಾಂತರದವರೆಗೆ ಬರುತ್ತದೆ. ಅಲ್ಲದೆ ಮನುಷ್ಯರಿಗೆ ಹಕ್ಕಿ ಬೇಕಾದದ್ದು ಕೊಂದು ತಿನ್ನುವುದಕ್ಕೆ. ಇಲ್ಲದಿದ್ದರೆ ಪಂಜರದಲ್ಲಿ ಕೂಡಿಹಾಕುವುದಕ್ಕೆ. ಎಲ್ಲರಿಗೂ ಒಂದೇಯೇ. ನಾವು ಮಾಡಿದ್ದು ಇನ್ನು ನಮಗೆ ಮರೆಯುವುದಿಲ್ಲ. ಸತ್ತ ಮಗನ ಜ್ಞಾಪಕ ಬಂದಹಾಗೆಲ್ಲ ಹಗೆ ಹೆಚ್ಚುತ್ತದೆ. ಹೆಜ್ಜೆಯಲ್ಲಿ ಹುಣ್ಣಿಟ್ಟುಕೊಂಡು ಓಡಿದರೆ, ಎಷ್ಟೆಷ್ಟು ರಕ್ಷಣೆ ಮಾಡಿಕೊಂಡಿದ್ದರೂ ನೊಂದೇ ನೋಯುತ್ತದೆ. ಕೆಟ್ಟ ಹೆಂಡತಿ, ಕೆಟ್ಟ ಮಗ, ಕೆಟ್ಟ ರಾಜ, ಕೆಟ್ಟ ಸಂಬಂಧ, ಕೆಟ್ಟ ದೇಶಗಳನ್ನು ಬಿಟ್ಟುಬಿಡಬೇಕು. ಕೆಟ್ಟ ಸ್ನೇಹಿತನಲ್ಲಿ ವಿಶ್ವಾಸವಿಲ್ಲ, ಕೆಟ್ಟ ಹೆಂಡತಿಯಲ್ಲಿ ಸುಖವಿಲ್ಲ. ಕೆಟ್ಟ ರಾಜ್ಯದಲ್ಲಿ ಕ್ಷೇಮವಿಲ್ಲ ಕೆಟ್ಟ ದೇಶದಲ್ಲಿ ಜೀವನೋದ್ಯೋಗವಿಲ್ಲ, ಕೆಟ್ಟ ಮಗನಲ್ಲಿ ಪ್ರೇಮವಿಲ್ಲ, ಕೆಟ್ಟ ಸಂಬಂಧದಿಂದ ಮಾನವಿಲ್ಲ. ರಾಜ ಸರಿಯಾಗಿದ್ದರೆ ಹೆಂಡತಿ ಮಕ್ಕಳು ಎಲ್ಲಾ; ಪ್ರಜಾರಕ್ಷಣೆ ಮಾಡದ ರಾಜನು ರಾಜನೇ? ಅವನು ರಾಜಕಳ್ಳ!" ಎಂದು ಹೇಳಿ ಅವನ ಅರಮನೆಯನ್ನು ಬಿಟ್ಟು ಹೊರಟುಹೋಯಿತು.</p>
		<p>ಯುಧಿಷ್ಠಿರ - ಕಾಲಸ್ವಭಾವದಿಂದ ಧರ್ಮ ಕ್ಷೀಣಿಸಿ ಕಳ್ಳಕಾಕರು ಮುಂತಾದ ಶತ್ರುಗಳಿಂದ ಪೀಡೆಯುಂಟಾದರೆ ಏನು ಮಾಡಬೇಕು?</p>
		<p>ಭೀಷ್ಮ - ಈ ವಿಚಾರದಲ್ಲಿ ಭರದ್ವಾಜನು ಶತ್ರುಂತಪನಿಗೆ ಹೇಳಿದ್ದನ್ನು ಈಗ ನಾನೂ ಹೇಳುತ್ತೇನೆ ಕೇಳು. ರಾಜನಿಗೆ ಮುಖ್ಯಸಾಧನ, ದಂಡ. ದೊಣ್ಣೆ ಎತ್ತಿಕೊಂಡು ನಿಂತಿರುವವನಿಗೆ ಜನ ಹೆದರುತ್ತದೆ. ಆಪತ್ತಡಸಿದಾಗ ವಿಚಾರ ಮಾಡುತ್ತ ಕುಳಿತುಕೊಳ್ಳಬಾರದು. ಬಾಯಲ್ಲಿ ವಿನಯವಿದ್ದರೂ ಹೃದಯ ಕತ್ತಿಯಂತಿರಬೇಕು. ಶತ್ರುವಿನೊಡನೆ ಸಂಧಾನಮಾಡಿಕೊಂಡರೂ ನಿಶ್ಚಿಂತೆಯಿಂದಿರಬಾರದು. ಮನೆಯಲ್ಲಿ ಅಡಗಿಕೊಂಡಿರುವ ಹಾವಿನಿಂದ ಹೇಗೋ ಹಾಗೆ ಅವನಿಂದ ಭಯವಿದ್ದೇ ಇರುತ್ತದೆ. ಆದ್ದರಿಂದ ಅವನನ್ನು ಇಂಪಾದ ಮಾತುಗಳಿಂದಲೋ ಆಸೆ ತೋರಿಸುವುದರಿಂದಲೋ ಆವಶ್ಯಕವಿದ್ದರೆ ಕೈಮುಗಿದು ಕಾಲುಕಟ್ಟಿಕೊಂಡು ಕಣ್ಣೀರು ಸುರಿಸುವುದರಿಂದಲೋ ವಶಪಡಿಸಿಕೊಂಡು ಅವಕಾಶ ಸಿಕ್ಕಿದಾಗ ಬಂಡೆಯಮೇಲೆ ಮಡಕೆಯನ್ನು ಎತ್ತಿಹಾಕಿ ಒಡೆಯುವಂತೆ ನಾಶಮಾಡಿಬಿಡಬೇಕು. ಶತ್ರುವಿನಲ್ಲಿ ದಯಾದಾಕ್ಷಿಣ್ಯಗಳನ್ನು ತೋರಬಾರದು. ಅವನಲ್ಲಿ ಶೇಷ ಉಳಿಯದಂತೆ ನಿರ್ಮೂಲ ಮಾಡಿಬಿಡಬೇಕು. ತಲೆಯೊಡೆದ ಮೇಲೆ ಕಣ್ಣೀರು ಹಾಕಿದರೂ ಚಿಂತೆಯಿಲ್ಲ. ಕಾಲಿಗೆ ಚುಚ್ಚಿಕೊಂಡ ಮುಳ್ಳಾಗಲಿ ಪೂರ್ತಿಯಾಗಿ ಹೊರಕ್ಕೆ ಬರದೆ ಅರ್ಧ ಮುರಿದುಕೊಂಡರೆ ಅದರಿಂದ ಬಹುಕಾಲ ನೋವಿರುತ್ತದೆ. ತೀಕ್ಷ್ಣನಾಗಿರಬೇಕು; ಮೃದುವಾಗಿರಬೇಕಾದಾಗ ಮೃದುವಾಗಿರಬೇಕು; ಯಾವಾಗಲೂ ಮೃದುವಾಗಿದ್ದರೆ ಅಸಡ್ಡೆ ಹುಟ್ಟುತ್ತದೆ; ತೀಕ್ಷ್ಣವಾಗಿದ್ದರೆ ಬರಿಯ ಭಯದಲ್ಲಿ ಮುಗಿದುಹೋಗುತ್ತದೆ. ಬಲವಾದವರ ಮುಂದೆ ತಗ್ಗಬೇಕು. ಹೆದರುವವರನ್ನು ಹೆದರಿಸಬೇಕು. ತನ್ನ ಹುಳುಕನ್ನು ತೋರಿಸದೆ ಶತ್ರುಗಳ ಹುಳುಕನ್ನು ಗಮನಿಸುತ್ತಿರಬೇಕು; ಶುಷ್ಕವೈರವನ್ನು ಕಟ್ಟಿಕೊಳ್ಳಬಾರದು. ಅತಿಸಾಹಸಕ್ಕೆ ಹೋಗಬಾರದು; ಅದು ಹಸುವಿನ ಕೊಂಬನ್ನು ಅಗಿದಂತೆ. ಅದರಲ್ಲಿ ರಸವಿಲ್ಲ, ರುಚಿಯಿಲ್ಲ; ಹಲ್ಲುಗಳಿಗೆ ಬರಿ ನೋವು. ಅಷ್ಟೇಯೆ! ಹೀಗೆಂದು ಅಧೈರ್ಯದಿಂದ ಸಾಹಸಕ್ಕೆ ಹೋಗದಿದ್ದವನಿಗೆ ಶ್ರೇಯಸ್ಸಿಲ್ಲ. ಅದಕ್ಕೆ ದೇಶಕಾಲಗಳನ್ನು ಪರಿಶೀಲಿಸಬೇಕು. ಬಕದಂತೆ ಧ್ಯಾನಿಸಿ, ತೋಳನಂತೆ ಹೊಂಚಿ, ಸಿಂಹದಂತೆ ಪರಾಕ್ರಮ ತೋರಿಸಿ, ಬಾಣದಂತೆ ಬೀಳಬೇಕು. ಹೀಗಾದರೆ ರಾಜನು ಶತ್ರುವನ್ನು ಅಡಗಿಸಿ ತನ್ನ ಕೆಲಸವನ್ನು ಸಾಧಿಸಿಕೊಳ್ಳುತ್ತಾನೆ.</p>
		<p>ಯುಧಿಷ್ಠಿರ - ಧರ್ಮವು ಕ್ಷೀಣವಾಗಿ, ಮಳೆಬೆಳೆಗಳು ಹೋಗಿ, ಎಲ್ಲರೂ ದರೋಡೆಕೋರರಾದಾಗ ಬ್ರಾಹ್ಮಣ ಹೇಗೆ ಬದುಕಬೇಕು? ರಾಜ ಏನು ಮಾಡಬೇಕು?</p>
		<p>ಭೀಷ್ಮ - ಮಳೆಬೆಳೆಗಳಿಗೂ ಎಲ್ಲ ಯೋಗಕ್ಷೇಮಕ್ಕೂ ರಾಜನೇ ಕಾರಣ. ಅದಿರಲಿ; ಅಂಥ ಕಷ್ಟಕಾಲದಲ್ಲಿ ಪ್ರತಿಯೊಬ್ಬನೂ ತನ್ನ ಬುದ್ದಿ ಉಪಯೋಗಿಸಿ ಹೇಗಾದರೂ ಜೀವದಿಂದುಳಿದುಕೊಳ್ಳಬೇಕು. ಒಂದು ಬೂರುಗದ ಮರಕ್ಕೂ ಬಿರುಗಾಳಿಗೂ ಸ್ಪರ್ಧೆ ಹುಟ್ಟಿ ಗಾಳಿ ಮೇಲೆಬೀಳಲು ಬರುವ ಹೊತ್ತಿಗೆ ಮರವು ತನ್ನ ಕೊಂಬೆಗಳನ್ನೆಲ್ಲಾ ಮುರಿದುಕೊಂಡು ಮೋಟುಮರವಾಗಿ ನಿಂತಿತಂತೆ. ಆ ಬಲವಾದ ಮೋಟನ್ನು ಬಿರುಗಾಳಿ ಏನೂ ಮಾಡಲಾರದೆ ಹೋಯಿತಂತೆ.</p>
		<p>ಹಿಂದೆ ಒಂದು ಸಾರಿ ಘೋರಕ್ಷಾಮದಲ್ಲಿ ತಿನ್ನುವುದಕ್ಕೆ ಏನೂ ದೊರೆಯದಿದ್ದಾಗ ವಿಶ್ವಾಮಿತ್ರನು ಒಬ್ಬ ಹೊಲೆಯನ ಮನೆಯಲ್ಲಿ ನಾಯಿಯ ಮಾಂಸವನ್ನು ಕದ್ದುತಿಂದು ಜೀವ ಹಿಡಿದುಕೊಂಡಿದ್ದನಂತೆ. ಮೊದಲೇ ಮಾಂಸ; ಅದು ನಾಯಿಯದು; ಹೊಲೆಯನ ಮನೆಯದು; ಅದನ್ನು ವಿಶ್ವಾಮಿತ್ರನು ಕದ್ದು ಪಡೆದನು. ಅವನೋ ಬ್ರಹ್ಮರ್ಷಿ! ಇದನ್ನೆಲ್ಲಾ ಆ ಹೊಲೆಯನು ಬಾಯಿಬಿಟ್ಟು ಹೇಳಿದರೂ ವಿಶ್ವಾಮಿತ್ರನು ಲಕ್ಷ್ಯಮಾಡಲಿಲ್ಲ. ಒಳ್ಳೆಯ ಕಾಲ ಬರುವವರೆಗೂ ಹೇಗಾದರೂ ಜೀವದಿಂದಿರುವುದು ಮುಖ್ಯವಾಗಿತ್ತು.</p>
		<p>ಹೊಟ್ಟೆಗಿಲ್ಲದೆ ಕಷ್ಟಕ್ಕೆ ಸಿಕ್ಕಿರುವ ಕಾಲದಲ್ಲಿ ಕಪೋತದಂತೆ ಶತ್ರುವಿಗಾದರೂ ಸಹಾಯಮಾಡಬೇಕು. ಒಂದು ಕಾಡಿನಲ್ಲಿ ಒಬ್ಬ ಬೇಡನು ಹಕ್ಕಿಪಕ್ಷಿಗಳನ್ನು ಹಿಡಿದು ಕತ್ತಲೆಯಾಗಲು ಅಲ್ಲೇ ಒಂದು ಮರದ ಕೆಳಗೆ ತರಗೆಲೆಗಳನ್ನು ಹರಡಿ ಒಂದು ಕಲ್ಲನ್ನು ಒರಗಿಕೊಂಡು ಮಲಗಿದನು. ಆದರೆ ನಿದ್ರೆ ಬಾರದು. ಹಸಿವು. ಚಳಿ; ಆ ಮರದ ಮೇಲಿದ್ದ ಪಾರಿವಾಳವು ಅದನ್ನು ನೋಡಿ, ಅವನ ಮುಂದೆ ಕಡ್ಡಿಗಳನ್ನು ತಂದುಹಾಕಿ ಬೆಂಕಿ ಹೊತ್ತಿಸಿಕೊಟ್ಟಿತು. ಆಮೇಲೆ ಅವನಿಗೆ ಆಹಾರವಾಗಲೆಂದು ತಾನೇ ಅದರೊಳಗೆ ಬಿದ್ದು ಸತ್ತಿತು; ಅವನಿಗೆ ಅದರಿಂದ ವ್ಯಥೆಯಾಗಿ ತಾನು ಹಿಡಿದಿದ್ದ ಹಕ್ಕಿಗಳನ್ನೆಲ್ಲಾ ಬಿಟ್ಟನು. ಅವುಗಳಲ್ಲಿ ಸುಟ್ಟಹಕ್ಕಿಯ ಹೆಂಡತಿಯೂ ಇತ್ತು. ಅದು ಈ ಮೊದಲೇ ಬೇಡನ ಚೀಲದೊಳಗಿನಿಂದಲೇ ಅವನಿಗೆ ಆತಿಥ್ಯಮಾಡಬೇಕೆಂದು ಗಂಡನನ್ನು ಕೇಳಿಕೊಂಡಿತ್ತು. ಈಗ ಗಂಡ ಸತ್ತ ಬೆಂಕಿಯಲ್ಲಿ ತಾನೂ ಬಿದ್ದು ಸಹಗಮನದಿಂದ ಪ್ರಾಣಬಿಟ್ಟಿತು. ಬೇಡನೂ ಮುಂದೆ ಹೋಗಿ ಕಾಡುಕಿಚ್ಚಿನಲ್ಲಿ ಸತ್ತನು. ಅವರು ಮೂವರಿಗೂ ಸದ್ಗತಿ ಲಭಿಸಿತು.</p>
		<p>ಕಷ್ಟಬಂದ ಕಾಲದಲ್ಲಿ ಎದೆಗುಂದದೆ ಧೃಢನಿಶ್ಚಯದಿಂದಿದ್ದು ದೈವಾನುಗ್ರಹವೂ ದೊರೆತರೆ ಬೇಗ ಕಷ್ಟನಿವಾರಣೆಯಾಗಿ ಫಲ ದೊರೆಯುತ್ತದೆ. - ಹಿಂದೆ ವೈದಿಶ ನಗರದಲ್ಲಿ ಒಬ್ಬ ಹುಡುಗನು ಸತ್ತುಹೋದನು. ಅವನ ಬಂಧುಗಳು ವಂಶಕ್ಕೆ ಇದ್ದ ಒಬ್ಬನೇ ಹುಡುಗನು ಹೋಗಿಬಿಟ್ಟನೆಂದು ತುಂಬ ದುಃಖಿತರಾಗಿ ಹೆಣವನ್ನು ಸ್ಮಶಾನಕ್ಕೆ ತಂದು ತೊಡೆಯ ಮೇಲೆ ಹಾಕಿಕೊಂಡು ಅಳುತ್ತಿದ್ದರು. ಅವರ ಅಳುವನ್ನು ಕೇಳಿ ಬಂದ ಒಂದು ಹದ್ದು “ಇನ್ನು ಎಷ್ಟು ಹೊತ್ತು ಶವವನ್ನು ಇಟ್ಟುಕೊಂಡಿರುತ್ತೀರಿ? ಅದನ್ನು ಇಲ್ಲಿ ಇಟ್ಟುಬಿಟ್ಟು ಹೋಗಿ! ಸಾವಿರಾರು ಜನ ಗಂಡಸರೂ ಹೆಂಗಸರೂ ಹೀಗೇ ಕಾಲವಶರಾಗಿ ಇಲ್ಲಿಗೆ ಬಂದರು. ಅವರಿಗೇನು ನೆಂಟರು ಇಷ್ಟರು ಇರಲಿಲ್ಲವೇ? ಅವರೆಲ್ಲರೂ ಹೊರಟುಹೋದರು. ಜಗತ್ತೇ ಹೀಗೆ - ಸುಖ ದುಃಖಗಳಿಂದ ಕೂಡಿದ್ದು. ಸೇರುವುದು ಅಗಲುವುದು ಒಂದರ ಮೇಲೊಂದು ಇದ್ದೇ ಇರುತ್ತದೆ. ಶವವನ್ನು ಹೊತ್ತುಕೊಂಡು ಹೋಗುವವರೂ ಅದರ ಹಿಂದೆ ಹೋಗುವವರೂ ಎಲ್ಲರೂ ಬದುಕಿರುವುದು ಅವರವರ ಆಯುಸ್ಸು ಇರುವಷ್ಟೇ. ಈ ಭಯಂಕರವಾದ ಮಸಣದಲ್ಲಿದ್ದೇನು ಪ್ರಯೋಜನ? ನಮಗೆ ಬೇಕಾದವರಾಗಲಿ ಬೇಡದವರಾಗಲಿ ಹುಟ್ಟಿದಮೇಲೆ ಸಾಯಲೇ ಬೇಕು. ಸತ್ತ ಮೇಲೆ ಅವರನ್ನು ಯಾರಾದರೂ ಬದುಕಿಸಬಲ್ಲರೇ? ಮಗುವಿನ ಮೇಲಣ ಭ್ರಮೆಯನ್ನು ತೊರೆದು ಹೊತ್ತು ಮುಳುಗುವುದಕ್ಕಿಂತ ಮುಂಚೆ ಮನೆ ಸೇರಿಕೊಳ್ಳಿ” ಎಂದಿತು.</p>
		<p>ಅವರು ಹೊರಡುವುದಕ್ಕೆ ಸಿದ್ಧವಾಗುತ್ತಿರಲು ಹತ್ತಿರದಲ್ಲಿದ್ದ ಬಿಲದಿಂದ ಒಂದು ನರಿಯು ತಲೆಹಾಕಿ “ಆಹಾ! ಮನುಷ್ಯರು ಎಂತಹ ಕಲ್ಲು ಮನಸ್ಸಿನವರು! ಇನ್ನೂ ಸೂರ್ಯ ಹೊಳೆಯುತ್ತಿದ್ದಾನೆ. ಹೆದರಬೇಡಿ, ಹೊತ್ತು ಒಂದೇ ವಿಧವಾಗಿರುವುದಿಲ್ಲ. ಮಗುವಿಗೆ ಜೀವ ಬಂದರೂ ಬರಬಹುದು. ಪ್ರೀತಿಯನ್ನು ತೊರೆದು ಮನಸ್ಸು ಕಲ್ಲುಮಾಡಿಕೊಂಡು ಮಗುವನ್ನು ಏಕೆ ಮಣ್ಣುಪಾಲು ಮಾಡಿ ಹೋಗುತ್ತೀರಿ? ಮಗು ಮಾತನಾಡಿದರೆ ಅದನ್ನು ಕೇಳಿಯೇ ಸಂತೋಷಪಡುತ್ತಿದ್ದ ನೀವು ಈಗ ಆ ಪುತ್ರ ಪ್ರೀತಿಯನ್ನು ತ್ಯಜಿಸಿಬಿಟ್ಟಿರಾ? ಪಶು ಪಕ್ಷಿಗಳಿಗೂ ತಮ್ಮ ಮರಿಗಳೆಂದರೆ ಎಷ್ಟೋಪ್ರೀತಿ! ಅವು ಕಣ್ಮರೆಯಾದರೆ ಗೋಳಾಡುತ್ತವೆ. ಆ ಮರಿಗಳನ್ನು ಹೀಗೆ ಪ್ರೀತಿ ಪಟ್ಟು ಸಾಕಿದ್ದರಿಂದ ಅವಕ್ಕೆ ಪ್ರತಿಫಲವೇನೂ ದೊರೆಯುವುದಿಲ್ಲ. ಅವೇನು ದೊಡ್ಡವಾದಮೇಲೆ ತಂದೆತಾಯಿಗಳನ್ನು ಕಾಪಾಡುತ್ತವೆಯೇ? ಮನುಷ್ಯರಿಗಾದರೋ ಮಕ್ಕಳು ಇಹದಲ್ಲಿ ದಿಕ್ಕಾಗಿ ಪರದಲ್ಲಿ ಗತಿಕಾಣಿಸುತ್ತಾರೆ. ಇಂಥ ಗೋತ್ರೋದ್ಧಾರಕನಾದ ಮಗನನ್ನು ಹೇಗೆ ಬಿಟ್ಟು ಹೋಗುತ್ತಿದ್ದೀರಿ. ಆದಷ್ಟು ಹೆಚ್ಚುಕಾಲ ಅತ್ತು ಕಣ್ಣುತುಂಬ ನೋಡಿ! ನಮಗೆ ತುಂಬಾ ಬೇಕಾದ ವಸ್ತುವನ್ನು ಒಮ್ಮೆಗೇ ತೊರೆದುಕೊಂಡು ಹೋಗಿಬಿಡುವುದಕ್ಕಾಗುತ್ತದೆಯೇ? ಬಡತನ ನ್ಯಾಯಸ್ಥಾನ ಶ್ಮಶಾನ ಇವುಗಳಲ್ಲಿ ನೆಂಟರಲ್ಲದೆ ಇತರರು ನಿಲ್ಲುವುದಿಲ್ಲ. ಅಯ್ಯೋ, ಈ ತಾವರೆಗಣ್ಣಿನ ಹುಡುಗನನ್ನು ಹೇಗೆ ಬಿಟ್ಟುಹೋಗುತ್ತೀರಿ? ಮಂಗಳಸ್ನಾನಮಾಡಿ ಉಟ್ಟುತೊಟ್ಟ ಮದುವಣಿಗನ ಹಾಗಿದ್ದಾನಲ್ಲಾ!” ಎಂದಿತು.</p>
		<p>ಈ ಮಾತನ್ನು ಕೇಳಿ ಅವರು ನಿಂತರು. ಆಗ ಹದ್ದು “ಛೀ! ಈ ಘಾತುಕವೂ ನೀಚವೂ ಆದ ನರಿಯ ಮಾತನ್ನು ಕೇಳಿ ನಿಂತುಬಿಟ್ಟಿರಾ? ಜೀವ ಹೋಗಿ ಕಟ್ಟಿಗೆಯಂತಾದ ಈ ಶವಕ್ಕೆ ಏಕೆ ಅಳುತ್ತೀರಿ? ನಿಮ್ಮ ಮುಂದಿನ ಗತಿಯನ್ನು ನೋಡಿಕೊಳ್ಳಿ; ತಪಸ್ಸುಮಾಡಿ ಪಾಪ ಕಳೆದುಕೊಳ್ಳಿ; ಅತ್ತರೇನು ಬಂತು? ತಪಸ್ಸಿನಿಂದ ಧನ ದನ ಚಿನ್ನ ರನ್ನ ಮಕ್ಕಳು ಮರಿ ಎಲ್ಲವೂ ಲಭಿಸುತ್ತದೆ. ಸುಖದುಃಖಗಳು ಅವರವರು ಪಡೆದುಬಂದವು ಅವರವರಿಗೆ. ತಂದೆಯ ಕರ್ಮ ಮಗನಿಗೂ ಇಲ್ಲ. ಮಗನ ಕರ್ಮ ತಂದೆಗೂ ಇಲ್ಲ. ಆದ್ದರಿಂದ ಧರ್ಮವನ್ನು ಕೈಕೊಳ್ಳಿ; ಅಧರ್ಮವನ್ನು ಬಿಡಿ; ದುಃಖ ದೈನ್ಯಗಳನ್ನು ತೊರೆದು ಹುಡುಗನನ್ನು ಬಿಟ್ಟು ಬೇಗ ಹಿಂತಿರುಗಿ; ಅವನವನು ಮಾಡಿದ ಶುಭಾಶುಭ ಕರ್ಮಫಲಗಳನ್ನು ಅವನು ಉಣ್ಣುತ್ತಾನೆ. ಅದರಲ್ಲಿ ನೆಂಟರಿಗೇನಿದೆ? ಇಲ್ಲಿಗೆ ಬಂದವರೆಲ್ಲರೂ ಬಂಧು ಬಾಂಧವರನ್ನು ಬಿಟ್ಟು ಸ್ನೇಹವನ್ನು ತೊರೆದು ಕಣ್ಣೀರು ಹಾಕುತ್ತಾ ಹಿಂದಿರುಗಿ ಹೋಗುವವರೇಯೆ; ಪ್ರಾಜ್ಞನಾಗಲಿ ಮೂರ್ಖನಾಗಲಿ ಭಾಗ್ಯವಂತನಾಗಲಿ ಬಡವನಾಗಲಿ ಎಲ್ಲರೂ ಕಾಲವಶರಾಗತಕ್ಕದ್ದೇ. ಸತ್ತವನಿಗಾಗಿ ಅತ್ತು ನೀವು ಮಾಡುವುದೇನು? ಕಾಲವೆಂಬುದು ಎಲ್ಲರಿಗೂ ಮೇಲ್ಪಟ್ಟದ್ದು. ಎಲ್ಲರಲ್ಲಿಯೂ ಸಮನಾಗಿ ವರ್ತಿಸತಕ್ಕದ್ದು. ಅದಕ್ಕೆ ಯುವಕರು ಮುದುಕರು ಹುಡುಗರು ಹೊಟ್ಟೆಯಲ್ಲಿರುವ ಮಕ್ಕಳು ಎಲ್ಲರೂ ಒಂದೇ. ಅದು ಎಲ್ಲರನ್ನೂ ಬಾಯಿಗೆ ಹಾಕಿಕೊಳ್ಳುತ್ತದೆ. ಪ್ರಪಂಚವಿರುವುದೇ ಹೀಗೆ!” ಎಂದಿತು.</p>
		<p>ನರಿಯು "ಅಹಾ! ಈ ದಡ್ಡ ಹದ್ದಿನ ಮಾತು ಕೇಳಿ ಶೋಕಪರವಶರಾಗಿದ್ದ ನಿಮ್ಮ ಪ್ರೀತಿ ಇಳಿಮುಖವಾಗಿ ಬಿಟ್ಟಿತಲ್ಲಾ! ಶಾಂತರಾಗಿ ಮಾತುಕಥೆಯಾಡಿಕೊಂಡು ಕೆರೆಯ ಕಡೆಗೆ ಹೊರಟುಬಿಟ್ಟಿರಿ! ಮಗನಿಲ್ಲದೆ ಶೂನ್ಯವಾದ ಮನೆಗೆ ಹೋದರೆ ಕರುಗಳಿಲ್ಲದ ಹಸುಗಳಂತೆ ಗೋಳಾಡುತ್ತೀರಿ! ಮನುಷ್ಯನ ಶೋಕವೆಂಬುದು ಎಷ್ಟರಮಟ್ಟಿನದು ಎಂದು ಈಗ ಗೊತ್ತಾಯಿತು. ನಿಮ್ಮ ಪ್ರೀತಿಯನ್ನೂ ದುಃಖವನ್ನೂ ನೋಡಿ ನನಗೇ ಅಳುಬರುತ್ತಿದೆ. ಸಂತತವಾಗಿ ಪ್ರಯತ್ನಮಾಡಿದರೆ ದೈವಸಾಹಾಯದಿಂದ ಜಯ ಲಭಿಸುತ್ತದೆ. ಯಾವಾಗಲೂ ಉತ್ಸಾಹಹೀನನಾಗಬಾರದು. ನಿರುತ್ಸಾಹದಿಂದ ಏನು ಸುಖ? ನಿಮ್ಮ ದೇಹಾರ್ಧದಂತೆ ಇರುವ ಈ ಪಿತೃಕುಲೋದ್ಧಾರಕನನ್ನು ಕಾಡುಪಾಲು ಮಾಡಿ ಎಲ್ಲಿಗೆ ಹೋಗುತ್ತೀರಿ? ಒಂದು ವೇಳೆ ಸೂರ್ಯಮುಳುಗಿ ಸಂಜೆಯಾದರೆ ಹುಡುಗನನ್ನು ಮನೆಗೆ ತೆಗೆದುಕೊಂಡು ಹೋಗಿ; ಇಲ್ಲವೇ ಎಲ್ಲರೂ ಇಲ್ಲೇ ಇರಿ ಎಂದಿತು.</p>
		<p>ಹದ್ದು “ನಾನು ಹುಟ್ಟಿ ಸಾವಿರವರ್ಷಗಳ ಮೇಲಾಯಿತು. ಈ ಕಾಲದಲ್ಲಿ ಸತ್ತವರು ಯಾರೂ ಬದುಕಿದ್ದನ್ನು ಕಾಣೆ. ಕೆಲವರು ಹೊಟ್ಟೆಯಲ್ಲಿಯೇ ಸಾಯುತ್ತಾರೆ. ಕೆಲವರು ಹುಟ್ಟಿದ ಕೂಡಲೇ ಸಾಯುತ್ತಾರೆ. ಕೆಲವರು ಹೋಗುಹೋಗುತ್ತ ಸತ್ತು ಬೀಳುತ್ತಾರೆ. ಕೆಲವರು ತುಂಬುಯೌವನದಲ್ಲಿ ಸಾಯುತ್ತಾರೆ. ಸ್ಥಾವರ ಜಂಗಮಗಳೆಲ್ಲಕ್ಕೂ ಸಾವು ಎಂಬುದು ಮುಂದೆ ಕಾದು ಕುಳಿತೇ ಇರುತ್ತದೆ. ಹೆಂಡತಿಯನ್ನು ಕಳೆದುಕೊಂಡವರೂ ಮಕ್ಕಳನ್ನು ಕಳೆದುಕೊಂಡವರೂ ದುಃಖದಲ್ಲಿ ಬೆಂದು ನಿತ್ಯವೂ ಮನೆಗೆ ಹಿಂತಿರುಗುವವರೇಯೆ. ಅಂಥವರು ಸಾವಿರಾರು ಜನ. ಈ ಮಗುವಿನ ದೇಹ ಕಳೆಗೆಟ್ಟು ಕಟ್ಟಿಗೆಯಂತಾಗಿದೆ; ಜೀವವು ಮತ್ತಾವುದೋ ದೇಹವನ್ನು ಸೇರಿಕೊಂಡಿದೆ. ಹೀಗೆ ಎಲ್ಲಿಯೋ ಅಲೆಯುತ್ತಿರುವ ಜೀವಕ್ಕಾಗಿ ಅಳುವುದನ್ನು ಬಿಟ್ಟು ನೀವು ಏಕೆ ಹೊರಟುಹೋಗುತ್ತಿಲ್ಲ? ನಿಮ್ಮ ಈ ಮಮತೆ ಅಭಿಮಾನಗಳು ಏನೂ ಪ್ರಯೋಜನಕ್ಕೆ ಬಂದವಲ್ಲ. ಆ ಹುಡುಗ ನಿಮ್ಮನ್ನೇನು ನೋಡಬಲ್ಲನೇ? ನಿಮ್ಮ ಮಾತನ್ನು ಕೇಳಬಲ್ಲನೇ? ಆದ್ದರಿಂದ ಅವನನ್ನು ಬಿಟ್ಟುಬಿಟ್ಟು ಬೇಗ ಮನೆಗೆ ಹೋಗಿ! ನಾನೂ ಮೋಕ್ಷಧರ್ಮಾನುಸಾರಿಯಾದ ಮತ್ತು ಯುಕ್ತಿಯುಕ್ತವಾದ ಸಂಗತಿಗಳನ್ನು ಎಷ್ಟೋ ಸರಳವಾದ ಮಾತುಗಳಲಿ ಹೇಳಿದ್ದೇನೆ. ಅವುಗಳಿಂದ ನಿಮಗೆ ವಿವೇಕ ವಿಜ್ಞಾನ ಬುದ್ದಿ ತಿಳಿವಳಿಕೆ ಬರಬೇಕು. ಹಿಂತಿರುಗಿ ಹೋಗಿ!” ಎಂದಿತು.</p>
		<p>ನರಿಯು “ಬಂಗಾರದಂಥ ಮಗು! ಹದ್ದಿನಮಾತು ಕೇಳಿ ಇಂಥ ಮಗುವನ್ನು ಬಿಟ್ಟುಹೋಗುತ್ತೀರಲ್ಲಾ! ಇದರಿಂದ ಪ್ರೀತಿಯೂ ಶೋಕವೂ ಕಡಿದು ಹೋಗುತ್ತದೆಯೇ? ಬಿಟ್ಟು ಹೋದರೆ ಆಮೇಲೆ ಖಂಡಿತ ಸಂಕಟಪಡುತ್ತೀರಿ. ಹಿಂದೆ ಶ್ರೀರಾಮನು ಶಂಬುಕನನ್ನು ಕೊಂದು ಬ್ರಾಹ್ಮಣಕುಮಾರನನ್ನು ಬದುಕಿಸಿದನೆಂದೂ, ಒಬ್ಬ ಧಾರ್ಮಿಕನು ಶ್ವೇತರಾಜನ ಮಗನನ್ನು ಬದುಕಿಸಿದನೆಂದೂ ಕೇಳಿಲ್ಲವೇ? ಹಾಗೇ ಯಾರಾದರೂ ಒಬ್ಬ ಸಿದ್ಧನೋ ಮುನಿಯೋ ದೇವತೆಯೋ ನಿಮ್ಮ ಗೋಳಾಟವನ್ನ ಕೇಳಿ ದಯೆ ತೋರಿದರೂ ತೋರಬಹುದು” ಎಂದಿತು.</p>
		<p>ಹದ್ದು “ಮಗವನ್ನು ಸುಮ್ಮನೆ ಕಣ್ಣೀರಿನಿಂದ ಕೊಳಕು ಮಾಡುತ್ತಿದ್ದೀರಿ; ಎತ್ತಿ ಇಳಿಸಿ ನೋಯಿಸುತ್ತಿದ್ದೀರಿ. ಯಮಧರ್ಮರಾಜನು ಅವನಿಗೆ ದೀರ್ಘನಿದ್ರೆ ತಂದಿದ್ದಾನೆ. ಪ್ರೇತಪಟ್ಟಣವು ಎಲ್ಲ ಸ್ನೇಹಕ್ಕೂ ಕೊನೆ. ನರಿ ಹೇಳಿಬಿಟ್ಟರೆ ಮಗು ಮತ್ತೆ ಬದುಕುತ್ತದೆಯೇ? ಇಂಥ ನೂರು ನರಿಗಳು ನೂರಾರು ವರ್ಷ ಪ್ರಯತ್ನಪಟ್ಟರೂ ಅದನ್ನು ಬದುಕಿಸಲಾರವು. ಸುಮ್ಮನೆ ಕಣ್ಣೀರು ಸುರಿಸಿ ಬಿಸುಸುಯ್ದು ಗೋಳಾಡಿದರೆ ಜೀವ ಬರುತ್ತದೆಯೇ? ಕಣ್ಣುಬಿಟ್ಟು ನೋಡಲಾರ, ಮೈ ಅಲುಗಿಸಲೂ ಆಗದ ದೇಹದ ಮುಂದೆ ಅತ್ತು ಅತ್ತು ನೀವು ಮಾಡುವುದೇನು?" ಎಂದಿತು.</p>
		<p>ನರಿಯು “ಈ ಮರ್ತ್ಯಲೋಕ ಎಷ್ಟು ದಾರುಣವಾದದ್ದು! ಇಲ್ಲಿ ಎಲ್ಲಾ ಪ್ರಾಣಿಗಳೂ ಸಾಯಲೇಬೇಕು; ನೆಂಟರಿಷ್ಟರು ಅಗಲಬೇಕು. ಜೀವಿತಕಾಲವೂ ಅತ್ಯಲ್ಪ. ಅದರಲ್ಲಿ ಸುಳ್ಳು ತಟವಟ ಮೋಸ ಜಗಳ ಬೈಗಳು! ದುಃಖ ಶೋಕಗಳನ್ನು ಕೆರಳಿಸತಕ್ಕ ಈ ಪರಿಸ್ಥಿತಿಯನ್ನು ನೋಡಿದರೆ ಮನುಷ್ಯಲೋಕ ಒಂದು ಗಳಿಗೆಯೂ ಬೇಡವೆನ್ನಿಸುತ್ತದೆ. ಅಯ್ಯೋ ಮನುಷ್ಯರಿರಾ! ಹದ್ದಿನ ಮಾತು ಕೇಳಿ ಇಂಥ ಸುಂದರವಾದ ಮಗುವನ್ನು ನೆಲದ ಮೇಲೆ ಹಾಕಿ ಹೇಗೆ ಹೋಗುತ್ತೀರಿ? ನನ್ನ ಮನಸ್ಸಿಗೇನೋ ಈ ಮಗು ಬದುಕಿಯೇ ಬದುಕುತ್ತದೆ ಎನ್ನಿಸುತ್ತಿದೆ. ಇಂಥ ಮಗು ಸಾಯೋಣವೆಂದರೇನು? ಲೋಕವು ಸುಖದುಃಖಗಳೆರಡರಿಂದಲೂ ಕೂಡಿದ್ದು; ಅವೆರೆಡರಲ್ಲಿ ಯಾವುದೂ ಒಂದೇ ಕೊನೆಯವರೆಗೂ ಇರುವುದಿಲ್ಲ. ಹೀಗೆ ದುಃಖವಾದ ಮೇಲೆ ಸುಖ ಬರುವ ಸಂಭವವಿರುವುದರಿಂದ ಮಗುವನ್ನು ಏಕೆ ಬಿಟ್ಟುಹೋಗುತ್ತೀರಿ?” ಎಂದಿತು.</p>
		<p>ನರಿಯು ಶ್ಮಶಾನದಲ್ಲಿದ್ದುಕೊಂಡು ರಾತ್ರಿಯಾದ ಮೇಲೆ ಹೊರಗೆ ಹೊರಡತಕ್ಕದ್ದು. ಆದ್ದರಿಂದ ಪ್ರಿಯವಾದ ಮಾತುಗಳಾಡಿ ಸ್ವಾರ್ಥಕ್ಕಾಗಿ ಅವರನ್ನು ತಡೆದು ನಿಲ್ಲಿಸುತ್ತಿತ್ತು. ‘ನರಿಯ ಮಾತು ಕೇಳಿದರೆ ನೀವು ಕೆಟ್ಟುಹೋಗುತ್ತೀರಿ ಎಂದು ಹದ್ದೂ, ಹದ್ದಿನ ಮಾತನ್ನು ಕೇಳಿದರೆ ನೀವು ಮಗುವನ್ನು ಕಳೆದುಕೊಳ್ಳುತ್ತೀರಿ ಎಂದು ನರಿಯೂ ವಾದಿಸುತ್ತಿದ್ದವು. ಇನ್ನೂ ಬೆಳಕಿರಲಿ ಎಂದು ಹದ್ದಿನ ಆಸೆ. ಕತ್ತಲಾಗಲಿ ಎಂದು ನರಿಯ ಆಸೆ; ಅವೆರಡಕ್ಕೂ ಹಸಿವು; ಆದ್ದರಿಂದ ಸ್ವಕಾರ್ಯ ಸಾಧನೆಗಾಗಿ ಸತ್ತ ಹುಡುಗನ ನೆಂಟರಿಗೆ ಯುಕ್ತಿಯುಕ್ತವಾಗಿ ಶಾಸ್ತ್ರಸಮ್ಮತವಾಗಿ ವಿದ್ವಾಂಸರಂತೆ ಬೋಧಿಸುತ್ತಿದ್ದವು. ಅವುಗಳ ಅಮೃತದಂಥ ಮಾತನ್ನು ಕೇಳಿ ಅವರು ಹೊರಡುತ್ತಿದ್ದರು, ಹಿಂತಿರುಗುತ್ತಿದ್ದರು. ಕೊನೆಗೆ ದುಃಖ ದೈನ್ಯ ಪರವಶರಾಗಿ ಏನು ಮಾಡಲೂ ತೋರದೆ ಅಲ್ಲಿಯೇ ಅಳುತ್ತ ಕುಳಿತುಬಿಟ್ಟರು. ಆಗ ಶಂಕರನು ಪ್ರತ್ಯಕ್ಷನಾಗಿ ನಿಮಗೆ ಏನು ವರ ಬೇಕೆಂದು ಕೇಳಿದನು. ಅವರು ಅವನಿಗೆ ನಮಸ್ಕರಿಸಿ “ನಮ್ಮ ಮನೆಗೆ ಇದ್ದವನು ಒಬ್ಬ ಮಗ; ಅವನು ನಮ್ಮೆಲ್ಲರಿಗೂ ಪ್ರಾಣಪ್ರಿಯನಾಗಿದ್ದ; ಅವನನ್ನು ಬದುಕಿಸಿ ನಮಗೆ ಜೀವದಾನ ಮಾಡಬೇಕು!" ಎಂದು ಕೇಳಿಕೊಂಡರು. ಶಂಕರನು ಮಗುವಿನ ಮೇಲೆ ನೀರು ತಳಿದು ‘ಇವನು ನೂರುವರ್ಷ ಬದುಕಲಿ’ ಎಂದು ಅನುಗ್ರಹಿಸಿದನು. ಹದ್ದು ನರಿಗಳ ಹಸಿವನ್ನು ಅಣಗಿಸಿದನು. ಸ್ವಾಮಿಯು ಪ್ರಾಣಿಮಾತ್ರಕ್ಕೆ ಹಿತಕಾರಿಯಲ್ಲವೇ! ಅನಂತರ ಎಲ್ಲರೂ ಅವನಿಗೆ ನಮಸ್ಕರಿಸಿ, ಕೃತಕೃತ್ಯರಾಗಿ ಸಂತೋಷದಿಂದ ಮನೆಗೆ ಬಂದು ಸುಖವಾಗಿದ್ದರು.</p>
		<p>ಎಷ್ಟು ಕಷ್ಟ ಬಂದರೂ ಮನುಷ್ಯನು ಕೃತಘ್ನನೂ ಮಿತ್ರಘಾತುಕನೂ ಮಾತ್ರ ಆಗಬಾರದು. ಹಿಂದೆ ಗೌತಮನೆಂಬ ಬ್ರಾಹ್ಮಣನಿದ್ದನು. ಅವನು ಒಂದು ಸಾರಿ ಕಾಡಿನಲ್ಲಿ ಸಿಕ್ಕಿಕೊಂಡನು. ಆಗ ನಾಳೀಜಂಘನೆಂಬ ಒಂದು ಬಕಪಕ್ಷಿಯು ಅವನಿಗೆ ಬೆಂಕಿ ಹೊತ್ತಿಸಿಕೊಟ್ಟು ಉಪಚರಿಸಿ, ಸುಟ್ಟುಕೊಂಡು ತಿನ್ನುವುದಕ್ಕೆ ಮೀನುಗಳನ್ನು ತಂದುಕೊಟ್ಟಿತು. ಬೆಳಗಾಗಲು ಅವನ ಬಡತನವನ್ನು ತಿಳಿದು ಅವನನ್ನು ತನ್ನ ಸ್ನೇಹಿತನಾದ ವಿರೂಪಾಕ್ಷನೆಂಬ ರಾಕ್ಷಸರಾಜನ ಹತ್ತಿರಕ್ಕೆ ಕಳುಹಿಸಿತು. ಅವನಿಂದ ಬೇಕಾದಷ್ಟು ಹೊನ್ನನ್ನು ಹೊತ್ತು ತಂದು ಗೌತಮನು ಮತ್ತೆ ಆ ಬಕಪಕ್ಷಿಯಿದ್ದ ಸ್ಥಳದಲ್ಲಿಯೇ ತಂಗಿದನು. ಅದರಿಂದ ಅಷ್ಟು ಸಹಾಯವಾಯಿತಲ್ಲಾ ಎಂಬ ಪರಿಜ್ಞಾನವಿಲ್ಲದೆ ಅವನು ಮರುದಿನದ ಊಟಕ್ಕೆಂದು ಆ ಹಕ್ಕಿಯನ್ನು ಕೊಂದು ಅದರ ಮಾಂಸವನ್ನು ಬುತ್ತಿಯಾಗಿ ಕಟ್ಟಿಕೊಂಡು ಹೊರಟನು. ಇದನ್ನು ತಿಳಿದ ಆ ರಾಕ್ಷಸನು ಅವನನ್ನು ಹಿಡಿದು ಕೊಲ್ಲಿಸಿದನು. ಅವನ ಮಾಂಸವನ್ನು ಹದ್ದು ಕಾಗೆಗಳೂ ಮುಟ್ಟಲಿಲ್ಲ. ಕೊನೆಗೆ ಇಂದ್ರನ ಅನುಗ್ರಹದಿಂದ ಆ ಹಕ್ಕಿಯೂ, ಆ ಹಕ್ಕಿಯ ದಯೆಯಿಂದ ಗೌತಮನೂ, ಬದುಕಿಕೊಂಡರು.</p>
		<p>ಇದಕ್ಕೆ ಲೋಭವೇ ಕಾರಣ; ಎಲ್ಲ ಪಾಪಗಳಿಗೂ ದುರಾಶೆಯೇ ಮೂಲ. ಅದರಿಂದಲೇ ಕೋಪ, ಕಾಮ, ಮೋಹ, ಮದ, ಮೋಸ, ಕ್ರೌರ್ಯ ಮುಂತಾದವುಗಳೆಲ್ಲವೂ ಹುಟ್ಟುವುವು. ಲೋಭವಿಲ್ಲದವರೇ ಶಿಷ್ಯರು. ಅವರಲ್ಲಿ ಕೋಪ ಚಾಪಲ್ಯಗಳಿರುವುದಿಲ್ಲ; ಮುಚ್ಚುಮರೆಯಿರುವುದಿಲ್ಲ. ಅಂಥವರು ನಂಬಿಕೆಗೆ ಅರ್ಹರು.</p>
		<p>ಯುಧಿಷ್ಠಿರ - ಹಣವಾಗಲೀ ಹೆಂಡತಿ ಮಕ್ಕಳಾಗಲೀ ತಾಯಿತಂದೆಗಳಾಗಲೀ ಹೋಗಿಬಿಟ್ಟಾಗ ವಿವೇಕದಿಂದ ಆ ಶೋಕವನ್ನು ತಡೆದುಕೊಳ್ಳುವುದು ಹೇಗೆ?</p>
		<p>ಭೀಷ್ಮ - ಮಗನನ್ನು ಕಳೆದುಕೊಂಡು ದುಃಖಿಸುತ್ತಿದ್ದ ಸೇನಜಿತ್ತನಿಗೆ ಹಿಂದೆ ಒಬ್ಬ ಬ್ರಾಹ್ಮಣನು ಹೀಗೆ ಉಪದೇಶ ಮಾಡಿದನಂತೆ: ಅಯ್ಯಾ ಇದೇಕೆ ಹೀಗೆ ಮೂಢನಾಗಿದ್ದೀಯೆ? ಇನ್ನು ಸ್ವಲ್ಪ ದಿನ ಹೋದಮೇಲೆ ನಿನಗೋಸ್ಕರ ಇತರರೂ ಹೀಗೆಯೇ ದುಃಖಪಡುವರು! ಇದರಿಂದ ಏನು ಪ್ರಯೋಜನ? ನಾವೆಲ್ಲರೂ ಎಲ್ಲಿಂದ ಬಂದೆವೋ ಅಲ್ಲಿಗೆ ಹಿಂತಿರುಗಿ ಹೋಗಲೇಬೇಕು. ಪ್ರತಿಯೊಬ್ಬರೂ ಅವರವರ ಕರ್ಮದ ಫಲವನ್ನು ಅನುಭವಿಸಬೇಕು. ನಾವು ಈ ಲೋಕದಲ್ಲಿ ಸೇರುವುದು ಮಹಾಸಾಗರದಲ್ಲಿ ಎರಡು ಕಡ್ಡಿಗಳು ಸೇರುವಹಾಗೆ. ಅವು ಎಲ್ಲಿಂದಲೋ ಬಂದು ಸೇರುತ್ತವೆ; ಮತ್ತೆ ಬೇರೆಯಾಗಿ ಎಲ್ಲಿಗೋ ಹೋಗಿಬಿಡುತ್ತವೆ. ಹೀಗೆ ನಮ್ಮ ಬಂಧುಬಾಂಧವರಲ್ಲಿ ವಿಯೋಗವು ಖಂಡಿತವಾಗಿರುವುದರಿಂದ ಮಮತೆ ಹತ್ತಿಸಿಕೊಳ್ಳಬಾರದು. ಸುಖವಾದ ಮೇಲೆ ದುಃಖವೂ ದುಃಖವಾದ ಮೇಲೆ ಸುಖವೂ ಚಕ್ರದಂತೆ ಸುತ್ತುತ್ತಿರುತ್ತದೆ. ಇಷ್ಟುದಿನವೂ ಸುಖವಿತ್ತು; ಈಗ ದುಃಖ ಬಂದಿದೆ. ಮುಂದೆ ಮತ್ತೆ ಸುಖ ಬರುತ್ತದೆ. ದುಃಖವೂ ನಿತ್ಯವಲ್ಲ. ಸುಖವೂ ನಿತ್ಯವಲ್ಲ. ಸಂತೋಷಕ್ಕೆ ಸ್ನೇಹಿತರಾಗಲಿ, ದುಃಖಕ್ಕೆ ಶತ್ರುಗಳಾಗಲಿ, ಪ್ರಯೋಜನಗಳಿಗೆ ಬುದ್ಧಿಯಾಗಲೀ, ಸುಖಕ್ಕೆ ಹಣವಾಗಲೀ, ಹಣಕ್ಕೆ ಬುದ್ದಿಯಾಗಲೀ ಕಾರಣವೆಂದು ಹೇಳುವ ಹಾಗಿಲ್ಲ. ಏಕೆಂದರೆ, ಜಾಣನಾಗಲೀ ದಡ್ಡನಾಗಲೀ, ಶೂರನಾಗಲೀ ಭೀರುವಾಗಲೀ, ಮಂಕನಾಗಲೀ ಕವಿಯಾಗಲೀ, ಬಲಿಷ್ಠನಾಗಲೀ ಕೈಲಾಗದವನಾಗಲಿ, ಸುಖ ಬರುವವರಿಗೆ ಬಂದೇ ಬರುತ್ತದೆ. ಪರಮ ಮೂಢನಿಗೆ, ಕಂಬಳಿ ಕವಿಚಿಕೊಂಡರೆ ಕಣ್ಣು ಕಾಣಿಸದಂತೆ ಯಾವ ದುಃಖವೂ ಇಲ್ಲ. ಸುಖದುಃಖಗಳನ್ನು ಮೀರಿದ ಜ್ಞಾನಿಗಳಿಗೂ ದುಃಖವಿಲ್ಲ; ಈ ಮಧ್ಯೆ ಇರತಕ್ಕವರಿಗೇ ಜಂಜಡವೆಲ್ಲ! ಸುಖವೋ ದುಃಖವೋ ಇಷ್ಟವೋ ಅನಿಷ್ಟವೋ ಬಂದಬಂದದ್ದನ್ನು ಎದೆಗುಂದದೇ ಅನುಭವಿಸಬೇಕು. ಆಮೆಯು ತನ್ನ ಅಂಗಗಳನ್ನೆಲ್ಲಾ ಒಳಕ್ಕೆ ಸೆಳೆದುಕೊಳ್ಳುವಂತೆ ಕಾಮಕ್ರೋಧಗಳನ್ನು ಒಳಗೆ ಅಡಗಿಸಿಕೊಂಡು ಶಾಂತನಾದರೆ ಆತ್ಮಸಂಪತ್ತು ದೊರೆಯುತ್ತದೆ. ಬೆಳಕು ಕಾಣುತ್ತದೆ, ಅದಕ್ಕೆ ಆಶೆಯನ್ನು ಬಿಡಬೇಕು; ಅದು ಮಂದಬುದ್ದಿಗಳಿಗೆ ಸಾಧ್ಯವಿಲ್ಲ. ಮುಪ್ಪಿನಲ್ಲಿಯೂ ಮುದಿಯಾಗುವುದಿಲ್ಲ. ಬಂದರೆ ವಾಸಿಯಾಗದೆ ಪ್ರಾಣವನ್ನು ತೆಗೆಯುವ ರೋಗದಂತಹುದು. ಕೊನೆಯವರೆಗೂ ಹೋಗುವುದಿಲ್ಲ.</p>
		<p>ಯುಧಿಷ್ಠಿರ - ಕಾಲವು ಕಳೆದುಹೋಗುತ್ತ ಎಲ್ಲ ಪ್ರಾಣಿಗಳನ್ನೂ ಮೃತ್ಯುವಿನ ಕಡೆಗೆ ಒಯ್ಯುತ್ತಿರುವಾಗ ಹೇಗೆ ನಡೆದುಕೊಳ್ಳುವುದು ಶ್ರೇಯಸ್ಸು?</p>
		<p>ಭೀಷ್ಮ - (ಮೇಧಾವಿಯು ತನ್ನ ತಂದೆಗೆ ಹೇಳಿದ್ದು): ಒಳ್ಳೆಯದೆಂದು ತಿಳಿದಿರುವುದನ್ನು ಕೂಡಲೆ ಮಾಡಿಬಿಡಬೇಕು. ಇಲ್ಲದಿದ್ದರೆ ಮೃತ್ಯು ಅಡ್ಡಲಾಗಿ ಬಂದೀತು. ನಾಳೆ ಮಾಡುವುದನ್ನು ಇಂದೇ ಮಾಡಬೇಕು. ಮದ್ಯಾಹ್ನ ಮಾಡುವುದನ್ನು ಬೆಳಗ್ಗೆಯೇ ಮಾಡಬೇಕು. ಮೃತ್ಯುವು ಇದನ್ನು ಮಾಡಿದನೇ ಬಿಟ್ಟನೇ ಎಂದು ನೋಡುವುದಿಲ್ಲ. ಆದ್ದರಿಂದ ಚಿಕ್ಕ ವಯಸ್ಸಿನಲ್ಲಿಯೇ ಧರ್ಮಶೀಲನಾಗಬೇಕು. ವಯಸ್ಸು ಆಗುತ್ತ ಆಗುತ್ತ ಹೆಂಡಿರು ಮಕ್ಕಳ ಮೇಲಿನ ಮೋಹದಿಂದ ಮಾಡಬಾರದ್ದನ್ನೂ ಮಾಡಬೇಕಾಗಬಹುದು.</p>
		<p>ಯುಧಿಷ್ಠಿರ - ಬಡವರಿಗೂ ಭಾಗ್ಯವಂತರಿಗೂ ಸುಖದುಃಖಗಳು ಹೇಗೆ ಬರುತ್ತವೆ? ಅವುಗಳ ಸ್ವರೂಪವೇನು?</p>
		<p>ಭೀಷ್ಮ - (ಶಮ್ಯಾಕನೆಂಬ ಬ್ರಾಹ್ಮಣನು ಹೇಳಿದ್ದು); ತ್ಯಾಗವಿಲ್ಲದೆ ಸುಖವಿಲ್ಲ.ತ್ಯಾಗವಿಲ್ಲದೆ ಪರವಿಲ್ಲ. ತ್ಯಾಗವಿಲ್ಲದೆ ನಿರ್ಭಯವಾದ ನಿದ್ರೆಯೂ ಬರುವುದಿಲ್ಲ; ಎಲ್ಲವನ್ನೂ ತ್ಯಜಿಸಿದವನಿಗೇ ಸೌಖ್ಯ! ಭಾಗ್ಯವಂತನಿಗೆ ಮೃತ್ಯುವಿನ ಕೈಗೆ ಸಿಕ್ಕಿದವನ ಹಾಗೆ ಸದಾ ಕಳವಳವಿದ್ದೇ ಇರುತ್ತದೆ. ಹಣ ಕೈಗೆ ಸೇರಿತೆಂದರೆ ಕ್ರೋಧಲೋಭಗಳು ಅವನನ್ನು ಮೆಟ್ಟಿಕೊಳ್ಳುತ್ತವೆ; ಬುದ್ದಿ ಕೆಟ್ಟುಹೋಗುತ್ತದೆ; ಅಡ್ಡ ನೋಟ, ಸಿಡುಕುಮೋರೆ, ಗಂಟು ಹುಬ್ಬು, ಕಚ್ಚುತುಟಿ ಕಟುಭಾಷಣಗಳು ಬರುತ್ತವೆ; ತಾನೇ ರೂಪವಂತ ಧನವಂತ ಕುಲವಂತ ಸಿದ್ಧಪುರುಷ, ತಾನು ಮನುಷ್ಯಮಾತ್ರದವನಲ್ಲ ಎಂದು ಮದಿಸುತ್ತಾನೆ. ವಿಷಯ ಸುಖಗಳಲ್ಲಿ ಹಣವೆಲ್ಲಾ ವೆಚ್ಚವಾಗಿ ಹೋದರೆ ಮತ್ತೊಬ್ಬರ ಸ್ವತ್ತಿಗೆ ಕೈ ಹಾಕುತ್ತಾನೆ. ಶಿಕ್ಷೆಗೆ ಗುರಿಯಾಗುತ್ತಾನೆ. ಒಂದು ವಿಧದಲ್ಲಿ ನೋಡಿದರೆ ಏನೂ ಇಲ್ಲದಿರುವುದು ರಾಜ್ಯ ಸಂಪತ್ತಿಗಿಂತ ಮೇಲು. ಈ ಸುಖ ದುಃಖಗಳನ್ನೂ ಲೋಕಸ್ವರೂಪವನ್ನೂ ನೋಡಿ ನಿತ್ಯಾನಿತ್ಯವಿಚಾರಮಾಡಬೇಕು. ಸುಖ ಬಂದರೆ ಹಿಗ್ಗಬಾರದು; ದುಃಖ ಬಂದರೆ ಕುಗ್ಗಬಾರದು.</p>
		<p>ಯುಧಿಷ್ಠಿರ - ಏನೇನು ಮಾಡಿದರೂ ಧನ ದೊರೆಯುವುದಿಲ್ಲ. ಆಸೆಯೋ ಬಹಳವಾಗಿರುತ್ತದೆ. ಆಗ ಏನು ಮಾಡಿದರೆ ಸುಖ ಬರುತ್ತದೆ?</p>
		<p>ಭೀಷ್ಮ - ಸರ್ವ ಸಮತೆ, ಕ್ಲೇಶ ಪಟ್ಟುಕೊಳ್ಳದಿರುವುದು, ಸತ್ಯ, ವೈರಾಗ್ಯ, ಅಪ್ರವೃತ್ತಿ ಇವುಗಳಿಂದ ಮನುಷ್ಯನು ಸುಖಪಡೆಯುತ್ತಾನೆ. ಹಿಂದೆ ಮಂಕಿಯೆಂಬ ಬ್ರಾಹ್ಮಣನಿದ್ದನಂತೆ. ಅವನು ಧನವಂತನಾಗಬೇಕೆಂಬ ಪ್ರಯತ್ನವೆಲ್ಲಾ ವ್ಯರ್ಥವಾಗಿ ಕೊನೆಗೆ ಇದ್ದ ಸ್ವಲ್ಪ ಹಣದಿಂದಲೇ ಎರಡು ಹೋರಿಗಳನ್ನು ಕೊಂಡು ತರುತ್ತಿದ್ದನಂತೆ. ಅವು ಬರುತ್ತಾ ದಾರಿಯಲ್ಲಿ ಮಲಗಿರುವ ಒಂದು ಒಂಟೆಯನ್ನು ಕಂಡು ಬೆದರಿ ನೆಗೆದವು. ಒಂಟೆಯು ಎದ್ದು ಅವುಗಳ ಮಧ್ಯೆ ನುಗ್ಗಿತು. ಅವೆರಡಕ್ಕೂ ತೆಕ್ಕೆ ಹಾಕಿ ಕಟ್ಟಿದ್ದಿದ್ದರಿಂದ ಅವು ಒಂಟೆಗೆ ಒಂದೊಂದು ಪಕ್ಕದಲ್ಲಿ ಒಂದೊಂದು ಕರ್ಣಾಭರಣ ಕಟ್ಟಿದಂತೆ ನೇತಾಡುತ್ತಿದ್ದವು. ಈ ಸ್ಥಿತಿಯಲ್ಲಿ ಒಂಟೆ ಅಡ್ಡಾದಿಡ್ಡಿಯಾಗಿ ಕಾಲು ಹಾಕಿಕೊಂಡು ಅವುಗಳನ್ನು ಎತ್ತಿಕೊಂಡು ಓಡಿಹೋಯಿತು. ಆಗ ಅವನು ಹೀಗೆ ಎಂದುಕೊಂಡನಂತೆ. ಎಷ್ಟು ಪ್ರಯತ್ನಮಾಡಿದರೇನು? ಪ್ರಾಪ್ತಿಯಿಲ್ಲದ್ದು ಹೇಗೆ ಬರುತ್ತದೆ? ದೈವದ ಮೇಲೆ ಮನುಷ್ಯ ಹಠಮಾಡಿದರೆ ನಡೆಯುತ್ತದೆಯೇ? ಪುರುಷಪ್ರಯತ್ನದಿಂದ ಸಾಧ್ಯವೆಂದು ಕೆಲವು ವೇಳೆ ತೋರಿಬಂದರೂ ವಿಚಾರಮಾಡಿದರೆ ಅದು ದೈವಕ್ಕೆ ಅಧೀನವೆಂದೇ ತಿಳಿಯುತ್ತದೆ. ಆದ್ದರಿಂದ ಸುಖ ಬೇಕಾದರೆ ವೈರಾಗ್ಯವನ್ನೇ ತಾಳಬೇಕು. ಇದುವರೆಗೆ ತನ್ನ ಇಷ್ಟಾರ್ಥಗಳನ್ನೆಲ್ಲಾ ಪಡೆದವನು ಯಾವನೂ ಇಲ್ಲ; ಆದರೆ ಮನುಷ್ಯನು ಬದುಕಿರುವತನಕ ಆಸೆಯೆನ್ನುವುದು ಬೆಳೆಯುತ್ತಲೇ ಹೋಗುತ್ತದೆ. ಅದಕ್ಕೆ ವಶವಾದಷ್ಟೂ ದುಃಖ, ಅದನ್ನು ಬಿಟ್ಟಷ್ಟೂ ಸುಖ.</p>
		<p>ಯುಧಿಷ್ಠಿರ - ಹೇಗೆ ನಡೆದುಕೊಂಡರೆ ನಿಶ್ಚಿಂತನಾಗಿದ್ದು ಸದ್ಗತಿಯನ್ನು ಪಡೆಯಬಹುದು?</p>
		<p>ಭೀಷ್ಮ - ಹಿಂದೆ ಪ್ರಹ್ಲಾದನು ಒಬ್ಬ ನಿಶ್ಚಿಂತನಾಗಿದ್ದ ಬ್ರಾಹ್ಮಣನನ್ನು ನೋಡಿ ಅವನು ಹೇಗೆ ನಿಶ್ಚಿಂತನಾಗಿದ್ದನೆಂದು ಕೇಳಲು ಅವನು ಹೀಗೆಂದನು:- ಪ್ರಾಣಿಗಳು ಯಾರ ಮಾತನ್ನೂ ಕೇಳದೆ ಅನಿಮಿತ್ತವಾಗಿ ಹುಟ್ಟುತ್ತವೆ. ಬೆಳೆಯುತ್ತವೆ, ನಶಿಸುತ್ತವೆ. ಆದ್ದರಿಂದ ಇದನ್ನು ನೋಡಿ ನಾನು ಸಂತೋಷಪಡುವುದೂ ಇಲ್ಲ, ವ್ಯಥೆ ಪಡುವುದೂ ಇಲ್ಲ. ಪ್ರತಿಯೊಂದೂ ಅದರದರ ಸ್ವಭಾವವನ್ನು ಅನುಸರಿಸಿ ನಡೆಯುತ್ತದೆ. ಸೇರಿದವು ಅಗಲಬೇಕು. ಕೂಡಿದ್ದು ಕರಗಬೇಕು. ಆದ್ದರಿಂದ ನಾನು ಯಾವುದಕ್ಕೂ ಮನಸ್ಸಿಗೆ ಕೊರತೆ ಹತ್ತಿಸಿಕೊಳ್ಳುವುದಿಲ್ಲ. ದೊಡ್ಡದು ಚಿಕ್ಕದು, ಸ್ಥಾವರ ಜಂಗಮ, ಖೇಚರ ಜಲಚರ, ಎಲ್ಲಕ್ಕೂ ಮೃತ್ಯುವುಂಟು. ಆಕಾಶದಿಂದ ಮಹಾ ಮಹಾ ನಕ್ಷತ್ರಗಳೇ ಬಿದ್ದು ಹೋಗುತ್ತವೆ. ಹೀಗೆ ಮೃತ್ಯುವಶವಾಗುವುದು ಪ್ರಾಣಿಗಳೆಲ್ಲಕ್ಕೂ ಸರ್ವ ಸಾಮಾನ್ಯವಾಗಿರುವ ಸ್ವಭಾವವೆಂದರಿತು ನಾನು ನಿಶ್ಚಿಂತೆಯಾಗಿ ನಿದ್ರೆಹೋಗುತ್ತೇನೆ. ತಾನೇ ಅಕಸ್ಮಾತ್ತಾಗಿ ಆಹಾರ ದೊರೆತರೆ, ಎಷ್ಟೇ ಹೆಚ್ಚಾಗಿರಲಿ ತಿಂದುಬಿಡುತ್ತೇನೆ; ಏನೂ ದೊರೆಯಲಿಲ್ಲವೇ, ಎಷ್ಟುದಿನವಾದರೂ ಹಾಗೆಯೇ ಬಿದ್ದಿರುತ್ತೇನೆ. ರುಚಿಯಾದ ಯಥೇಚ್ಛವಾದ ಆಹಾರ ದೊರಕುವುದುಂಟು; ಏನೂ ಇಲ್ಲದೇ ಇರುವುದುಂಟು. ಅಕ್ಕಿಯೋ ನುಚ್ಚೋ ಹಿಂಡಿಯೋ ಮಾಂಸವೋ ಸ್ವಲ್ಪ ದೊರಕುವುದೂ ಉಂಟು, ಏನು ಸಿಕ್ಕಿದರೆ ಅದನ್ನು ತಿನ್ನುತ್ತೇನೆ. ಮಂಚದಮೇಲೆ ಮಲಗುವುದೂ ಉಂಟು. ಹಾಗೆಯೆ ನಾರುಬಟ್ಟೆಯೋ, ಶಣಬಿನ ಬಟ್ಟೆಯೋ, ಚರ್ಮವೋ, ಬೆಲೆಯುಳ್ಳ ಪಟ್ಟೆಯ ವಸ್ತ್ರವೋ ಏನು ಸಿಕ್ಕಿದರೆ ಅದನ್ನು ಉಡುತ್ತೇನೆ. ಧರ್ಮವಾಗಿ ತಾನಾಗಿ ದೊರೆತ ಭೋಗ್ಯವಸ್ತುಗಳನ್ನು ಬೇಡವೆನ್ನುವುದಿಲ್ಲ. ದೊರೆಯದಿರುವುದನ್ನು ಹುಡುಕಿಕೊಂಡು ಹೋಗುವುದಿಲ್ಲ. ಹೀಗೆ ನಾನು ‘ಅಜಗರ’ ವ್ರತವನ್ನು ನಡೆಸಿಕೊಂಡು ಹೋಗುತ್ತಿದ್ದೇನೆ.</p>
		<p>ರಾಗ ದ್ವೇಷಗಳನ್ನೂ ಭಯಲೋಭಗಳನ್ನು ಚಿಂತೆಮೋಹಗಳನ್ನೂ ಬಿಟ್ಟು ಈ ಅಜಗರ ವ್ರತವನ್ನು ಆಚರಿಸುವ ಮಹಾತ್ಮನು ನಿಶ್ಚಿಂತೆಯಾಗಿಯೂ ಸುಖವಾಗಿಯೂ ಇರಬಲ್ಲನು.</p>
		<p>ಯುದಿಷ್ಠಿರ - ತಾತ! ಮನುಷ್ಯನಿಗೆ ಯಾವುದು ಮುಖ್ಯ ಅವಲಂಬನ? ಕರ್ಮವೇ, ಐಶ್ವರ್ಯವೇ, ವಿವೇಕವೇ?</p>
		<p>ಭೀಷ್ಮ - ಪ್ರಜ್ಞೆ ಅಥವಾ ವಿವೇಕವೇ ಶ್ರೇಷ್ಠವಾದ ಅವಲಂಬನ; ಅದರಿಂದಲೇ ಪರಮಲಾಭ. ಈ ವಿಚಾರದಲ್ಲಿ ಇಂದ್ರನು ಕಾಶ್ಯಪನಿಗೆ ಹೇಳಿದ್ದನ್ನು ಕೇಳು:-</p>
		<p>ಹಿಂದೆ ಕಾಶ್ಯಪನೆಂಬ ಋಷಿಪುತ್ರನ ಮೇಲೆ ಐಶ್ವರ್ಯವಂತನಾದ ಒಬ್ಬ ವೈಶ್ಯನ ರಥವು ಹರಿದು ಅವನನ್ನು ಬೀಳಿಸಿತು. ಆಗ ಅವನು ತುಂಬ ಸಂಕಟಪಡುತ್ತ ‘ಈ ಬಡಜೀವಿಯಿಂದ ಆಗಬೇಕಾದದ್ದೇನು? ನಾನು ಇಲ್ಲಿಯೇ ಸಾಯುತ್ತೇನೆ’ ಎಂದು ಗೋಳಿಡುತ್ತ ಬಿದ್ದಿದ್ದನು. ಆಗ ಇಂದ್ರನು ಒಂದು ನರಿಯ ರೂಪದಲ್ಲಿ ಬಂದು ಅವನಿಗೆ ಹೀಗೆ ಹೇಳಿದನು. “ಅಯ್ಯಾ, ಎಲ್ಲರೂ ಮನುಷ್ಯರಾಗಿ ಹುಟ್ಟಬೇಕೆನ್ನುತ್ತಾರೆ; ನೀನು ಮನುಷ್ಯ, ಬ್ರಾಹ್ಮಣ, ಶ್ರೋತ್ರೀಯ; ಇಂಥ ಜನ್ಮವನ್ನು ಪಡೆದು ಸಾಯುತ್ತಾರೇನಯ್ಯಾ? ಏನಿದ್ದರೆ ಅದರಲ್ಲಿ ಅಭಿಮಾನ ಹುಟ್ಟುತ್ತದೆ ಎಂದು ಶ್ರುತಿ ಸಾರುತ್ತದೆ. ಹೀಗಿರುವಾಗ, ನೋಡಿದರೆ ಸಂತೋಷವಾಗುವ ನಿನ್ನ ರೂಪಿನಲ್ಲಿ ನಿನಗೆ ಅಭಿಮಾನವೇ ಇಲ್ಲವಲ್ಲ! ಅಹಾ! ಹೀಗೆ ಕೈಗಳಿರುವವರು ಏನು ಪುಣ್ಯವಂತರು! ನಿನಗೆ ಹಣದ ಮೇಲೆ ಹೇಗೆ ಆಸೆಯೋ ನಮಗೆ ಹಾಗೆ ಕೈಗಳ ಮೇಲೆ ಆಸೆ. ಕೈಗಳನ್ನು ಪಡೆಯುವುದಕ್ಕಿಂತ ಹೆಚ್ಚಿನ ಲಾಭವುಂಟೇ? ನಮಗೆ ಕೈಗಳಿಲ್ಲದಿರುವುದರಿಂದಲೇ ನಾವು ಮುಳ್ಳು ಚುಚ್ಚಿಕೊಂಡರೆ ಅದನ್ನು ತೆಗೆದುಕೊಳ್ಳಲಾರೆವು. ಬ್ರಾಹ್ಮಣ! ಮೈಯ್ಯನ್ನು ಕಡಿಯುವ ಪ್ರಾಣಿಗಳನ್ನು ಹೊಡೆದು ಓಡಿಸಲಾರೆವು. ಯಾರಿಗೆ ಕೈಗಳೂ ದೇವರು ಕೊಟ್ಟ ಹತ್ತು ಬೆರಳುಗಳೂ ಇವೆಯೋ ಅವರು ಮೈಗೆ ಅಂಟಿದ ಕ್ರಿಮಿಗಳನ್ನು ಕಿತ್ತುಹಾಕಿಕೊಳ್ಳಬಹುದು. ಕಚ್ಚುವ ಹುಳುಹುಪ್ಪಟೆಗಳನ್ನು ಉಜ್ಜಿಹಾಕಬಹುದು; ಚಳಿ ಮಳೆ ಬಿಸಿಲುಗಳಿಂದ ರಕ್ಷಣೆಗಳನ್ನು ಕಲ್ಪಿಸಿಕೊಳ್ಳಬಹುದು; ಬಟ್ಟೆ ಬರೆ ಹಾಸಿಗೆ ಹೊದಿಕೆ ಊಟ ತಿಂಡಿಗಳಿಂದ ಸುಖ ಪಡಬಹುದು; ದನಕರುಗಳನ್ನು ಇಟ್ಟುಕೊಂಡು ಹಾಲು ಕರೆದುಕೊಳ್ಳಬಹುದು. ಹೇರು ಹೊರಿಸಬಹುದು. ಅಲ್ಪವಾದ ಪ್ರಾಣಿಗಳು ಬಾಯಿಲ್ಲದೆ ಕೈಯಿಲ್ಲದೇ ಕಿರುಕುಳ ಪಡುತ್ತವೆ. ನೀನು ಅಂಥವನೇ? ಪುಣ್ಯದಿಂದ ನೀನು ನರಿಯಲ್ಲ, ಕ್ರಿಮಿಯಲ್ಲ, ಇಲಿಯಲ್ಲ, ಹಾವಲ್ಲ, ಕಪ್ಪೆಯಲ್ಲ. ಅಂಥ ಯಾವ ಪಾಪಿಜನ್ಮದಲ್ಲಿಯೂ ಹುಟ್ಟಿಲ್ಲ. ಇಷ್ಟರಮಟ್ಟಿಗೆ ಇದೆಯಲ್ಲಾ ಎಂದೇ ಸಂತೋಷಪಟ್ಟುಕೊಳ್ಳಬೇಕಾದದ್ದು ನ್ಯಾಯ, ಕಾಶ್ಯಪ! ಈ ಚಿಗಟ ನನ್ನನ್ನು ಕಿತ್ತು ತಿನ್ನುತ್ತದೆ. ಕೈಯಿಲ್ಲದ್ದರಿಂದ ಪಾರಾಗೋಣವೆಂದರೆ ನರಿಯ ಜನ್ಮಕ್ಕಿಂತಲೂ ಇನ್ನೂ ಕೀಳು ಜನ್ಮವೆಲ್ಲಿ ಬಂದೀತೋ ಎಂದು ಪಾಪಕ್ಕೆ ಹೆದರಿ ಆತ್ಮಹತ್ಯೆ ಮಾಡಿಕೊಳ್ಳಲು ಮನಸ್ಸು ಕೊಡಲಾರೆ. ಕೆಲವರು ಸುಖದಲ್ಲಿಯೇ ಹುಟ್ಟುತ್ತಾರೆ; ಆದರೆ ಸುಖವೇ ಕೊನೆಯವರೆಗೂ ಇರುವುದಿಲ್ಲ. ಸುಖಕ್ಕೆ ಕೊನೆಯೆಲ್ಲಿ? ಮನುಷ್ಯ ಐಶ್ವರ್ಯವಂತನಾದರೆ ಆಮೇಲೆ ರಾಜನಾಗಬೇಕೆನ್ನುತ್ತಾನೆ; ರಾಜನಾದರೆ ದೇವತೆಯಾಗಬೇಕೆನ್ನುತ್ತಾನೆ; ದೇವತೆಯಾದರೆ ದೇವೇಂದ್ರನಾಗಬೇಕೆನ್ನುತ್ತಾನೆ. ಅಲ್ಲಿಗೆ ತೃಪ್ತಿ ಬರುವುದಿಲ್ಲ. ಇಷ್ಟಪಟ್ಟುದು ದೊರಕಿದರೆ ಆಶೆ ಶಾಂತವಾಗುತ್ತದೆಯೇ? ಸೌದೆ ಒಟ್ಟಿದಷ್ಟೂ ಬೆಂಕಿ ಉರಿಯುವುದು ಹೆಚ್ಚಾಗುತ್ತದೆ. ನೀನೇನೋ ದುಃಖದಲ್ಲಿದ್ದೀಯಾ; ಆದರೆ ನಿನಗೆ ಸುಖವೂ ಇದೆ; ಎರಡೂ ಇರುವಾಗ ಏಕೆ ಕೊರಗಬೇಕು? ಎಷ್ಟೋ ಜನಗಳಿಗೆ ಕೈ ಇಲ್ಲ. ಇದ್ದು ಸೇದಿಹೋಗಿರುವುದೂ ಉಂಟು; ನಾನಾ ರೋಗಗಳಿರುವುದುಂಟು. ನಿನಗೆ ಯಾವ ಅಂಗವೂ ಊನವಿಲ್ಲ; ಆರೋಗ್ಯದಿಂದಿದ್ದೀಯೇ; ಲೋಕದಲ್ಲಿ ಮರ್ಯಾದೆಯಿದೆ. ಆದ್ದರಿಂದ ಎದ್ದು ನಿನ್ನ ಧರ್ಮವನ್ನು ನೀನು ಆಚರಿಸು. ಯಾರೊಡನೆಯೂ ಸ್ಪರ್ಧೆ ಬೇಡ; ನಾನು ಹಿಂದಿನ ಜನ್ಮದಲ್ಲಿ ತರ್ಕ ಪಂಡಿತನಾಗಿದ್ದು ನಾಸ್ತಿಕನಾಗಿ ಅತಿಮಾತಿನವನಾಗಿ ಎಲ್ಲವನ್ನೂ ಶಂಕಿಸುತ್ತ ಮೂರ್ಖನಾಗಿದ್ದೆ. ಅದರ ಫಲ ಈ ನರಿಯ ಜನ್ಮ; ಮತ್ತೆಂದಾದರೂ ನನಗೆ ಮನುಷ್ಯ ಜನ್ಮ ಬಂದಿತೆಂದರೆ ಖಂಡಿತವಾಗಿ ಯಜ್ಞ ದಾನ ತಪಸ್ಸುಗಳಲ್ಲಿ ನಿರತನಾಗಿರುತ್ತ ತಿಳಿಯಬೇಕಾದದ್ದನ್ನು ತಿಳಿದು ಬಿಡಬೇಕಾದದ್ದನ್ನು ಬಿಟ್ಟು ಇರುತ್ತೇನೆ!”.</p>
		<p>ಕಾಶ್ಯಪನಿಗೆ ಆಶ್ಚರ್ಯವಾಯಿತು. “ಈ ನರಿಗೆ ಇಷ್ಟು ಬುದ್ಧಿಯೇ? ಇಷ್ಟು ಕೌಶಲ್ಯವೇ?” ಎಂದು ಜ್ಞಾನದೃಷ್ಟಿಯಿಂದ ನೋಡಲು, ಅದು ಇಂದ್ರನೆಂದು ಗೊತ್ತಾಯಿತು. ಕೂಡಲೆ ಎದ್ದು ಅವನಿಗೆ ಗೌರವ ತೋರಿಸಿ, ಅವನ ಅನುಮತಿಯಿಂದ ಮನೆಗೆ ಹೋದನು.</p>
		<p>ಯುಧಿಷ್ಠಿರ - ಯಜ್ಞ, ದಾನ, ತಪಸ್ಸು, ಗುರುಶುಷ್ರೂಷೆ ಇವುಗಳಿಗೆ ಫಲವುಂಟೇ?</p>
		<p>ಭೀಷ್ಮ - ಶ್ರದ್ಧಾಭಕ್ತಿಯುಳ್ಳವರೂ ದಾಂತರೂ ಸಾತ್ವಿಕರೂ ಆಗಿ, ಸತ್ಕರ್ಮಗಳನ್ನು ಆಚರಿಸಿದರೆ ಅವರು ಒಂದು ಶುಭದಿಂದ ಇನ್ನೊಂದು ಶುಭಕ್ಕೂ, ಒಂದು ಸುಖದಿಂದ ಇನ್ನೊಂದು ಸುಖಕ್ಕೂ, ಒಂದು ಸ್ವರ್ಗದಿಂದ ಇನ್ನೊಂದು ಸ್ವರ್ಗಕ್ಕೂ ಹೋಗುವರು. ಕರ್ಮವು ಮನುಷ್ಯನನ್ನು ಅವನ ನೆರಳಿನಂತೆ ಎಡೆಬಿಡದೆ ಅನುಸರಿಸುತ್ತ ಎದ್ದರೆ ಏಳುತ್ತ, ಕೂತರೆ ಕೂರುತ್ತ, ಓಡಿದರೆ ಓಡುತ್ತ, ಮಲಗಿದರೆ ಮಲಗುತ್ತ ಇರುತ್ತದೆ. ಅದರ ಕಾಲ ಬಂದಾಗ ಯಾರ ಪ್ರೇರಣೆಯೂ ಇಲ್ಲದೆ ಮರಗಳು ಹೂವು ಹಣ್ಣುಗಳನ್ನು ಬಿಡುವಂತೆ ಫಲ ಕೊಡುತ್ತದೆ. ಸಾವಿರ ಹಸುಗಳಿದ್ದರೂ ಒಂದು ಕರು ತನ್ನ ತಾಯನ್ನು ಗುರುತಿಸುವಂತೆ ಅವನವನ ಕರ್ಮ ಅವನನ್ನು ಬೆಂಬಿಡದೆ ಹಿಡಿಯುತ್ತದೆ; ಬಟ್ಟೆ ಒಗೆದರೆ ಕೊಳೆ ಹೋಗುವಂತೆ ಸತ್ಕರ್ಮಗಳಿಂದ ಪಾಪ ತೊಳೆದು ಇಷ್ಟಾರ್ಥಗಳು ಸಿದ್ಧಿಸುತ್ತವೆ.</p>
		<p>ಯುಧಿಷ್ಠಿರ - ಈ ಚರಾಚರ ಪ್ರಪಂಚವು ಹೇಗೆ ಸೃಷ್ಟಿಯಾಯಿತು? ನಾಶವಾದಾಗ ಅದು ಎಲ್ಲಿಗೆ ಹೋಗುತ್ತದೆ?</p>
		<p>ಭೀಷ್ಮ - (ಮನು ಬೃಹಸ್ಪತಿ ಸಂವಾದದಿಂದ) - ಅಕ್ಷರದಿಂದ ಆಕಾಶ; ಅದರಿಂದ ವಾಯು; ಅದರಿಂದ ತೇಜಸ್ಸು; ಅದರಿಂದ ನೀರು; ಅದರಿಂದ ಜಗತ್ತು - ಇದು ಸೃಷ್ಟಿ ಕ್ರಮ. ಪ್ರಳಯದಲ್ಲಿ ಜಗತ್ತು ನೀರಿಗೂ, ನೀರು ತೇಜಸ್ಸಿಗೂ, ತೇಜಸ್ಸು ವಾಯುವಿಗೂ, ವಾಯು ಆಕಾಶಕ್ಕೂ ಹಿಂತಿರುಗುತ್ತದೆ. ಆಕಾಶದಿಂದ “ಭಾವಿಗಳು” ಮುಂದೆ ಹೋಗಿ “ಪರ” (ಅಥವಾ ಅಕ್ಷರ)ದಲ್ಲಿ ಐಕ್ಯ ಹೊಂದುತ್ತಾರೆ. ಮತ್ತೆ ಆಕಾಶದ ಮೂಲಕ ಹಿಂತಿರುಗಿ ಬರುವುದಿಲ್ಲ. ಆ ಪರವು ಉಷ್ಣವಲ್ಲ. ಶೀತವಲ್ಲ, ಮೃದುವಲ್ಲ, ಹರಿತವಲ್ಲ, ಹುಳಿಯಲ್ಲ, ಒಗಚಲ್ಲ, ಸಿಹಿಯಲ್ಲ, ಕಹಿಯಲ್ಲ; ಅದರಲ್ಲಿ ಧ್ವನಿಯಿಲ್ಲ, ವಾಸನೆಯಿಲ್ಲ, ಆಕಾರವಿಲ್ಲ, ಚರ್ಮ ನಾಲಗೆ ಮೂಗು ಕಿವಿ ಕಣ್ಣು ಇವುಗಳು ಸ್ಪರ್ಶ ರಸ ವಾಸನೆ ಶಬ್ದ ರೂಪಗಳನ್ನು ಗ್ರಹಿಸಬಲ್ಲವು. ಅದಕ್ಕೆ ಹಿಂದೆ ಇರುವುದನ್ನು ಅಧ್ಯಾತ್ಮವನ್ನರಿಯದವರು ಗ್ರಹಿಸಲಾರರು. ಈ ಇಂದ್ರಿಯಗಳನ್ನು ಅವುಗಳ ವಿಷಯದಿಂದ ಸೆಳೆದು ಹಿಂತಿರುಗಿಸಿದರೇ ಪರವಸ್ತು ಅನುಭವಕ್ಕೆ ಬರುತ್ತದೆ. ದೀಪವು ಉರಿಯುತ್ತಿದ್ದರೆ ತನ್ನ ಮುಂದಿರುವುದೆಲ್ಲವನ್ನೂ ಹೇಗೆ ಪ್ರಕಾಶಪಡಿಸುತ್ತದೆಯೋ ಹಾಗೆಯೇ ಪಂಚೇಂದ್ರಿಯಗಳೆಂಬ ಈ ದೀಪಸ್ತಂಭಗಳು ಜ್ಞಾನವೆಂಬ ದೀಪ ಜ್ವಾಲೆಯಿಂದ ಕೂಡಿ ಇತರ ವಸ್ತುಗಳನ್ನು ಪ್ರಕಾಶಪಡಿಸುತ್ತದೆ. ಪರಮಾತ್ಮನಿಗೆ ಈ ಜ್ಞಾನಯುಕ್ತವಾದ ಪಂಚೇಂದ್ರಿಯಗಳು ರಾಜನಿಗೆ ಮಂತ್ರಿಗಳು ಹೇಗೋ ಹಾಗೆ, ತಮ್ಮ ತಮ್ಮ ಅರಿವನ್ನು ತಿಳಿಸುತ್ತವೆ. ಹೊಟ್ಟೆಯನ್ನೋ ಕೈಯನ್ನೋ ಕಾಲನ್ನೋ ಸೀಳಿ ನೋಡಿದರೆ ಅದು ಕಾಣುವುದಿಲ್ಲ. ಸೌದೆಯನ್ನು ಸೀಳಿದರೆ ಹೊಗೆಯಾಗಲೀ ಬೆಂಕಿಯಾಗಲೀ ಕಾಣಿಸುತ್ತದೆಯೇ? ಇಲ್ಲ, ಅದನ್ನೇ ಉಜ್ಜಿದರೆ ಹೊಗೆ ಬೆಂಕಿ ಎಲ್ಲಾ ಬರುತ್ತವೆ. ಹಾಗೆಯೇ ವಿವೇಕಿಯು ಯೋಗದಿಂದ ಈ ಶರೀರದಲ್ಲಿ ಇಂದ್ರಿಯಾತೀತನಾದ ಪರಮನನ್ನು ಗ್ರಹಿಸಬಹುದು. ಆತ್ಮವನ್ನು ನೋಡುವುದಕ್ಕಾಗುವುದಿಲ್ಲ. ಮುಟ್ಟುವುದಕ್ಕಾಗುವುದಿಲ್ಲ. ಆದರೆ ಅದು ನೋಡಬಲ್ಲದು. ಉರಿಯುವ ಬೆಂಕಿಯಲ್ಲಿ ಯಾವುದಾದರೂ ಒಂದು ವಸ್ತುವನ್ನು ಹಾಕಿದರೆ ಅದು ಕಾದು ಕೆಂಡವಾಗುತ್ತದೆ. ಆಗ ಬೆಂಕಿ ಆ ವಸ್ತುವಿನ ರೂಪ ಪಡೆದಹಾಗೆ ಕಾಣುವಂತೆ, ಶರೀರದಲ್ಲಿರುವ ಆತ್ಮಕ್ಕೂ ಆ ಶರೀರದ ರೂಪವಿರುವಂತೆ ತೋರುತ್ತದೆ. ಅದು ಬೇರೆ ಶರೀರಕ್ಕೆ ಹೋದಾಗ ಆ ರೂಪವನ್ನು ಧರಿಸಿದಂತೆ ಕಾಣುತ್ತದೆ. ಈ ಜನ್ಮದಲ್ಲಿ ಮಾಡಿದ ಶುಭಾಶುಭ ಕರ್ಮಗಳು, ಮೀನುಗಳು ಪ್ರವಾಹದಲ್ಲಿ ಹೋಗುವಂತೆ ಮನಸ್ಸನ್ನು ಅವಲಂಬಿಸಿ ಮುಂದಿನ ಜನ್ಮದ ದೇಹಕ್ಕೆ ಹೋಗುತ್ತವೆ. ಅಲ್ಲಾಡುವುದೂ ಕಣ್ಣಿಗೆ ಕಾಣುವಂತೆ, ಸೂಕ್ಷ್ಮವಾದದ್ದೂ ಸ್ಪಷ್ಟವಾಗುವಂತೆ, ಬಿಡದೆ ಪಟ್ಟು ಹಿಡಿಯುವ ವಿದ್ವಾಂಸನ ಬುದ್ಧಿಗೆ ಅದು ಗೋಚರವಾಗುತ್ತದೆ.</p>
		<p>ಯುಧಿಷ್ಠಿರ - ಯಾವುದನ್ನು ಸೇರಿದರೆ ಹಿಂತಿರುಗಿ ಬರುವುದಿಲ್ಲವೋ ಆ ಅಕ್ಷರವು ಯಾವುದು? ಎಲ್ಲಿಂದ ಹಿಂತಿರುಗಿ ಬರುತ್ತಾರೋ ಆ ಅಕ್ಷರವು ಯಾವುದು?</p>
		<p>ಭೀಷ್ಮ - (ಕರಾಲಜನಕ ವಸಿಷ್ಠ ಇವರ ಸಂವಾದದಿಂದ): ಲಯ ಹೊಂದುವ ಈ ಜಗತ್ತೇ ಕ್ಷರ. ಹಿಂದೂ ಮುಂದೂ ಎಂದೂ ಲಯ ಹೊಂದದೆಯೆ ಇರುವುದು ಅಕ್ಷರ. ಅದಕ್ಕೆ ರೂಪವಿಲ್ಲ; ಅದು ಮೊದಲು ಮೂರ್ತಸ್ವರೂಪವುಳ್ಳ ಮಹತ್ತತ್ವವನ್ನು ಸೃಷ್ಟಿಸುತ್ತದೆ. ಅದರಿಂದ ಅಹಂಕಾರ ಹುಟ್ಟುತ್ತದೆ. ಅಹಂಕಾರದಿಂದ ಸೂಕ್ಷ್ಮಭೂತಗಳೂ, ಜ್ಞಾನೇಂದ್ರಿಯಗಳೂ, ಕರ್ಮೇಂದ್ರಿಯಗಳೂ, ಮನಸ್ಸೂ, ಸೂಕ್ಷ್ಮಭೂತಗಳಿಂದ ಸ್ಥೂಲಭೂತಗಳೂ ಹುಟ್ಟುತ್ತವೆ. ಜಗತ್ತು ಈ ಇಪ್ಪತ್ತುನಾಲ್ಕು ತತ್ವಗಳಿಂದ ಆದದ್ದು. ಅದಕ್ಕೆ ಮೇಲ್ಪಟ್ಟಿರುವ ಇಪ್ಪತ್ತೈದನೆಯದೇ ಅವ್ಯಕ್ತವಾದ “ಅಕ್ಷರ”.</p>
		<p>ಯುಧಿಷ್ಠಿರ - ಸಾಂಖ್ಯಕ್ಕೂ ಯೋಗಕ್ಕೂ ವ್ಯತ್ಯಾಸವೇನು?</p>
		<p>ಭೀಷ್ಮ - ಸಾಂಖ್ಯಕ್ಕೆ ಆಧಾರ ಶಾಸ್ತ್ರ. ಯೋಗಕ್ಕೆ ಆಧಾರ ಅನುಭವ. ನನಗೆ ಇವೆರಡೂ ಒಪ್ಪಿಗೆಯಾದವೇ. ಶಾಸ್ತ್ರೀಯವಾಗಿ ಅನುಸರಿಸಿದರೆ ಇವೆರಡರಿಂದಲೂ ಉತ್ತಮ ಗತಿ ಲಭಿಸುತ್ತದೆ ಎಂದು ನಾನು ತಿಳಿದುಕೊಂಡಿದ್ದೇನೆ. ಶೌಚ ಭೂತದಯೆ ವ್ರತಾನುಷ್ಠಾನ ಇವು ಎರಡರಲ್ಲಿಯೂ ಒಂದೇ: ದರ್ಶನವು ಮಾತ್ರ ಬೇರೆ. ಇಹಲೋಕದ ಸ್ವರೂಪವನ್ನು ತಿಳಿದುಕೊಂಡು ವೈರಾಗ್ಯ ಪಡೆದರೆ, ದೇಹ ಬಿಟ್ಟಮೇಲೆ ಮೋಕ್ಷ ಲಭಿಸುತ್ತದೆ ಎಂಬುದು ಸಾಂಖ್ಯದ ಸಿದ್ದಾಂತ. ದೊಡ್ಡ ದೊಡ್ಡ ಮೀನುಗಳು ಬಲದಿಂದ ತಮ್ಮ ಬಲೆಯ ಕಟ್ಟುಗಳನ್ನು ಕಿತ್ತುಕೊಂಡು ಹೋಗಿ ನೀರನ್ನು ಸೇರುವಂತೆ, ಯೋಗಬಲದಿಂದ ರಾಗ, ಮೋಹ, ಸ್ನೇಹ, ಕಾಮ, ಕ್ರೋಧ ಇವುಗಳನ್ನು ಕತ್ತರಿಸಿಕೊಂಡು ಹೋಗಿ ಮೋಕ್ಷ ಪಡೆಯಬಹುದೆಂಬುದು ಯೋಗದ ಸಿದ್ದಾಂತ. ಯೋಗಬಲವಿಲ್ಲದವರು, ಕೈಲಾಗದ ಮೀನುಗಳಂತೆ ಬಂಧನದಲ್ಲಿಯೇ ಸಿಕ್ಕಿ ಸಾಯುತ್ತಾರೆ. ಬೆಂಕಿ ಸಣ್ಣದಾಗಿದ್ದಾಗ ಸೌದೆಗಳನ್ನು ಹಾಕಿದರೆ ಅದು ಆರಿಹೋಗುತ್ತದೆ. ಪ್ರಬಲವಾಗಿದ್ದಾಗ ಹಾಕಿದರೆ, ಜೊತೆಗೆ ಗಾಳಿಯೂ ಸೇರಿ ಅದು ಭೂಮಂಡಲವನ್ನೇ ಆದರೂ ಸುಟ್ಟೀತು. ಬಲವಿಲ್ಲದವನು, ಪ್ರವಾಹದ ವೇಗಕ್ಕೆ ಸಿಕ್ಕಿದರೆ ಹೇಗೋ ಹಾಗೆ ವಿಷಯಗಳಿಗೆ ಸಿಕ್ಕಿದಾಗ ಕೊಚ್ಚಿಹೋಗುತ್ತಾನೆ. ಯೋಗಬಲವಿರುವವನು ಆನೆಯು ಪ್ರವಾಹದಲ್ಲಿ ಧೃಢವಾಗಿ ನಿಲ್ಲುವಂತೆ ವಿಷಯಗಳ ಮಧ್ಯೆ ಅಚಲವಾಗಿ ನಿಲ್ಲುತ್ತಾನೆ. ವ್ರತನಿಷ್ಠನಾಗಿ ನಾಭಿ, ಕಂಠ, ನೆತ್ತಿ, ಹೃದಯ, ಎದೆ, ಪಕ್ಕೆ, ಕಣ್ಣು, ಕಿವಿ, ಮೂಗು, ಇವುಗಳಲ್ಲಿರುವ ಸೂಕ್ಷ್ಮವಾದ ಆತ್ಮವನ್ನು ಆತ್ಮನಲ್ಲಿ ಐಕ್ಯಗೊಳಿಸುವವನು ಬೆಟ್ಟದಂತಿರುವ ಶುಭಾಶುಭ ಕರ್ಮಗಳನ್ನು ಸುಟ್ಟು ಉತ್ತಮವಾದ ಯೋಗದಲ್ಲಿ ನೆಲೆಸಿ, ಇಷ್ಟಬಂದಾಗ ಮೋಕ್ಷ ಪಡೆಯುತ್ತಾನೆ.</p>
		<p>ಯುಧಿಷ್ಠಿರ - ಗೃಹಸ್ಥಾಶ್ರಮವನ್ನು ಬಿಟ್ಟುಬಿಡದೆ ಹಿಂದೆ ಯಾವನಾದರೂ ರಾಜನು ಸಿದ್ದಿಯನ್ನು ಪಡೆದನೇ? ಅವನು ಪಡೆದ ಮೋಕ್ಷದ ಸ್ವರೂಪವೇನು?</p>
		<p>ಭೀಷ್ಮ - ಹಿಂದೆ ಧರ್ಮಧ್ವಜನೆಂದು ಪ್ರಸಿದ್ಧನಾಗಿದ್ದ ಜನಕನು ಮಿಥಿಲಾ ಪಟ್ಟಣದಲ್ಲಿ ರಾಜನಾಗಿದ್ದನು. ಅವನು ವೇದವನ್ನೂ ಮೋಕ್ಷಧರ್ಮವನ್ನೂ ರಾಜಧರ್ಮವನ್ನೂ ಬಲ್ಲವನಾಗಿದ್ದನು. ಜಿತೇಂದ್ರಿಯನಾಗಿ ರಾಜ್ಯವನ್ನು ಆಳುತ್ತಿದ್ದನು. ಒಂದು ಸಾರಿ ಸುಲಭೆಯೆಂಬ ಸಂನ್ಯಾಸಿನಿಯು ಅವನು ಮುಕ್ತನೆಂದು ಎಲ್ಲರೂ ಹೇಳುತ್ತಿದ್ದದ್ದು ನಿಜವೋ ಸುಳ್ಳೋ ತಿಳಿಯಬೇಕೆಂದು, ತನ್ನ ವೇಷವನ್ನು ಮಾರ್ಪಡಿಸಿ ಅವನಲ್ಲಿಗೆ ಹೋದಳು. ಅವನಿಗೆ ಅವಳ ನಿಜಸ್ವರೂಪ ಗೊತ್ತಾಗದೇ ಇರಲಿಲ್ಲ. ಅವಳೊಡನೆ ಮಾತನಾಡುತ್ತ ಅವನು ಹೀಗೆಂದನು-</p>
		<p>ವೈರಾಗ್ಯವೇ ಮೋಕ್ಷಕ್ಕೆ ಪರಮಸಾಧನ; ವೈರಾಗ್ಯ ಬರುವುದು ಜ್ಞಾನದಿಂದ. ನಾನು ಅಜ್ಞಾನವನ್ನು ಕಳೆದುಕೊಂಡು, ಸಂಗರಹಿತನಾಗಿ, ದ್ವಂದ್ವಗಳನ್ನು ಮೀರಿ, ಸಿದ್ದಪುರುಷನಾಗಿದ್ದೇನೆ. ನೀರು ಬಿದ್ದು ಹದವಾದ ನೆಲವು ತನ್ನಲ್ಲಿ ಬಿದ್ದ ಬೀಜವನ್ನು ಮೊಳೆಸುವಂತೆ ಕರ್ಮವು ಮನುಷ್ಯನ ಪುನರ್ಜನ್ಮವು ಮೊಳೆಯುವಂತೆ ಮಾಡುತ್ತದೆ. ಆದರೆ ಹುರಿದ ಬೀಜವನ್ನು ಬಿತ್ತಿದರೆ ಅದು ಮೊಳೆಯುವುದಿಲ್ಲ. ಜ್ಞಾನವು ನನ್ನ ಕರ್ಮಬೀಜವನ್ನು ಹುರಿದಿದೆ. ಆದ್ದರಿಂದ ಅದು ವಿಷಯಗಳಲ್ಲಿ ಮೊಳೆಯುವುದಿಲ್ಲ. ರಾಗದ್ವೇಷಗಳಿಲ್ಲದ್ದರಿಂದ ನನಗೆ ಸುಖದುಃಖಗಳಿಲ್ಲ. ನನ್ನ ಬಲತೋಳಿಗೆ ಒಬ್ಬನು ಗಂಧ ಹತ್ತಿಸಿದರೆ, ನನಗೆ ಅವನೂ ಒಂದೇ, ಎಡತೋಳನ್ನು ಕೆತ್ತುವವನೂ ಒಂದೇ; ನನಗೆ ಆಗಬೇಕಾದ ಪ್ರಯೋಜನವೊಂದೂ ಇಲ್ಲದ್ದರಿಂದ ಮಣ್ಣು ಕಲ್ಲು ಚಿನ್ನ ಎಲ್ಲಾ ಸಮನೇ. ನಾನು ರಾಜ್ಯವಾಳುತ್ತಿದ್ದೇನೆ ಎಂಬುದಿಷ್ಟೇ ನನಗೂ ಸಂನ್ಯಾಸಿಗಳಿಗೂ ವ್ಯತ್ಯಾಸ. ಮೋಕ್ಷಕ್ಕೆ ಸಾಧಕವಾಗಿ ಕೇವಲ ಜ್ಞಾನವನ್ನಾಗಲೀ ಕೇವಲ ಕರ್ಮವನ್ನೇ ಆಗಲಿ ಹಿಡಿಯದೆ, ನನ್ನ ಗುರುವಾದ ಪಂಚಶಿಖನ ಉಪದೇಶದಂತೆ ಈ ವಿಧವಾದ ನಿಷ್ಠೆಯನ್ನು ಹಿಡಿದಿದ್ದೇನೆ. ತ್ರಿದಂಡವನ್ನು ಹಿಡಿದ ಸಂನ್ಯಾಸಿಗಳಿಗೆ ಜ್ಞಾನವು ಮೋಕ್ಷ ತರುವುದಾದರೆ ಅದೇ ಜ್ಞಾನವು ಛತ್ರಿ ಹಿಡಿದುಕೊಂಡ ರಾಜನಿಗೆ ಏಕೆ ಮೋಕ್ಷ ತರಬಾರದು.? ಗೃಹಸ್ಥಾಶ್ರಮದಲ್ಲಿ ದೋಷವಿದೆಯೆಂದು ಅದನ್ನು ಬಿಟ್ಟು ಮತ್ತೊಂಧು ಆಶ್ರಮವನ್ನು ಹಿಡಿದರೆ, ಅಂಥವನಿಗೆ ಈ ಸಂಗದೋಷ ಬಂದೇ ಬರುತ್ತದೆ. ಆಗ ಸಂನ್ಯಾಸಿಗೂ ಮೋಕ್ಷವಿಲ್ಲ. ಕೇವಲ ಕಾವಿ ಬಟ್ಟೆ ಬೋಳುತಲೆ ಕಮಂಡಲು ತ್ರಿದಂಡ ಈ ಬಾಹ್ಯವಾದ ಉಪಕರಣಗಳಷ್ಟೇ ಮೋಕ್ಷಕ್ಕೆ ಕಾರಣವಲ್ಲವೆಂದು ನಾನು ತಿಳಿದಿದ್ದೇನೆ. ಈ ಹೊರಗಿನ ಪರಿಕರಗಳಿದ್ದರೂ ಮೋಕ್ಷ ಲಭಿಸುವುದೇನೋ ಜ್ಞಾನದಿಂದಲೇ ಎನ್ನುವುದಾದರೆ, ಕೇವಲ ಈ ಚಿಹ್ನೆಗಳು ವ್ಯರ್ಥ. ಇವುಗಳಿಂದ ಸಂನ್ಯಾಸಿಗೆ ಶ್ರಮ ಕಡಮೆಯಾಗುತ್ತದೆ ಎನ್ನುವುದಾದರೆ, ಅದೇ ಪ್ರಯೋಜನವನ್ನು ರಾಜನಿಗೆ ಛತ್ರಿ ಮುಂತಾದ ಚಿಹ್ನೆಗಳಲ್ಲಿ ಹೇಳುವುದಕ್ಕಾಗುವುದಿಲ್ಲವೇ? ಏನನ್ನೂ ಇಟ್ಟುಕೊಳ್ಳದಿರುವುದರಿಂದ ಮೋಕ್ಷ ಬರುವುದಿಲ್ಲ. ಏನನ್ನಾದರೂ ಇಟ್ಟುಕೊಳ್ಳುವುದರಿಂಧ ಬಂಧನ ಬರುವುದಿಲ್ಲ; ಏನನ್ನು ಇಟ್ಟುಕೊಂಡಿರಲಿ, ಇಲ್ಲದಿರಲಿ, ಮೋಕ್ಷ ಬರುವುದು ಜ್ಞಾನದಿಂದ. ಬಂಧನಕ್ಕೆ ಕಾರಣಗಳಾದ ಧರ್ಮಾರ್ಥಕಾಮಗಳಲ್ಲಿಯೂ ರಾಜ್ಯಭಾರದಲ್ಲಿಯೂ ನಾನು ಇರುವುದು ನಿಜ; ಆದರೆ ತ್ಯಾಗವೆಂಬ ಕತ್ತಿಯನ್ನು ಮೋಕ್ಷವೆಂಬ ಕಲ್ಲಿನ ಮೇಲೆ ಉಜ್ಜಿ ಹರಿತಮಾಡಿಕೊಂಡು ನಾನು ಈ ಕಟ್ಟುಗಳನ್ನೆಲ್ಲಾ ಕತ್ತರಿಸಿಹಾಕಿ ಮುಕ್ತನಾಗಿದ್ದೇನೆ.</p>
		<p class="text-center"><strong>ಶಾಂತಿಪರ್ವ ಮುಗಿಯಿತು</strong></p>
		<p class="text-center"><strong>ಶ್ರೀರಸ್ತು</strong></p>
		<p class="vertical-delimiter" />
	</section>
</body>
</html>
