<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಶ್ರೀ ವಚನ ಭಾರತ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 unnumbered" epub:type="chapter" role="doc-chapter" id="id-006">
                <h1 class="level1-title" epub:type="title">ಭೀಷ್ಮ ಪರ್ವ</h1>
<p class="verse">ನಮಿಸಿ ನಾರಾಯಣನ ನರನ ಪುರುಷೋತ್ತಮನ ।<br /> ವ್ಯಾಸವಾಗ್ದೇವಿಯರ ಬಳಿಕ ಪೇಳ್ವುದು ಜಯವ॥</p>
<p> ಸೈನ್ಯವು ಯುದ್ಧಕ್ಕೆ ಸಿದ್ಧವಾಗಲು ದುರ್ಯೋಧನನು ದುಶ್ಶಾಸನನನ್ನು ಕರೆದು “ದುಶ್ಶಾಸನ, ಭೀಷ್ಮನ ರಕ್ಷಣೆಗೆ ರಥಿಕರನ್ನೂ ಸೇನೆಯನ್ನೂ ಸಿದ್ಧಪಡಿಸಿಕೊ. ಭೀಷ್ಮನನ್ನು ಕಾಪಾಡಿಕೊಳ್ಳುವುದೇ ಈಗ ನಮಗೆ ಇರುವ ದೊಡ್ಡ ಕೆಲಸ; ಅದಕ್ಕಿಂತ ಹೆಚ್ಚಿನ ಕೆಲಸ ಮತ್ತಾವುದೂ ಇಲ್ಲ. ಭೀಷ್ಮ ಒಬ್ಬ ಸುರಕ್ಷಿತನಾಗಿದ್ದರೆ ಅವನು ಪಾಂಡವರು ಸೋಮಕರು ಸೃಂಜಯರು ಎಲ್ಲರನ್ನೂ ಕೊಲ್ಲಬಲ್ಲನು. ಅವನು ಶಿಖಂಡಿಯ ಮೇಲೆ ಯುದ್ಧಮಾಡುವುದಿಲ್ಲ. ಆದ್ದರಿಂದ ಶಿಖಂಡಿಯು ಅವನ ಮೇಲೆ ಯುದ್ಧಕ್ಕೆ ನಿಂತಾಗ ನಾವು ತುಂಬಾ ಎಚ್ಚರದಿಂದಿರಬೇಕು. ನಮ್ಮವರೆಲ್ಲರೂ ಅವನನ್ನು ಕೊಲ್ಲುವುದಕ್ಕೆ ಪ್ರಯತ್ನ ಮಾಡಬೇಕು!”ಎಂದನು. ಅದರಂತೆ ಮರುದಿನ ಬೆಳಿಗ್ಗೆ ಹನ್ನೊಂದು ಅಕ್ಷೌಹಿಣೀಸೇನೆಗೆ ನಾಯಕನಾಗಿ ಮುಂದೆ ಹೊರಟಿದ್ದ ಭೀಷ್ಮನಿಗೆ ದುಶ್ಶಾಸನ ದುರ್ವಿಷಹ ದುರ್ಮುಖ ದುಃಸಹ ವಿವಿಶಂತಿ ಚಿತ್ರಸೇನ ವಿಕರ್ಣ ಮುಂತಾದವರು ಬೆಂಗಾವಲಾಗಿ ನಿಂತರು. ಪ್ರಾ಼ಣದ ಹಂಗುತೊರೆದು ಕಾದುವ ಶೂರರೆನಿಸಿದ್ದ ಅಭೀಷಾಹ ಶೂರಸೇನ ಮುಂತಾದ ಹನ್ನೆರಡು ದೇಶದ ರಾಜರೂ ಅವರ ರಥಿಕಸೇನೆಯೂ ಅವನಿಗೆ ರಕ್ಷಣೆ ಈಯುತ್ತಿದ್ದರು. ಇವರಲ್ಲದೆ ದೊಡ್ಡ ಗಜಸೇನೆಯೂ ಲಕ್ಷೋಪಲಕ್ಷ ಪದಾತಿಗಳೂ ಇದ್ದರು. </p>
<p> ಪಾಂಡವರ ಕಡೆ ಏಳು ಅಕ್ಷೌಹಿಣೀ ಸೇನೆ ಮಾತ್ರ ಇದ್ದು ಅದು ಕೌರವರದಕ್ಕಿಂತ ಚಿಕ್ಕದಾಗಿದ್ದದ್ದರಿಂದ ಅದನ್ನು ಅವರು ವಜ್ರವ್ಯೂಹದಲ್ಲಿ ರಚಿಸಿದರು. ಅದರಲ್ಲಿ ದೃಷ್ಟದ್ಯುಮ್ನ ಭೀಮಸೇನ ನಕುಲ ಸಹದೇವ ದೃಷ್ಟಕೇತು ಇವರು ಮುಂದಾದರು. ಅವರಿಗೆ ವಿರಾಟನೂ ಅವನ ತಮ್ಮಂದಿರೂ ಮಕ್ಕಳೂ ಬೆಂಗಾವಲಾದರು. ಭೀಷ್ಮನ ಶತ್ರುವಾದ ಶಿಖಂಡಿಯನ್ನು ಹಿಂದೆ ಅರ್ಜುನನು ರಕ್ಷಿಸಿಕೊಂಡಿದ್ದನು.</p>
<p> ಬೆಳಗಿನ ಜಾವದಲ್ಲಿ ಸೇನೆಯೆಲ್ಲವೂ ಸೂರ್ಯಾಭಿಮುಖವಾಗಿ ನಿಂತು ಸಂಧ್ಯೋಪಾಸನೆಯಲ್ಲಿದ್ದಾಗ,ಮೋಡವಿಲ್ಲದೆ ಗುಡುಗಿತು; ಬಿರುಗಾಳಿ ಬೀಸಿತು; ಕಲ್ಲುಮಳೆ ಬಿತ್ತು; ಧೂಳು ಎದ್ದು ಕತ್ತಲೆ ಕವಿಯಿತು; ದೊಡ್ಡ ಉಲ್ಕೆಯೊಂದು ಘೀಳಿಡುತ್ತ ನುಗ್ಗಿಹೋಗಿ, ಉದಯಿಸುತ್ತಿದ್ದ ಸೂರ್ಯನನ್ನು ತಿವಿಯಿತು; ಭೂಮಿ ನಡುಗಿ ಬಿರುಕುಬಿಟ್ಟಿತು. ಬರಸಿಡಿಲು ಹೊಡೆಯಿತು. ಸೂರ್ಯನು ಮಂಕುಮುಖವಿಟ್ಟುಕೊಂಡು ಮೇಲಕ್ಕೆ ಬಂದನು. </p>
<p> ಆಗ ದುರ್ಯೋಧನನು ವ್ಯೂಹದಲ್ಲಿ ನಿಂತಿದ್ದ ಪಾಂಡುಸೇನೆಯನ್ನು ನೋಡಿ ದ್ರೋಣಾಚಾರ್ಯನ ಹತ್ತಿರಕ್ಕೆ ಬಂದು “ಆಚಾರ್ಯ, ನಮ್ಮ ಕಡೆ ನಿಮ್ಮಂಥ ಅನೇಕ ಶೂರರು ಪ್ರಾಣ ತೊರೆದು ಯುದ್ಧಮಾಡುವುದಕ್ಕೆ ಸಿದ್ಧರಾಗಿ ನಿಂತಿದ್ದೀರಿ; ಆದರೂ ನನಗೆ ನಮ್ಮ ಕಡೆ ಬಲ ಸಾಲದು ಎನ್ನಿಸುತ್ತದೆ; ನೀವೆಲ್ಲರೂ ಭೀಷ್ಮನನ್ನು ಬಹು ಎಚ್ಚರಿಕೆಯಿಂದ ನೋಡಿಕೊಳ್ಳಬೇಕು” ಎಂದು ಪ್ರಾರ್ಥಿಸಿದನು. ಅಷ್ಟುಹೊತ್ತಿಗೆ ಭೀಷ್ಮನ ಶಂಖಧ್ವನಿಯಾಯಿತು. ಅದನ್ನು ಅನುಸರಿಸಿ ಮಿಕ್ಕ ಕೌರವ ವೀರರು ತಮ್ಮ ಶಂಖಗಳನ್ನು ಊದಿದರು; ನಾನಾ ರಣವಾದ್ಯಗಳು ಬಾಜಿಸಿದುವು. ಅದಕ್ಕೆ ಉತ್ತರವಾಗಿ ಪಾಂಡವರ ಕಡೆಯೂ ಕೃಷ್ಣಾರ್ಜುನರೇ ಮುಂತಾದ ವೀರರು ತಮ್ಮ ತಮ್ಮ ಶಂಖಗಳನ್ನು ಧ್ವನಿಮಾಡಿದರು. ಆ ಧ್ವನಿಯು ಭೂಮ್ಯಾಕಾಶಗಳನ್ನು ತುಂಬಿ ಕೌರವರ ಹೃದಯಗಳನ್ನು ಭೇದಿಸಿಬಿಟ್ಟಿತು. ಅರ್ಜುನನು ಎರಡು ಕಡೆಯ ಸೇನೆಯನ್ನೂ ನೋಡಬೇಕೆಂದು ಅಪೇಕ್ಷಿಸಲು ಕೃಷ್ಣನು ಅವನ ರಥವನ್ನು ರಣರಂಗದ ಮಧ್ಯದಲ್ಲಿ ತಂದು ನಿಲ್ಲಿಸಿದನು. ಎದುರಿಗೆ ತಾತ, ದೊಡ್ಡಪ್ಪ ಚಿಕ್ಕಪ್ಪ ಅಣ್ಣ ತಮ್ಮ ಮಾವ ಆಚಾರ್ಯ ಎಲ್ಲಾ ಹತ್ತಿರದ ಬಂಧುಗಳೇ ಅರ್ಜುನನ ಕಣ್ಣಿಗೆ ಕಾಣುತ್ತಿದ್ದರು. ಅವರನ್ನು ನೋಡಿ ಅವನಿಗೆ ಮನಸ್ಸು ಕರಗಿತು. ಆದ್ದರಿಂದ ಕೃಷ್ಣನನ್ನು ನೋಡಿ, “ಕೃಷ್ಣ! ನಮ್ಮ ಈ ಸ್ವಂತ ಬಂಧು ಬಳಗವನ್ನು ಕೊಂದು ರಾಜ್ಯ ಸಂಪಾದಿಸಬೇಕೆ? ನನಗೆ ಬೇಡ! ಮೂರು ಲೋಕ ಕೊಟ್ಟರೂ ಬೇಡ; ನಂಟರನ್ನು ಕೊಂದು ಪಡೆಯುವ ಸುಖ ಏನು ಸುಖ, ಕೃಷ್ಣ! ಅವರಿಗಂತೂ ಬುದ್ಧಿಯಿಲ್ಲ. ದುರಾಸೆಯಿಂದ ಕುಲಕ್ಷಯವಾಗುವುದನ್ನೂ ಕಾಣದೆ ಯುದ್ಧಕ್ಕೆ ಬಂದು ನಿಂತಿದ್ದಾರೆಂದರೆ, ನಾವೂ ಹಾಗೆಯೇ ಮಾಡೋಣವೇ? ಇದು ಮಹಾ ಪಾಪ! ಗುರುಹಿರಿಯರನ್ನು ಕೊಂದು ಪಡುವ ಭೋಗಕ್ಕಿಂತ ಭಿಕ್ಷೆ ಎತ್ತಿಕೊಂಡಿರುವುದೇ ಮೇಲು. ನಾನು ಯುದ್ಧಮಾಡಲೊಲ್ಲೆ! ಶಸ್ತ್ರವನ್ನುಳಿದ ನನ್ನನ್ನು ಕೌರವರು ಕೊಂದರೆ ಒಳ್ಳೆಯದೇ ಆಯಿತು!” ಎಂದು ದುಃಖದಿಂದ ಮನಸ್ಸು ಸೊರಗಿ, ತನ್ನ ಬಿಲ್ಲುಬಾಣಗಳನ್ನು ಕೆಳಕ್ಕೆ ಹಾಕಿ ಕುಳಿತುಕೊಂಡುಬಿಟ್ಟನು. ಹೀಗೆ ಕನಿಕರದಿಂದ ಕಣ್ಣೀರು ಹಾಕಿ ಕೊರಗುತ್ತ ಕುಳಿತ ಅರ್ಜುನನನ್ನು ನೋಡಿ ಕೃಷ್ಣನು ನಗುತ್ತ "ಇದೇನು ಅರ್ಜುನ! ಬಹಳ ಬುದ್ಧಿವಂತನ ಹಾಗೆ ಮಾತನಾಡುತ್ತೀಯೆ; ಆದರೂ ಯಾರಿಗಾಗಿ ಶೋಕಿಸಬಾರದೋ ಅವರಿಗೆ ಶೋಕಿಸುತ್ತೀಯೆ! ತಿಳಿದಿರುವವರು ಸತ್ತವರಿಗಾಗಲಿ ಸಾಯದಿರುವವರಿಗಾಗಲಿ ಶೋಕಿಸುವುದಿಲ್ಲ. ನೀನೂ ನಾನೂ ಈ ರಾಜರೂ ಹಿಂದೆ ಇರದೆ ಇರಲಿಲ್ಲ, ಮುಂದೆ ಇರದೆ ಹೋಗುವುದಿಲ್ಲ. ದೇಹ ಬಿದ್ದುಹೋದರೂ ಆತ್ಮವಿರುತ್ತದೆ. ಈ ದೇಹ ಇರುವಾಗ ಅದಕ್ಕೆ ಬಾಲ್ಯ ಯೌವನ ವಾರ್ಧಕ್ಯಗಳು ಹೇಗೋ ಹಾಗೆ ಅವುಗಳ ಮುಂದಿನ ಸ್ಥಿತಿ- ಮತ್ತೊಂದು ದೇಹದ ಪ್ರಾಪ್ತಿ. ನಾವು ಹಳೆಯ ಬಟ್ಟೆಗಳನ್ನು ಬಿಸುಟು ಹೊಸ ಬಟ್ಟೆಗಳನ್ನು ಹಾಕಿಕೊಳ್ಳುವಂತೆ ಆತ್ಮನು ಹಳೆಯ ದೇಹವನ್ನು ಬಿಟ್ಟು ಹೊಸದೇಹವನ್ನು ಧರಿಸುತ್ತಾನೆ. ಆ ಆತ್ಮನನ್ನು ಯಾವ ಆಯುಧ ಕೊಲ್ಲಬಲ್ಲದು? ಇಷ್ಟರ ಮೇಲೆ ಹುಟ್ಟಿದವನು ಸಾಯಲೇಬೇಕು; ಅಲ್ಲದೆ ಯುದ್ಧ ಕ್ಷತ್ರಿಯಧರ್ಮ; ವೀರಸ್ವರ್ಗಕ್ಕೆ ತೆರೆದ ಬಾಗಿಲು; ಆದ್ದರಿಂದ ಯುದ್ದಮಾಡದಿದ್ದರೆ ನೀನು ಧರ್ಮವನ್ನು ಬಿಟ್ಟಂತಾಗುವುದಲ್ಲದೆ ಕೆಟ್ಟಹೆಸರನ್ನೂ ಪಾಪವನ್ನೂ ಪಡೆಯುತ್ತೀಯೆ! ನಿನ್ನ ಶತ್ರುಗಳು ಬಾಯಿಗೆ ಬಂದಹಾಗೆ ಆಡಿಕೊಳ್ಳುತ್ತಾರೆ. ಸಂಭಾವಿತನಾದವನಿಗೆ ಕೆಟ್ಟ ಹೆಸರು ಸಾವಿಗಿಂತ ಕೇಡು. ಆದ್ದರಿಂದ ಮಾಡಬೇಕಾದ ಕೆಲಸವನ್ನು ಮಾಡು; ಅದರ ಫಲಾಫಲಗಳು ಹಾಗಿರಲಿ; ಆಸಕ್ತನಾಗಿ ಕೆಲಸಮಾಡುವವನಿಗೆ ದುಃಖ ನೀಗುತ್ತದೆ. ಬುದ್ದಿ ಸ್ಥಿರವಾಗುತ್ತದೆ; ಶಾಂತಿ ಬರುತ್ತದೆ; ಶಾಂತಿ ಇಲ್ಲದೆ ಏನು ಸುಖ?</p>
<p> ಅಕರ್ಮಕ್ಕಿಂತ ಕರ್ಮ ದೊಡ್ಡದು. ಸುಮ್ಮನೆ ಕುಳಿತುಬಿಟ್ಟರೆ ಕೆಲಸಮಾಡದೆ ಇದ್ದಹಾಗಾಯಿತೇ? ಯಾವನೂ ಒಂದು ಕ್ಷಣ ಕೂಡ ಕೆಲಸಮಾಡದೆ ಹಾಗೆ ಇರುವುದಕ್ಕಾಗುವುದಿಲ್ಲ; ಪ್ರಕೃತಿಯು ಕೆಲಸಮಾಡಿಸಿಯೇ ಮಾಡಿಸುತ್ತದೆ. ಎಂಥ ವಿದ್ವಾಂಸನೂ ಅದಕ್ಕೆ ಅಧೀನ; ಅದನ್ನು ತಡೆಯುವುದಕ್ಕಾಗುತ್ತದೆಯೇ? ನಾನು ಮಾಡುತ್ತೇನೆ ಎನ್ನುವುದು ಬರಿಯ ಅಹಂಕಾರ! ನೀನು ಕ್ಷತ್ರಿಯ; ಯುದ್ಧಕ್ಕೆ ಮುನ್ನುಗ್ಗುವುದು ನಿನ್ನ ಜಾತಿ ಸ್ವಭಾವ; ಯುದ್ಧ ಮಾಡುವುದಿಲ್ಲವೆಂದು ನೀನು ತಿಳಿದಿದ್ದರೆ ಅದು ಮೌಢ್ಯ! ನಿನ್ನ ಸ್ವಭಾವಕ್ಕೂ ಕರ್ಮಕ್ಕೂ ಕಟ್ಟುಬಿದ್ದು ನೀನು ಅದನ್ನು ಮಾಡಲೇಬೇಕಾಗುತ್ತದೆ. ಇದು ಲೋಕಕ್ಷಯಕಾಲ; ಆದ್ದರಿಂದ ನೀನಿಲ್ಲದಿದ್ದರೂ ಇವರೆಲ್ಲಾ ಸಾಯುತ್ತಾರೆ; ಸತ್ತೇ ಇದ್ದಾರೆ ಎನ್ನಬಹುದು; ನೀನು ನಿಮಿತ್ತ ಮಾತ್ರಕ್ಕೆ ಅವರನ್ನು ಕೊಂದ ಕೀರ್ತಿ ಪಡೆಯಬೇಕಾಗಿದೆ. ವಿಶ್ವರೂಪವನ್ನು ನೋಡು, ನಿನಗೇ ಕಾಣುತ್ತದೆ!</p>
<p>ಮಾಡಬೇಕಾದ ಕರ್ಮವನ್ನು ಮಾಡದೆ ಬಿಟ್ಟುಕುಳಿತರೆ ಅದು ಸಂನ್ಯಾಸವಾಗುವುದಿಲ್ಲ; ಕಾಮ್ಯಕರ್ಮಗಳನ್ನು ಬಿಡುವುದು ಸಂನ್ಯಾಸ. ಫಲವನ್ನು ಗುರಿಯಾಗಿ ಇಟ್ಟುಕೊಳ್ಳದೆ, ಮಾಡಬೇಕಾದ ಕೆಲಸವನ್ನು ಮಾಡುವುದು ಸಂನ್ಯಾಸ. ನಿಯತವಾದ ಕರ್ಮಗಳನ್ನು ಬಿಡಬಾರದು; ಈಶ್ವರನು ಎಲ್ಲರ ಹೃದಯದಲ್ಲಿಯೂ ಕುಳಿತು ಯಂತ್ರ ತಿರುಗಿಸುವಂತೆ ಎಲ್ಲವನ್ನೂ ತಿರುಗಿಸುತ್ತಿರುತ್ತಾನೆ. ಅವನ ಮೇಲೆ ಭಾರಹಾಕು; ನೆಮ್ಮದಿ ದೊರೆಯುತ್ತದೆ. ಇಷ್ಟರಮೇಲೆ ನಿನಗೆ ಹೇಗೆ ತೋರುತ್ತದೋ ಹಾಗೆ ಮಾಡು!"ಎಂದನು.</p>
<p> ಈ ಹುರಿದುಂಬಿಸುವ ಮಾತನ್ನು ಕೇಳಿ, ಅರ್ಜುನನು ಕೆಳಗೆ ಹಾಕಿದ್ದ ಬಿಲ್ಲುಬಾಣಗಳನ್ನು ಎತ್ತಿಕೊಂಡನು. ಎಲ್ಲೆಲ್ಲಿಯೂ ಸಿಂಹನಾದವಾಯಿತು. ಆಗ ಯುಧಿಷ್ಠಿರನು ತನ್ನ ಕವಚವನ್ನೂ ಆಯುಧವನ್ನೂ ತೆಗೆದಿಟ್ಟು ರಥದಿಂದ ಇಳಿದು, ಕೈ ಮುಗಿದುಕೊಂಡು ಮೌನದಿಂದ ಭೀಷ್ಮನ ಕಡೆಗೆ ನಡೆದುಕೊಂಡು ಹೊರಟನು. ಅದನ್ನು ನೋಡಿ ಅವನ ತಮ್ಮಂದಿರೂ ವಾಸುದೇವನೂ ಇಳಿದು ಅವನ ಹಿಂದೆಯೇ ಹೊರಟರು. ಅವನು ಏಕೆ ಹೀಗೆ ಹೊರಟಿದ್ದಾನೆ, ಎಲ್ಲಿಗೆ ಹೋಗುತ್ತಾನೆ ಎಂಬುದು ಅವರಿಗೆ ಗೊತ್ತಾಗಲಿಲ್ಲ. ಕೇಳಿದರೂ ಅವನು ಉತ್ತರ ಕೊಡಲಿಲ್ಲ. ಶತ್ರುಪಕ್ಷದವರು ಅವನು ಹೆದರಿ ಶರಣಾಗತನಾಗಿ ಬರುತ್ತಿದ್ದಾನೆಂದು ಭಾವಿಸಿ ಅವನನ್ನು ತಿರಸ್ಕರಿಸುತ್ತ ಅವನೂ ಭೀಮಾರ್ಜುನರೂ ಏನು ಹೇಳುತ್ತಾರೋ ಭೀಷ್ಮನು ಏನು ಉತ್ತರ ಕೊಡುತ್ತಾನೋ ಕೇಳಬೇಕೆಂದು ನಿಶ್ಶಬ್ದವಾದರು. ಅವನು ಶತ್ರುಸೇನೆಯೊಳಕ್ಕೆ ನುಗ್ಗಿ ನೇರವಾಗಿ ಭೀಷ್ಮನ ಹತ್ತಿರಕ್ಕೆ ಹೋಗಿ ಅವನ ಕಾಲನ್ನು ಮುಟ್ಟಿ ನಮಸ್ಕರಿಸಿ, “ತಾತ! ನಾನು ನಿನ್ನ ಮೇಲೆ ಯುದ್ಧ ಮಾಡುತ್ತೇನೆ; ಅದಕ್ಕೆ ಅಪ್ಪಣೆ ಕೊಡು ಮತ್ತು ಆಶೀರ್ವಾದ ಮಾಡು !” ಎಂದು ಬೇಡಿಕೊಂಡನು. ಭೀಷ್ಮನು “ಯುಧಿಷ್ಠಿರ! ಈಗ ನೀನು ಬರದಿದ್ದರೆ ಶಾಪಕ್ಕೊಳಗಾಗಿ ಸೋಲಿಗೆ ಈಡಾಗುತ್ತಿದ್ದೆ. ಬಂದದ್ದರಿಂದ ಸಂತೋಷವಾಯಿತು. ಅನುಮತಿ ಕೊಟ್ಟಿದ್ದೇನೆ; ಯುದ್ದಮಾಡು, ಜಯವನ್ನು ಪಡೆ! ಯುದ್ಧನಿಲ್ಲಿಸುವುದೊಂದನ್ನು ಹೊರತು ನಿನಗೇನು ಬೇಕು ಹೇಳು; ಮಾಡಿಕೊಡುತ್ತೇನೆ; ಮನುಷ್ಯನು ಹಣಕ್ಕೆ ದಾಸ; ಹಣ ಯಾರಿಗೂ ದಾಸನಲ್ಲ ಎಂಬುದು ನಿಜ. ನಾನು ಕೌರವರ ಹಣದಿಂದ ಇಕ್ಕಟ್ಟಿಗೆ ಸಿಕ್ಕಿದ್ದೇನೆ; ಅದಕ್ಕೋಸ್ಕರ ಅಸಹಾಯನಾಗಿ ‘ಯುದ್ಧ ನಿಲ್ಲಿಸುವುದೊಂದನ್ನು ಹೊರತು’ ಎಂದು ಹೇಳಬೇಕಾಯಿತು. ಕೌರವರ ಕಡೆ ನಾನು ಯುದ್ಧ ಮಾಡಲೇಬೇಕಾಗಿದೆ; ಆದರೆ ನಿನಗೆ ಜಯವನ್ನು ಹಾರೈಸುತ್ತೇನೆ!” ಎಂದನು. ಅದರಂತೆಯೇ ಅವನು ದ್ರೋಣನಿಗೆ ನಮಸ್ಕರಿಸಿ ಅವನ ಅಪ್ಪಣೆಯನ್ನು ಬೇಡಿದನು. ದ್ರೋಣನು “ಯುಧಿಷ್ಠಿರ! ಯುದ್ದಕ್ಕೆ ನನ್ನ ಅನುಜ್ಞೆಯಿದೆ. ಕೃಷ್ಣನು ನಿನಗೆ ಮಂತ್ರಿಯಾಗಿರುವಾಗ ನಿನಗೆ ಜಯವು ಸಿದ್ಧ!” ಎಂದನು. ಧರ್ಮರಾಜನು “ಆಚಾರ್ಯ! ನಿನ್ನನ್ನು ಜಯಿಸುವುದು ಹೇಗೆ?” ಎಂದು ಕೇಳಲು, ದ್ರೋಣನು ನಾನು ಯುದ್ಧಮಾಡುತ್ತಿರುವವರೆಗೂ ನಿನಗೆ ಜಯವಿಲ್ಲ! ಆದ್ದರಿಂದ ನೀನೂ ನಿನ್ನ ತಮ್ಮಂದಿರೂ ಬೇಗ ನನ್ನನ್ನು ಸಾಯಿಸುವುದಕ್ಕೆ ಪ್ರಯತ್ನಪಡಿ!" ಎಂದನು.</p>
<p> ಯುಧಿಷ್ಠಿರ- ಆಚಾರ್ಯ! ಹಾಗಾದರೆ ನಿನ್ನನ್ನು ಕೊಲ್ಲಬಹುದಾದ ಮಾರ್ಗವೇನು ಹೇಳು. ನಾನು ನಿನಗೆ ನಮಸ್ಕಾರಮಾಡಿ ಕೇಳಿಕೊಳ್ಳುತ್ತೇನೆ.</p>
<p> ದ್ರೋಣ- ಅಯ್ಯಾ! ಯುದ್ಧಮಾಡಿ ನನ್ನನ್ನು ಕೊಲ್ಲಬಲ್ಲವನನ್ನು ಯಾರನ್ನೂ ಕಾಣೆ. ನಾನು ಶಸ್ತ್ರಬಿಟ್ಟು ನಿಶ್ಚೇತನನಾಗಿ ಕುಳಿತಾಗ ಬೇಕಾದರೆ ಕೊಲ್ಲಬಹುದು. ರಣರಂಗದಲ್ಲಿ ನಾನು ಶಸ್ತ್ರತ್ಯಾಗ ಮಾಡಬೇಕಾದರೆ ನಂಬಿಕೆಗೆ ಅರ್ಹನಾದವನಿಂದ ತುಂಬ ಅಪ್ರಿಯವಾದ ಸಂಗತಿಯೇನನ್ನಾದರೂ ಕೇಳಬೇಕು. </p>
<p> ಅನಂತರ ಇದೇ ರೀತಿ ಕೃಪ ಶಲ್ಯರಲ್ಲಿಯೂ ಹೋಗಿ ಅವರಿಗೆ ನಮಸ್ಕಾರಮಾಡಿ ಯುಧಿಷ್ಠಿರನು ಅವರ ಅಪ್ಪಣೆಯನ್ನೂ ಆಶೀರ್ವಾದವನ್ನೂ ಪಡೆದನು. ಶಲ್ಯನು ತಾನು ಈ ಹಿಂದೆಯೇ ಮಾತು ಕೊಟ್ಟಿದ್ದಂತೆ ಕರ್ಣನಿಗೆ ತೇಜೋವಧೆ ಮಾಡುವುದಾಗಿ ತಿಳಿಸಿದನು. ಎಲ್ಲರೂ ಹಿಂತಿರುಗಿ ತಮ್ಮ ಸೈನ್ಯದ ಕಡೆ ಬರುತ್ತಿದ್ದಾಗ ಕೃಷ್ಣನು ಕರ್ಣನನ್ನು ಕಂಡು “ಅಯ್ಯಾ! ನೀನು ಭೀಷ್ಮನ ಮೇಲಣ ರೋಷದಿಂದ ಯುದ್ಧ ಮಾಡುವುದಿಲ್ಲವೆಂದು ಕೇಳಿದೆ. ಹಾಗಿದ್ದರೆ ಭೀಷ್ಮನು ಸಾಯುವವರೆಗೂ ನಮ್ಮ ಕಡೆಗೆ ಬಾ. ಭೀಷ್ಮ ಸತ್ತಮೇಲೆ ಮತ್ತೆ ಯುದ್ಧಕ್ಕೆ ಇಳಿದು ದುರ್ಯೋಧನನಿಗೆ ಬೇಕಾದರೆ ಸಹಾಯ ಮಾಡುವೆಯಂತೆ!” ಎಂದನು. ಕರ್ಣನು ಅದಕ್ಕೆ ಉತ್ತರವಾಗಿ “ನಾನು ಕೌರವನಿಗೆ ಅಪ್ರಿಯವನ್ನು ಮಾಡಲಾರೆ, ಕೇಶವ! ನಾನು ಅವನಿಗಾಗಿ ಪ್ರಾಣಕೊಡುವ ಅವನ ಹಿತೈಷಿ!” ಎಂದನು. ಧರ್ಮರಾಜನು “ಕೌರವ ಸೈನ್ಯವನ್ನು ಬಿಟ್ಟು ನಮ್ಮ ಕಡೆಗೆ ಬರಲು ಇಷ್ಟವುಳ್ಳವರು ಯಾರಾದರೂ ಇದ್ದರೆ ಅಂಥವರು ಬರಬಹುದು!” ಎಂದು ಗಟ್ಟಿಯಾಗಿ ಕೂಗಿದನು. ಆಗ ಯುಯುತ್ಸುವು ಹೊರಕ್ಕೆ ಬಂದು ತನ್ನ ಇಷ್ಟವನ್ನು ವ್ಯಕ್ತಪಡಿಸಿ ಅವನೊಡನೆ ಸೇರಿಕೊಂಡನು. ಆಮೇಲೆ ಎಲ್ಲರೂ ಪಾಂಡವರ ಸೈನ್ಯದೊಳಕ್ಕೆ ಬಂದರು. ಧರ್ಮರಾಜನು ಕವಚ ತೊಟ್ಟನು. ಎಲ್ಲರೂ ತಮ್ಮ ತಮ್ಮ ರಥಗಳಲ್ಲಿ ಕುಳಿತರು. ಮೊದಲಿನಂತೆ ವ್ಯೂಹ ಕಟ್ಟಿತು. “ಪಾಂಡವರಿಗೆ ಹಿರಿಯರೆಂದರೆ ಏನು ಗೌರವ! ಜ್ಞಾತಿಗಳಲ್ಲಿಯೂ ಏನು ದಯೆ!” ಎಂದು ರಾಜರೆಲ್ಲರೂ ಅವರನ್ನು ಹೊಗಳಿದರು. ಅನಂತರ ಯುದ್ದಾರಂಭ ಸೂಚಕವಾಗಿ ಶಂಖಗಳೂ ಭೇರಿಗಳೂ ದುಂದುಭಿಗಳೂ ಧ್ವನಿಮಾಡಿದುವು. </p>
<p> ಮೊದಲು ದುಶ್ಶಾಸನನು ಭೀಷ್ಮನನ್ನು ಮುಂದಿಟ್ಟುಕೊಂಡು ಪಾಂಡವರ ಮೇಲೆ ನುಗ್ಗಿದನು. ಪಾಂಡವರು ಭೀಮನ ಮುಂದಾಳುತನದಲ್ಲಿ ಅವರನ್ನು ಎದುರಿಸಿದರು. ಬೇಗ ತುಮುಲಯುದ್ಧಕ್ಕೆ ಮೊದಲಾಯಿತು. ತಂದೆ ಮಕ್ಕಳೆನ್ನದೆ ನೆಂಟರಿಷ್ಟರೆನ್ನದೆ ಬಂಧು ಬಾಂಧವರೆನ್ನದೆ ಹೊಡೆದಾಡಿದರು. ಅಂದಿನ ಮದ್ಯಾಹ್ನ ಉತ್ತರನು ಶಲ್ಯನ ಮೇಲೆ ಯುದ್ಧಮಾಡುತ್ತ ಅವನಿಂದ ಹತನಾದನು. ಭೀಷ್ಮನು ನಡುಹಗಲಿನ ಸೂರ್ಯನಂತೆ ತೇಜೋಮಯನಾಗಿ ಬಗ್ಗಿದ್ದ ಬಿಲ್ಲು ನೆಟ್ಟಗಾಗದಂತೆ ಸಂತತವಾಗಿ ಬಾಣಬಿಡುತ್ತ ಯುದ್ಧಮಾಡುತ್ತಿದ್ದನು. ಪಾಂಡವಸೇನೆ ಏಟು ತಿಂದು ಚದುರಿತು. ಹಾಹಾಕಾರ ಉಂಟಾಯಿತು. ಅಷ್ಟುಹೊತ್ತಿಗೆ ಸೂರ್ಯಾಸ್ತವಾಗಿ ಕಣ್ಣು ಕಾಣದಂತಾದ್ದರಿಂದ ಮೊದಲನೆಯ ದಿನದ ಯುದ್ಧ ಮುಗಿಯಿತು.</p>
<p> ಮರುದಿನ ಬೆಳಿಗ್ಗೆ ದೃಷ್ಟದ್ಯುಮ್ನನು ಪಾಂಡವಸೇನೆಯನ್ನು ಕ್ರೌಂಚವ್ಯೂಹವಾಗಿ ರಚಿಸಿ ಅರ್ಜುನನನ್ನು ಅದರ ಮುಂದೆ ನಾಯಕನಾಗಿ ನಿಲ್ಲಿಸಿದನು. ಅರ್ಜುನನು ಭೀಷ್ಮನಮೇಲೂ ದೃಷ್ಟದ್ಯುಮ್ನನು ದ್ರೋಣನ ಮೇಲೂ ಯುದ್ಧಮಾಡಿದರು. ಭೀಮನು ಕಳಿಂಗಾದಿ ರಾಜರನ್ನು ಕೊಂದನು. ಸಂಜೆಯ ಹೊತ್ತಿಗೆ ಕೌರವಸೇನೆ ಆಯಾಸಹೊಂದಿ ಹಿಂತೆಗೆಯಲು ಎರಡನೆಯ ದಿನದ ಯುದ್ಧ ಮುಗಿಯಿತು. </p>
<p> ಮೂರನೆಯ ದಿನದ ಬೆಳಿಗ್ಗೆ ಭೀಷ್ಮನು ಕೌರವ ಸೇನೆಯನ್ನು ಗರುಡವ್ಯೂಹವಾಗಿ ರಚಿಸಿ ತಾನು ಅದರ ಕೊಕ್ಕಿನ ಸ್ಥಾನದಲ್ಲಿ ನಿಂತನು. ಪಾಂಡವರು ತಮ್ಮ ಕಡೆ ಅರ್ಧಚಂದ್ರಾಕಾರದ ಪ್ರತಿವ್ಯೂಹವನ್ನು ರಚಿಸಿದರು. ಮೊದಲು ಅರ್ಜುನನ ಕೈ ಬಲವಾಗಿ ಕೌರವಸೇನೆ ಹಿಮ್ಮೆಟ್ಟಿತು. ಆಗ ದುರ್ಯೋಧನನು ಭೀಷ್ಮನ ಹತ್ತಿರಕ್ಕೆ ಬಂದು, ಅವನು ಪಾಂಡವ ಪಕ್ಷಪಾತಿಯೆಂದೂ ಅವನೂ ದ್ರೋಣಾದಿಗಳೂ ಅವರ ಪರಾಕ್ರಮಕ್ಕೆ ತಕ್ಕಂತೆ ಯುದ್ದಮಾಡುತ್ತಿಲ್ಲವೆಂದೂ ಆಕ್ಷೇಪಿಸಿದನು. ಭೀಷ್ಮನಿಗೆ ಕೋಪಬಂದು “ಅಯ್ಯಾ! ನಾನು ಎಷ್ಟೋಸಾರಿ ಹೇಳಿದೆ, ಪಾಂಡವರು ಅಜೇಯರೆಂದು. ಅದು ಹಿತವಾದ ಮಾತು. ನಿಜವಾದ ಮಾತು. ಮುದುಕನಾದ ನನಗೆ ಎಷ್ಟರಮಟ್ಟಿಗೆ ಸಾಧ್ಯವೋ ಅಷ್ಟುಮಟ್ಟಿಗೆ ಯುದ್ದಮಾಡುತ್ತೇನೆ?” ಎಂದು ಧೃಢಮನಸ್ಕನಾಗಿ ನಿಲ್ಲಲು ಪಾಂಡವಸೇನೆ ಚೆಲ್ಲಾಪಿಲ್ಲಿಯಾಗಿ ಓಡುವುದಕ್ಕೆ ಮೊದಲಾಯಿತು. ಅವನನ್ನು ಎದುರಿಸಿ ಯುದ್ಧಮಾಡುತ್ತಿದ್ದ ಅರ್ಜುನನ ಕೈ ಹಾಯಲಿಲ್ಲ. ಭೀಷ್ಮನು ಸಂತತವಾಗಿ ಬಾಣದ ಮಳೆಗರೆಯುತ್ತ ಪಾಂಡವರ ಕಡೆ ಆಯಪಾಣಿಯಾಗಿದ್ದ ಸೈನಿಕರನ್ನು ಆರಿಸಿ ಆರಿಸಿ ಕೊಲ್ಲುತ್ತಿದ್ದನು. ಅದನ್ನು ಕಂಡ ಕೃಷ್ಣನು “ಈ ಅರ್ಜುನನು ಬಲವಾದ ಏಟು ಬೀಳುತ್ತಿದ್ದರೂ ಭೀಷ್ಮನ ಮೇಲಣ ಗೌರವದಿಂದ ತನ್ನ ಕರ್ತವ್ಯವನ್ನು ಅರಿಯದೆ ಮೃದುವಾಗಿ ಯುದ್ಧಮಾಡುತ್ತಿದ್ದಾನೆ. ಪಾಂಡವರ ಸೇನೆ ಹಿಮ್ಮೆಟ್ಟುತ್ತಿದೆ; ಹೀಗಾದರೆ ಭೀಷ್ಮನು ಒಪ್ಪೊತ್ತಿನಲ್ಲಿ ಪಾಂಡವರನ್ನೂ ಅವರ ಬಲವನ್ನೂ ಸವರಿಬಿಡುತ್ತಾನೆ. ಆದ್ದರಿಂದ ಇಂದು ನಾನೇ ಭೀಷ್ಮನನ್ನು ಕೊಂದು ಪಾಂಡವರ ಹೊರೆಯನ್ನು ಇಳಿಸುತ್ತೇನೆ” ಎಂದು ಯೋಚಿಸಿ ತನ್ನ ಚಕ್ರವನ್ನು ಹಿಡಿದು ಭೀಷ್ಮನಿಗೆ ಇದಿರಾಗಿ ನಡೆಯುತ್ತ ಹೊರಟನು. ಅದನ್ನು ನೋಡಿ ಭೀಷ್ಮನು “ಬಾ ಕೃಷ್ಣ! ನೀನು ನನ್ನನ್ನು ಹೊಡೆದರೆ ಅದು ನನಗೆ ಗೌರವ. ನಿನ್ನ ಕೈಯಿಂದ ಸತ್ತರೆ ನನಗೆ ಇಹಪರಗಳೆರಡೂ ಉಂಟು!” ಎಂದನು. ಅರ್ಜುನನು ರಥದಿಂದ ಧುಮುಕಿ ಓಡಿಬಂದು ಕೃಷ್ಣನ ತೋಳುಗಳನ್ನು ಹಿಡಿದು ನಿಲ್ಲಿಸಲು ಪ್ರಯತ್ನಪಟ್ಟನು. ಆದರೆ ಕೃಷ್ಣನು, ಬಿರುಗಾಳಿಯು ಮರವನ್ನು ಎಳೆದುಕೊಂಡು ಹೋಗುವಂತೆ ಅರ್ಜುನನನ್ನೂ ಎಳೆದುಕೊಂಡು ಮುಂದೆ ಮುಂದೆ ಹೋಗುತ್ತಿದ್ದನು. ಆದ್ದರಿಂದ ಅರ್ಜುನನು ಅವನ ಕಾಲುಗಳನ್ನು ಹಿಡಿದುಕೊಂಡನು. ಆದರೂ ಹತ್ತು ಹೆಜ್ಜೆ ಹಾಕುವವರೆಗೂ ನಿಲ್ಲಿಸಲಾಗಲಿಲ್ಲ. ಕೊನೆಗೆ ಕಷ್ಟದಿಂದ ನಿಲ್ಲಿಸಿ “ಕೋಪವನ್ನು ಬಿಡು ಕೃಷ್ಣ! ನೀನು ಕೈಬಿಟ್ಟರೆ ಪಾಂಡವರಿಗೆ ಗತಿಯಾರು? ನನ್ನ ಸೋದರರ ಮೇಲೆಯೂ ಮಕ್ಕಳ ಮೇಲೆಯೂ ಆಣೆಯಿಟ್ಟು ಹೇಳುತ್ತೇನೆ- ನನ್ನ ಕಾರ್ಯದಲ್ಲಿ ಹಿಂತೆಗೆಯುವುದಿಲ್ಲ. ಕೌರವರನ್ನು ನಾಶಮಾಡುತ್ತೇನೆ” ಎಂದು ಪ್ರಾರ್ಥಿಸಿಕೊಂಡನು. ಆಗ ಕೃಷ್ಣನು ಅರ್ಜುನನ ಪ್ರತಿಜ್ಞೆಯಿಂದ ತೃಪ್ತನಾಗಿ ಚಕ್ರ ಹಿಡಿದುಕೊಂಡೇ ರಥದ ಮೇಲೆ ಬಂದು ಕುಳಿತು ಪಾಂಚಜನ್ಯವನ್ನು ಬಲವಾಗಿ ಊದಿದನು. ಕೂಡಲೆ ಅರ್ಜುನನ ಬಾಣಗಳಿಂದ ದಿಕ್ಕು ವಿದಿಕ್ಕುಗಳೆಲ್ಲಾ ತುಂಬಿಹೋದವು. ಅಂದಿನ ಯುದ್ಧವು ಅರ್ಜುನನದಾಯಿತು. ಅವನ ಐಂದ್ರಾಸ್ತ್ರದ ಪೆಟ್ಟನ್ನು ತಡೆಯಲಾರದೆ ಭೀಷ್ಮ ದ್ರೋಣ ದುರ್ಯೋಧನ ಬಾಹ್ಲೀಕ ಮುಂತಾದವರು ಹಿಮ್ಮೆಟ್ಟಿದರು. ಇಷ್ಟುಹೊತ್ತಿಗೆ ಹೊತ್ತು ಮುಳುಗಿದ್ದರಿಂಧ ಅಂದಿನ ಯುದ್ಧವೂ ನಿಂತಿತು.</p>
<p> ನಾಲ್ಕನೆಯ ದಿನ ಭೀಮಸೇನನು ದುರ್ಯೋಧನನ ಗಜಸೈನ್ಯವನ್ನೆಲ್ಲಾ ಸದೆಬಡಿದು ನಾಶಮಾಡಿ ಜಲಸಂಧ ಸುಷೇಣ ಮುಂತಾದ ಎಂಟುಜನ ಕೌರವ ಸೋದರರನ್ನು ಕೊಂದನು. ಭಗದತ್ತನು ಒಂದು ದೊಡ್ಡ ಮದದಾನೆಯನ್ನೇರಿ ಭೀಮನೊಡನೆ ಯುದ್ದಕ್ಕೆ ನಿಂತು ಅವನನ್ನು ಬಾಣಪ್ರಹಾರದಿಂದ ಮೂರ್ಛೆಗೊಳಿಸಿದನು. ಆಗ ಘಟೋತ್ಕಚನು ಮುಂದೆ ಬಂದು ಭಗದತ್ತನ ಆನೆಯನ್ನು ಬಲವಾಗಿ ನೋಯಿಸಿದನು. ಅದರ ಅರುಚಾಟವನ್ನು ಕೇಳಿ ಭೀಷ್ಮಾದಿಗಳು ಭಗದತ್ತನ ಸಹಾಯಕ್ಕೆ ಬಂದರು. ಆದರೆ ಘಟೋತ್ಕಚನನ್ನು ನೋಡಿ ಭೀಷ್ಮನು “ಈ ದುರಾತ್ಮನಾದ ಘಟೋತ್ಕಚನೊಡನೆ ಯುದ್ಧ ನನಗೆ ಇಷ್ಟವಿಲ್ಲ; ಅವನಿಗೆ ಅಗಾಧವಾದ ಬಲವೀರ್ಯಗಳೂ ಸಹಾಯವೂ ಇವೆ. ಅವನು ಗುರಿಯಿಟ್ಟು ಹೊಡೆಯುವುದರಲ್ಲಿ ಘಟ್ಟಿಗ. ನಾವೋ ಪಾಂಡವರೊಡನೆಯೂ ಪಾಂಚಾಲರೊಡನೆಯೂ ದಿನವೆಲ್ಲಾ ಕಾದಿ ಗಾಯವಡೆದು ಬಳಲಿದ್ದೇನೆ. ಆದ್ದರಿಂದ ಇಂದಿನ ಯುದ್ಧವನ್ನು ಸಾಕುಮಾಡೋಣ!” ಎಂದು ದ್ರೋಣನಿಗೆ ಹೇಳಿದನು. ಹೀಗೆ ನಾಲ್ಕನೆಯ ದಿನದ ಯುದ್ಧ ಮುಗಿಯಿತು. </p>
<p> ಮರುದಿನ ಪಾಂಡವರು ಶ್ಯೇನವ್ಯೂಹವನ್ನೂ ಕೌರವರು ಮಕರವ್ಯೂಹವನ್ನೂ ರಚಿಸಿ ಯುದ್ದಕ್ಕೆ ಮೊದಲುಮಾಡಿದರು. ಅಂದು ಭೂರಿಶ್ರವಸ್ಸು ಸಾತ್ಯಕಿಯ ಹತ್ತು ಮಕ್ಕಳನ್ನು ಕೊಲ್ಲಲು ಸಾತ್ಯಕಿಯು ಅವನನ್ನು ಎದುರಿಸಿ ನಿಂತನು. ಅತ್ತ ಅರ್ಜುನನು ಇಪ್ಪತ್ತೈದು ಮಹಾರಥರನ್ನು ಕೊಲ್ಲಲು ಮತ್ಸ್ಯ ಕೇಕೆಯ ಮುಂತಾದವರು ಅವನನ್ನು ಸುತ್ತಿಕೊಂಡರು. ಅಲ್ಲಿಗೆ ಸಂಜೆಯಾದ್ದರಿಂದ ಅಂದಿನ ಯುದ್ಧ ನಿಂತಿತು. </p>
<p> ಹೀಗೆಯೇ ಒಂಭತ್ತು ದಿನ ಒಂದೇ ಸಮನಾಗಿ ಯುದ್ಧ ನಡೆಯುತ್ತಿತ್ತು. ಭೀಮನು ಕೌರವಕುಮಾರರನ್ನು ಕಂಡರೆ ಬಿಡುತ್ತಿರಲಿಲ್ಲ. ಅರ್ಜುನನು ದುರ್ಯೋಧನನ ಕಡೆಯ ಅನೇಕ ರಥಿಕವೀರರನ್ನು ಕೊಂದನು. ಆದರೂ ಭೀಷ್ಮನ ಕೈ ಬಲವಾಗಿಯೇ ಇತ್ತು. ಪಾಂಡವರು ಸುರಕ್ಷಿತವಾಗಿದ್ದರೂ ಅವರ ಕಡೆಯೂ ಅನೇಕ ಶೂರರು ಸತ್ತರು; ಅಪಾರ ಸೇನೆ ನಷ್ಟವಾಯಿತು. ಅಂದಿನ ರಾತ್ರಿ ಪಾಂಡವರೂ ವೃಷ್ಣಿಗಳೂ ಸೃಂಜಯರೂ ಮಂತ್ರಾಲೋಚನೆಗೆ ಸೇರಿದರು. ಬಹಳ ಹೊತ್ತು ಚರ್ಚೆಯಾದ ಮೇಲೆ ಯುಧಿಷ್ಠಿರನು ಕೃಷ್ಣನ ಕಡೆಗೆ ತಿರುಗಿ “ನೋಡು ಕೃಷ್ಣ! ಭೀಷ್ಮನ ಪರಾಕ್ರಮ ಭಯಂಕರವಾಗಿದೆ; ಅವನ ಮೇಲೆ ಯುದ್ಧಮಾಡುವುದು ಪತಂಗದ ಹುಳು ಬೆಂಕಿಯ ಜ್ವಾಲೆಯೊಡನೆ ಯುದ್ಧಮಾಡಿದಂತೆಯೇ. ಈ ರಾಜ್ಯಕ್ಕೋಸ್ಕರ ಎಷ್ಟು ನಷ್ಟ ಸಂಭವಿಸಿದೆ! ನನ್ನ ಶೂರರಾದ ತಮ್ಮಂದಿರು ಎಷ್ಟು ನೊಂದಿದ್ದಾರೆ! ಇದು ನನಗೆ ಸಾಕಾಗಿದೆ; ಆದ್ದರಿಂದ ಉಳಿದ ಜೀವಿತವನ್ನು ಉತ್ತಮ ಧರ್ಮವಾವುದೋ ಅದರಲ್ಲಿ ಕಳೆಯೋಣವೆನ್ನಿಸಿದೆ. ಕ್ಷತ್ರಿಯಧರ್ಮಕ್ಕೆ ವಿರುದ್ಧವಾಗದ ಅಂಥ ಧರ್ಮವಾವುದು ಹೇಳು!” ಎಂದು ಕೇಳಿದನು. ಕೃಷ್ಣನು ಅವನನ್ನು ಸಮಾಧಾನಮಾಡುತ್ತ “ಚಿಂತಿಸಬೇಡ ಯುಧಿಷ್ಠಿರ! ನಿನ್ನ ತಮ್ಮಂದಿರು ಶೂರರು; ಅವರು ಶತ್ರುಗಳನ್ನು ಜಯಿಸುತ್ತಾರೆ. ಅರ್ಜುನನಿಗೆ ಯುದ್ಧಮಾಡಲು ಇಷ್ಟವಿಲ್ಲದಿದ್ದರೆ ನಾನೇ ಭೀಷ್ಮನೊಡನೆ ಯುದ್ದಮಾಡುತ್ತೇನೆ. ಭೀಷ್ಮ ಸತ್ತರೆ ಜಯವಾಗುವುದೆಂದು ನೀನು ತಿಳಿದಿದ್ದರೆ ನಾನೊಬ್ಬನೇ ಅವನನ್ನು ಕೊಲ್ಲುತ್ತೇನೆ. ನಿನ್ನ ಶತ್ರು ನನ್ನ ಶತ್ರುವೇ! ನಿನ್ನ ಕೆಲಸ ನನ್ನ ಕೆಲಸವೇ! ಅರ್ಜುನ ನನ್ನ ಸ್ನೇಹಿತ, ಶಿಷ್ಯ, ನಂಟ; ಅವನಿಗಾಗಿ ನನ್ನ ದೇಹದಿಂದ ಮಾಂಸವನ್ನು ಬೇಕಾದರೂ ಕತ್ತರಿಸಿಕೊಡುತ್ತೇನೆ; ಅವನೂ ನನಗಾಗಿ ತನ್ನ ಜೀವವನ್ನು ತೆರಲು ಸಿದ್ಧನಾಗಿದ್ದಾನೆ. ಇದು ನಮನಮಗೆ ಇರುವ ಒಪ್ಪಂದ. ಆದರೆ ಅರ್ಜುನನು ಭೀಷ್ಮನನ್ನು ಕೊಲ್ಲುವುದಾಗಿ ಪ್ರತಿಜ್ಞೆಮಾಡಿದ್ದಾನೆ. ನಾನು ಅವನ ಪ್ರತಿಜ್ಞೆಯನ್ನು ಮುರಿಯಬಾರದು. ಅರ್ಜುನನಿಗೆ ಈ ಮುದುಕನನ್ನು ಕೊಲ್ಲುವುದು ಏನು ಕಷ್ಟ?” ಎಂದನು. ಯುಧಿಷ್ಠಿರನು, “ನೀನು ಹೇಳುವುದು ನಿಜ! ನಾನು ನಿನ್ನ ಪ್ರತಿಜ್ಞೆಗೆ ಭಂಗ ತರಬಾರದು; ಆದ್ದರಿಂದ ಯುದ್ಧಮಾಡದೆ ಏನೇನು ಸಹಾಯಮಾಡಬಹುದೋ ಅದನ್ನು ಮಾಡುತ್ತಿರು. ಹಿಂದೆ ಭೀಷ್ಮನು ನನ್ನ ಕಡೆ ಯುದ್ಧಮಾಡಲು ಸಾಧ್ಯವಿಲ್ಲವೆಂದೂ ಅದರ ಆವಶ್ಯಕತೆ ಬಿದ್ದಾಗ ತಕ್ಕ ಮಂತ್ರಾಲೋಚನೆ ಹೇಳುವುದಾಗಿಯೂ ಮಾತುಕೊಟ್ಟಿದ್ದಾನೆ. ಆದ್ದರಿಂದ ಅವನನ್ನು ಕೊಲ್ಲುವ ಬಗೆ ಹೇಗೆಂದು ನಾವೆಲ್ಲರೂ ಹೋಗಿ ಅವನನ್ನು ಸಲಹೆ ಕೇಳೋಣ. ಅವನು ಹೇಳಿದಂತೆ ಮಾಡೋಣ. ತಂದೆ ಇಲ್ಲದಾಗ ಅವನು ನಮ್ಮನ್ನು ತಂದೆಯಂತೆ ಸಾಕಿದ, ಸಲಹಿದ. ಹೀಗೆ ಆಪ್ತನೂ ತಂದೆಯೂ ತಾತನೂ ಆದವನನ್ನು ಕೈಯಾರ ಕೊಲ್ಲಬೇಕಾಗಿದೆ. ಆದರೆ ಏನು ಮಾಡುವುದು? ಹಾಳು ಕ್ಷತ್ರಿಯ ಧರ್ಮವೇ ಅಂತಹುದು!” ಎಂದನು. ಕೃಷ್ಣನು ಅದಕ್ಕೆ ಸಮ್ಮತಿಸಿದನು. ಎಲ್ಲರೂ ತಮ್ಮ ಶಸ್ತ್ರ ಕವಚಾದಿಗಳನ್ನು ತೆಗೆದಿಟ್ಟು. ಭೀಷ್ಮನ ಆವಾಸಕ್ಕೆ ಹೋದರು. ಅವನನ್ನು ಕಂಡು ತಲೆಮುಟ್ಟಿ ನಮಸ್ಕಾರಮಾಡಿದರು. ಭೀಷ್ಮನು ಅವರನ್ನು ಸ್ವಾಗತಿಸಿ ಬಂದಕೆಲಸವೇನೆಂದು ಪ್ರೀತಿಯಿಂದ ಮತ್ತೆ ಮತ್ತೆ ಕೇಳಲು, ಧರ್ಮರಾಜನು ವಿನಯದಿಂದ “ತಾತ! ನಾವು ಜಯಿಸಿ ರಾಜ್ಯ ಪಡೆಯುವುದು ಹೇಗೆ? ಪ್ರಜಾನಾಶವಾಗದಿರುವುದು ಹೇಗೆ? ನಿನ್ನನ್ನು ಯುದ್ದದಲ್ಲಿ ಎದುರಿಸುವುದು ಹೇಗೆ? ನೀನು ಸ್ವಲ್ಪವೂ ಅವಕಾಶ ಕೊಡುವುದಿಲ್ಲ. ಯುದ್ಧದಲ್ಲಿ ನಿನ್ನ ಬಿಲ್ಲು ಯಾವಾಗಲೂ ಮಂಡಲಾಕಾರವಾಗಿಯೇ ಇರುತ್ತದೆ. ನಿನ್ನನ್ನು ಕೊಲ್ಲಲು ಧೈರ್ಯಮಾಡಬಲ್ಲ ಗಂಡಸಾರು? ನನ್ನ ಸೈನ್ಯ ತುಂಬ ನಷ್ಟವಾಗಿದೆ; ನಿನ್ನನ್ನು ಯುದ್ದದಲ್ಲಿ ಗೆದ್ದು ನಾನು ರಾಜ್ಯ ಪಡೆಯುವ ಮಾರ್ಗವಾವುದು ಹೇಳು!” ಎಂದನು. ಭೀಷ್ಮನು ನಾನು ಜೀವಸಹಿತವಾಗಿರುವಾಗ ಯುದ್ಧದಲ್ಲಿ ನೀವು ಏಗಲಾರಿರಿ; ಇದು ನಿಜ; ನನ್ನನ್ನು ಸೋಲಿಸಿದರೆ ಕೌರವ ಯುದ್ದವನ್ನು ನೀವು ಗೆಲ್ಲುತ್ತೀರಿ. ಆದ್ದರಿಂದ ನಿಮಗೆ ಗೆಲುವು ಬೇಕಾದರೆ ಬೇಗ ನನ್ನನ್ನು ಕೊಂದುಬಿಡಿ!” ಎಂದನು. ಧರ್ಮರಾಜನು “ನೀನು ಯುದ್ಧದಲ್ಲಿ ರೋಷಾವಿಷ್ಟನಾಗಿ ಯಮನಂತೆ ನಿಂತಿದ್ದರೆ ನಿನ್ನನ್ನು ಇಂದ್ರನೂ ಜಯಿಸುವುದಕ್ಕಾಗುವುದಿಲ್ಲ. ವರುಣನೂ ಜಯಿಸುವುದಕ್ಕಾಗುವುದಿಲ್ಲ. ದೇವಾಸುರರೆಲ್ಲರೂ ಬಂದರೂ ಆಗುವುದಿಲ್ಲ!” ಎಂದನು. ಭೀಷ್ಮನು, “ಅದುನಿಜ! ನಾನು ಶಸ್ತ್ರ ಹಿಡಿದಿದ್ದರೆ ಕೊಲ್ಲುವುದಕ್ಕಾಗುವುದಿಲ್ಲ; ಅದನ್ನು ಕೆಳಗಿಟ್ಟರೆ ಆಗುತ್ತದೆ. ಆಯುಧವನ್ನು ಬಿಟ್ಟವನು, ಕೆಳಗೆ ಬಿದ್ದವನು ಕವಚ ಧ್ವಜಗಳಿಲ್ಲದವನು ಓಡುತ್ತಿರುವವನು ಶರಣುಬಂದವನು ಹೆಂಗಸು ಹೆಂಗಸಿನ ಹೆಸರುಳ್ಳವನು ಅಂಗಹೀನನಾದವನು ಒಬ್ಬನೇ ಮಗನಾಗಿರುವವನು ಮಕ್ಕಳಿಲ್ಲದವನು ಕಣ್ಣಿಗೆ ಕಾಣದವನು ಇವರೊಡನೆ ನಾನು ಯುದ್ಧ ಮಾಡುವವನಲ್ಲ. ನಿನ್ನ ಸೈನ್ಯದಲ್ಲಿರು ಶಿಖಂಡಿ ಮೊದಲು ಹೆಂಗಸಾಗಿದ್ದು ಆಮೇಲೆ ಗಂಡಸಾದ್ದರಿಂಧ ನಾನು ಅವನೊಡನೆ ಯುದ್ಧಮಾಡುವುದಿಲ್ಲವೆಂದು ಈ ಹಿಂದೆಯೇ ಪ್ರತಿಜ್ಞೆಮಾಡಿದ್ದೇನೆ.ಅದು ನಿಮಗೆಲ್ಲರಿಗೂ ತಿಳಿದಿದೆ. ಅರ್ಜುನನು ಅವನನ್ನು ಮುಂದಿಟ್ಟುಕೊಂಡು ನನ್ನನ್ನು ಬಾಣಗಳಿಂದ ಹೊಡೆಯಲಿ; ಆಗ ನಾನು ಪ್ರತಿಯಾಗಿ ಹೊಡೆಯುವುದಿಲ್ಲ. ಹಾಗಾದರೆ ನಿಮಗೆ ಜಯ ಲಭಿಸುತ್ತದೆ.!” ಎಂದನು. ಆ ಮಾತನ್ನು ಕೇಳಿ ಎಲ್ಲರೂ ಭೀಷ್ಮನಿಗೆ ನಮಸ್ಕರಿಸಿ ತಮ್ಮ ಶಿಬಿರಕ್ಕೆ ಹಿಂತಿರುಗಿದರು. ಅರ್ಜುನನಿಗೆ ಭೀಷ್ಮನನ್ನು ಹೊಡೆದು ಕೊಲ್ಲಬೇಕಲ್ಲ ಎಂದು ತುಂಬ ದುಃಖವಾಯಿತು. ಭೀಷ್ಮನು ಗುರು, ವಂಶಕ್ಕೆ ಹಿರಿಯ, ಪ್ರಜ್ಞಾವಂತ, ಬುದ್ದಿಶಾಲಿ; ತಾನು ಇನ್ನೂ ಚಿಕ್ಕ ಹುಡುಗನಾಗಿದ್ದಾಗ ಆಟವಾಡಿ ಮೈಯೆಲ್ಲಾ ಮಣ್ಣುಮಾಡಿಕೊಂಡು ಭೀಷ್ಮನ ತೊಡೆಯಮೇಲೆ ಹತ್ತಿ ‘ಅಪ್ಪ!’ ಎನ್ನಲು ಅವನು ‘ನಾನು ಅಪ್ಪನಲ್ಲ, ಅಪ್ಪನ ಅಪ್ಪ!’ ಎಂದಿದ್ದನು. ಅದನ್ನೆಲ್ಲಾ ನೆನೆಸಿಕೊಂಡು ಅರ್ಜುನನು “ಕೃಷ್ಣ! ನನ್ನ ಸೈನ್ಯ ಎಷ್ಟಾದರೂ ಹಾಳಾಗಲಿ, ನಾನಂತೂ ಭೀಷ್ಮನೊಡನೆ ಯುದ್ಧಮಾಡುವುದಿಲ್ಲ. ನನಗೆ ಜಯವಾದರೆ ಅಗಲಿ, ಇಲ್ಲದಿದ್ದರೆ ನನ್ನನ್ನು ಕೊಂದುಬಿಡಲಿ!” ಎಂದನು. ಕೃಷ್ಣನು, “ಭೀಷ್ಮನನ್ನು ಕೊಲ್ಲುತ್ತೇನೆ ಎಂದು ಹಿಂದೆ ಪ್ರತಿಜ್ಞೆಮಾಡಿ ಈಗ ಕೊಲ್ಲುವುದಿಲ್ಲ ಎನ್ನುತ್ತೀಯಾ? ಇದು ಕ್ಷತ್ರಿಯನಿಗೆ ಧರ್ಮವೇ? ಗಾಂಗೇಯನನ್ನು ಕೊಲ್ಲದಿದ್ದರೆ ನಿನಗೆ ಜಯವಿಲ್ಲ. ಇದು ದೈವಸಂಕಲ್ಪ; ನಡೆದೇ ನಡೆಯುತ್ತದೆ; ನಿನ್ನನ್ನು ಬಿಟ್ಟರೆ ಅವನನ್ನು ಕೊಲ್ಲಬಲ್ಲವರು ಮತ್ತಾರೂ ಇಲ್ಲ!” ಎಂದನು. ಅರ್ಜುನನು, ಕೃಷ್ಣ, ಭೀಷ್ಮನಿಗೆ ಮೃತ್ಯುಬರುವುದು ಶಿಖಂಡಿಯಿಂದ. ಆದ್ದರಿಂದ ನಾವು ಶಿಖಂಡಿಯನ್ನು ಮುಂದಿಟ್ಟುಕೊಂಡು ಉಪಾಯವಾಗಿ ಭೀಷ್ಮನನ್ನು ಬೀಳಿಸೋಣವೆಂದು ಹೋಚಿಸಿದ್ದೇನೆ. ಶಿಖಂಡಿಯು ಭೀಷ್ಮನನ್ನು ಹೊಡೆದರೆ ನಾನು ಶಿಖಂಡಿಯನ್ನು ಹೊಡೆಯಲು ಬರುವ ಯೋಧರನ್ನು ಹೊಡೆದು ಓಡಿಸುತ್ತೇನೆ!” ಎಂದನು. ಅದೇ ನಿರ್ಧಾರವಾಯಿತು.</p>
<p> ಮರುದಿನ, ಎಂದರೆ ಯುದ್ಧವಾರಂಭವಾದ ಹತ್ತನೆಯ ದಿನ ಬೆಳಗ್ಗೆ ಪಾಂಡವರು ವ್ಯೂಹವನ್ನು ರಚಿಸಿ ಅದರ ಮುಂಭಾಗದಲ್ಲಿ ಶಿಖಂಡಿಯನ್ನೇ ನಿಲ್ಲಿಸಿದರು. ಅವನ ಎರಡು ಪಕ್ಕಗಳಲ್ಲಿಯೂ ಭೀಮಾರ್ಜುನರು ನಿಂತರು. ಅವರ ಹಿಂದೆ ಐದುಮಂದಿ ಉಪಪಾಂಡವರೂ ಅಭಿಮನ್ಯುವೂ ನಿಂತರು. ಅವರ ಹಿಂದೆ ದೃಷ್ಟದ್ಯುಮ್ನನೂ ಇತರ ವೀರರೂ ಸೇನೆಯೊಡನೆ ಬಂದರು. ಕೌರವರ ಕಡೆ ಎಂದಿನಂತೆ ಭೀಷ್ಮನೇ ಮುಂದಾಳಾದನು. ಪಕ್ಕದಲ್ಲಿ ದುಶ್ಶಾಸನಾದಿ ಕೌರವರೂ ಹಿಂದೆ ದ್ರೋಣ ಅಶ್ವತ್ಥಾಮ ಭಗದತ್ತ ಮುಂತಾದವರೂ ಇದ್ದರು. ಯುದ್ಧವಾರಂಭವಾಗಲು ಭೀಷ್ಮನು ತನ್ನ ಶಸ್ತ್ರಾಸ್ತ್ರಗಳಿಂದ ಪಾಂಡವರ ಸೇನೆಯನ್ನು ಬಹುವಾಗಿ ನೋಯಿಸಿದನು. ಆಗ ಅರ್ಜುನನು ಶಿಖಂಡಿಯನ್ನು ಹುರಿಗೊಳಿಸುತ್ತ “ನಾನು ನಿನಗೆ ಬೆಂಬಲವಾಗಿ ನಿನ್ನ ಶತ್ರುಗಳನ್ನೆಲ್ಲಾ ಓಡಿಸುತ್ತೇನೆ. ನೀನು ನಿರ್ಭಯವಾಗಿ ಭೀಷ್ಮನನ್ನು ಎದುರಿಸು” ಎಂದನು. ಭೀಷ್ಮನು ಶಿಖಂಡಿಯ ಬಾಣದಿಂದ ಸ್ವಲ್ಪವೂ ನೋಯಲಿಲ್ಲ. ಅವನ ಮೇಲೆ ಪ್ರತಿಯಾಗಿ ಬಾಣಪ್ರಯೋಗವನ್ನೂ ಮಾಡಲಿಲ್ಲ. ಶಿಖಂಡಿಯ ರಕ್ಷಕನಾಗಿದ್ದ ಅರ್ಜುನನ ಮೇಲೆ ದುಶ್ಶಾಸನನು ಯುದ್ಧವಾರಂಭಿಸಿ ಸೋತು ಭೀಷ್ಮನ ಹತ್ತಿರಕ್ಕೇ ಹಿಂತಿರುಗಿ ಹೋದನು. ಭೀಷ್ಮನು ಶಿಖಂಡಿಯನ್ನು ಅಲಕ್ಷಿಸಿ ಅರ್ಜುನನ ಮೇಲೆ ಯುದ್ಧಮಾಡುತ್ತಿದ್ದನು. ಅವನು ಭೀಷ್ಮನ ಬಾಣಗಳನ್ನು ತಡೆದುಕೊಂಡು ಅವನ ರಕ್ಷಣೆಗೆ ಬಂದ ವಿದೇಹರು ಕಳಿಂಗರು ಶೂರಸೇನರು ಮುಂತಾದವರನ್ನು ದಿವ್ಯಾಸ್ತ್ರಗಳಿಂದ ಸುಟ್ಟನು. ದುಶ್ಶಾಸನನಂತೆಯೇ ಕೃಪ ವಿಕರ್ಣ ಶಲ್ಯ ಮುಂತಾದವರೂ ಸೋತು ಹಿಮ್ಮೆಟ್ಟಿದರು. ಆಗ ಪಾಂಡವರು ಭೀಷ್ಮನ ಸುತ್ತ ಮುತ್ತಿಕೊಂಡು ಬಾಣಪ್ರಯೋಗ ಮಾಡಲು, ಅವನ ಕವಚಹರಿದು ಬಿಲ್ಲುಮುರಿದು ಮೈತುಂಬ ಬಾಣಗಳು ನಾಟಿಕೊಂಡವು. ಭೀಷ್ಮನು ನಾಟಿದ್ದ ಬಾಣಗಳ ಸಹಿತನಾಗಿ ಕೆಳಗೆ ಬಿದ್ದುಬಿಟ್ಟನು. ಎಲ್ಲೆಲ್ಲಿಯೂ ಹಾಹಾಕಾರವೆದ್ದಿತು. ಎರಡು ಸೈನ್ಯಗಳೂ ಶಸ್ತ್ರಗಳನ್ನು ಕೆಳಗಿಟ್ಟು ಮಂಕಾಗಿ ನಿಂತುಬಿಟ್ಟವು. ಆದರೆ ಭೀಷ್ಮನು ಕೂಡಲೆ ಸಾಯಲಿಲ್ಲ. ಆಗ ದಕ್ಷಿಣಾಯನವಾಗಿದ್ದದ್ದರಿಂದ ಉತ್ತರಾಯಣವನ್ನು ಎದುರುನೋಡುತ್ತ ಆ ಶರಶಯ್ಯೆಯ ಮೇಲೆಯೇ ಮಲಗಿದನು. ಉತ್ತರಾಯಣದಲ್ಲಿ ಸತ್ತವರಿಗೆ ಸದ್ಗತಿ. ಸ್ವೇಚ್ಛಾಮರಣಿಯಾಗಿದ್ದದ್ದರಿಂದ ಅವನು ಯಾವಾಗ ಬೇಕಾದರೆ ಆವಾಗ ಸಾಯಬಹುದಾಗಿತ್ತು.</p>
<p> ಅಷ್ಟುಹೊತ್ತಿಗೆ ಸಂಜೆಯೂ ಆದ್ದರಿಂದ ಅಂದಿನ ಯುದ್ಧವು ನಿಂತಿತು. ಎರಡು ಕಡೆಯ ವೀರರೂ ಭೀಷ್ಮನ ಹತ್ತಿರಕ್ಕೆ ಬಂದು ನಮಸ್ಕರಿಸಿ ಅವನಿಗೆ ತಮ್ಮ ಗೌರವವನ್ನು ಸಲ್ಲಿಸಿದರು. ಅವನು ಅವರನ್ನು ನೋಡಿ ಸಂತೋಷವನ್ನು ಸೂಚಿಸಿ “ನನ್ನ ತಲೆ ಜೋಲುತ್ತಿದೆ; ಒಂದು ದಿಂಬು ಬೇಕು!” ಎಂದನು. ಮೃದುವಾದ ದಿಂಬುಗಳು ಬಂದವು. ಆದರೆ ಭೀಷ್ಮನಿಗೆ ಅವು ಬೇಕಾಗಿರಲಿಲ್ಲ. ಅವನು ಮಂದಹಾಸದಿಂದ “ವೀರಶಯ್ಯೆಗೆ ಈ ದಿಂಬುಗಳು ತಕ್ಕವಲ್ಲ!” ಎಂದು ಅರ್ಜುನನನ್ನು ನೋಡಿ, “ತಕ್ಕಂಥ ದಿಂಬು ನಿನಗೆ ಗೊತ್ತಿದ್ದರೆ ಕೊಡುತ್ತೀಯಾ?“ ಎಂದು ಕೇಳಿದನು. ಅವನು ಕೂಡಲೆ ಭೀಷ್ಮನನ್ನು ವಂದಿಸಿ, ಗಾಂಡೀವದಿಂದ ಮೂರು ಬಾಣಗಳನ್ನು ಅಭಿಮಂತ್ರಿಸಿ ಅವು ದಿಂಬಿನಂತೆ ಊರಿ ನಿಲ್ಲುವ ಹಾಗೆ ಪ್ರಯೋಗಮಾಡಿದನು. ತನ್ನ ಇಂಗಿತವನ್ನು ಅರ್ಜುನನು ಗ್ರಹಿಸಿದ್ದಕ್ಕಾಗಿ ಭೀಷ್ಮನಿಗೆ ತುಂಬಾ ಸಂತೋಷವಾಯಿತು. ಆಗ ಅವನ ಮೈಯಲ್ಲಿ ಚುಚ್ಚಿಕೊಂಡಿದ್ದ ಬಾಣಗಳನ್ನೆಲ್ಲಾ ತೆಗೆಯಲು ಕುಶಲರಾದ ಚಿಕಿತ್ಸಕರು ತಮ್ಮ ಉಪಕರಣಗಳೊಡನೆ ಬಂದರು. ಭೀಷ್ಮನು ಅವರಿಗೆ ಕೊಡಬೇಕಾದ ಸಂಭಾವನೆಗಳನ್ನು ಕೊಟ್ಟು ಕಳುಹಿಸುವಂತೆ ಹೇಳಿ ”ಈ ಸ್ಥಿತಿಯಲ್ಲಿ ನನಗೆ ವೈದ್ಯರಿಂದ ಏನಾಗಬೇಕಾಗಿದೆ! ಕ್ಷತ್ರಿಯರಿಗೆ ಶ್ರೇಷ್ಠವಾದ ಗತಿಯನ್ನು ನಾನು ಪಡೆದಿದ್ದೇನೆ; ನನ್ನನ್ನು ಈ ಬಾಣಗಳ ಸಹಿತವಾಗಿ ದಹನಮಾಡಬೇಕು!" ಎಂದನು. </p>
<p> ಮರುದಿನ ಬೆಳಿಗ್ಗೆ ಎಲ್ಲರೂ ಭೀಷ್ಮನ ದರ್ಶನಮಾಡಿ ಅವನಿಗೆ ನಮಸ್ಕರಿಸಿದರು. ಕನ್ಯೆಯರು ಗಂಧದ ಹುಡಿ ಹೂವು ಅರಳುಗಳನ್ನು ಅವನ ಮೇಲೆ ಎರಚಿದರು. ಹುಡುಗರೂ ಮುದುಕರೂ ಹೆಂಗಸರೂ ಬಂದು ಬಂದು ನೋಡಿಕೊಂಡು ಹೋದರು. ಗಾಯಕ ನಟ ನರ್ತಕರು ಬಂದು ಹಾಡಿ ಕುಣಿದು ಗೌರವಿಸಿದರು. ಕೌರವ ಪಾಂಡವರು ಯುದ್ಧ ಸನ್ನಾಹವನ್ನು ನಿಲ್ಲಿಸಿ, ಆಯುಧಗಳನ್ನು ಬಿಟ್ಟು ಹಿಂದಿನಂತೆ ಸ್ನೇಹದಿಂದ ಒಟ್ಟಿಗೆ ಅವರವರ ವಯಸ್ಸಿಗೆ ಅನುಗುಣವಾಗಿ ಭೀಷ್ಮನನ್ನು ಸೇವಿಸಿದರು. ಭೀಷ್ಮನು ಬಾಣಗಳ ಯಾತನೆಯನ್ನು ಧೈರ್ಯದಿಂದ ಸಹಿಸಿಕೊಂಡು, ಆದರೆ ಹರ್ಷವನ್ನು ತೋರಿಸಲಾರದೆ “ಬಾಣಗಳ ತಾಪದಿಂದ ಮೂರ್ಛೆಬರುವಂತಿದೆ; ನೀರು ಬೇಕು!” ಎಂದನು. ಎಲ್ಲಾ ಕಡೆಯಿಂದಲೂ ತಂಪಾದ ನೀರೂ ತಿಂಡಿತೀರ್ಥಗಳೂ ಬಂದವು. ಭೀಷ್ಮನು ಅದನ್ನು ನೋಡಿ, “ಅಪ್ಪಾ! ನಾನು ಈಗ ಶರಶಯ್ಯೆಯಲ್ಲಿದ್ದೇನೆ. ಯಾವ ಭೋಗಗಳನ್ನೂ ಅನುಭವಿಸಲಾರೆ; ಚಂದ್ರಸೂರ್ಯರು ತಿರುಗುವುದನ್ನು ಎದುರು ನೋಡುತ್ತಿದ್ದೇನೆ!” ಎಂದು ಅರ್ಜುನನನ್ನು ನೋಡಿ “ಅರ್ಜುನ! ಬಾಣಗಳು ನಾಟಿಕೊಂಡು, ದೇಹ ದಹಿಸುತ್ತಿದೆ. ಮರ್ಮಸ್ಥಳಗಳಲ್ಲೆಲ್ಲಾ ತೀವ್ರವಾದ ಯಾತನೆ. ಬಾಯಿ ಒಣಗಿಬರುತ್ತಿದೆ; ದೇಹ ತಂಪಾಗುವಂತೆ ನೀರು ಬೇಕು; ನೀನಾದರೆ ಸರಿಯಾದ ರೀತಿಯಲ್ಲಿ ನೀರನ್ನು ಒದಗಿಸಬಲ್ಲೆ” ಎಂದನು. ಅರ್ಜುನನು “ಆಗಲಿ!” ಎಂದು ಉತ್ತರಕೊಟ್ಟು ರಥದಲ್ಲಿ ಕುಳಿತು ಗಾಂಡೀವವನ್ನು ಹಿಡಿದು ಭೀಷ್ಮನಿಗೆ ಪ್ರದಕ್ಷಿಣೆ ಮಾಡಿ ಬಂದು ಪರ್ಜನ್ಯಾಸ್ತ್ರವನ್ನು ಆಭಿಮಂತ್ರಿಸಿ ಭೀಷ್ಮನ ಬಲಪಾರ್ಶ್ವದ ನೆಲವನ್ನು ಹೊಡೆಯಲು, ಅದನ್ನು ಭೇದಿಸಿಕೊಂಡು ತಂಪಾಗಿಯೂ ತಿಳಿಯಾಗಿಯೂ ಘಮಘಮಿಸುತ್ತಲೂ ಇದ್ದ ಅಮೃತದಂಥ ನೀರು ಬುಗ್ಗೆಯಾಗಿ ಮೇಲಕ್ಕೆ ಚಿಮ್ಮಿ ಬಂದಿತು. ಎಲ್ಲರೂ ಆಶ್ಚರ್ಯಪಟ್ಟರು. ಶಂಖಗಳೂ ದುಂದುಭಿಗಳೂ ಮೊಳಗಿದುವು. ಕೌರವರು ನಡುಗಿದರು. ಭೀಷ್ಮನು ಆ ನೀರನ್ನು ಕುಡಿದು ತೃಪ್ತನಾಗಿ “ಅರ್ಜುನ! ಇದು ನಿನ್ನಲ್ಲಿ ಆಶ್ಚರ್ಯವೇನಲ್ಲ; ಧನುರ್ಧಾರಿಗಳಲ್ಲಿ ನೀನು ಅಗ್ರೇಸರ!” ಎಂದನು. ಆ ಮಾತನ್ನು ಕೇಳಿ ತಲೆತಗ್ಗಿಸಿಕೊಂಡು ನಿಂತಿದ್ದ ದುರ್ಯೋಧನನನ್ನು ಕುರಿತು, “ನೋಡಿದೆಯಾ ದುರ್ಯೋಧನ, ಅರ್ಜುನನು ಹೇಗೆ ಶೀತಲವೂ ಸುಗಂಧವೂ ಆದ ಅಮೃತದಂಥ ನೀರಿನ ಬುಗ್ಗೆಯನ್ನು ಎಬ್ಬಿಸಿದ! ಈ ಕೆಲಸ ಮಾಡಬಲ್ಲವನು ಪ್ರಪಂಚದಲ್ಲಿ ಮತ್ತೊಬ್ಬನಿಲ್ಲ; ಐಂದ್ರ ಪಾಶುಪತ ಬ್ರಾಹ್ಮ ಆಗ್ನೇಯ ವಾರುಣ ವಾಯವ್ಯ ಮುಂತಾದ ಸಮಸ್ತ ಅಸ್ತ್ರಗಳನ್ನೂ ತಿಳಿದಿರುವವನು ಅರ್ಜುನನೊಬ್ಬನೇ; ಕೃಷ್ಣನು ತಿಳಿದಿದ್ದರೂ ತಿಳಿದಿದ್ದಾನು; ಅಷ್ಟೇಯೆ; ಮತ್ತಾರೂ ತಿಳಿಯರು. ಇಂಥ ಪಾಂಡವರನ್ನು ಏನೇನು ಮಾಡಿದರೂ ನೀನು ಜಯಿಸುವುದಕ್ಕಾಗುವುದಿಲ್ಲ. ಮಗು! ಕೃಷ್ಣನು ಇನ್ನೂ ಕೌರವಗಣಕ್ಕೆ ಸ್ವಾಧೀನನಾಗಿರುವಾಗಲೇ. ಅರ್ಜುನನು ನಿನ್ನ ಸೇನೆಯನ್ನು ಪೂರ್ತಿಯಾಗಿ ಸಂಹರಿಸಿ ಬಿಡುವುದಕ್ಕೆ ಮುಂಚೆಯೇ ರಣರಂಗದಲ್ಲಿ ನಿನ್ನ ತಮ್ಮಂದಿರೂ ರಾಜರೂ ಇನ್ನೂ ಕೆಲವರಾದರೂ ಉಳಿದಿರುವಾಗಲೇ, ಪಾಂಡವರೊಡನೆ ಸಂಧಿಮಾಡಿಕೊಂಡು ಸ್ನೇಹದಿಂದಿರು. ಹಾಗಾದರೆ ನಿನಗೂ ನಿನ್ನ ಕುಲಕ್ಕೂ ಕ್ಷೇಮವಾಗುತ್ತದೆ. ನನ್ನ ಮಾತನ್ನು ಮನಸ್ಸಿಗೆ ತೆಗೆದುಕೋ! ಭೀಷ್ಮನ ಅವಸಾನದಿಂದ ನಿಮನಿಮಗೆ ಮೈತ್ರಿಯುಂಟಾಗಲಿ; ಪಾಂಡವರಿಗೆ ಅರ್ಧರಾಜ್ಯವನ್ನು ಕೊಟ್ಟುಬಿಡು; ಧರ್ಮರಾಜನು ಇಂದ್ರಪ್ರಸ್ಥದಲ್ಲಿ ಆಳಿಕೊಂಡಿರಲಿ; ಮಿತ್ರದ್ರೋಹಿಯಾಗಿ ಕ್ಷತ್ರಿಯರಲ್ಲಿ ಕೀಳೆನಿಸಿಕೊಂಡು ಕೆಟ್ಟ ಹೆಸರನ್ನು ಪಡೆದುಕೊಳ್ಳಬೇಡ; ನನ್ನ ಅನಂತರದಲ್ಲಿಯಾದರೂ ಅಣ್ಣತಮ್ಮಂದಿರೂ ತಂದೆ ಮಕ್ಕಳೂ ಮಾವ ಅಳಿಯಂದಿರೂ ಹೊಡೆದಾಡುವುದು ನಿಲ್ಲಲಿ!" ಎಂದು ಬಾಣಗಳ ಯಾತನೆಯಿಂದ ಸುಮ್ಮನಾದನು. ಅವನು ಸುಮ್ಮನಾದದ್ದನ್ನು ಕಂಡು ಎಲ್ಲರೂ ತಮ್ಮ ತಮ್ಮ ನಿವಾಸಗಳಿಗೆ ಹೋದರು.</p>
<p> ಭೀಷ್ಮನು ಬಿದ್ದಿದ್ದನ್ನು ಕೇಳಿದಾಗ ಕರ್ಣನಿಗೆ ಸ್ವಲ್ಪ ಹೆದರಿಕೆಯಾಯಿತು. ಅವನು ಓಡಿಬಂದು, ಜನ್ಮಶಯ್ಯೆಯಲ್ಲಿದ್ದ ಕುಮಾರಸ್ವಾಮಿಯಂತೆ ಶರಶಯ್ಯೆಯಲ್ಲಿ ಕಣ್ಣುಮುಚ್ಚಿ ಮಲಗಿದ್ದ ಆ ಮಹಾತ್ಮನನ್ನು ನೋಡಿದನು. ಸೆರೆಬಿಗಿದು ಕಣ್ಣೀರು ಹಾಕುತ್ತ “ಕುರುಶ್ರೇಷ್ಠ! ನಿರ್ದೋಷಿಯಾದರೂ, ನಿನ್ನ ಕಣ್ಣಿಗೆ ಬಿದ್ದಾಗಲೆಲ್ಲಾ ನಿನ್ನ ದ್ವೇಷಕ್ಕೆ ಗುರಿಯಾಗುತ್ತಿದ್ದ ರಾಧೇಯ ನಾನು!” ಎಂದು ಭೀಷ್ಮನಿಗೆ ನಮಸ್ಕರಿಸಿದನು. ಅದನ್ನು ಕೇಳಿ ಭೀಷ್ಮನು ಕಷ್ಟದಿಂದ ಕಣ್ಣುತೆರೆದು, ಮೆಲ್ಲಗೆ ನೋಡಿ, ತನ್ನ ಪಕ್ಷದವರನ್ನೆಲ್ಲಾ ದೂರಕಳುಹಿಸಿ, ತಂದೆಯು ಮಗನನ್ನು ಆಲಿಂಗಿಸಿಕೊಳ್ಳುವಂತೆ ಒಂದು ತೋಳಿನಿಂದ ಅವನನ್ನು ಆಲಿಂಗಿಸಿಕೊಂಡು, “ಬಾ ನನ್ನ ಎದುರಾಳಿಯೇ, ಬಾ; ಈಗ ನೀನು ಬರದಿದ್ದಿದ್ದರೆ ನಿನಗೆ ಶ್ರೇಯಸ್ಸು ಆಗುತ್ತಿರಲಿಲ್ಲ. ನೀನು ಕೌಂತೇಯ; ರಾಧೇಯನಲ್ಲ. ನಿನ್ನಲ್ಲಿ ನನಗೆ ದ್ವೇಷವಿಲ್ಲ, ಮಗು! ನಿಜವಾಗಿ ಹೇಳುತ್ತೇನೆ, ಕೇಳು. ನಿನ್ನ ಹೆಮ್ಮೆಯನ್ನು ಮಗ್ಗಿಸುವ ನಿಮಿತ್ತದಿಂದ ನಾನು ಕಠಿಣವಾದ ಮಾತನಾಡಿದೆ. ನೀನು ನಿಷ್ಕಾರಣವಾಗಿ ಪಾಂಡವರನ್ನು ದ್ವೇಷಿಸುತ್ತೀಯೆ ಎಂದು ನಾನು ತಿಳಿದುಕೊಂಡಿದ್ದೇನೆ. ಅದಕ್ಕೋಸ್ಕರ ಅನೇಕ ವೇಳೆ ನಿನ್ನೊಡನೆ ಕ್ರೂರವಾಗಿ ಮಾತನಾಡಬೇಕಾಯಿತು. ನಿನ್ನ ರಣವೀರ್ಯವನ್ನೂ ದಾನಶೌರ್ಯವನ್ನೂ ನಾನು ಬಲ್ಲೆ, ನೀನು ದೇವತೆಯಂಥವನು; ನಿನಗೆ ಎಣೆಯಿಲ್ಲ; ಶಸ್ತ್ರಾಸ್ತ್ರ ಪ್ರಯೋಗದಲ್ಲಿ ನೀನು ಅರ್ಜುನನಿಗೂ ಕೃಷ್ಣನಿಗೂ ಸರಿಸಮಾನನಾದವನು. ನಿನ್ನ ಮೇಲೆ ನನಗೆ ಹಿಂದೆ ಇದ್ದ ಕೋಪ ಹೋಯಿತು. ಮನುಷ್ಯಪ್ರಯತ್ನವು ದೈವವನ್ನು ಮೀರುವುದು ಅಸಾಧ್ಯ. ಪಾಂಡವರು ನಿನ್ನ ಸೋದರರು; ನನಗೆ ಸಂತೋಷ ವುಂಟುಮಾಡಬೇಕೆಂದಿದ್ದರೆ ಹೋಗಿ ಅವರೊಡನೆ ಸೇರಿಕೋ; ನನ್ನೊಡನೆಯೇ ವೈರವೆಲ್ಲಾ ಹೋಗಿ, ಸಮಸ್ತ ರಾಜರೂ ಸುಖವಾಗಿರಿ!” ಎಂದನು. ಕರ್ಣನು, “ಅಜ್ಜಾ! ನಾನು ಕೌಂತೇಯ, ರಾಧೇಯನಲ್ಲ ಎಂದು ನೀನು ಹೇಳಿದ್ದನ್ನು ನಾನೂ ಬಲ್ಲೆ; ಆದರೆ, ಕುಂತಿಯು ನನ್ನನ್ನು ಬಿಸಾಟುಬಿಟ್ಟಾಗ ಸೂತನು ನನ್ನನ್ನು ಬೆಳಸಿದನು; ದುರ್ಯೋಧನನು ನನ್ನನ್ನು ಐಶ್ವರ್ಯವಂತನನ್ನಾಗಿ ಮಾಡಿದನು; ಈಗ ಅದನ್ನೆಲ್ಲಾ ಸುಳ್ಳು ಮಾಡಲಾರೆ; ನನ್ನ ಸಂಪತ್ತು ಶರೀರ ಯಶಸ್ಸು ಎಲ್ಲವನ್ನೂ ದುರ್ಯೋಧನನಿಗಾಗಿ ಧಾರೆ ಎರೆದಿದ್ದೇನೆ; ಅವನ ಆಶ್ರಯದಲ್ಲಿ ನಿಂತು ಪಾಂಡವರ ಕೋಪವನ್ನು ಕೆರಳಿಸಿದ್ದೇನೆ; ಅವಶ್ಯವಾಗಿ ನಡೆಯಲೇಬೇಕಾದ್ದನ್ನು ಯಾರೂ ವ್ಯತ್ಯಾಸಮಾಡುವುದಕ್ಕಾಗುವುದಿಲ್ಲ. ಪುರುಷಪ್ರಯತ್ನದಿಂದ ದೈವವನ್ನು ತಿರುಗಿಸಲು ಯಾರಿಗೆ ಧೈರ್ಯವಿದ್ದೀತು? ಇದು ಲೋಕಕ್ಷಯ ಕಾಲ: ಅದನ್ನು ಸೂಚಿಸುವಂಥ ಉತ್ಪಾತಗಳನ್ನು ನೀವು ನೋಡಿದಿರಿ, ಸಭೆಯಲ್ಲಿ ಹೇಳಿದಿರಿ. ಪಾಂಡವರೂ ವಾಸುದೇವನೂ ಅಜೇಯರೆಂಬುದನ್ನು ನಾನು ಬಲ್ಲೆ; ಆದ್ದರಿಂದಲೇ ಅವರೊಡನೆ ಹೋರಾಡಲು ಉತ್ಸಾಹ; ನೀನು ಪ್ರೀತಿಯಿಂದ ಸಮ್ಮತಿಸಿದರೆ ನಾನು ಯುದ್ಧಮಾಡಬಲ್ಲೆನೆನಿಸುತ್ತದೆ. ಈ ಹಿಂದೆ ನಾನು ರೋಷದಿಂದಲೋ ಚಪಲತೆಯಿಂದಲೋ ನಿನಗೆ ಎದುರುಬಿದ್ದು ದುರ್ಭಾಷೆಗಳನ್ನು ಆಡಿದ್ದರೆ ಮತ್ತು ಅಪಚಾರಗಳನ್ನು ಮಾಡಿದ್ದರೆ ಅದನ್ನು ಕ್ಷಮಿಸಿಬಿಡು!” ಎಂದನು. ಭೀಷ್ಮನು, “ಕರ್ಣ! ಈ ನಿನ್ನ ಪ್ರಬಲ ವೈರವನ್ನು ಬಿಡುವುದು ಸಾಧ್ಯವಲ್ಲದಿದ್ದರೆ, ಯುದ್ಧಕ್ಕೆ ಸಮ್ಮತಿಸುತ್ತೇನೆ; ಸ್ವರ್ಗಾಪೇಕ್ಷೆಯಿಂದ ಯುದ್ಧಮಾಡು; ಕೋಪತಾಪಗಳನ್ನು ಬಿಟ್ಟು ಕ್ಷತ್ರಿಯನ ಕರ್ತವ್ಯ ನಡೆಸು; ಕೈಲಾದಮಟ್ಟಿಗೆ ಸಜ್ಜನರ ನಡತೆಯನ್ನು ನಡೆ; ಹಾಗಾದರೆ ನಿನ್ನ ಇಷ್ಟಾರ್ಥ ಕೈಗೂಡುತ್ತದೆ. ಸದ್ಗತಿ ದೊರೆಯುತ್ತದೆ. ಬಲವೀರ್ಯಗಳನ್ನು ಹಿಡಿದು, ಅಹಂಕಾರವನ್ನು ಬಿಟ್ಟು, ಯುದ್ಧಮಾಡು; ಕ್ಷತ್ರಿಯನಿಗೆ ಯುದ್ಧಕ್ಕಿಂತ ಶ್ರೇಷ್ಠವಾದ ಧರ್ಮ ಮತ್ತೊಂದಿಲ್ಲ. ನಾನು ಶಾಂತಿಗಾಗಿ ಎಷ್ಟೆಷ್ಟೋ ಪ್ರಯತ್ನಪಟ್ಟೆ; ಅದು ಆಗಲಿಲ್ಲ. ಧರ್ಮ ಎಲ್ಲಿದೆಯೋ ಅಲ್ಲಿ ಜಯ ಲಭಿಸುತ್ತದೆ!” ಎಂದನು. ಅನಂತರ ಕರ್ಣನು ಭೀಷ್ಮನಿಗೆ ನಮಸ್ಕರಿಸಿ ರಥ ಹತ್ತಿ ದುರ್ಯೋಧನನಿದ್ದೆಡೆಗೆ ಹೋದನು. </p>
<p>ಭೀಷ್ಮಪರ್ವ ಮುಗಿಯಿತು</p>
	</section>
</body>
</html>
