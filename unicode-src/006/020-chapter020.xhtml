<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ವಚನ ಭಾರತ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-020">
		<h1 class="level1-title" epub:type="title">ಅನುಬಂಧ : ಮೂರು ಉಪಾಖ್ಯಾನಗಳು</h1>
		<section class="level2 unnumbered" id="id-020.1">
			<h2 class="level2-title" epub:type="title">೧.ಶಕುಂತಲೆಯ ಉಪಾಖ್ಯಾನ</h2>
			<p><span class="bigletter">ಪೌ</span>ರವ ವಂಶದಲ್ಲಿ ಪ್ರಸಿದ್ಧನಾದ ದುಷ್ಯಂತನು<sup><a epub:type="noteref" href="999-aside.xhtml#id-020-93">*</a></sup> ಪರಾಕ್ರಮಶಾಲಿಯಾಗಿ ಚತುಸ್ಸಮುದ್ರಗಳ ವರೆಗೂ ಇದ್ದ ಭೂಮಿಯನ್ನು ಧರ್ಮದಿಂದ ಪರಿಪಾಲಿಸುತ್ತಿದ್ದನು. ಅವನ ರಾಜ್ಯದಲ್ಲಿ ವರ್ಣಸಂಕರವಿರಲಿಲ್ಲ. ಕೃಷಿಗೆ ಕಷ್ಟವಿರಲಿಲ್ಲ. ಎಲ್ಲರೂ ಧರ್ಮದಿಂದ ಅರ್ಥ ಕಾಮಗಳನ್ನು ಪಡೆಯುತ್ತಿದ್ದರು. ಯಾರೂ ಪಾಪ ಮಾಡುತ್ತಿರಲಿಲ್ಲ. ಜನರು ಕಳ್ಳಕಾಕರ ಭಯ, ಹಸಿವಿನ ತೊಂದರೆ, ರೋಗರುಜಿನಗಳ ಹೆದರಿಕೆ ಎಂಬುದನ್ನೇ ಕಾಣರು; ನಿಸ್ಪೃಹರಾಗಿ ಸ್ವಧರ್ಮದಲ್ಲಿಯೂ ದೇವಕಾರ್ಯಗಳಲ್ಲಿಯೂ ನಿರತರಾಗಿರುತ್ತಿದ್ದರು. ಕಾಲಕಾಲಕ್ಕೆ ಮಳೆಬೆಳೆಗಳಾಗುತ್ತಿದ್ದವು. ದೇಶವು ಸರ್ವರತ್ನ ಸಮೃದ್ಧವಾಗಿತ್ತು.</p>
			<figure>
				<img src="images/0031.jpg" alt="image" />
				<figcaption>ದುಷ್ಯಂತನಿಗೆ ಶಕುಂತಲೆಯ ಸ್ವಾಗತ</figcaption>
			</figure>
			<p>ಅವನು ಒಂದು ದಿನ ಸೇನಾವಾಹನಗಳೊಡನೆಯೂ ಆನೆಕುದುರೆಗಳೊಡನೆಯೂ ಆಯುಧಪಾಣಿಗಳಾದ ಯೋಧರೊಡನೆಯೂ ಶಂಖದುಂದುಭಿಗಳ ಧ್ವನಿಮಾಡಿಕೊಂಡು ಬೇಟೆಗೆ ಹೊರಟನು. ಕಾಡನ್ನು ಸೇರಿ ಅಲ್ಲಿ ಬೇಟೆಯಾಡುತ್ತ ವನದಿಂದ ವನಕ್ಕೆ ಹೋಗುತ್ತ, ಒಂದು ಜಿಂಕೆಯನ್ನು ಅಟ್ಟಿಕೊಂಡು ಬಹುದೂರ ಹೋಗಿ ಹಸಿವು ಬಾಯಾರಿಕೆಗಳಿಂದ ಬಳಲಿ, ಋಷ್ಯಾಶ್ರಮವನ್ನು ಸೇರಿದನು. ಅದು ಕಣ್ಣಿಗೆ ರಮಣೀಯವಾಗಿ ಮನಸ್ಸಿಗೆ ಆಹ್ಲಾದವನ್ನು ಉಂಟುಮಾಡುತ್ತಿತ್ತು. ಗಾಳಿ ತಂಪಾಗಿ ಬೀಸುತ್ತಿತ್ತು. ಎಲ್ಲೆಲ್ಲಿ ನೋಡಿದರೂ ಹೂಬಿಟ್ಟ ಹಣ್ಣುಬಿಟ್ಟ ಆದರೆ ಮುಳ್ಳಿಲ್ಲದ ಮರಗಳು; ಹಸಿರಾದ ಹುಲ್ಲು; ಇಂಪಾಗಿ ಉಲಿಯುತ್ತಿದ್ದ ಹಕ್ಕಿಪಕ್ಷಿಗಳು; ದಟ್ಟವಾದ ನೆರಳುಳ್ಳ ವೃಕ್ಷಗಳು; ಅವುಗಳಿಗೆ ಹಬ್ಬಿದ್ದ ಲತೆಗಳು. ಅವುಗಳಲ್ಲಿ ಝೇಂಕರಿಸುತ್ತಿದ್ದ ದುಂಬಿಗಳು; ಹರಿಯುತ್ತಿರುವ ಮಾಲಿನೀ ನದಿ; ಅದರ ಎರಡು ಕಡೆಯೂ ಋಷಿವಸತಿಗಳು. ಅಲ್ಲಿ ಕಾಡುಮೃಗಗಳೂ ಸೌಮ್ಯವಾಗಿ ತಿರುಗಾಡುತ್ತಿವೆ. ನವಿಲುಗಳು ಕೇಕೆ ಹಾಕುತ್ತಿವೆ. ಅದರ ಹತ್ತಿರ ಅವನು ತನ್ನ ಸೇನೆಯನ್ನು ನಿಲ್ಲಿಸಿ “ನಾನು ತಪೋಧನರಾದ ಕಾಶ್ಯ (ಕಣ್ವ)ರನ್ನು ದರ್ಶನಮಾಡಿಕೊಂಡು ಬರುತ್ತೇನೆ; ನಾನು ಬರುವವರೆಗೂ ಇಲ್ಲಿಯೇ ಇರಿ!” ಎಂದು ಹೇಳಿ, ತನ್ನ ರಾಜಚಿಹ್ನೆಗಳನ್ನೆಲ್ಲಾ ತೆಗೆದಿಟ್ಟು ಮುಂದೆ ಹೋದನು. ಆಶ್ರಮದಲ್ಲಿ ಆ ಋಷಿ ಇರಲಿಲ್ಲ. ಮತ್ತಾರೂ ಕಣ್ಣಿಗೆ ಬೀಳದ್ದರಿಂದ “ಯಾರು ಇದ್ದೀರಿ ಇಲ್ಲಿ?” ಎಂದು ಗಟ್ಟಿಯಾಗಿ ಕೂಗಿದನು. ಆ ಕೂಗನ್ನು ಕೇಳಿ ರೂಪತಳೆದ ಲಕ್ಷ್ಮಿಯಂತಿದ್ದ ಒಬ್ಬ ಹುಡುಗಿಯು ಬಂದು ಅವನಿಗೆ ಸ್ವಾಗತವನ್ನು ಹೇಳಿದಳು. ಆಸನವನ್ನು ಕೊಟ್ಟು ಕುಳ್ಳಿರಿಸಿ ಅರ್ಘ್ಯಪಾದ್ಯಾದಿಗಳಿಂದ ಸತ್ಕರಿಸಿದಳು; ಯೋಗಕ್ಷೇಮವನ್ನು ವಿಚಾರಿಸಿ ಅವನಿಗೆ ಅಲ್ಲಿ ಏನು ಕೆಲಸವಾಗಬೇಕಾಗಿತ್ತೆಂದು ಕೇಳಿದಳು. ಮಧುಮಧುರವಾಗಿ ಮಾತನಾಡುತ್ತಿದ್ದ ಆ ಸರ್ವಾಂಗಸುಂದರಿಯನ್ನು ನೋಡಿ ರಾಜನು, “ನಾನು ಮಹಾತ್ಮರಾದ ಕಣ್ವರಿಗೆ ನನ್ನ ಸೇವೆಸಲ್ಲಿಸಿ ಹೋಗೋಣವೆಂದು ಬಂದೆ; ಭದ್ರೆ! ಅವರೆಲ್ಲಿ ಹೋಗಿದ್ದಾರೆ? ಹೇಳು!” ಎಂದನು. ಶಕುಂತಲೆಯು “ನಮ್ಮ ತಂದೆ ಹಣ್ಣುಹಂಪಲನ್ನು ತರುವುದಕ್ಕೆ ಹೋಗಿದ್ದಾರೆ; ಒಂದು ಘಳಿಗೆ ತಡೆದರೆ ಬರುತ್ತಾರೆ. ಕಾಣಬಹುದು!” ಎಂದಳು. ದುಷ್ಯಂತನು ನಗುಮುಖದಿಂದಲೂ ರೂಪಯೌವನಗಳಿಂದಲೂ ಶಮದಮಗಳಿಂದಲೂ ಶೋಭಿಸುತ್ತಿದ್ದ ಆಕೆಯನ್ನು ಕುರಿತು, “ನೀನು ಯಾರು, ಸುಂದರಿ? ಕಾಡಿನಲ್ಲಿ ಏಕೆ ಇದ್ದೀಯೆ? ಎಲ್ಲಿಂದ ಬಂದಿದ್ದೀಯೆ? ನಿನ್ನನ್ನು ನೋಡುತ್ತಿದ್ದ ಹಾಗೆಯೇ ನನ್ನ ಮನಸ್ಸು ಸೂರೆಹೋಯಿತು. ನಿನ್ನ ವಿಷಯ ತಿಳಿದುಕೊಳ್ಳಬೇಕೆನಿಸುತ್ತಿದೆ; ಆದ್ದರಿಂದ ಅದನ್ನು ತಿಳಿಸು, ಶೋಭನಾಂಗಿ!” ಎಂದನು. ಅವಳು ನಗುನಗುತ್ತ ಇನಿದಾದ ಸ್ವರದಿಂದ "ನಾನು ಸುಪ್ರಸಿದ್ಧರೂ ತಪಸ್ವಿಗಳೂ ಆದ ಕಣ್ವರ ಮಗಳು!" ಎಂದಳು.</p>
			<p>ದುಷ್ಯಂತ - ಆ ಮಹಾತ್ಮರು ಬ್ರಹ್ಮಚರ್ಯದಲ್ಲಿರುವ ತಪಸ್ವಿಗಳು; ನಡತೆಯಲ್ಲಿ ತಪ್ಪುವವರಲ್ಲ; ನೀನು ಅವರಿಗೆ ಹೇಗೆ ಮಗಳಾದೆ? ನನ್ನ ಈ ದೊಡ್ಡ ಸಂದೇಹವನ್ನು ಪರಿಹರಿಸು.</p>
			<p>ಶಕುಂತಲೆ - ಹಿಂದೆ ಒಬ್ಬ ಋಷಿ ಬಂದು ನಾನು ಹುಟ್ಟಿದ್ದು ಹೇಗೆ ಎಂದು ಕೇಳಿದಾಗ, ತಂದೆ ಈ ವೃತ್ತಾಂತವನ್ನು ಹೀಗೆ ಹೇಳಿದರು:-</p>
			<p>“ಪೂರ್ವದಲ್ಲಿ ವಿಶ್ವಾಮಿತ್ರನು ಘೋರವಾದ ತಪಸ್ಸು ಮಾಡಿ ಇಂದ್ರನನ್ನು ಕಳವಳಗೊಳಿಸಿದನಂತೆ; ಆಗ ಅವನು ಮೇನಕೆಯನ್ನು ಕರೆದು, ವಿಶ್ವಾಮಿತ್ರನು ತಪಸ್ಸಿನಿಂದ ತನ್ನ ಪದವಿಯನ್ನು ಕಿತ್ತುಕೊಳ್ಳದಂತೆ ಅವನ ತಪಸ್ಸನ್ನು ಭಂಗಪಡಿಸಬೇಕೆಂದು ಹೇಳಿದನು. ಅವಳು ವಾಯುವಿನ ಮತ್ತು ಮನ್ಮಥನ ಸಹಾಯವನ್ನು ತೆಗೆದುಕೊಂಡು ಋಷಿಯು ತಪಸ್ಸು ಮಾಡುತ್ತಿದ್ದ ಸ್ಥಳಕ್ಕೆ ಬಂದಳು. ಅವನ ಮುಂದೆ ಸುಳಿದಾಡುತ್ತಿದ್ದಾಗ ಗಾಳಿಯು ಅವಳ ಬಟ್ಟೆಯನ್ನು ಹಾರಿಸಿತು. ಆ ಸ್ಥಿತಿಯಲ್ಲಿ ಅವಳನ್ನು ನೋಡಿದ ವಿಶ್ವಾಮಿತ್ರನ ಮನಸ್ಸು ಕದಲಿತು. ಅವಳನ್ನು ಅಪೇಕ್ಷಿಸಿದನು. ಅವಳೂ ಒಪ್ಪಿದಳು. ಅವರು ಆ ಕಾಡಿನಲ್ಲಿ ವಿಹರಿಸುತ್ತಿರಲು ಕಾಲಕ್ರಮದಲ್ಲಿ ಅವರಿಗೆ ಶಕುಂತಲೆಯು ಮಗಳಾಗಿ ಹುಟ್ಟಿದಳು. ತಾನು ಬಂದ ಕೆಲಸ ಮುಗಿದದ್ದರಿಂದ ಮೇನಕೆಯು ಮಗುವನ್ನು ಮಾಲಿನಿಯ ತೀರದಲ್ಲಿ ಬಿಟ್ಟು ಹೊರಟುಹೋದಳು. ಅದರ ಸುತ್ತ ಹಕ್ಕಿಪಕ್ಷಿಗಳು ಮುತ್ತಿಕೊಂಡು ಅದನ್ನು ಕಾಡುಮೃಗಗಳಿಂದ ರಕ್ಷಿಸುತ್ತಿದ್ದವು. ಶೌಚಕ್ಕೆಂದು ಹೋಗಿದ್ದ ನಾನು ನಿರ್ಜನವಾದ ಅರಣ್ಯದಲ್ಲಿ ಮಲಗಿದ್ದ ಆ ಮಗುವನ್ನು ಕಂಡು ಕರೆತಂದೆ. ಶಕುಂ (ಪಕ್ಷಿ)ಗಳು ಕಾಪಾಡಿದ್ದರಿಂದ ಅದಕ್ಕೆ” ಶಕುಂತಲೆ “ಎಂದು ಹೆಸರಿಟ್ಟೆ. ಶಕುಂತಲೆ ನನಗೆ ಮಗಳಾಗಿದ್ದು ಹೀಗೆ. ಅವಳು ನನ್ನನ್ನು ತಂದೆಯೆಂದೇ ತಿಳಿದುಕೊಂಡಿದ್ದಾಳೆ.”</p>
			<p>ರಾಜ! ನಾನು ಕಣ್ವರ ಮಗಳಾದದ್ದು ಹೀಗೆ; ನಾನು ನನ್ನ ತಂದೆಯನ್ನು ಅರಿಯೆ. ಕಣ್ವರೇ ನನ್ನ ತಂದೆ.</p>
			<p>ದುಷ್ಯಂತ - ಈಗ ನೀನು ಹೇಳಿದ ವೃತ್ತಾಂತದಿಂದ ನೀನು ರಾಜಪುತ್ರಿ ಎಂಬುದು ಸ್ಪಷ್ಟವಾಯಿತು. ನೀನು ನನ್ನ ಹೆಂಡತಿಯಾಗು! ನಿನಗೇನು ಬೇಕು ಹೇಳು! ಚಿನ್ನದ ಸರ, ಬಟ್ಟೆ, ಕುಂಡಲ, ಬಳೆ, ರತ್ನ, ಹೊನ್ನು ಎಲ್ಲವನ್ನೂ ಕೊಡುತ್ತೇನೆ. ನನ್ನ ಸಮಸ್ತ ರಾಜ್ಯವೂ ನಿನ್ನದಾಗಲಿ; ನನ್ನ ಹೆಂಡತಿಯಾಗು; ಗಾಂಧರ್ವವಿವಾಹದಿಂದ ನನ್ನನ್ನು ಮದುವೆಯಾಗು, ಎಲ್ಲ ವಿಧವಾದ ಮದುವೆಗಳಲ್ಲಿಯೂ ಅದೇ ಶ್ರೇಷ್ಠ.</p>
			<p>ಶಕುಂತಲೆ - ರಾಜ! ನಮ್ಮ ತಂದೆ ಹಣ್ಣು ತರುವುದಕ್ಕೆ ಹೋಗಿದ್ದಾರೆ. ಒಂದು ಘಳಿಗೆ ತಡೆ. ಅವರು ಬಂದು ನನ್ನನ್ನು ನಿನಗೆ ಕೊಡುತ್ತಾರೆ.</p>
			<p>ದುಷ್ಯಂತ -  ನೀನೇ ನನ್ನ ವಶಳಾಗು; ನಾನು ಇಲ್ಲಿರುವುದು ನಿನಗೋಸ್ಕರ; ನನ್ನ ಮನಸ್ಸು ನಿನ್ನಲ್ಲಿ ಸೇರಿಬಿಟ್ಟಿದೆ. ತಾನೇ ತನಗೆ ನೆಂಟ; ತಾನೇ ತನಗೆ ದಿಕ್ಕು; ಆದ್ದರಿಂದ ನಿನ್ನನ್ನು ನೀನೇ ಕೊಟ್ಟುಕೊಂಡುಬಿಡು; ಅದು ಧರ್ಮವೇ ಆಗುತ್ತದೆ. ಕ್ಷತ್ರಿಯನಿಗೆ ಗಾಂಧರ್ವ ರಾಕ್ಷಸ ವಿವಾಹಗಳೂ ಧರ್ಮವಾದವುಗಳೇಯೆ; ನೀನೂ ನಾನೂ ಒಬ್ಬರ ಮೇಲೊಬ್ಬರು ಆಸೆಯಾಗಿದ್ದೇವೆ; ಆದ್ದರಿಂದ ನೀನು ಗಾಂಧರ್ವವಿವಾಹದಿಂದ ನನ್ನ ಹೆಂಡತಿಯಾಗು.</p>
			<p>ಶಕುಂತಲೆ - ಇದು ಧರ್ಮವಾಗಿದ್ದು ನನ್ನನ್ನು ನಾನು ಕೊಟ್ಟುಕೊಳ್ಳುವುದಕ್ಕೆ ನನಗೆ ಸ್ವಾತಂತ್ರ್ಯವಿದ್ದರೆ, ನಾನು ನಿನ್ನೊಡನೆ ಒಂದು ಒಪ್ಪಂದ ಮಾಡಿಕೊಳ್ಳಬೇಕೆನ್ನುತ್ತೇನೆ; ಅದೇನೆಂದರೆ ನನ್ನಲ್ಲಿ ಹುಟ್ಟಿದ ಮಗ ಯುವರಾಜನಾಗಬೇಕು; ನಿನ್ನ ಅನಂತರ ಅವನು ಪಟ್ಟಕ್ಕೆ ಬರಬೇಕು. ಇದಕ್ಕೆ ನೀನು ಒಪ್ಪುವುದಾದರೆ ನಿನ್ನನ್ನು ಸೇರುತ್ತೇನೆ.</p>
			<p>ರಾಜನು ಹಿಂದುಮುಂದು ಯೋಚಿಸದೆ “ಹಾಗೆಯೇ ಆಗಲಿ!” ಎಂದು ಅವಳೊಡನೆ ಸಂಗಮಾಡಿದನು; ನನ್ನ ಚತುರಂಗಸೇನೆಯನ್ನೂ ಕೊಟ್ಟುಕಳುಹಿಸಿ ನಿನ್ನನ್ನು ನನ್ನ ಮನೆಗೆ ಕರೆಸಿಕೊಳ್ಳುತ್ತೇನೆ!" ಎಂದು ಮೇಲಿಂದಮೇಲೆ ಅವಳಿಗೆ ನಂಬಿಕೆ ಹುಟ್ಟುವಂತೆ ಭರವಸೆ ಹೇಳಿ, ಕಣ್ವನು ಏನು ತಿಳಿದುಕೊಳ್ಳುತ್ತಾನೋ ತನ್ನನ್ನು ಏನು ಮಾಡಿಬಿಡುತ್ತಾನೋ ಎಂದು ಅಂಜುತ್ತ ರಾಜನು ಊರು ಸೇರಿದನು.</p>
			<p>ಒಂದು ಘಳಿಗೆ ಬಿಟ್ಟುಕೊಂಡು ಕಣ್ವನು ಆಶ್ರಮಕ್ಕೆ ಬಂದನು. ಶಕುಂತಲೆಗೆ ಅವನನ್ನು ಕಾಣುವುದಕ್ಕೆ ನಾಚಿಕೆಯಾಯಿತು. ಕಣ್ವನು ನಡೆದ ವಿದ್ಯಮಾನವನ್ನೆಲ್ಲಾ ದಿವ್ಯಜ್ಞಾನದಿಂದ ತಿಳಿದುಕೊಂಡು ಪ್ರೀತಿಯಿಂದ ಅವಳನ್ನು ಕುರಿತು “ನನ್ನನ್ನು ಕೋರದೆಯೇ ನೀನು ಆ ರಾಜನ ಸಹವಾಸಮಾಡಿದ್ದು ಧರ್ಮಘಾತಕವೇನಲ್ಲ; ಕ್ಷತ್ರಿಯನಿಗೆ ಗಾಂಧರ್ವವಿವಾಹ ಶ್ರೇಷ್ಠವಾದದ್ದು; ನೀನು ಪತಿಯಾಗಿ ವರಿಸಿದ ದುಷ್ಯಂತನೂ ಧರ್ಮಾತ್ಮ, ಮಹಾತ್ಮ; ನಿನಗೆ ಮಹಾಬಲಶಾಲಿಯೂ ಮಹಾತ್ಮನೂ ಆದ ಮಗನು ಹುಟ್ಟಿ ಸಾಗರಾಂತವಾದ ಭೂಮಿಯನ್ನು ಆಳುತ್ತಾನೆ” ಎಂದನು. ಆಮೇಲೆ ಶಕುಂತಲೆಯು ಆತನ ಪಾದಗಳನ್ನು ತೊಳೆದು, ಹಣ್ಣುಗಳನ್ನು ಇಳಿಸಿಕೊಂಡು, “ನಾನು ಗಂಡನಾಗಿ ವರಿಸಿದ ಈ ದುಷ್ಯಂತನಿಗೆ ನೀನು ಅನುಗ್ರಹ ಮಾಡಬೇಕು!" ಎಂದು ಕೇಳಿದಳು.</p>
			<p>ಕಣ್ವ - ಅಮ್ಮಾ! ನಿನಗೋಸ್ಕರ ನಾನು ಅವನಲ್ಲಿ ಪ್ರಸನ್ನನಾಗಿಯೇ ಇದ್ದೇನೆ. ನಿನ್ನ ಅಭೀಷ್ಟವೇನು ಹೇಳು.</p>
			<p>ಶಕುಂತಲೆಯು ದುಷ್ಯಂತನು ಧರ್ಮಿಷ್ಠನಾಗಿರಬೇಕು, ಆತನಿಗೆ ರಾಜ್ಯ ಕೈತಪ್ಪಿಹೋಗಬಾರದು, ಎಂದು ಕೋರಿದಳು. ಕಣ್ವನು ಒಪ್ಪಿದನು.</p>
			<p>ಶಕುಂತಲೆಯು ಸಕಾಲದಲ್ಲಿ ತೇಜಸ್ವಿಯೂ ರೂಪವಂತನೂ ಆದ ಒಬ್ಬ ಮಗನನ್ನು ಹೆತ್ತಳು. ಕಣ್ವನು ಅವನಿಗೆ ಜಾತಕರ್ಮ ಮುಂತಾದ ಕರ್ಮಗಳನ್ನು ನಡೆಸಿದನು. ಹುಡುಗನು ಮಹಾಬಲಶಾಲಿಯಾಗಿ ಆರನೆಯ ವರ್ಷದಲ್ಲಿಯೇ ಹುಲಿ ಸಿಂಹ ಹಂದಿ ಆನೆ ಕೋಣ ಯಾವುದು ಸಿಕ್ಕಿದರೆ ಅದನ್ನು ಹಿಡಿದು ಮರಕ್ಕೆ ಕಟ್ಟಿಹಾಕುವನು, ಅದರೊಡನೆ ಆಡುವನು; ಅದನ್ನು ಹತ್ತುವನು; ಓಡಾಡಿಸುವನು. ಆದ್ದರಿಂದ ಆ ಆಶ್ರಮದಲ್ಲಿದ್ದವರು ಅವನಿಗೆ ‘ಸರ್ವದಮನ’ ಎಂದು ಹೆಸರಿಟ್ಟರು. ಅವನ ಇಂಥ ಅತಿಮಾನುಷವಾದ ಕಾರ್ಯವನ್ನು ನೋಡಿ ಅವನಿಗೆ ಯುವರಾಜಪಟ್ಟ ಕಟ್ಟುವುದಕ್ಕೆ ತಕ್ಕ ಕಾಲವಾಗಿದೆ ಎಂದ ಕಣ್ವನು ಶಿಷ್ಯರನ್ನು ಕರೆದು “ಈ ಶಕುಂತಲೆಯನ್ನೂ ಅವಳ ಮಗನನ್ನೂ ಅವಳ ಗಂಡನ ಮನೆಗೆ ಕಳುಹಿಸಿಬಿಟ್ಟು ಬನ್ನಿ! ಹೆಂಗಸರು ನೆಂಟರ ಮನೆಯಲ್ಲಿ ತುಂಬ ದಿನವಿರುವುದು ಸರಿಯಲ್ಲ. ಅದರಿಂದ ಹೆಸರು, ನಡತೆ, ಧರ್ಮ, ಎಲ್ಲಾ ಕೆಡುತ್ತದೆ” ಎಂದನು. ಅದರಂತೆ ಅವರು ಅವಳನ್ನೂ ಹುಡುಗನನ್ನೂ ಕರೆದುಕೊಂಡು ಹೋದರು. ಅವಳು ರಾಜನನ್ನು ಕಂಡು ಅವನಿಗೆ ನಮಸ್ಕರಿಸಿ “ಮಹಾರಾಜ! ಇವನು ನಿನ್ನ ಮಗ; ನಿನ್ನಿಂದ ನನ್ನಲ್ಲಿ ಹುಟ್ಟಿದವನು; ಇವನಿಗೆ ಯುವರಾಜಸ್ಥಾನದಲ್ಲಿ ಅಭಿಷೇಕಮಾಡು! ನೀನು ಕೊಟ್ಟ ಮಾತಿನಂತೆ ನಡೆದುಕೋ! ಕಣ್ವಾಶ್ರಮದಲ್ಲಿ ನಾವು ಸೇರಿದಾಗ ನೀನು ಮಾಡಿದ ಪ್ರತಿಜ್ಞೆಯನ್ನು ನೆನಪಿಗೆ ತಂದುಕೋ!” ಎಂದಳು. ಈ ಮಾತನ್ನು ಕೇಳಿ ರಾಜನು ಹಿಂದಿನದೆಲ್ಲಾ ಜ್ಞಾಪಕವಿದ್ದರೂ ತನಗೆ ನೆನಪಿಲ್ಲ ಎಂದನು. “ದುಷ್ಟತಾಪಸಿ! ನೀನು ಯಾರು? ಧರ್ಮಕ್ಕಾಗಲೀ ಕಾಮಕ್ಕಾಗಲೀ ಅರ್ಥಕ್ಕಾಗಲೀ ನಾನು ನಿನ್ನಲ್ಲಿ ಸಂಬಂಧ ಮಾಡಿದ ಜ್ಞಾಪಕವಿಲ್ಲ. ಹೋಗು! ಇಲ್ಲ, ಇರು; ನಿನ್ನ ಇಷ್ಟಬಂದಂತೆ ಮಾಡು!” ಎಂದನು. ಮಾನಿಷ್ಠೆಯಾದ ಶಕುಂತಲೆಗೆ ಇದರಿಂದ ತುಂಬ ಅವಮಾನವಾಯಿತು. ದುಃಖದಿಂದ ಪ್ರಜ್ಞೆಯೇ ಹೋದಂತಾಯಿತು; ಏನೂ ತೋರದೆ ಮೋಟುಮರದಂತೆ ನಿಂತಳು. ಮತ್ತೆ ಕೋಪದಿಂದಲೂ ಅಸಹನೆಯಿಂದಲೂ, ಕಣ್ಣು ಕೆಂಪೇರಿ, ತುಟಿಗಳು ಅದುರುತ್ತಿರಲು, “ಮಹಾರಾಜ! ತಿಳಿದಿದ್ದರೂ, ಸಾಮಾನ್ಯ ಮನುಷ್ಯನಂತೆ ಹೀಗೆ ನಾನು ತಿಳಿಯೆ ಎಂದೇಕೆ ಹೇಳುತ್ತೀಯೆ? ಇದು ಸುಳ್ಳೇ ನಿಜವೇ ಎಂಬುದು ನಿನ್ನ ಹೃದಯಕ್ಕೆ ಗೊತ್ತು. ಸತ್ಯವನ್ನು ಅನ್ಯಥಾ ಭಾವಿಸಿ ಆತ್ಮವಂಚನೆ ಮಾಡಿಕೊಳ್ಳಬೇಡ; ತನಗೆ ತಾನು ಮೋಸಮಾಡಿಕೊಂಡ ಕಳ್ಳ ಮಹಾಪಾಪ ಮಾಡಿದವನಾಗುತ್ತಾನೆ. ಮಾಡಿದ ಪಾಪಕರ್ಮವನ್ನು ಅಂತರಾತ್ಮ ನೋಡುತ್ತಿರುತ್ತಾನೆ; ಆದ್ದರಿಂದ ಅದನ್ನ ಯಾರೂ ಕಾಣರೆಂದು ಭಾವಿಸಬೇಡ; ಸೂರ್ಯ ಚಂದ್ರ ಗಾಳಿ ಬೆಂಕಿ ಆಕಾಶ ಭೂಮಿ ನೀರು ಹೃದಯ ಯಮ ಹಗಲು ರಾತ್ರಿ ಸಂಧ್ಯೆ ಧರ್ಮ ಇವರಿಷ್ಟರೂ ಮನುಷ್ಯನ ನಡತೆಯನ್ನು ಅರಿಯುತ್ತಾರೆ. ನಾನಾಗಿ ಬಂದೆನೆಂಬ ಕಾರಣದಿಂದ ಪತಿವ್ರತೆಯಾದ ನನ್ನನ್ನು ಅಲ್ಲಗಳೆಯಬೇಡ, ಗೌರವಾರ್ಹಳಾದ ಹೆಂಡತಿ ತಾನಾಗಿ ಬಂದರೆ ಅವಳಿಗೆ ಗೌರವ ಕೊಡದೆ ಇದ್ದೀಯೆ. ನನ್ನದು ಅರಣ್ಯರೋದನವಾಗಿರುವಂತಿದೆ; ನಿನ್ನ ಕಿವಿಗೇ ಬೀಳುತ್ತಿಲ್ಲ. ದುಷ್ಯಂತ! ನಾನು ಹೀಗೆ ಬೇಡಿಕೊಂಡರೂ ನನ್ನ ಮಾತನ್ನು ನಡೆಸದಿದ್ದರೆ ನಿನ್ನ ತಲೆ ಸಹಸ್ರ ಹೋಳಾದೀತು; ಮಗುವು ಧೂಳಿನಲ್ಲಿ ಆಡುತ್ತಿದ್ದು ಬಂದು ತಂದೆಯ ಮೇಲೆ ಬಿದ್ದು ಅವನನ್ನು ಅಪ್ಪಿಕೊಂಡರೆ ಅದಕ್ಕಿಂತ ಹೆಚ್ಚಿನ ಸುಖವುಂಟೇ? ಅಂಥ ಮಗು ಎಷ್ಟೋ ಆಸೆಯಿಂದ ತಾನಾಗಿ ತಾನು ಬಂದು ನಿನ್ನನ್ನು ನೋಡುತ್ತಾ ನಿಂತಿರುವಾಗ ಅದನ್ನೇಕೆ ತಿರಸ್ಕರಿಸುತ್ತೀಯೆ? ಇರುವೆಗಳೂ ಕೂಡ ತಮ್ಮ ಮೊಟ್ಟೆಗಳನ್ನು ಪೋಷಿಸುತ್ತವೆ. ಒಡೆಯುವುದಿಲ್ಲ; ಅಂಥದರಲ್ಲಿ ಧರ್ಮಜ್ಞನಾಗಿ ನೀನು ಸ್ವಂತ ಮಗನನ್ನು ಆದರಿಸದಿರಬಹುದೇ? ನಾನು ಹಿಂದಿನ ಜನ್ಮದಲ್ಲಿ ಏನು ಪಾಪ ಮಾಡಿದ್ದೆನೋ ಏನೋ! ಮಗುವಾಗಿದ್ದಾಗಲೇ ನನ್ನನ್ನು ತಾಯಿತಂದೆಗಳು ತೊರೆದರು; ಈಗ ನೀನೂ ನನ್ನನ್ನು ತೊರೆದರೆ ನಾನು ಆಶ್ರಮಕ್ಕೆ ಹೋಗುತ್ತೇನೆ; ಆದರೆ ಹೊಟ್ಟೆಯಲ್ಲಿ ಹುಟ್ಟಿದ ಈ ಮಗನನ್ನಾದರೂ ಕೈಬಿಡಬೇಡ!” ಎಂದಳು.</p>
			<p>ದುಷ್ಯಂತ -  ನಿನ್ನಲ್ಲಿ ಹುಟ್ಟಿದ ಮಗನೂ ನನಗೆ ಗುರುತುಹತ್ತುವುದಿಲ್ಲ. ಹೆಂಗಸರು ಸುಳ್ಳುಗಾತಿಯರು; ಅವರ ಮಾತನ್ನು ಯಾರು ನಂಬುತ್ತಾರೆ? ನಿನ್ನ ತಾಯಿಯಾದ ಮೇನಕೆ ಒಬ್ಬ ಸೂಳೆ; ಮುಡಿದು ಬಾಡಿಹೋದ ಹೂವಿನಂತೆ ನಿನ್ನನ್ನು ಅವಳು ನಿರ್ದಯಳಾಗಿ ಹಿಮಾಲಯದ ಹತ್ತಿರ ಎಸೆದು ಹೋದಳು. ನಿನ್ನ ತಂದೆಯೂ ಅಂಥ ನಿಷ್ಕರುಣಿಯೇ; ಕ್ಷತ್ರಿಯನಾಗಿ ಹುಟ್ಟಿ ಬ್ರಾಹ್ಮಣನಾಗಬೇಕೆಂದು ಆಸೆಪಟ್ಟವನು; ಕಾಮಪರಾಯಣನಾದವನು; ನಂಬುವುದಕ್ಕೇ ಆಗದ ಈ ಮಾತನ್ನು ಆಡುವುದಕ್ಕೆ ನಿನಗೆ ನಾಚಿಕೆಯಾಗುವುದಿಲ್ಲವೇ? ಅದರಲ್ಲಿಯೂ ನನ್ನ ಮುಂದೆ! ನಡೆ ಆಚೆಗೆ, ದುಷ್ಟತಾಪಸಿ! ಆ ಉಗ್ರನಾದ ಋಷಿಯೆಲ್ಲಿ! ಅಪ್ಸರೆಯಾದ ಮೇನಕೆಯೆಲ್ಲಿ! ತಾಪಸಿಯ ವೇಷಧರಿಸಿರುವ ಬಡಪಾಯಿಯಾದ ನೀನೆಲ್ಲಿ! ನಿನ್ನ ಮಗನೋ, ಹುಡುಗನಾದರೂ ಹೇಗೆ ಬೆಳೆದಿದ್ದಾನೆ! ಇಷ್ಟುಸಣ್ಣ ವಯಸ್ಸಿನಲ್ಲಿಯೇ ಹೀಗೆ ಶಾಲಮರದಂತೆ ಬೆಳೆದುಬಿಟ್ಟಿದ್ದಾನೆಯೇ? ಮೇನಕೆಯಲ್ಲಿ ಕಾಮದಿಂದ ಹುಟ್ಟಿದ ನೀನು ಸ್ವೈರಿಣಿಯಾಗಿ ತೋರುತ್ತೀಯೆ; ಆದ್ದರಿಂದ ಹೇಗೆ ಬಂದೆಯೋ ಹಾಗೆ ಹೊರಟುಹೋಗು!</p>
			<p>ಶಕುಂತಲೆ - ರಾಜ! ಮತ್ತೊಬ್ಬರ ಲೋಪದೋಷ ಒಂದು ಸಾಸಿವೆಯಷ್ಟಿದ್ದರೂ ಅದು ನಿನ್ನ ಕಣ್ಣಿಗೆ ಕಾಣುತ್ತದೆ; ನಿನ್ನ ದೋಷ ಬಿಲ್ವಪತ್ರೆಯ ಕಾಯಷ್ಟಿದ್ದರೂ ಕಾಣುತ್ತಿಲ್ಲ; ಮೇನಕೆಯು ದೇವತೆಗಳೊಡನೆ ಇರುವವಳು; ದೇವತೆಗಳು ಅವಳೊಡನೆ ಇರುತ್ತಾರೆ. ಆದ್ದರಿಂದ ನಿನ್ನ ಹುಟ್ಟಿಗಿಂತ ನನ್ನ ಹುಟ್ಟೇ ಮೇಲಾಯಿತು. ದುಷ್ಯಂತ! ನೀನು ಭೂಮಿಯ ಮೇಲೆ ತಿರುಗಾಡಿದರೆ ನಾನು ಅಂತರಿಕ್ಷದಲ್ಲಿ ಸಂಚರಿಸಬಲ್ಲವಳು. ಹೀಗೆ ನನಗೂ ನಿನಗೂ ಇರುವ ವ್ಯತ್ಯಾಸ ಮೇರು ಪರ್ವತಕ್ಕೂ ಸಾಸಿವೆಗೂ ಇರುವ ವ್ಯತ್ಯಾಸದಂಥಹುದು. ದೃಷ್ಠಾಂತಕ್ಕಾಗಿ ಒಂದು ಮಾತನ್ನು ಹೇಳುತ್ತೇನೆ. ಅದನ್ನು ಕ್ಷಮಿಸು - ವಿಕಾರದ ಮನುಷ್ಯನು ಕನ್ನಡಿಯಲ್ಲಿ ನೋಡಿಕೊಳ್ಳುವ ತನಕ ತಾನು ಮಿಕ್ಕವರಿಗಿಂತ ರೂಪವಂತನೆಂದೇ ತಿಳಿದುಕೊಂಡಿರುತ್ತಾನೆ. ಕನ್ನಡಿಯಲ್ಲಿ ತನ್ನ ವಿಕಾರಸ್ವರೂಪ ಕಂಡಮೇಲೆ ತಾನು ಹೇಗಿದ್ದಾನೆ, ಇತರರು ಹೇಗಿದ್ದಾರೆ, ಎಂಬುದು ಗೊತ್ತಾಗುತ್ತದೆ. ಮತ್ತೊಬ್ಬರನ್ನು ನಿಂದಿಸಬೇಕಾಗಿ ಬಂದರೆ ಸಾಧುವಿಗೆ ಅದರಿಂದ ವ್ಯಥೆಯಾಗುತ್ತದೆ; ಅದೇ ದುರ್ಜನನಿಗೆ ಸಂತೋಷವಾಗುತ್ತದೆ. ದುರ್ಜನರು ತಾವೇ ದುರ್ಜನರಾಗಿದ್ದು, ಸಜ್ಜನರನ್ನು ದುರ್ಜನರೆಂದು ಕರೆಯುವುದಕ್ಕಿಂತ ಹಾಸ್ಯಾಸ್ಪದವಾದದ್ದು ಇನ್ನೇನಾದರೂ ಉಂಟೇ? ಸತ್ಯಧರ್ಮಗಳಿಂದ ಭ್ರಷ್ಠನಾದ ಮನುಷ್ಯನನ್ನು ಕಂಡರೆ ನಾಸ್ತಿಕನೂ ಹಾವನ್ನು ಕಂಡಂತೆ ಅಂಜುತ್ತಾನೆ; ಹೀಗಿರಲು ಆಸ್ತಿಕರ ವಿಚಾರ ಹೇಳಬೇಕಾದದ್ದೇನು? ಹೊಟ್ಟೆಯಲ್ಲಿ ಹುಟ್ಟಿದ ಮಗನನ್ನು ತಿರಸ್ಕರಿಸಿದರೆ ದೇವತೆಗಳು ಅವರ ಸಂಪತ್ತನ್ನು ನಾಶಮಾಡುವರು; ಅಂಥವರಿಗೆ ಒಳ್ಳೆಯಗತಿ ಇರದು. ಆದ್ದರಿಂದ ಕಪಟಿಯಾಗಿ ಮಗನನ್ನು ತ್ಯಜಿಸಬೇಡ. ಮಹಾರಾಜ! ಸತ್ಯಕ್ಕಿಂತ ಹಿರಿಯ ಧರ್ಮವಿಲ್ಲ; ಅಸತ್ಯಕ್ಕಿಂತ ಹೀನವಾದ ಪಾಪವಿಲ್ಲ; ಆದ್ದರಿಂದ ನೀನು ಆಡಿದ ಮಾತಿನಂತೆ ನಡೆದುಕೊಂಡು ಸತ್ಯವಂತನೆನಿಸಿಕೋ. ಇದರಲ್ಲಿ ನಿನಗೆ ವಿಶ್ವಾಸವಿಲ್ಲದೆ ಅಸತ್ಯದಲ್ಲಿಯೇ ಆಸಕ್ತಿ ಇರುವುದಾದರೆ ನಾನು ಹೊರಟುಹೋಗುತ್ತೇನೆ; ನಿನ್ನಂಥವನ ಸಹವಾಸ ಬೇಡ; ನಿನ್ನನ್ನು ಬಿಟ್ಟರೂ ನನ್ನ ಮಗ ಭೂಮಂಡಲವನ್ನು ಪಾಲಿಸುವವನಾಗುತ್ತಾನೆ.</p>
			<p>ಇಷ್ಟನ್ನು ಹೇಳಿ ಶಕುಂತಲೆಯು ಅಲ್ಲಿಂದ ಹೊರಟುಬಿಟ್ಟಳು. ಆಗ ಅಂತರಿಕ್ಷದಲ್ಲಿ ಮಂತ್ರಿ ಪುರೋಹಿತರೆಲ್ಲರಿಗೂ ಕೇಳುವಂತೆ “ದುಷ್ಯಂತ! ಮಗನನ್ನು ಕಾಪಾಡಿಕೋ; ಶಕುಂತಲೆಯನ್ನು ತಿರಸ್ಕರಿಸಬೇಡ! ನೀನೇ ಇವನ ತಂದೆ; ಶಕುಂತಲೆ ಹೇಳಿದ್ದು ಸತ್ಯ; ತನ್ನ ದೇಹದ ಒಂದು ಪಾಲನ್ನೇ ಹೆಂಡತಿಯು ಮಗನನ್ನಾಗಿ ಹೆರುತ್ತಾಳೆ; ನಮ್ಮ ಮಾತನ್ನು ಕೇಳು; ಇವನು ಮುಂದೆ ಭರತನೆಂದು ಪ್ರಸಿದ್ಧನಾಗುತ್ತಾನೆ” ಎಂದು ಅಶರೀರವಾಣಿಯಾಯಿತು. ಅದನ್ನು ಕೇಳಿ ದುಷ್ಯಂತನು ಅಲ್ಲಿದ್ದ ಮಂತ್ರಿ ಮೊದಲಾದವರನ್ನು ಕುರಿತು “ನೀವೆಲ್ಲರೂ ಈ ದೇವದೂತನ ಮಾತನ್ನು ಕೇಳಿದಿರಷ್ಟೆ? ನಾನೂ ಈ ಹುಡುಗನನ್ನು ನನ್ನ ಮಗನೆಂದು ಬಲ್ಲೆ; ಆದರೆ ಬರಿಯ ಬಾಯಿಮಾತಿನಿಂದಲೇ ಅವನನ್ನು ನಾನು ಬರಮಾಡಿಕೊಂಡುಬಿಟ್ಟರೆ ಲೋಕದ ಬಾಯಿಗೆ ಸಿಕ್ಕಬೇಕಾಗುತ್ತಿತ್ತು; ಇವನ ಹೆಸರು ಶುದ್ಧವಾಗಿರುತ್ತಿರಲಿಲ್ಲ. ಈಗ ಈ ದೇವದೂತನು ಸುದ್ದಿ ತಂದದ್ದರಿಂದ ನನಗೆ ಸಂತೋಷವಾಯಿತು!” ಎಂದು ಹೇಳಿ ಹುಡುಗನನ್ನು ಪ್ರೀತಿಯಿಂದ ತಬ್ಬಿಕೊಂಡು ನೆತ್ತಿಯನ್ನು ಆಘ್ರಾಣಿಸಿದನು. ಶಕುಂತಲೆಯನ್ನು ಆದರದಿಂದ ಬರಮಾಡಿಕೊಂಡು ಸಮಾಧಾನಪಡಿಸಿ, “ದೇವಿ! ನಾನು ನಿನ್ನನ್ನು ಸಂಬಂಧಮಾಡಿದ್ದು ಲೋಕಕ್ಕೆ ತಿಳಿಯದು; ನಿನ್ನ ಹೆಸರು ಪರಿಶುದ್ಧವಾಗಿರಬೇಕೆಂದು ಇದಕ್ಕೆ ಇಷ್ಟು ಚರ್ಚಿಸಿದೆ. ಈ ನಿನ್ನ ಮಗನು ರಾಜ್ಯಕ್ಕೆ ಅಧಿಕಾರಿಯಾಗಿದ್ದಾನೆ. ನೀನು ಕೋಪದಿಂದ ನನ್ನಲ್ಲಿ ಆಡಿದ ಅಪ್ರಿಯವಾದ ಮಾತುಗಳನ್ನೆಲ್ಲಾ ಕ್ಷಮಿಸಿಬಿಟ್ಟಿದ್ದೇನೆ” ಎಂದು ಹೇಳಿದನು. ಅವಳು ಅವನಿಗೆ ಪ್ರೀತಿಯ ರಾಣಿಯಾದಳು. ಅವಳ ಮಗನಿಗೆ ಭರತನೆಂದು ನಾಮಕರಣಮಾಡಿ ದುಷ್ಯಂತನು ಅವನನ್ನು ಯುವರಾಜನನ್ನಾಗಿ ಅಭಿಷೇಕಮಾಡಿದನು. ಮುಂದೆ ಭರತನು ಪ್ರತಾಪಶಾಲಿಯೆನ್ನಿಸಿಕೊಂಡು ಚಕ್ರವರ್ತಿಯಾಗಿ ಹಲವು ಯಜ್ಞಯಾಗಾದಿಗಳನ್ನು ನಡೆಸಿದನು. ಅವನ ವಂಶಕ್ಕೆ ಭರತವಂಶವೆಂದೂ ಅವನ ವಂಶಿಕರಿಗೆ ‘ಭಾರತ’ ರೆಂದೂ ಹೆಸರಾಯಿತು. ಆ ವಂಶದಲ್ಲಿ ಸತ್ಯ ಆರ್ಜವಗಳಿಗೆ ಹೆಸರಾದ ಅನೇಕ ರಾಜರಾದರು.</p>
			<p class="text-right">(ಸುಕ್ತಂ., ಆದಿ. ೬೨-೬೯)</p>
		</section>
		<section class="level2 unnumbered" id="id-020.2">
			<h2 class="level2-title" epub:type="title">೨. ಯಯಾತಿಯ ಉಪಾಖ್ಯಾನ</h2>
			<p><span class="bigletter">ಯ</span>ಯಾತಿಯು ದಕ್ಷಪ್ರಜಾಪತಿಯಿಂದ ಹತ್ತನೆಯವನು; ಪೂರುವು ಅವನ ಮಗ. ಮುಂದೆ ಅವನ ವಂಶದಲ್ಲಿಯೀ ದುಷ್ಯಂತನು ಹುಟ್ಟಿದ್ದು.</p>
			<p>ಅಸುರರ ಪುರೋಹಿತನಾದ ಶುಕ್ರಾಚಾರ್ಯನಿಗೆ ಸತ್ತವರನ್ನು ಬದುಕಿಸುವ ಮೃತಸಂಜೀವಿನೀ ವಿದ್ಯೆ ಗೊತ್ತಿತ್ತು. ಅದರಿಂದ ಅವನು ದೇವಾಸುರರ ಯುದ್ಧದಲ್ಲಿ ಸತ್ತ ಅಸುರರನ್ನೆಲ್ಲಾ ಬದುಕಿಸುತ್ತಿದ್ದನು. ಹಾಗೆ ಬದುಕಿದವರೆಲ್ಲರೂ ಮತ್ತೆ ದೇವತೆಗಳೊಡನೆ ಯುದ್ಧಕ್ಕೆ ಬರುತ್ತಿದ್ದರು. ದೇವತೆಗಳ ಪುರೋಹಿತನಾದ ಬೃಹಸ್ಪತಿಗೆ ಆ ವಿದ್ಯೆ ಗೊತ್ತಿಲ್ಲದೆ ಇದ್ದದ್ದರಿಂದ ಅಸುರರು ಕೊಂದ ದೇವತೆಗಳು ಸತ್ತೇಹೋಗುತ್ತಿದ್ದರು. ಹೀಗೆ ದೇವತೆಗಳ ಬಲ ಕಡಮೆಯಾಗುತ್ತಾ ಹೋದದ್ದರಿಂದ, ಅವರು ಬೃಹಸ್ಪತಿಯ ಹಿರಿಯ ಮಗನಾದ ಕಚನನ್ನು ಕರೆದು ಅವನು ಶುಕ್ರಾಚಾರ್ಯನಿಂದ ಸಂಜೀವಿನೀ ವಿದ್ಯೆಯನ್ನು ಕಲಿತುಕೊಂಡು ಬರಬೇಕೆಂದು ಪ್ರಾರ್ಥಿಸಿದರು. ಅವನು ಅದರಂತೆ ಶುಕ್ರನಲ್ಲಿಗೆ ಹೋಗಿ, “ನಾನು ಅಂಗೀರಸನ ಮೊಮ್ಮಗ, ಬೃಹಸ್ಪತಿಯ ಮಗ; ಕಚನೆಂಬುದು ನನ್ನ ಹೆಸರು. ನಾನು ನಿಮ್ಮಲ್ಲಿ ಶಿಷ್ಯವೃತ್ತಿ ಮಾಡುವುದಕ್ಕೆ ಬಂದಿದ್ದೇನೆ.” ಎಂದು ಹೇಳಿದನು. ಶುಕ್ರನು ಒಪ್ಪಿಕೊಂಡನು. ಶುಕ್ರನಿಗೆ ದೇವಯಾನಿಯೆಂಬ ಮಗಳಿದ್ದಳು. ಕಚನು ಅವಳ ಸ್ನೇಹಮಾಡಿಕೊಂಡು ಅವಳನ್ನು ನೃತ್ಯ ಗೀತ ವಾದನ ಮೊದಲಾದವುಗಳಿಂದ ಸಂತೋಷಪಡಿಸುತ್ತಿದ್ದನು. ಹೂವುಹಣ್ಣುಗಳನ್ನು ತಂದುಕೊಡುತ್ತಿದ್ದನು. ಅವಳೂ ಅವನಲ್ಲಿ ಹಾಗೆಯೇ ಸ್ನೇಹದಿಂದಿದ್ದಳು. ಅಸುರರು ಈ ವೃತ್ತಾಂತವನ್ನು ತಿಳಿದು, ದನಕಾಯುವುದಕ್ಕೆ ಹೋಗಿದ್ದ ಕಚನನ್ನು ಹಿಡಿದು ಕೊಂದು ತುಂಡುತುಂಡಾಗಿ ಕೊಚ್ಚಿ, ನಾಯಿಗಳಿಗೆ ಹಾಕಿಬಿಟ್ಟರು. ಸಂಜೆ ದನಗಳು ಮಾತ್ರ ಹಿಂತಿರುಗಿ ಬಂದವು; ಕಚ ಬರಲಿಲ್ಲ. ಅದನ್ನು ಕಂಡು ದೇವಯಾನಿಯು ಅವನಿಗೆ ಅಪಾಯವನ್ನು ಊಹಿಸಿ ತಂದೆಗೆ ಹೇಳಿದಳು. ಅವನು ಸಂಜೀವಿನೀ ವಿದ್ಯೆಯನ್ನು ಪ್ರಯೋಗಿಸಲು ಕಚನು ನಾಯಿಗಳ ಹೊಟ್ಟೆಯೊಡೆದುಕೊಂಡು ಬಂದನು. ಮತ್ತೊಂದು ಸಾರಿ ಕಚನು ಹೂವು ತರಲು ಹೋಗಿದ್ದಾಗ ಅಸುರರು ಅವನನ್ನು ಕೊಂದು ಸುಟ್ಟು ಆ ಬೂದಿಯನ್ನು ಮದ್ಯದಲ್ಲಿ ಕದಡಿ ಅದನ್ನು ಶುಕ್ರಾಚಾರ್ಯನಿಗೇ ಕುಡಿಸಿದರು. ಅವನು ಈಗಲೂ ಮಗಳನ್ನು ಸಮಾಧಾನಪಡಿಸುವ ಸಲುವಾಗಿ ಸಂಜೀವಿನಿಯನ್ನು ಪ್ರಯೋಗಿಸಲು ಕಚನಿಗೇನೋ ಜೀವ ಬಂತು; ಆದರೆ ಅವನು ಶುಕ್ರನ ಹೊಟ್ಟೆಯಲ್ಲಿದ್ದನು; ಅದನ್ನು ಒಡೆದುಕೊಂಡು ಬಂದರೆ ಶುಕ್ರನು ಸಾಯುವನು; ಇದನ್ನು ಕಚನು ಶುಕ್ರನ ಹೊಟ್ಟೆಯೊಳಗಿನಿಂದಲೇ ತಿಳಿಸಲು, ಶುಕ್ರನು ಅವನಿಗೆ ಸಂಜೀವಿನೀ ಮಂತ್ರವನ್ನು ಅಲ್ಲಿಂದಲೇ ಉಪದೇಶಮಾಡಿ ಅವನು ಹೊರಗೆ ಬಂದಮೇಲೆ ಹೊಟ್ಟೆಯೊಡೆದು ಸತ್ತ ತನ್ನನ್ನು ಆ ವಿದ್ಯೆಯಿಂದ ಬದುಕಿಸಬೇಕೆಂದು ಸೂಚಿಸಿದನು. ಅದರಂತೆಯೇ ನಡೆಯಿತು. ಶುಕ್ರ ಕಚ ಇಬ್ಬರೂ ಬದುಕಿಕೊಂಡರು.</p>
			<p>ವಿದ್ಯೆ ಕಲಿತು ಕಚನು ದೇವಲೋಕಕ್ಕೆ ಹೊರಡುವ ಸಮಯವು ಬರಲು ದೇವಯಾನಿಯು ತನ್ನನ್ನು ಅವನು ಮದುವೆಮಾಡಿಕೊಳ್ಳಬೇಕೆಂದು ಬೇಡಿಕೊಂಡಳು. ಕಚನು ಒಪ್ಪಲಿಲ್ಲ. ಅವಳು ಗುರುಪುತ್ರಿಯಾದ್ದರಿಂದ ತನಗೆ ಪೂಜ್ಯಳು, ಮತ್ತು ತನ್ನ ಸೋದರಿಯಂತೆ ಪ್ರೀತಿಪಾತ್ರಳು, ಎಂದುಬಿಟ್ಟನು. ದೇವಯಾನಿಗೆ ಇದರಿಂದ ಅಸಮಾಧಾನವಾಗಿ ಕಚನು ಕಲಿತ ವಿದ್ಯೆಯು ಅವನಿಗೆ ಫಲಿಸದಿರಲಿ ಎಂದು ಶಾಪಕೊಟ್ಟಳು. ಅವನು ಅದರಿಂದ ಅಸಮಾಧಾನಪಟ್ಟುಕೊಳ್ಳದೆ “ನನಗೆ ಫಲಿಸದಿದ್ದರೆ ಚಿಂತೆಯಿಲ್ಲ; ಇತರರಿಗೇ ಫಲಿಸಲಿ!” ಎಂದುಕೊಂಡು ತಂದೆಯ ಹತ್ತಿರಕ್ಕೆ ಬಂದನು. ದೇವತೆಗಳು ಅವನಿಂದ ಆ ವಿದ್ಯೆಯನ್ನು ಕಲಿತು ಅಸುರರಷ್ಟೇ ಪ್ರಬಲರಾದರು.</p>
			<p>ಒಂದು ದಿನ ದೇವಯಾನಿಯೂ, ಅಸುರರಾಜನಾದ ವೃಷಪರ್ವನ ಮಗಳು ಶರ್ಮಿಷ್ಠೆಯೂ, ಇನ್ನೂ ಇತರ ಹೆಂಗಸರೂ ಒಂದು ವನದಲ್ಲಿ ಜಲಕ್ರೀಡೆಯಾಡುತ್ತಿದ್ದರು. ಆಗ ಬಲವಾದ ಗಾಳಿ ಬೀಸಿ ತೀರದಲ್ಲಿ ಅವರಿಟ್ಟಿದ್ದ ಸೀರೆಗಳೆಲ್ಲಾ ಗಾಳಿಗೆ ಹಾರಿ ಒಂದರೊಡನೊಂದು ಬೆರೆತುಹೋದವು. ಅದರಿಂದ ಶರ್ಮಿಷ್ಠೆಯು ದೇವಯಾನಿಯ ಸೀರೆಯನ್ನು ಉಟ್ಟುಕೊಂಡಳು. ಅದೇ ಅವರವರಲ್ಲಿ ಜಗಳಕ್ಕೆ ಕಾರಣವಾಗಿ, ಶರ್ಮಿಷ್ಠೆಯು “ನಮ್ಮ ತಂದೆ ಕುಳಿತಿರಲಿ ಮಲಗಿರಲಿ ಅವನನ್ನು ನಿಮ್ಮಪ್ಪ ಹೊಗಳುತ್ತಾನೆ. ನಮ್ರನಾಗಿ ವಂದಿಸುತ್ತಾನೆ. ಹೀಗೆ ಹೊಗಳಿ ಹಲ್ಲುಕಿರಿದು ಉಪಕಾರ ಪಡೆಯುವವನ ಮಗಳು ನೀನು. ದರಿದ್ರೆ! ತಿರುಕಿ! ಬಲಿಷ್ಠಳಾದ ನನ್ನ ಮೇಲೆ ರೇಗುತ್ತೀಯಾ?” ಎಂದು, ಹೀಯಾಳಿಸಿ ಅವಳನ್ನು ಒಂದು ಪಾಳು ಬಾವಿಗೆ ತಳ್ಳಿ ಹೊರಟುಹೋದಳು. ನಹುಷನ ಮಗ ಯಯಾತಿಯು ಜಿಂಕೆಯನ್ನು ಬೇಟೆಯಾಡುತ್ತ ಬಳಲಿ ಬಾಯಾರಿ ನೀರಿಗೆಂದು ಆ ಬಾವಿಗೆ ಬರಲು ಅಲ್ಲಿ ನೀರಿಗೆ ಬದಲು ದೇವಯಾನಿಯನ್ನು ಕಂಡನು. ಶುಕ್ರನ ಮಗಳೆಂದು ಕೇಳಿ ಅವಳನ್ನು ಎತ್ತಿ ಅವಳ ಊರ ಹತ್ತಿರ ಬಿಟ್ಟು ಹೊರಟುಹೋದನು. ಆದರೆ ಅವಳು ತನ್ನ ಮನೆಗೆ ಹೋಗಲಿಲ್ಲ.</p>
			<p>ತನ್ನ ಪ್ರಿಯಪುತ್ರಿ ಬಾವಿಗೆ ಬಿದ್ದಳೆಂದು ಕೇಳಿ ಶುಕ್ರನು ಅವಳನ್ನು ಹುಡುಕಿಕೊಂಡು ದಾರಿಯಲ್ಲಿ ಅವಳನ್ನು ಕಂಡನು. ಅವಳು ಶರ್ಮಿಷ್ಠೆಯಿಂದ ತನಗೂ ಅವನಿಗೂ ಆದ ಅವಮಾನವನ್ನು ತಿಳಿಸಿ, ತಾನು ಆ ವೃಷಪರ್ವನ ಊರೊಳಕ್ಕೆ ಕಾಲಿಡುವುದಿಲ್ಲವೆಂದು ಕುಳಿತುಬಿಟ್ಟಳು. ಶುಕ್ರನು ನಾನು ಹೊಗಳುವವನಲ್ಲ, ಹೊಗಳಿಸಿಕೊಳ್ಳುವವನು. ನಾನು ವೃಷಪರ್ವನಲ್ಲಿ ಕೈನೀಡಿ ಯಾವುದನ್ನೂ ಯಾಚಿಸುವವನಲ್ಲ. ಇದನ್ನು ವೃಷಪರ್ವನೂ ಇಂದ್ರನೂ ಯಯಾತಿಯೂ ಬಲ್ಲರು" ಎಂದು ಮುಂತಾಗಿ ಎಷ್ಟೆಷ್ಟೋ ಹೇಳಿದನು. ಅವಳಿಗೆ ಸಮಾಧಾನವಾಗಲಿಲ್ಲ. ಆಗ ಶುಕ್ರನು ವೃಷಪರ್ವನ ಹತ್ತಿರಕ್ಕೆ ಬಂದು ನಡೆದ ಸಂಗತಿಯನ್ನೆಲ್ಲಾ ಅವನಿಗೆ ವಿವರಿಸಿ, ತಾನೂ ತನ್ನ ಮಗಳೂ ಅವನನ್ನು ಬಿಟ್ಟು ಹೋಗುವುದಾಗಿ ತಿಳಿಸಿದನು. ವೃಷಪರ್ವನಿಗೆ ಅವನ ಬಲವನ್ನು ಕಳೆದುಕೊಳ್ಳುವುದಕ್ಕೆ ಇಷ್ಟವಿರಲಿಲ್ಲ. ದೇವಯಾನಿಗೆ ಸಮಾಧಾನವಾದ ಹೊರತು ತಾನು ಇರುವುದಕ್ಕಾಗುವುದಿಲ್ಲವೆಂದು ಶುಕ್ರನು ಖಂಡಿತವಾಗಿ ಹೇಳಿಬಿಟ್ಟನು. ಆದ್ದರಿಂದ ವೃಷಪರ್ವನು ದೇವಯಾನಿ ಹೇಳಿದಂತೆ ಕೇಳಬೇಕಾಯಿತು. ಅವಳು, ಶರ್ಮಿಷ್ಠೆಯೂ ಅವಳ ಸಖಿಯರೂ ತನ್ನ ದಾಸಿಯರಾಗಬೇಕೆಂದೂ ತಾನು ಮದುವೆಮಾಡಿಕೊಂಡು ಗಂಡನಮನೆಗೆ ಹೋದಾಗ ತನ್ನ ಹಿಂದೆ ದಾಸಿಯರಾಗಿ ಬರಬೇಕೆಂದೂ ಅಪೇಕ್ಷಿಸಿದಳು. ರಾಜನು ಅದಕ್ಕೆ ಒಪ್ಪಿದನು. ಶರ್ಮಿಷ್ಠೆಯೂ ತಂದೆಗೋಸ್ಕರ ಒಪ್ಪಬೇಕಾಯಿತು.</p>
			<p>ಕೆಲವು ಕಾಲದ ಮೇಲೆ ದೇವಯಾನಿಯೂ ದಾಸಿಯರೂ ಹಿಂದೆ ಹೋಗಿದ್ದ ಕ್ರೀಡಾವನಕ್ಕೆ ಹೋಗಿ ಅಲ್ಲಿ ವಿಹಾರಮಾಡುತ್ತಿರಲು, ಯಯಾತಿಯೂ ಬೇಟೆಯಾಡುತ್ತ ಅಲ್ಲಿಗೇ ಬಂದನು. ದೇವಯಾನಿಯು ಅವನನ್ನು ಪತಿಯಾಗಿ ಕೋರಿದಳು. ತಾನು ಕ್ಷತ್ರಿಯನ ಮಗ, ಅವಳು ಬ್ರಾಹ್ಮಣನ ಮಗಳು; ಆದ್ದರಿಂದ ಅವರಿಗೆ ಮದುವೆ ಹೇಗೆ ಸಾಧ್ಯ ಎಂದು ಅವನು ಆಕ್ಷೇಪಿಸಿದನು. ಕೊನೆಗೆ ತಂದೆ ಒಪ್ಪಿಕೊಟ್ಟರೆ ಆಗಬಹುದೆಂದು ನಿರ್ಧರವಾಯಿತು. ಶುಕ್ರನ ಸಮ್ಮತಿ ದೊರೆಯಿತು. ದೇವಯಾನಿಯು ಯಯಾತಿಯ ಹೆಂಡತಿಯಾಗಿ ಅವನ ಊರನ್ನು ಸೇರಿದಳು. ಶರ್ಮಿಷ್ಠೆಯೂ ಅವಳ ಹಿಂದೆಯೇ ಹೋಗಬೇಕಾಯಿತು.</p>
			<p>ದೇವಯಾನಿಯು ಅರಮನೆಯ ಅಂತಃಪುರದಲ್ಲಿದ್ದಳು. ಶರ್ಮಿಷ್ಠೆಗೂ ಅವಳ ದಾಸಿಯರಿಗೂ ಅಶೋಕವನದಲ್ಲಿ ಪ್ರತ್ಯೇಕವಾದ ವಾಸಸ್ಥಾನವು ಏರ್ಪಾಟಾಯಿತು. ದೇವಯಾನಿಯು ಗರ್ಭಿಣಿಯಾದಳು. ಶರ್ಮಿಷ್ಠೆಯು ಮದುವೆಯಿಲ್ಲದೆ ಕೊರಗುತ್ತಿದ್ದಳು. ಒಂದುದಿನ ದೊರೆಯು ತಾನು ಇದ್ದ ಸ್ಥಳಕ್ಕೆ ಬರಲು ಅವಳು ಆ ಸಂದರ್ಭದಲ್ಲಿ ಅವನ ಸಂಗವನ್ನು ಬೇಡಿದಳು. ಅವನು ಮೊದಲು ಒಪ್ಪಲಿಲ್ಲ; “ಶುಕ್ರನು ಶರ್ಮಿಷ್ಠೆಯನ್ನು ಹತ್ತಿರಕ್ಕೆ ಬರಗೊಡಿಸಬೇಡ! ಎಂದು ಹೇಳಿದ್ದಾನೆ. ನಾನು ಅವನಿಗೆ ಆಗಲಿ ಎಂದು ಮಾತುಕೊಟ್ಟಿದ್ದೇನೆ!” ಎಂದನು. ಶರ್ಮಿಷ್ಠೆಯು “ರಾಜ! ನೀನು ನನ್ನ ಕುಲಶೀಲಗಳನ್ನು ಬಲ್ಲೆ; ಇಂಥ ಸಂದರ್ಭದಲ್ಲಿ ತಪ್ಪಿನಡೆದರೆ ಮಾತಿಗೆ ತಪ್ಪಿದಂತಾಗುವುದಿಲ್ಲ; ನನ್ನ ಸಖಿಯ ಪತಿಯೇ ನನ್ನ ಪತಿಯೂ ಅಲ್ಲವೇ? ನೀನು ಯಾರು ಏನು ಬೇಡಿದರೆ ಅದನ್ನು ಅವರಿಗೆ ಕೊಡುತ್ತೀಯೆ; ನನಗೆ ಪುತ್ರನನ್ನು ಕೊಡು!” ಎಂದು ಮುಂತಾಗಿ ಹೇಳಿ ಅವನನ್ನು ಒಪ್ಪಿಸಿದಳು. ಅವಳೂ ಗರ್ಭಿಣಿಯಾದಳು. ಇದನ್ನು ತಿಳಿದು ದೇವಯಾನಿಯು ಅವಳನ್ನು ಆಕ್ಷೇಪಿಸಿದಳು. ಅವಳು “ನಾನೇನು ಪಾಪ ಮಾಡಿಲ್ಲ; ಒಬ್ಬ ಧರ್ಮಾತ್ಮನಾದ ಋಷಿಯಿಂದ ಸಂತಾನವನ್ನು ಪಡೆದೆ” ಎಂದುಬಿಟ್ಟಳು. ದೇವಯಾನಿಗೆ ಅದರಿಂದ ಸಮಾಧಾನವಾಯಿತು.</p>
			<p>ಯಯಾತಿಯಿಂದ ದೇವಯಾನಿಯಲ್ಲಿ ಯದು ತುರ್ವಸು ಎಂಬ ಇಬ್ಬರು ಮಕ್ಕಳಾದರು; ಶರ್ಮಿಷ್ಠೆಯಲ್ಲಿ ದ್ರುಹ್ಯು ಅನು ಪೂರು ಎಂಬ ಮೂರು ಮಕ್ಕಳಾದರು. ಒಂದು ದಿನ ದೇವಯಾನಿಯೂ ಯಯಾತಿಯೂ ಅಶೋಕವನದಲ್ಲಿ ತಿರುಗಾಡುತ್ತಿದ್ದಾಗ. ದೇವಯಾನಿಯು ಅಲ್ಲಿ ಆಡುತ್ತಿದ್ದ ಶರ್ಮಿಷ್ಠೆಯ ಮಕ್ಕಳನ್ನು ನೋಡಿ “ನೀವು ಯಾರ ಮಕ್ಕಳು?” ಎಂದು ಕೇಳಿದಳು. ಅವು ಯಯಾತಿಯನ್ನು ತಮ್ಮ ತಂದೆ ಎಂದು ತೋರಿಸಿದವು; ಶರ್ಮಿಷ್ಠೆ ತಮ್ಮ ತಾಯಿಯೆಂದು ಹೇಳಿದುವು. ಮಕ್ಕಳು ಬರಲು, ದೇವಯಾನಿ ಹತ್ತಿರ ಇದ್ದದ್ದರಿಂದ ರಾಜನು ಅವುಗಳನ್ನು ಆದರಿಸಲಿಲ್ಲ. ಆದ್ದರಿಂದ ಅವು ಶರ್ಮಿಷ್ಠೆಯಲ್ಲಿ ಹೋಗಿ ಹೇಳಿಕೊಂಡವು. ಶರ್ಮಿಷ್ಠೆ ಬಂದಾಗ, ಸುಳ್ಳು ಹೇಳಿದ್ದಕ್ಕಾಗಿ, ದ್ರೋಹ ಮಾಡಿದ್ದಕ್ಕಾಗಿ, ದೇವಯಾನಿ ಅವಳನ್ನು ದೂಷಿಸಿದಳು. ಶರ್ಮಿಷ್ಠೆಯು “ನಾನು ಒಬ್ಬ ಋಷಿಯನ್ನು ವರಿಸಿದೆನೆಂದು ಹೇಳಿದೆ. ಅದೇನು ಸುಳ್ಳಲ್ಲ. ಯಯಾತಿಯೇ ಆ ಋಷಿ; ರಾಜರ್ಷಿ; ಅಲ್ಲದೇ ನಿನಗೆ ಅವನು ಒಡೆಯನಾದಮೇಲೆ ನಿನ್ನ ದಾಸಿಯಾದ ನನಗೂ ಅವನು ಒಡೆಯನಾದನು; ಇನ್ನೂ ಹೆಚ್ಚಿನ ಗೌರವಕ್ಕೆ ಪಾತ್ರನಾದನು; ನನ್ನ ಸಖಿಯ ಗಂಡ ಧರ್ಮದಿಂದ ನನಗೂ ಗಂಡನೇ!” ಎಂದಳು. ದೇವಯಾನಿಯು ಇಬ್ಬರ ಮೇಲೂ ಸಿಟ್ಟುಮಾಡಿಕೊಂಡು “ನಾನು ಇನ್ನು ಇಲ್ಲಿ ಇರುವುದಿಲ್ಲ. ತವರು ಮನೆಗೆ ಹೋಗುತ್ತೇನೆ” ಎಂದು ಹೊರಟುಬಿಟ್ಟಳು. ಯಯಾತಿಯೂ ಅವಳನ್ನು ಸಮಾಧಾನಮಾಡುತ್ತ ಅವಳ ಹಿಂದೆ ಹಿಂದೆಯೇ ಹೋದನು. ಅವಳು ಅವನ ಮಾತಿಗೆ ಉತ್ತರ ಕೊಡುವುದಿರಲಿ, ಅವನನ್ನು ಹಿಂತಿರುಗಿ ನೋಡಲೂ ಕೂಡ ಇಲ್ಲ. ಹೀಗೆ ಇಬ್ಬರೂ ಶುಕ್ರಾಚಾರ್ಯನ ಮನೆಗೆ ಹೋದರು. ಮಗಳ ದೂರನ್ನು ಕೇಳಿ ಅವನು ಯಯಾತಿಯನ್ನು ನಿಂದಿಸಿ ಅವನಿಗೆ ಕೂಡಲೆ ಮುಪ್ಪು ಬರಲಿ ಎಂದು ಶಪಿಸಿದನು. ಯಯಾತಿಯು ತನಗೆ ದೇವಯಾನಿಯಲ್ಲಿ ಸಂಸಾರಮಾಡಬೇಕೆಂಬ ಆಸೆಯು ಇನ್ನೂ ಮುಗಿದಿರಲಿಲ್ಲವೆಂದು ಹೇಳಿಕೊಳ್ಳಲು ಶುಕ್ರನು “ಹಾಗಾದರೆ ಯಾರಾದರೂ ಯುವಕನು ತನ್ನ ಯೌವನವನ್ನು ನಿನಗೆ ಕೊಡಲೊಪ್ಪಿದರೆ ನೀನು ಅವನಿಗೆ ನಿನ್ನ ಮುಪ್ಪನ್ನು ಕೊಟ್ಟು ಅವನ ಯೌವನವನ್ನು ತೆಗೆದುಕೊಳ್ಳಬಹುದು!” ಎಂದು ಶಾಪಕ್ಕೆ ಪರಿಹಾರವನ್ನು ಹೇಳಿದನು. “ಹಾಗಾದರೆ ನನ್ನ ಮಕ್ಕಳಲ್ಲಿ ಯಾರು ತನ್ನ ಯೌವನವನ್ನು ಕೊಡುತ್ತಾನೋ ಅವನಿಗೆ ನನ್ನ ರಾಜ್ಯವನ್ನು ಕೊಡುತ್ತೇನೆ; ಇದಕ್ಕೆ ನೀನು ಒಪ್ಪಬೇಕು!” ಎಂದು ಯಯಾತಿಯು ಕೇಳಿದನು. ಶುಕ್ರನು ಅದಕ್ಕೆ ಸಮ್ಮತಿಸಿದನು.</p>
			<p>ಯಯಾತಿಯು ಹೀಗೆ ಮುಪ್ಪನ್ನು ಹೊತ್ತು ತನ್ನ ಊರಿಗೆ ಹಿಂತಿರುಗಿದನು. ತನ್ನ ಮಕ್ಕಳನ್ನು ಒಬ್ಬೊಬ್ಬನನ್ನಾಗಿ ಕರೆದು ಅವನಿಗೆ ತನ್ನ ಮುಪ್ಪಿನ ಪ್ರತಿಯಾಗಿ ಅವನ ಯೌವನವನ್ನು ಕೊಡುವುದಕ್ಕೆ ಇಷ್ಟವುಂಟೇ, ಎಂದು ಕೇಳಿದನು. ದೇವಯಾನಿಯ ಇಬ್ಬರು ಮಕ್ಕಳೂ ಒಪ್ಪಲಿಲ್ಲ. ಶರ್ಮಿಷ್ಠೆಯ ಮಕ್ಕಳಲ್ಲಿ ದ್ರುಹ್ಯು ಅನುಗಳೂ ಒಪ್ಪಲಿಲ್ಲ. ಕೊನೆಯವನಾದ ಪುರುವು ಒಪ್ಪಿದನು. ಯಯಾತಿಯು ಮತ್ತೆ ಯುವಕನಾದನು. ಪುರುವು ಮುದುಕನಾದನು.</p>
			<p>ಕಾಲಕ್ರಮದಲ್ಲಿ ಯಯಾತಿಗೆ ವಿಷಯಸುಖವು ಸಾಕಾಗಿ, ಪುರುವಿಗೆ ಯೌವನವನ್ನೂ ರಾಜ್ಯವನ್ನೂ ಕೊಟ್ಟು ತಾನು ಕಾಡಿಗೆ ತಪಸ್ಸಿಗಾಗಿ ಹೋದನು. ಪುರುವು ಪೌರವ ವಂಶಕ್ಕೆ ಮೂಲಪುರುಷನಾದನು. <sup><a epub:type="noteref" href="999-aside.xhtml#id-020-94">*</a></sup> ಈ ವಂಶದಲ್ಲಿಯೇ ಮುಂದೆ ದುಷ್ಯಂತನು ಹುಟ್ಟಿದ್ದು.</p>
			<p>ಯಯಾತಿಯು ತಪಸ್ಸಿನಿಂದ ಸ್ವರ್ಗಕ್ಕೆ ಹೋದನು. ಅಲ್ಲಿ ತನ್ನಂಥ ತಪಸ್ವಿಗಳು ಮತ್ತೊಬ್ಬರು ಇಲ್ಲವೆಂದು ಹೆಮ್ಮೆಯ ಮಾತನಾಡಿದ್ದರಿಂದ ಅವನ ಪುಣ್ಯವು ಕ್ಷೀಣಿಸಿ ಅವನು ಭೂಲೋಕಕ್ಕೆ ಬೀಳಬೇಕಾಯಿತು. ಹಾಗೆ ಅವನು ಬೀಳುತ್ತಿರಲು, ಅವನ ಮಗಳ ಮಕ್ಕಳಾದ ವಸುಮಂತ, ಅಷ್ಟಕ, ಪ್ರತರ್ದನ, ಶಿಬಿ ಎಂಬ ರಾಜರು ತಮ್ಮ ಪುಣ್ಯವನ್ನು ಅವನಿಗೆ ದಾನಮಾಡಿದರು. ಅವನು ಅದರ ಬಲದಿಂದ ಮತ್ತೆ ಸ್ವರ್ಗಕ್ಕೆ ಹಿಂತಿರುಗಿ ಹೋದನು.</p>
			<p class="text-right">(ಸುಕ್ತಂ., ಆದಿ. ೭೧-೮೮)</p>
		</section>
		<section class="level2 unnumbered" id="id-020.3">
			<h2 class="level2-title" epub:type="title">೩. ರಾಮೋಪಾಖ್ಯಾನ</h2>
			<p><span class="bigletter">ಇ</span>ಕ್ಷ್ವಾಕು ವಂಶದಲ್ಲಿ ಅಜನೆಂಬ ದೊಡ್ಡ ರಾಜನಿದ್ದನು. ದಶರಥನು ಅವನ ಮಗ. ಅವನಿಗೆ ಧರ್ಮಾರ್ಥ ಕೋವಿದರಾದ ರಾಮ ಲಕ್ಷ್ಮಣ ಭರತ ಶತ್ರುಘ್ನರೆಂಬ ನಾಲ್ವರು ಮಕ್ಕಳಾದರು. ರಾಮನ ತಾಯಿ ಕೌಸಲ್ಯೆ; ಭರತನ ತಾಯಿ ಕೈಕೇಯಿ. ಲಕ್ಷ್ಮಣ ಶತ್ರುಘ್ನರ ತಾಯಿ ಸುಮಿತ್ರೆ. ವಿದೇಹರಾಜನಾದ ಜನಕನಿಗೆ ಸೀತೆಯೆಂಬ ಮಗಳಿದ್ದಳು. ರಾಮನಿಗೆ ಪ್ರಿಯಮಹಿಷಿಯಾದ ಅವಳನ್ನು ತ್ವಷ್ಟೃವು(ಬ್ರಹ್ಮನು) ತಾನೇ ಸಾಕ್ಷಾತ್ತಾಗಿ ಸೃಷ್ಟಿಮಾಡಿದ್ದನು.</p>
			<p>ಸರ್ವಲೋಕಕರ್ತನೂ ಸ್ವಯಂಭುವೂ ಆದ ಪ್ರಜಾಪತಿಯೇ ರಾವಣನ ಅಜ್ಜ; ಪುಲಸ್ತ್ಯನು ಅವನ (ಪ್ರಜಾಪತಿಯ) ಮಾನಸಪುತ್ರ; ಅವನಿಗೆ ವೈಶ್ರವಣನೆಂಬ ಮಗನಾದನು. ಅವನು ತಂದೆಯನ್ನು ಬಿಟ್ಟು ತಾತನ ಹತ್ತಿರವೇ ಇದ್ದುಬಿಟ್ಟನು. ಆ ಸಿಟ್ಟಿನಿಂದ ಪುಲಸ್ತ್ಯನು ವಿಶ್ರವಸನೆಂಬ ಮತ್ತೊಬ್ಬ ಮಗನನ್ನು ಪಡೆದನು. ಪ್ರಜಾಪತಿ ಬ್ರಹ್ಮನು ಮೊಮ್ಮಗನಾದ ವೈಶ್ರವಣನಲ್ಲಿ ಪ್ರೀತಿಗೊಂಡು ಅವನಿಗೆ ಅಮರತ್ವ ಧನಪತಿತ್ವ ಲೋಕಪಾಲತ್ವ ಈಶ್ವರನ ಸ್ನೇಹ, ನಲಕೂಬರನೆಂಬ ಮಗ ಇವುಗಳನ್ನು ಕೊಟ್ಟನು. ರಾಕ್ಷಸರಿದ್ದ ಲಂಕೆಯನ್ನು ರಾಜಧಾನಿಯಾಗಿ ಮಾಡಿಕೊಟ್ಟನು. ವಿಶ್ರವಸನು ವೈಶ್ರವಣನನ್ನು ರೋಷದಿಂದ ಕಾಣುತ್ತಿದ್ದನು.</p>
			<p>ತಂದೆಗೆ ತನ್ನ ಮೇಲೆ ಕೋಪವಿದೆಯೆಂದು ತಿಳಿದು ವೈಶ್ರವಣನು ಅವನ ಸೇವೆಗೆಂದು ಪುಷ್ಪೋತ್ಕಟೆ, ರಾಕೆ, ಮಾಲಿನಿ ಎಂಬ ಮೂವರು ರಾಕ್ಷಸಿಯರನ್ನು ಪರಿಚಾರಿಕೆಯರಾಗಿ ಕೊಟ್ಟನು. ಅವರು ಪುಲಸ್ತ್ಯನನ್ನು ನೃತ್ಯ ಗೀತಗಳಿಂದ ಸಂತೋಷಪಡಿಸಲು ಅವನು ಅವರಿಗೆ ಅನುಗ್ರಹಮಾಡಿದನು. ಪುಷ್ಪೋತ್ಕಟೆಯಲ್ಲಿ ಅಪ್ರತಿಮ ಬಲರಾದ ಕುಂಭಕರ್ಣ ದಶಗ್ರೀವರೂ ಮಾಲಿನಿಯಲ್ಲಿ ವಿಭೀಷಣನೂ ರಾಕೆಯಲ್ಲಿ ಖರ ಶೂರ್ಪಣಖೆಯರೂ ಹುಟ್ಟಿದರು. ವಿಭೀಷಣನು ಅವರಲ್ಲೆಲ್ಲಾ ರೂಪವಂತನೂ ಧರ್ಮರಕ್ಷಕನೂ ಕ್ರಿಯಾಶೀಲನೂ ಆದನು. ಎಲ್ಲರಿಗಿಂತಲೂ ಹಿರಿಯನಾದ ದಶಗ್ರೀವನು ಮಹೋತ್ಸಾಹಿಯೂ ಮಹಾಸತ್ವಪರಾಕ್ರಮಶಾಲಿಯೂ ಆದನು; ಕುಂಭಕರ್ಣನು ಬಲಿಷ್ಠನೂ ಮಾಯಾವಿಯೂ ರೌದ್ರನೂ ಆದನು. ಖರನು ಧನುರ್ವಿದ್ಯೆಯಲ್ಲಿ ನಿಪುಣನಾಗಿ, ಬ್ರಹ್ಮದ್ವೇಷಿಯೂ ಮಾಂಸಾಹಾರಿಯೂ ಆಗಿ, ಸಿದ್ಧರಿಗೆ ವಿಘ್ನ ಮಾಡುತ್ತಿದ್ದನು. ಶೂರ್ಪಣಖೆಯೂ ರೌದ್ರಳಾದಳು. ಇವರೆಲ್ಲರೂ ತಂದೆಯ ಹತ್ತಿರವೇ ಗಂಧಮಾದನದಲ್ಲಿರುತ್ತ ಒಂದು ದಿನ ವೈಶ್ರವಣನು ತಂದೆಯೊಡನೆ ಮಹಾವೈಭವದಿಂದ ಕುಳಿತಿದ್ದದ್ದನ್ನು ನೋಡಿದರು. ತಾವೂ ಅವನಂತೆ ಆಗಬೇಕೆಂದು ಸ್ಪರ್ಧೆಯುಂಟಾಯಿತು. ಆದ್ದರಿಂದ ಘೋರವಾದ ತಪಸ್ಸನ್ನು ಕೈಕೊಂಡು ಬ್ರಹ್ಮನನ್ನು ಮೆಚ್ಚಿಸಿದರು. ರಾವಣನು ‘ಗಂಧರ್ವ ದೇವ ಅಸುರ ಯಕ್ಷ ರಾಕ್ಷಸ ಸರ್ಪ ಕಿನ್ನರ ಭೂತ ಇವರಾರಿಂದಲೂ ನನಗೆ ಸೋಲಾಗದಿರಲಿ’ ಎಂದು ಕೇಳಿಕೊಂಡನು. ಮನುಷ್ಯನು ತಾನು ತಿನ್ನುವ ಪ್ರಾಣಿ ಎಂದು ಅವನನ್ನು ಲಕ್ಷ್ಯ ಮಾಡಲಿಲ್ಲ. ಕುಂಭಕರ್ಣನು ತುಂಬ ನಿದ್ರೆಯನ್ನು ಕೇಳಿಕೊಂಡನು. ವಿಭೀಷಣನು ‘ಎಂಥ ಕಷ್ಟಕಾಲದಲ್ಲಿಯೂ ಧರ್ಮಬುದ್ದಿ ಇರಲಿ, ಕಲಿಯದೆ ಬ್ರಹ್ಮಾಸ್ತ್ರ ಬರಲಿ’ ಎಂದು ಕೇಳಿಕೊಂಡನು.</p>
			<p>ವರ ಪಡೆದುಕೊಂಡ ಕೂಡಲೆ ರಾವಣನು ಲಂಕೆಗೆ ಹೋಗಿ ವೈಶ್ರವಣನನ್ನು ಯುದ್ಧದಲ್ಲಿ ಸೋಲಿಸಿ ಅಲ್ಲಿಂದ ಹೊರಡಿಸಿದನು; ಅವನು ಗಂಧಮಾದನಕ್ಕೆ ಹೋಗಿ ಸೇರಿಕೊಂಡನು. ರಾವಣನು ಅವನ ಪುಷ್ಪಕವಿಮಾನವನ್ನು ಅಪಹರಿಸಿದನು; ಆದರೆ ವೈಶ್ರವಣನು “ಇದು ನಿನ್ನನ್ನು ಕೂರಿಸಿಕೊಳ್ಳದಿರಲಿ; ನಿನ್ನನ್ನು ಯುದ್ಧದಲ್ಲಿ ಯಾರು ಕೊಲ್ಲುತ್ತಾರೋ ಅವರಿಗೆ ವಾಹನವಾಗಲಿ! ಹಿರಿಯನಾದ ನನ್ನನ್ನು ಹೀಗೆ ಎತ್ತಿಹಾಕಿದ್ದರಿಂದ ನೀನು ಬೇಗ ನಾಶವಾಗು!” ಎಂದು ಶಪಿಸಿದನು. ವಿಭೀಷಣನು ವೈಶ್ರವಣನಿಗೆ ವಿಧೇಯನಾಗಿದ್ದದ್ದರಿಂದ ಅವನನ್ನು ಯಕ್ಷ ರಾಕ್ಷಸ ಸೇನೆಗಳಿಗೆ ಅಧಿಪತಿಯಾಗಿ ಮಾಡಿದನು. ರಾಕ್ಷಸರೂ ಪಿಶಾಚರೂ ದಶಗ್ರೀವನನ್ನು ರಾಜನನ್ನಾಗಿ ಮಾಡಿಕೊಂಡರು. ಅವನು ಕಾಮರೂಪಿಯಾಗಿ ಆಕಾಶದಲ್ಲಿ ಸಂಚರಿಸುತ್ತ ಬಲಮತ್ತನಾಗಿ ದೈತ್ಯರನ್ನೂ ದೇವತೆಗಳನ್ನೂ ಮುತ್ತಿ ಅವರ ರತ್ನಾದಿ ಐಶ್ವರ್ಯಗಳನ್ನು ಹೊತ್ತು ತರುತ್ತಿದ್ದನು. ಹೀಗೆ ಲೋಕವನ್ನು ಪೀಡಿಸಿ ಕೂಗಿಸುತ್ತಿದ್ದದ್ದರಿಂದ ಅವನಿಗೆ ರಾವಣ (ಕೂಗಿಸುವವನು) ಎಂದು ಹೆಸರಾಯಿತು.</p>
			<p>ಆಗ ಬ್ರಹ್ಮರ್ಷಿಗಳೂ ರಾಜರ್ಷಿಗಳೂ ಸಿದ್ಧರೂ ಅಗ್ನಿಯನ್ನು ಮುಂದುಮಾಡಿಕೊಂಡು ಹೋಗಿ ಬ್ರಹ್ಮನಲ್ಲಿ ಮೊರೆಯಿಟ್ಟರು. ಬ್ರಹ್ಮನು “ಅವನು ದೇವಾಸುರರಿಂದ ಜಯಿಸಲು ಸಾಧ್ಯನಲ್ಲ; ವಿಷ್ಣುವು ಈ ಕೆಲಸವನ್ನು ಮಾಡಲಿ; ಅವನಿಗೆ ಸಹಾಯವಾಗುವಂತೆ ದೇವತೆಗಳು ಕಪಿ ಕರಡಿಗಳಲ್ಲಿ ಮಕ್ಕಳನ್ನು ಪಡೆಯಲಿ” ಎಂದು ಹೇಳಿ, ಅವರ ಎದುರಿಗೇ ದುಂದುಭಿ ಎಂಬ ಗಂಧರ್ವೆಯನ್ನು ಕರೆದು ಅವಳು ಮಂಧರೆಯೆಂಬ ಗೂನೆಯಾಗಿ ಹುಟ್ಟುವಂತೆ ಆಜ್ಞೆಮಾಡಿದನು; ಅವಳೇನು ಮಾಡಬೇಕೆಂದು ತಿಳಿಸಿದನು.</p>
			<p>ಅತ್ತ ದಶರಥನ ಮಕ್ಕಳು ಬೆಳೆದು ದೊಡ್ಡವರಾದರು; ಪರಾಕ್ರಮಿಗಳಾದರು; ವೇದ ಕಲಿತರು; ಧನುರ್ವಿದ್ಯೆ ಕಲಿತರು; ಮದುವೆಯಾಯಿತು; ಅವರಲ್ಲಿ ದಶರಥನಿಗೆ ತುಂಬ ಪ್ರೀತಿ; ರಾಮನು ಪ್ರಜೆಗಳಿಗೆ ಪ್ರೀತಿಪಾತ್ರನಾದನು. ಆಗ ತನಗೆ ವಯಸ್ಸಾದದ್ದನ್ನು ಕಂಡು ದಶರಥನು ರಾಮನನ್ನು ಯುವರಾಜನನ್ನಾಗಿ ಪಟ್ಟಾಭಿಷೇಕ ಮಾಡಬೇಕೆಂದು ಯೋಚಿಸಿದನು. ರಾಮನು ಎಲ್ಲ ವಿಧದಲ್ಲಿಯೂ ಅರ್ಹನಾಗಿದ್ದದ್ದರಿಂದ ಮಂತ್ರಿಗಳು ಸಮ್ಮತಿಸಿದರು. ದಶರಥನು ಪುರೋಹಿತನನ್ನು ಕರೆದು “ಇಂದು ರಾತ್ರಿ ಪುಷ್ಯನಕ್ಷತ್ರವು ಪುಣ್ಯಯೋಗವನ್ನು ಪಡೆಯುತ್ತದೆ; ಆದ್ದರಿಂದ ಬೇಕಾದ ಸಾಮಗ್ರಿಗಳನ್ನು ಸಿದ್ಧಮಾಡಿಕೋ; ರಾಮನನ್ನು ಬರಹೇಳು” ಎಂದನು. ಮಂಥರೆಯು ಈ ಮಾತನ್ನು ಕೇಳಿ ಕೈಕೇಯಿಯ ಹತ್ತಿರಕ್ಕೆ ಬಂದು “ಕೈಕೇಯಿ, ಇಂದು ರಾಜನು ನಿನ್ನ ದೌರ್ಭಾಗ್ಯವನ್ನು ನುಡಿದನು. ನಿರ್ಭಾಗ್ಯೆ! ನಿನ್ನನ್ನು ವಿಷಸರ್ಪವು ಕೋಪದಿಂದ ಕೆರಳಿ ಕಡಿಯುತ್ತಿದೆ. ಕೌಸಲ್ಯೆ ಅದೃಷ್ಟವಂತೆ; ಅವಳ ಮಗನಿಗೆ ಪಟ್ಟಾಭಿಷೇಕವಾಗುತ್ತದೆ. ನಿನ್ನ ಮಗನಿಗೆ ರಾಜ್ಯವಿಲ್ಲದ್ದರಿಂದ ನಿನಗೆಲ್ಲಿದೆ ಸೌಭಾಗ್ಯ!” ಎಂದಳು. ಆ ಮಾತನ್ನು ಕೇಳಿ ಕೈಕೆಯಿಯು ಸರ್ವಾಭರಣ ಭೂಷಿತಳಾಗಿ, ಉತ್ತಮವಾದ ರೂಪವುಳ್ಳವಳಾಗಿ, ನಗುನಗುತ್ತ ಏಕಾಂತದಲ್ಲಿ ಗಂಡನನ್ನು ಕಂಡು ಪ್ರಣಯವನ್ನು ವ್ಯಕ್ತಪಡಿಸುವವಳಂತೆ, ಮಧುರವಾಗಿ “ಮಹಾರಾಜ! ಸತ್ಯಪ್ರತಿಜ್ಞ! ನೀನು ನನಗೆ ಹಿಂದೆ ಒಂದು ವರವನ್ನು ಅನುಗ್ರಹಿಸಿದ್ದೆ; ಅದನ್ನು ಈಗ ಕೊಟ್ಟು ನನ್ನನ್ನು ಸಂಕಟದಿಂದ ಬಿಡಿಸು” ಎಂದು ಕೇಳಿಕೊಂಡಳು. ದಶರಥನು, “ಓಹೋ ಆಗಲಿ! ನಿನಗೇನು ಬೇಕು? ಯಾರನ್ನು ಕೊಲ್ಲಬೇಕು? ಯಾರನ್ನು ಉಳಿಸಬೇಕು? ಯಾರಿಗೆ ಐಶ್ವರ್ಯ ಕೊಡಬೇಕು? ಯಾರದ್ದನ್ನು ಕಿತ್ತುಕೊಳ್ಳಬೇಕು?” ಎಂದು ಕೇಳಿದನು. ಅವಳು ಅದನ್ನೇ ಹಿಡಿದುಕೊಂಡು, ತನ್ನ ಬಲವನ್ನು ತಿಳಿದು, “ರಾಮನಿಗೆ ಪಟ್ಟಾಭಿಷೇಕಮಾಡಲು ಅಣಿಯಾಗಿರುವ ಸಾಮಗ್ರಿಗಳಿಂದ ಭರತನಿಗೆ ಪಟ್ಟಾಭಿಷೇಕವಾಗಲಿ; ರಾಮನು ಕಾಡಿಗೆ ಹೋಗಲಿ!” ಎಂದಳು. ರಾಜನು ಅಪ್ರಿಯವೂ ದಾರುಣವೂ ಆದ ಆ ಮಾತನ್ನು ಕೇಳಿ ದುಃಖಾರ್ತನಾದನು; ಬಾಯಿಂದ ಮಾತೇ ಹೊರಡದೇ ಹೋಯಿತು. ವೀರನೂ ಧರ್ಮಾತ್ಮನೂ ಆದ ರಾಮನು ಇದನ್ನು ತಿಳಿದು, ರಾಜನು ಸತ್ಯವಂತನಾಗಲೆಂದು ಕಾಡಿಗೆ ಹೊರಟುಬಿಟ್ಟನು. ಲಕ್ಷ್ಮಣನೂ ಸೀತೆಯೂ ಅವನ ಹಿಂದೆ ಹೊರಟರು. ರಾಮನು ಕಾಡಿಗೆ ಹೋಗಲು ದಶರಥನು ಕಾಲಧರ್ಮವನ್ನೈದಿದನು. ಕೈಕೇಯಿಯು ಭರತನನ್ನು ಕರೆಸಿ “ದಶರಥನು ಸ್ವರ್ಗಸ್ಥನಾದನು; ರಾಮಲಕ್ಷ್ಮಣರು ಕಾಡಿನಲ್ಲಿದ್ದಾರೆ; ನಿಷ್ಕಂಟಕವೂ ಕ್ಷೇಮವೂ ಆದ ಈ ದೊಡ್ಡ ರಾಜ್ಯವನ್ನು ತೆಗೆದುಕೋ ಎಂದು ಹೇಳಿದಳು. ಆ ಧರ್ಮಾತ್ಮನು “ಎಲೈ ಕುಲಕಳಂಕಿನಿ! ನೀನು ಬಹು ಕ್ರೂರವಾದ ಕೆಲಸ ಮಾಡಿದೆ; ಧನಲೋಭದಿಂದ ಗಂಡನನ್ನು ಕೊಂದೆ; ಸಂಸಾರವನ್ನು ಹಾಳುಮಾಡಿದೆ; ನನ್ನ ತಲೆಯ ಮೇಲೆ ಅಪಕೀರ್ತಿಯನ್ನು ಹೊರೆಸಿದೆ; ಆಗಲಮ್ಮ! ನಿನ್ನಿಷ್ಟ ನೆರವೇರಲಿ!" ಎಂದು ಅತ್ತನು. ಅನಂತರ ಪ್ರಜೆಗಳೆಲ್ಲರ ಮುಂದೆ ತನ್ನ ನಿರಪರಾಧಿತ್ವವನ್ನು ವ್ಯಕ್ತಪಡಿಸಿ, ರಾಮನನ್ನು ಹಿಂದಕ್ಕೆ ಕರೆತರಬೇಕೆಂದು ಹೊರಟನು. ಕೌಸಲ್ಯೆ ಸುಮಿತ್ರೆ ಕೈಕೇಯಿಯರನ್ನು ಮುಂದೆ ಕಳುಹಿಸಿ ತಾನು ಶತ್ರುಘ್ನನೊಡನೆಯೂ ವಸಿಷ್ಠ ವಾಮದೇವಾದಿಗಳೊಡನೆಯೂ ಪೌರ ಜಾನಪದರೊಡನೆಯೂ ಹೋದನು. ರಾಮಲಕ್ಷ್ಮಣರು ಆಗ ಚಿತ್ರಕೂಟದಲ್ಲಿ ತಾಪಸವೇಷದಲ್ಲಿದ್ದರು. ರಾಮನು ತಂದೆಯ ಮಾತನ್ನು ನಡೆಸುವವನಾಗಿದ್ದದ್ದರಿಂದ, ಭರತನು ಅವನ ಪಾದುಕೆಗಳನ್ನು ತಂದು ನಂದಿ ಗ್ರಾಮದಲ್ಲಿಟ್ಟುಕೊಂಡು ಅಲ್ಲಿ ರಾಜ್ಯವಾಳುತ್ತಿದ್ದನು.</p>
			<p>ರಾಮನು, ಮತ್ತೆ ಪೌರಜಾನಪದ ಪ್ರಜೆಗಳು ತನ್ನಲ್ಲಿಗೆ ಬಂದಾರೆಂದು ಮಹಾರಣ್ಯವನ್ನು ಹೊಕ್ಕು ರಮ್ಯವಾದ ಗೋದಾವರೀ ನದಿಯ ತೀರದಲ್ಲಿ ಶರಭಂಗಾಶ್ರಮದ ಹತ್ತಿರ ವಾಸಮಾಡುತ್ತಿದ್ದನು. ಅಲ್ಲಿ ಶೂರ್ಪಣಖೆಯ ನಿಮಿತ್ತವಾಗಿ ಜನಸ್ಥಾನನಿವಾಸಿಯಾದ ಖರನೊಡನೆ ವೈರ ಸಂಭವಿಸಿತು. ಅವನನ್ನೂ ದೂಷಣನನ್ನೂ ಸಾವಿರಾರು ರಾಕ್ಷಸರನ್ನೂ ಕೊಂದು ರಾಮನು ಆ ಧರ್ಮಾರಣ್ಯವನ್ನು ಕ್ಷೇಮಗೊಳಿಸಿದನು. ಶೂರ್ಪಣಖೆಯು ಕಿವಿಮೂಗುಗಳನ್ನು ಕೊಯ್ಯಿಸಿಕೊಂಡು ಲಂಕೆಗೆ ಹೋಗಿ ಅಣ್ಣನಾದ ರಾವಣನ ಕಾಲಮೇಲೆ ಬಿದ್ದು ತನ್ನ ದುಃಖವನ್ನು ಹೇಳಿಕೊಂಡಳು. ಅವಳ ಆ ವಿಕಾರವನ್ನು ನೋಡಿ ರಾವಣನು ಕೋಪಗೊಂಡು ಅದು ಯಾರಿಂದ ನಡೆಯಿತೆಂದು ಕೇಳಲು, ಅವಳು ರಾಮನ ಪರಾಕ್ರಮವನ್ನೂ ಖರದೂಷಣಾದಿ ರಾಕ್ಷಸರ ಸಂಹಾರವನ್ನೂ ತಿಳಿಸಿದಳು. ಅವನು ತಂಗಿಯನ್ನು ಸಮಾಧಾನಮಾಡಿ, ನಗರ ರಕ್ಷಣೆಗೆ ಏರ್ಪಡಿಸಿ, ಹೊರಟು ತ್ರಿಕೂಟ ಕಾಲಪರ್ವತಗಳನ್ನೂ ಮಹೋದಧಿಯನ್ನೂ ದಾಟಿ ಗೋಕರ್ಣಕ್ಕೆ ಬಂದನು. ಅವನಿಗೆ ಹಿಂದೆ ಅಮಾತ್ಯನಾಗಿದ್ದ ಮಾರೀಚನು ಅಲ್ಲಿ ರಾಮಭಯದಿಂದ ತಪಸ್ಸು ಮಾಡುತ್ತಿದ್ದನು. ಅವನಿಗೆ ರಾಮನ ಕಾರ್ಯಗಳನ್ನೆಲ್ಲಾ ತಿಳಿಸಲು ಅವನು “ರಾಮನ ತಂಟೆಗೆ ಹೋಗಬೇಡ; ನಾನು ಅವನ ಪರಾಕ್ರಮವನ್ನು ಬಲ್ಲೆ, ಅವನ ಬಾಣ ವೇಗವನ್ನು ಯಾರು ತಡೆಯುವುದಕ್ಕಾದೀತು? ನನ್ನ ವೈರಾಗ್ಯಕ್ಕೆ ಅವನೇ ಕಾರಣ. ಯಾವ ದುಷ್ಟನು ನಿನಗೆ ಈ ವಿನಾಶ ಮಾರ್ಗವನ್ನು ಸೂಚಿಸಿದನು?” ಎಂದು ಕೇಳಿದನು. ರಾವಣನು ಕೋಪಗೊಂಡು “ನನ್ನ ಮಾತು ಕೇಳದಿದ್ದರೆ ನಿನಗೆ ಮೃತ್ಯು ಸಿದ್ಧ!” ಎಂದು ಗದರಿಸಿದನು. ಮಾರೀಚನು “ಮೃತ್ಯು ಬರುವುದಾಗಿದ್ದರೆ ಮಹಾಪುರುಷನಿಂದಲೇ ಬರಲಿ! ಇವನು ಹೇಳಿದಂತೆ ಕೇಳುತ್ತೇನೆ” ಎಂದುಕೊಂಡು “ನನ್ನಿಂದ ನಿನಗೇನು ಸಹಾಯವಾಗಬೇಕು?” ಎಂದು ಕೇಳಿದನು. “ನೀನು ರತ್ನದಂಥ ಕೊಂಬುಗಳೂ ರತ್ನದಂಥ ಚಿತ್ರವಿಚಿತ್ರವಾದ ಕೂದಲೂ ಉಳ್ಳ ಜಿಂಕೆಯಾಗಿ ಸೀತೆಯನ್ನು ಪ್ರಲೋಭನಗೊಳಿಸು! ಸೀತೆಯು ನಿನ್ನನ್ನು ತಂದುಕೊಡೆಂದು ರಾಮನನ್ನು ಕೇಳುತ್ತಾಳೆ. ಅವನು ಹೊರಟುಹೋದರೆ ಸೀತೆಯು ನನ್ನ ವಶಳಾಗುತ್ತಾಳೆ; ಅವಳನ್ನು ಹೊತ್ತುಕೊಂಡು ಹೋಗಿಬಿಟ್ಟರೆ ಅವನು ಪತ್ನಿಯ ವಿರಹದಿಂದ ನಾಶವಾಗಿ ಹೋಗುತ್ತಾನೆ. ಇದೇ ನೀನು ನನಗೆ ಮಾಡಬೇಕಾದ ಸಹಾಯ!" ಎಂದನು. ಮಾರೀಚನು ತನಗೆ ಉತ್ತರಕ್ರಿಯೆಗಳನ್ನು ಮಾಡಿಕೊಂಡು, ಕೊರಗುತ್ತ ರಾವಣನನ್ನು ಹಿಂಬಾಲಿಸಿದನು. ರಾವಣನು ತ್ರಿದಂಡಕಮಂಡಲುಗಳನ್ನು ಧರಿಸಿದ ಯತಿಯಾದನು. ಮಾರೀಚನು ಜಿಂಕೆಯಾಗಿ ಸೀತೆಯ ಕಣ್ಣಿಗೆ ಬಿದ್ದನು. ವಿಧಿಪ್ರೇರಿತಳಾಗಿ ಸೀತೆಯು ಅದನ್ನು ತಂದುಕೊಡೆಂದು ರಾಮನನ್ನು ಕೇಳಿಕೊಂಡಳು. ರಾಮನು ಅವಳನ್ನು ಸಂತೋಷಪಡಿಸಲು ಬೇಗ ಬಿಲ್ಲನ್ನು ತೆಗೆದುಕೊಂಡು ಲಕ್ಷ್ಮಣನನ್ನು ಕಾವಲಿರುವಂತೆ ಹೇಳಿ ರುದ್ರನು ತಾರಾಮೃಗವನ್ನು ಅಟ್ಟಿಕೊಂಡು ಹೋದಂತೆ ಜಿಂಕೆಯನ್ನು ಅಟ್ಟಿಕೊಂಡು ಹೋದನು. ಅದು ಕಣ್ಣಿಗೆ ಕಾಣುತ್ತಲೂ ಅದೃಶ್ಯವಾಗುತ್ತಲೂ ರಾಮನನ್ನು ಬಹುದೂರ ಎಳೆದುಕೊಂಡು ಹೋಯಿತು. ಆಗ ಅದು ನಿಶಾಚರನೆಂದು ತಿಳಿದು ರಾಮನು ಅದರ ಮೇಲೆ ಬಾಣ ಬಿಟ್ಟನು. ಅದು ರಾಮನ ಸ್ವರದಿಂದ “ಹಾ ಸೀತೆ! ಹಾ ಲಕ್ಷ್ಮಣ!” ಎಂದು ಆರ್ತಧ್ವನಿಮಾಡಿತು. ಆ ಧ್ವನಿಯನ್ನು ಕೇಳಿ ಸೀತೆಯು ಅದು ಬಂದ ಕಡೆಗೆ ಓಡಿದಳು. ಲಕ್ಷ್ಮಣನು ಅದನ್ನು ನೋಡಿ “ಇದೇಕೆ ಹೆದರುತ್ತೀಯೆ? ರಾಮನನ್ನು ಯಾರು ಎದುರಿಸಬಲ್ಲವರು? ಇನ್ನೊಂದು ಘಳಿಗೆಯಲ್ಲಿ ರಾಮನನ್ನು ನೋಡುವೆ; ತಾಳು!” ಎಂದನು. ಸೀತೆಗೆ ಅಳು ಬಂತು; ಸ್ತ್ರೀ ಸ್ವಭಾವದಿಂದ ಮೂಢಳಾಗಿ, ಶುದ್ಧ ಚಾರಿತ್ರನಾದ ಲಕ್ಷ್ಮಣನ ಮಾತನ್ನು ತಪ್ಪಾಗಿ ತಿಳಿದುಕೊಂಡು ಅವನನ್ನು ಬೈಯುವುದಕ್ಕೆ ಮೊದಲುಮಾಡಿದಳು. “ಮೂಢ! ನಿನಗೆ ನನ್ನ ಮೇಲೆ ಮನಸ್ಸಿರುವಂತಿದೆ! ನಾನು ಶಸ್ತ್ರದಿಂದ ಗಾಯಮಾಡಿಕೊಂಡೋ, ಗಿರಿಶಿಖರದಿಂದ ಹಾರಿಯೋ ಬೆಂಕಿಯಲ್ಲಿ ಬಿದ್ದೋ, ಪ್ರಾಣಕಳೆದುಕೊಂಡೇನೇ ಹೊರತು, ಏನು ಮಾಡಿದರೂ ನಿನ್ನ​ ವಶಳಾಗುವುದಿಲ್ಲ; ಹುಲಿಯು ಜಿಂಕೆಗೆ ವಶವಾದೀತೇ?” ಎಂದಳು. ಲಕ್ಷ್ಮಣನು ಈ ಮಾತನ್ನು ಕೇಳಿ ಕಿವಿಮುಚ್ಚಿಕೊಂಡು, ರಾಮನು ಹೋದ ದಾರಿಯಲ್ಲಿ ಬಿಲ್ಲು ಹಿಡಿದು ಹೊರಟನು. ಆಗ ರಾವಣನು ಬೂದಿ ಮುಚ್ಚಿದ ಕೆಂಡದಂತೆ ಯತಿವೇಷದಿಂದ ಮರೆಸಿಕೊಂಡು ಬಂದನು. ಧರ್ಮಜ್ಞಳಾ ಸೀತೆಯು ಅವನನ್ನು ಫಲಮೂಲಾದಿಗಳಿಂದ ಸತ್ಕರಿಸಿದಳು. ಅವನು ಅದನ್ನೆಲ್ಲಾ ಅಲಕ್ಷ್ಯಮಾಡಿ, ತನ್ನ ರೂಪನ್ನು ಧರಿಸಿ, "ಸೀತೆ! ನಾನು ರಾಕ್ಷಸ ರಾಜನಾದ ರಾವಣ. ಮಹೋದಧಿಯ ತೀರದಲ್ಲಿರುವ ಲಂಕೆ ನನ್ನ ಊರು. ಅಲ್ಲಿ ನೀನು ನನ್ನ ಹೆಂಡತಿಯಾಗಿ ಮಿಕ್ಕ ಹೆಂಗಸರ ಮಧ್ಯೆ ಶೋಭಿಸುತ್ತಿರು. ತಾಪಸನಾದ ರಾಮನನ್ನು ಬಿಡು!” ಎಂದು ಮುಂತಾಗಿ ಹೇಳಿದನು. ಸೀತೆಯು ಕಿವಿಗಳನ್ನು ಮುಚ್ಚಿಕೊಂಡು “ಅದೆಂದಿಗೂ ಆಗತಕ್ಕದ್ದಲ್ಲ; ರಾಮನನ್ನು ನಾನು ಬಿಟ್ಟರೆ ಆಕಾಶವು ನಕ್ಷತ್ರ ಸಹಿತವಾಗಿ ಕಳಚಿ ಬಿದ್ದೀತು; ಭೂಮಿ ಚೂರುಚೂರಾದೀತು; ಬೆಂಕಿ ತಣ್ಣಗಾದೀತು! ಆನೆಯು ಸಲಗವನ್ನು ಬಿಟ್ಟು ಹಂದಿಯನ್ನು ಮುಟ್ಟೀತೆ?" ಎಂದು ಆಶ್ರಮದ ಒಳಕ್ಕೆ ಹೊರಟುಹೋದಳು. ರಾವಣನು ಅವಳ ಹಿಂದೆ ಹೋಗಿ, ಗದರಿ ಗರ್ಜಿಸಿ, ಮೂರ್ಛೆಹೋದ ಅವಳ ಜುಟ್ಟು ಹಿಡಿದುಕೊಂಡು ಆಕಾಶಕ್ಕೆ ಹಾರಿದನು. “ರಾಮಾ! ರಾಮಾ!” ಎಂದು ಅಳುತ್ತಿದ್ದ ಅವಳನ್ನು ದಶರಥನ ಸ್ನೇಹಿತನಾಗಿದ್ದ ಜಟಾಯುವು ಒಂದು ಬೆಟ್ಟದ ಮೇಲಿನಿಂದ ಕಂಡು, ರಾವಣನ ಮೇಲೆ ಬಿತ್ತು. ಉಗುರುಗಳಿಂದಲೂ ಕೊಕ್ಕಿನಿಂದಲೂ ಅವನನ್ನು ಗಾಯಪಡಿಸಿತು. ರಾವಣನು ಕತ್ತಿಯಿಂದ ಅದರ ಭುಜಗಳನ್ನು ಕತ್ತರಿಸಿಹಾಕಿ ಮುಂದೆ ಹೋದನು. ದಾರಿಯಲ್ಲಿ ಆಶ್ರಮಗಳನ್ನಾಗಲೀ ಹೊಳೆಯನ್ನಾಗಲೀ ಕೆರೆಯನ್ನಾಗಲೀ ಕಂಡರೆ ಸೀತೆಯು ಅಲ್ಲಿ ಒಂದೊಂದು ಆಭರಣವನ್ನು ಎಸೆಯುತ್ತಿದ್ದಳು. ಮುಂದೆ ಒಂದು ಬೆಟ್ಟದ ತಪ್ಪಲಲ್ಲಿ ಐದು ಜನ ವಾನರರು ಕಾಣಲು ಅಲ್ಲಿ ಒಂದು ದೊಡ್ಡ ಬಟ್ಟೆಯನ್ನು ಎಸೆದಳು.</p>
			<p>ಅತ್ತ ರಾಮನು ಮೃಗವನ್ನು ಕೊಂದು ಹಿಂತಿರುಗಿ ಬರುತ್ತ ದಾರಿಯಲ್ಲಿ ಲಕ್ಷ್ಮಣನನ್ನು ಕಂಡು ಸೀತೆಯನ್ನು ಬಿಟ್ಟು ಬಂದದ್ದಕ್ಕಾಗಿ ಅವನನ್ನು ಆಕ್ಷೇಪಿಸಿದನು; ಲಕ್ಷ್ಮಣನು ಸೀತೆಯಾಡಿದ ಮಾತನ್ನು ತಿಳಿಸಿದನು. ಅವರು ಮುಂದೆ ಬರುತ್ತ ಕುಟುಕು ಜೀವವಿಟ್ಟುಕೊಂಡು ಬಿದ್ದಿದ್ದ ಜಟಾಯುವನ್ನು ಕಂಡು ಅದರಿಂದ ಸೀತಾಪಹರಣವನ್ನೂ ರಾವಣನು ಹೋದ ದಿಕ್ಕನ್ನೂ ತಿಳಿದರು. ಅವಳನ್ನು ಹುಡುಕಿಕೊಂಡು ದಕ್ಷಿಣದಿಕ್ಕಿನಲ್ಲಿ ಹೊರಟು ಮುಂದೆ ಕಬಂಧನ ಕೈಗೆ ಸಿಕ್ಕಿದರು. ಅವನ ತೋಳುಗಳನ್ನು ಕಡಿದು ಕೊಲ್ಲಲು ಅವನ ದೇಹದಿಂದ ವಿಶ್ವಾವಸುವೆಂಬ ಗಂಧರ್ವನು ಬಂದು, ತನ್ನ ಶಾಪವಿಮೋಚನೆಯನ್ನು ತಿಳಿಸಿ, ಋಷ್ಯಮೂಕ ಪರ್ವತಕ್ಕೆ ಹೋದರೆ ಅಲ್ಲಿ ಸುಗ್ರೀವನ ಸಹಾಯದಿಂದ ಜಾನಕಿ ದೊರೆಯುವಳೆಂದೂ, ಆ ವಾನರರಾಜನಿಗೆ ರಾವಣನ ವಾಸಸ್ಥಳ ಗೊತ್ತೆಂದೂ ಹೇಳಿ ಅದೃಶ್ಯನಾದನು.</p>
			<p>ಅನಂತರ ಅವರು ಪಂಪಾ ಸರಸ್ಸಿಗೆ ಬಂದು ಸ್ನಾನಪಾನಾದಿಗಳನ್ನು ಮಾಡಿಕೊಂಡು, ತರ್ಪಣ ಮಾಡಿ ಋಷ್ಯಮೂಕ ಪರ್ವತಕ್ಕೆ ಹೋದರು. ಅಲ್ಲಿ ಸುಗ್ರೀವನು ತನ್ನ ಸಚಿವನಾದ ಹನುಮಂತನನ್ನು ಕಳುಹಿಸಿಕೊಡಲು ಅವರು ಅವನೊಡನೆ ಮಾತನಾಡಿ ಸುಗ್ರೀವನ ಹತ್ತಿರಕ್ಕೆ ಹೋದರು. ಆ ವಾನರ ರಾಜನೊಡನೆ ಸ್ನೇಹವಾಯಿತು. ಅವನೊಡನೆ ರಾಮಲಕ್ಷ್ಮಣರು ತಮ್ಮ ಕೆಲಸವನ್ನು ಹೇಳಲು ಅವನು ಸೀತೆಯು ಎಸೆದಿದ್ದ ಬಟ್ಟೆಯನ್ನು ತೋರಿಸಿದನು. ಆಗ ರಾಮನಿಗೆ ನಂಬಿಕೆಯುಂಟಾಯಿತು. ಅವನು ಸುಗ್ರೀವನಿಗೆ ವಾನರ ರಾಜ್ಯದಲ್ಲಿ ಅಭಿಷೇಕಮಾಡಿ ವಾಲಿಯನ್ನು ವಧಿಸುತ್ತೇನೆಂದು ಮಾತುಕೊಟ್ಟನು. ಪ್ರತಿಯಾಗಿ ಸುಗ್ರೀವನು ಸೀತೆಯನ್ನು ದೊರಕಿಸಿಕೊಡುತ್ತೇನೆಂದು ಹೇಳಿದನು. ಹೀಗೆ ಪರಸ್ಪರ ಒಪ್ಪಂದವನ್ನು ಮಾಡಿಕೊಂಡು ಅವರು ಕಿಷ್ಕಿಂಧೆಗೆ ಬಂದರು. ಸುಗ್ರೀವನು ಗಟ್ಟಿಯಾಗಿ ಕೂಗು ಹಾಕಲು ವಾಲಿಗೆ ಕೋಪೋದ್ರೇಕವುಂಟಾಯಿತು. ತಾರೆಯು ಅವನನ್ನು ಸುಗ್ರೀವನ ಮೇಲೆ ಯುದ್ಧಕ್ಕೆ ಹೋಗದಿರುವಂತೆ ತಡೆದಳು. ರಾಮಲಕ್ಷ್ಮಣರು ಬಂದಿರುವುದನ್ನು ತಿಳಿಸಿದಳು. ಆದರೆ ವಾಲಿಯು ಅವಳನ್ನು ಗದರಿಸಿ ಹೊರಟುಹೋದನು. ಸುಗ್ರೀವನೂ ಅವನೂ ಹೋರಾಡುತ್ತಿರುವಾಗ, ಅವರವರಿಗೆ ಭೇದ ಕಾಣದೆ ಹೋಗಲು, ಹನುಮಂತನು ಸುಗ್ರೀವನಿಗೆ ಒಂದು ಮಾಲೆಯನ್ನು ತಂದು ಹಾಕಿದನು. ಆ ಗುರುತಿನಿಂದ ವಾಲಿಯನ್ನು ತಿಳಿದುಕೊಂಡು ರಾಮನು ಅವನ ಎದೆಗೆ ಬಾಣವನ್ನು ಹೊಡೆದನು. ವಾಲಿಯು ರಕ್ತ ಕಾರುತ್ತಾ ಎದುರಿಗೆ ಕಂಡ ರಾಮನನ್ನು ನಿಂದಿಸುತ್ತಾ ಪ್ರಾಣಬಿಟ್ಟನು. ಸುಗ್ರೀವನು ಕಿಷ್ಕಿಂಧೆಯನ್ನೂ ತಾರೆಯನ್ನೂ ಪಡೆದನು. ರಾಮನು ನಾಲ್ಕು ತಿಂಗಳು ಕಾಲ ಮಾಲ್ಯವಂತದಲ್ಲಿದ್ದನು.</p>
			<p>ಅತ್ತ ರಾವಣನು ಲಂಕೆಗೆ ಹೋಗಿ ಅಶೋಕವನಿಕೆಯ ಹತ್ತಿರ ನಂದನಸದೃಶವಾದ ಭವನದಲ್ಲಿ ಸೀತೆಯನ್ನು ಇಟ್ಟನು. ಅಲ್ಲಿ ಅವಳು ಕಂದ ಮೂಲ ಫಲಗಳನ್ನು ತಿಂದುಕೊಂಡು ತಾಪಸಿಯ ವೇಷದಲ್ಲಿ ರಾಮಧ್ಯಾನ ನಿರತಳಾಗಿದ್ದಳು. ಅವಳಿಗೆ ಆಯುಧಧಾರಿಣಿಯರಾದ ವಿಕೃತ ರಾಕ್ಷಸಿಯರು ಹಗಲೂ ಇರುಳೂ ಕಾವಲಾಗಿದ್ದರು. ಅವರಲ್ಲಿ ತ್ರಿಜಟೆಯೆಂಬುವಳು ಧರ್ಮಜ್ಞಳಾಗಿದ್ದದ್ದರಿಂದ ಮಿಕ್ಕ ರಾಕ್ಷಸಿಯರಿಲ್ಲದಾಗ ಅವಳಿಗೆ ಸಮಾಧಾನ ಹೇಳುತ್ತಿದ್ದಳು. ಅವಿಂದ್ಯನೆಂಬ ವೃದ್ಧ ರಾಕ್ಷಸನು ತಿಳಿಸಿದ ರಾಮಲಕ್ಷ್ಮಣರ ಯೋಗಕ್ಷೇಮವನ್ನೂ, ನಳಕೂಬರ ಶಾಪದಿಂದ ರಾವಣನು ಅವಳನ್ನು ಬಲಾತ್ಕಾರ ಮಾಡುವ ಹಾಗಿರಲಿಲ್ಲವೆಂಬುದನ್ನೂ ತನಗೆ ಆದ ಒಳ್ಳೆಯ ಸ್ವಪ್ನಗಳನ್ನೂ ತಿಳಿಸಿ ಧೈರ್ಯ ಹೇಳಿದಳು.</p>
			<p>ರಾವಣನು, ಶನಿಯು ರೋಹಿಣಿಯ ಹತ್ತಿರಕ್ಕೆ ಬಂದಂತೆ, ಸೀತೆಯಿದ್ದೆಡೆಗೆ ದಿವ್ಯಾಭರಣಭೂಷಣಗಳಿಂದ ಅಲಂಕೃತನಾಗಿ ಬಂದು ತನ್ನ ವೈಭವಗಳನ್ನೆಲ್ಲಾ ವರ್ಣಿಸಿ ತನ್ನ ಹೆಂಡತಿಯಾಗುವಂತೆ ಕೇಳಿಕೊಂಡನು. ಆದರೆ ಅವಳು ಮಧ್ಯೆ ಒಂದು ಹುಲ್ಲುಕಡ್ಡಿಯನ್ನಿಟ್ಟುಕೊಂಡು ಕಣ್ಣೀರು ಹಾಕುತ್ತ “ಈ ಮಾತನ್ನು ನಿನ್ನಿಂದ ನಾನು ಎಷ್ಟೋಸಾರಿ ಕೇಳಿದ್ದಾಗಿದೆ; ನಾನು ಪರಪತ್ನಿ; ಪತಿವ್ರತೆ; ನನ್ನ ಯೋಚನೆಯನ್ನು ಬಿಟ್ಟುಬಿಡು; ಅಸಹಾಯಳಾದವಳನ್ನು ಬೆದರಿಸುವುದಕ್ಕೆ ನಿನಗೇನು ಸಂತೋಷ? ನಿನ್ನ ತಂದೆಯನ್ನು ನೋಡಿದರೆ ಪ್ರಜಾಪತಿಗೆ ಸಮ; ನೀನು ಲೋಕಪಾಲನ ಸಮ; ನಿಮ್ಮಣ್ಣ ರಾಜರಾಜ, ಮಹೇಶ್ವರನ ಸ್ನೇಹಿತ; ಹೀಗಿದ್ದೂ ನಿನಗೇಕೆ ಲಜ್ಜೆಯಿಲ್ಲ!” ಎಂದು ಸೆರಗಿನಿಂದ ಮುಖ ಮುಚ್ಚಿಕೊಂಡು ಅತ್ತಳು. ಅವನು “ನಿನಗೆ ಅಭಿಲಾಷೆಯಿಲ್ಲದಿದ್ದರೆ ನಾನು ನಿರ್ಬಂಧ ಪಡಿಸಿ ನಿನ್ನನ್ನು ಸೇರುವುದಿಲ್ಲ; ಈಗಲೂ ನಮಗೆ ಆಹಾರನಾದ ಮನುಷ್ಯನನ್ನೇ ಚಿಂತಿಸುತ್ತಿದ್ದೀಯಲ್ಲಾ, ನಿನ್ನನ್ನು ಏನುಮಾಡುವುದು ಸಾಧ್ಯ?" ಎಂದು ಹೇಳುವಷ್ಟು ಹೇಳಿ, ಅಂತರ್ಧಾನನಾದನು.</p>
			<p>ಅತ್ತ ರಾಮಲಕ್ಷ್ಮಣರು ಮಳೆಗಾಲ ಕಳೆಯುವವರೆಗೆ ಮಾಲ್ಯವಂತ ಪರ್ವತದಲ್ಲಿಯೇ ಇದ್ದು, ಆಕಾಶ ನಿರ್ಮಲವಾಗಲು ಸುಗ್ರೀವನಿಗೆ ಜ್ಞಾಪಕ ಕೊಟ್ಟರು. ಸುಗ್ರೀವನು ಸೀತೆಯನ್ನು ಹುಡುಕಲು ಆಗಲೇ ಕಪಿಗಳನ್ನು ಎಲ್ಲಾ ದಿಕ್ಕುಗಳಿಗೂ ಕಳುಹಿಸಿಕೊಟ್ಟಿದ್ದನೆಂದೂ ಒಂದು ತಿಂಗಳ ಅವಧಿಯಿತ್ತೆಂದೂ ಆ ಅವಧಿ ತೀರಲು ಇನ್ನು ಐದು ದಿನ ಮಾತ್ರ ಉಳಿದಿತ್ತೆಂದೂ ತಿಳಿಸಿದನು. ಅದರಂತೆ ಮೂರು ದಿಕ್ಕುಗಳಿಂದ ಕಪಿಗಳು ಹುಡುಕಿಕೊಂಡು ಹಿಂತಿರುಗಿ ಬಂದರು. ದಕ್ಷಿಣ ದಿಕ್ಕಿಗೆ ಹೋದವರು ಬರಲಿಲ್ಲ. ರಾಮನು ಅವರಲ್ಲಿ ಆಸೆಯಿಟ್ಟುಕೊಂಡು ಎದುರುನೋಡುತ್ತಿದ್ದನು. ಎರಡು ತಿಂಗಳು ಕಳೆದಮೇಲೆ ಒಂದು ದಿನ ಮಧುವನವೆಂಬ ಉದ್ಯಾನವನದ ಕಾವಲುಗಾರನು ಬಂದು ಸುಗ್ರೀವನಿಗೆ “ಮಹಾರಾಜ! ದಕ್ಷಿಣ ದಿಕ್ಕಿಗೆ ಹುಡುಕಲು ಹೋಗಿದ್ದ ಹನುಮಂತ ಅಂಗದ ಮುಂತಾದವರು ನಿನ್ನ ತೋಟವನ್ನು ಲೂಟಿ ಮಾಡುತ್ತಿದ್ದಾರೆ!” ಎಂದು ದೂರು ಹೇಳಿದನು. ಅದನ್ನು ಕೇಳಿ ಸುಗ್ರೀವನು ‘ಹಾಗಾದರೆ ಕೆಲಸ ಮಾಡಿಕೊಂಡು ಬಂದಿದ್ದಾರೆ. ಅದರಿಂದಲೇ ಈ ಚೇಷ್ಟೆ’ ಎಂದು ತಿಳಿದುಕೊಂಡನು. ಹನುಮಂತನ ನಡಗೆಯನ್ನೂ ಮುಖವನ್ನೂ ನೋಡಿಯೇ ಅವನು ಸೀತೆಯನ್ನು ಕಂಡು ಬಂದಿದ್ದನೆಂದೂ ರಾಮನಿಗೆ ನಂಬಿಕೆಯುಂಟಾಯಿತು. ಅವರು ಮಹಾಗುಹೆಯನ್ನು ಹೊಕ್ಕು ಅಲ್ಲಿ ಪ್ರಭಾವತಿಯ ಆತಿಥ್ಯವನ್ನು ಕೈಕೊಂಡು ಮಲಯದರ್ದುರ ಪರ್ವತಗಳ ಮೇಲೆ ಜಟಾಯುವಿನ ಮಾತನಾಡುತ್ತಿರುವಾಗ ಅವನ ಅಣ್ಣನಾದ ಸಂಪಾತಿಯನ್ನು ಕಂಡಿದ್ದು, ಅವನಿಂದ ರಾವಣನ ವೃತ್ತಾಂತವನ್ನು ತಿಳಿದು ಹನುಮಂತನು ವಾಯುವಿನ ಸಹಾಯದಿಂದ ಸಮುದ್ರವನ್ನು ಹಾರಿದ್ದು, ಅನ್ನ ನೀರು ಬಿಟ್ಟು ಜಟಾಧಾರಿಣಿಯಾಗಿ ನವೆಯುತ್ತಿದ್ದ ಸೀತೆಯನ್ನು ರಾವಣನ ಅಂತಃಪುರದಲ್ಲಿ ಕಂಡದ್ದು, ಅವಳು ಕಾಕಾಸುರನ ವೃತ್ತಾಂತವನ್ನು ಹೇಳಿದ್ದು, ಲಂಕೆಯನ್ನು ಸುಟ್ಟಿದ್ದು ಎಲ್ಲವನ್ನೂ ತಿಳಿಸಿ ಅವಳು ಗುರುತಿಗಾಗಿ ಕೊಟ್ಟಿದ್ದ ಚೂಡಾಮಣಿಯನ್ನು ರಾಮನಿಗೆ ಅರ್ಪಿಸಿದರು.</p>
			<p>ಅನಂತರ ರಾಮನ ಕಣ್ಣೆದುರಿಗೇ ಸುಗ್ರೀವನ ಆಜ್ಞೆಯಂತೆ ಕೋಟ್ಯಾನುಕೋಟಿ ಕಪಿಸೇನೆಯು ಸೇರಿತು. ಅದಕ್ಕೆ ಹನುಮಂತನು ಮುಂದಾಳಾದನು. ಲಕ್ಷ್ಮಣನು ಹಿಂದೆ ಹೋದನು. ಅವರೆಲ್ಲರೂ ಲವಣ ಸಮುದ್ರದ ತೀರದಲ್ಲಿದ್ದ ವನದಲ್ಲಿ ಬೀಡುಬಿಟ್ಟು ಸಾಗರವನ್ನು ದಾಟುವುದು ಹೇಗೆ ಎಂದು ಯೋಚಿಸಿದರು. ರಾಮನು “ನೂರು ಯೋಜನ ವಿಸ್ತೀರ್ಣವುಳ್ಳ ಸಾಗರವನ್ನು ಎಲ್ಲ ಕಪಿಗಳೂ ದಾಟುವುದಕ್ಕಾಗುವುದಿಲ್ಲ. ಸೇತುವೆ ಕಟ್ಟಲು ಬೇಕಾದಷ್ಟು ನಾವೆಗಳಿಲ್ಲ; ಅವುಗಳನ್ನು ತೆಗೆದುಕೊಂಡರೆ ವರ್ತಕರಿಗೆ ತೊಂದರೆಯಾಗುತ್ತದೆ. ಸಮಯನೋಡಿ ಶತ್ರುವು ಹಿಡಿದು ಕೊಲ್ಲಲೂಬಹುದು; ಆದ್ದರಿಂದ ಇದನ್ನು ಉಪಾಯವಾಗಿ ದಾಟಬೇಕು; ನಾನು ಪ್ರಾಯೋಪವೇಶ ಮಾಡಿದರೆ ಸಮುದ್ರನು ದಾರಿಕೊಟ್ಟಾನು; ಇಲ್ಲದಿದ್ದರೆ ಅವನನ್ನು ಮಹಾಸ್ತ್ರಗಳಿಂದ ಸುಟ್ಟುಬಿಡುತ್ತೇನೆ” ಎಂದು ಲಕ್ಷ್ಮಣನೊಡನೆ ದರ್ಭಶಯನದಲ್ಲಿ ಮಲಗಿದನು. ಸಾಗರನು ಅವನ ಕನಸಿನಲ್ಲಿ ಬಂದು “ಈಗ ನಾನು ನಿನಗೆ ದಾರಿಕೊಟ್ಟರೆ ಮಿಕ್ಕವರೂ ನನ್ನನ್ನು ಧನುರ್ಬಲದಿಂದ ಆಜ್ಞೆಮಾಡಿಯಾರು. ಆದ್ದರಿಂದ ನಿನ್ನ ಸೇನೆಯಲ್ಲಿರುವ ನಳನು ಸೇತುವೆ ಕಟ್ಟಲಿ. ಅವನು ತ್ವಷ್ಟೃವಿನ ಮಗ. ಅವನು ಕಲ್ಲೋ ಹುಲ್ಲೋ ಕಟ್ಟಿಗೆಯೋ ಏನು ಹಾಕಿದರೆ ಅದು ತೇಲುತ್ತದೆ; ಸೇತುವೆಯಾಗುತ್ತದೆ” ಎಂದು ಹೇಳಿದನು. ಹಾಗೆಯೇ ನಳನಿಂದ ಸೇತುವೆಯು ಸಿದ್ಧವಾಯಿತು. ಆಗ ವಿಭೀಷಣನೂ ಅವನ ನಾಲ್ಕು ಜನ ಮಂತ್ರಿಗಳೂ ಅಲ್ಲಿಗೆ ಬಂದು ರಾಮನನ್ನು ಕಂಡರು. ರಾಮನು ವಿಭೀಷಣನ ನಡೆನುಡಿಗಳನ್ನು ನೋಡಿ ತೃಪ್ತಿಗೊಂಡು ಅವನನ್ನು ರಾಕ್ಷಸರಾಜ್ಯದಲ್ಲಿ ಅಭಿಷೇಕಮಾಡಿದನು.</p>
			<p>ಒಂದು ತಿಂಗಳಲ್ಲಿ ಆ ಸೈನ್ಯವೆಲ್ಲಾ ಲಂಕೆಯನ್ನು ತಲುಪಿ ಅದರ ಉದ್ಯಾನಗಳನ್ನು ನಾಶಮಾಡತೊಡಗಿತು. ಅಲ್ಲಿಗೆ ರಾವಣನ ಅಮಾತ್ಯರಾದ ಶುಕ ಸಾರಣರೆಂಬ ರಾಕ್ಷಸರು ಕಪಿರೂಪದಿಂದ ಬಂದರು. ವಿಭೀಷಣನು ಅವರನ್ನು ಹಿಡಿದುಕೊಡಲು, ರಾಮನು ಅವರಿಗೆ ತನ್ನ ಸೇನೆಯನ್ನು ತೋರಿಸಿ ಹಿಂದಕ್ಕೆ ಕಳುಹಿಸಿದನು. ರಾವಣನು ಸ್ವಾಭಾವಿಕವಾಗಿಯೇ ರಕ್ಷಣೆಯುಳ್ಳ ಲಂಕೆಯನ್ನು ಅಗಳು ಆಯುಧ ಮುಂತಾದವುಗಳಿಂದ ಬಲಪಡಿಸಿಕೊಂಡಿದ್ದನು.</p>
			<p>ಅಂಗದನು ರಾಮನ ದೂತನಾಗಿ ಹೋಗಿ ರಾಕ್ಷಸರಿಂದಲೂ ಅಮಾತ್ಯರಿಂದಲೂ ಪರಿವೃತನಾಗಿದ್ದ ರಾವಣನನ್ನು ಕಂಡು “ಕೋಸಲ ರಾಜನಾದ ರಾಮನು, ‘ಸೀತೆಯನ್ನು ಹೊತ್ತುಕೊಂಡು ಬಂದ ನಿನ್ನ ಒಬ್ಬನ ಅಪರಾಧಕ್ಕಾಗಿ ನಿರಪರಾಧಿಗಳಾದ ಅನೇಕರು ಜೀವ ತೆರಬೇಕಾಗುತ್ತದೆ. ನೀನು ಋಷಿಗಳನ್ನು ಹಿಂಸೆ ಮಾಡಿದ್ದೀಯೆ; ದೇವತೆಗಳನ್ನು ಅವಮಾನ ಪಡಿಸಿದ್ದೀಯೆ; ರಾಜರ್ಷಿಗಳನ್ನು ಕೊಂದಿದ್ದೀಯೆ; ಗೋಳಾಡುತ್ತಿರುವ ಹೆಂಗಸರನ್ನು ಹೊತ್ತುಕೊಂಡು ಬಂದಿದ್ದೀಯೆ. ಆ ನಿನ್ನ ದುರ್ನಡತೆಗೆ ಈಗ ಫಲ ಪ್ರಾಪ್ತವಾಗಿದೆ; ನಾನು ನಿನ್ನ ಮೇಲೆ ಯುದ್ಧಕ್ಕೆ ಬಂದಿದ್ದೇನೆ; ಗಂಡಸಿನಂತೆ ಯುದ್ಧಮಾಡು; ಮನುಷ್ಯನಾದ ನನ್ನ ಬಿಲ್ಲಿನ ಬಲವನ್ನು ನೋಡು; ಸೀತೆಯನ್ನು ಬಿಟ್ಟುಕೊಡು; ಇಲ್ಲದಿದ್ದರೆ ಈ ಲೋಕದಲ್ಲಿ ಒಬ್ಬ ರಾಕ್ಷಸನೂ ಇಲ್ಲದಂತೆ ಮಾಡಿಬಿಡುತ್ತೇನೆ’ ಎಂದು ಹೇಳಿಕಳುಹಿಸಿದ್ದಾನೆ” ಎಂದು ಅವನ ಸಂದೇಶವನ್ನು ತಿಳಿಸಿದನು. ರಾವಣನಿಗೆ ತುಂಬ ಕೋಪ ಬಂತು; ಅವನ ಇಂಗಿತವನ್ನು ಬಲ್ಲ ನಾಲ್ಕು ಜನ ರಾಕ್ಷಸರು ಬಂದು ಅಂಗದನನ್ನು ಹಿಡಿದುಕೊಳ್ಳಲು ಅವನು ಅವರನ್ನೂ ಹೊತ್ತುಕೊಂಡೇ ಅರಮನೆಯ ಮೇಲಕ್ಕೆ ಹಾರಿದನು. ಆ ವೇಗದಿಂದ ಅವರು ದೊಪ್ಪನೆ ಕೆಳಕ್ಕೆ ಬಿದ್ದುಬಿಟ್ಟರು; ಎದೆ ಒಡೆದು ಹೋಯಿತು. ಅನಂತರ ಮತ್ತೆ ರಾಮನ ಹತ್ತಿರಕ್ಕೆ ಹಾರಿಬಂದು ನಡೆದ ಸಂಗತಿಯನ್ನೆಲ್ಲಾ ಅವನಿಗೆ ತಿಳಿಸಿದನು.</p>
			<p>ರಾಮನು ಲಂಕೆಯ ಪ್ರಾಕಾರವನ್ನು ಭೇದಿಸಿದನು. ಅವನ ಕಪಿಸೇನೆಯು ಲಂಕೆಯನ್ನು ಮುತ್ತಿತು. ರಾಕ್ಷಸರು ಮಾಯಾಯುದ್ಧವನ್ನು ಕೈಕೊಳ್ಳಲು ವಿಭೀಷಣನು ಆ ಮಾಯೆಯನ್ನು ಪರಿಹಾರಮಾಡಿದನು. ರಾವಣನು ಶುಕ್ರನೀತಿಗೆ ಅನುಸಾರವಾಗಿಯೂ ರಾಮನು ಬೃಹಸ್ಪತಿಯ ನೀತಿಗೆ ಅನುಸಾರವಾಗಿಯೂ ವ್ಯೂಹಗಳನ್ನು ರಚಿಸಿದರು. ದೇವಾಸುರರಿಗೆ ನಡೆದಂತೆ ಯುದ್ಧ ನಡೆಯಿತು. ಕಪಿಸೇನೆಯ ಏಟು ಬಲವಾಗಲು ರಾವಣನು ಕುಂಭಕರ್ಣನನ್ನು ನಿದ್ದೆಯಿಂದ ಎಬ್ಬಿಸಿ ಅವನ ಜೊತೆಗೆ ವಜ್ರವೇಗ ಪ್ರಮಾಥಿ ಎಂಬ ರಾಕ್ಷಸರನ್ನು ಕೊಟ್ಟು ಯುದ್ಧ ಮಾಡಲು ಕಳುಹಿಸಿದನು. ಸುಗ್ರೀವನು ಅವನ ಮೇಲೆ ಬೀಳಲು ಕುಂಭಕರ್ಣನು ಅವನನ್ನು ಹಿಡಿದುಕೊಂಡನು. ಆಗ ಲಕ್ಷ್ಮಣನು ಬಂದು ಕುಂಭಕರ್ಣನ ತೋಳುಗಳನ್ನು ಕತ್ತರಿಸಿದನು. ಆದರೆ ಅವು ಎರಡು ಹೋಗಿ ನಾಲ್ಕಾದವು. ಕಡಿದ ಕಡಿದ ಹಾಗೆಲ್ಲಾ ಅವು ಹೆಚ್ಚಾದವು. ಆಗ ಲಕ್ಷ್ಮಣನು ಅವನನ್ನು ಬ್ರಹ್ಮಾಸ್ತ್ರದಿಂದ ಕೊಂದುಹಾಕಿದನು. ಹನುಮಂತನು ಒಂದು ಕೋಡುಗಲ್ಲನ್ನು ಎತ್ತಿಕೊಂಡು ಬಂದು ವಜ್ರವೇಗನನ್ನು ಹೊಡೆದು ಕೊಂದನು. ನೀಲನೂ ಹಾಗೆಯೇ ಒಂದು ದೊಡ್ಡ ಬಂಡೆಯಿಂದ ಪ್ರಮಾಥನನ್ನು ಹೊಡೆದು ತೀರಿಸಿದನು.</p>
			<p>ಅನಂತರ ರಾವಣನು ತನ್ನ ಮಗನಾದ ಇಂದ್ರಜಿತ್ತನ್ನು ಕಳುಹಿಸಿದನು. ಅವನು ರಾಮಲಕ್ಷ್ಮಣರೊಡನೆ ಮಾಯಾ ಯುದ್ಧ ಮಾಡಿ ಅವರನ್ನು ಕೆಡವಿ, ತಾನು ವರಪಡೆದಿದ್ದ ಬಾಣಗಳಿಂದ ಅವರನ್ನು ಕಟ್ಟಿಹಾಕಿದನು. ಆದರೆ ವಿಭೀಷಣನು ಬಂದು ಅವರನ್ನು ಪ್ರಜ್ಞಾಸ್ತ್ರದಿಂದ ಎಚ್ಚರಗೊಳಿಸಿದನು. ಸುಗ್ರೀವನು ದಿವ್ಯಮಂತ್ರದಿಂದಲೂ ಮಹೌಷಧದಿಂದಲೂ ಅವರ ನೋವನ್ನು ಹೋಗಲಾಡಿಸಿದನು. ಕುಬೇರನು ಒಬ್ಬ ಗಂಧರ್ವನೊಡನೆ ಕಳುಹಿಸಿಕೊಟ್ಟಿದ್ದ ನೀರನ್ನು ಕಣ್ಣಿಗೆ ಸವರಿಕೊಳ್ಳಲು ರಾಮಲಕ್ಷ್ಮಣರಿಗೂ ಕಪಿನಾಯಕರಿಗೂ ಅಂತರ್ಧಾನವಾಗಿದ್ದ ವಸ್ತುಗಳು ಕಾಣುವ ಹಾಗಾಯಿತು. ಆದ್ದರಿಂದ ಇಂದ್ರಜಿತ್ತು ತನ್ನ ಸಾಹಸಕಾರ್ಯವನ್ನು ತಂದೆಗೆ ತಿಳುಹಿಸಿ ಮತ್ತೆ ಬಂದಾಗ, ಲಕ್ಷ್ಮಣನು ಅವನೊಡನೆ ಯುದ್ಧಮಾಡಿ ಅವನನ್ನು ಕೊಂದುಹಾಕಿದನು.</p>
			<p>ತನ್ನ ಮಗ ಸತ್ತನೆಂದು ತಿಳಿದಾಗ ರಾವಣನು ಶೋಕದಿಂದಲೂ ಮೋಹದಿಂದಲೂ ಸೀತೆಯನ್ನು ಕೊಂದುಬಿಡುತ್ತೇನೆಂದು ಕತ್ತಿಯನ್ನು ಹಿಡಿದು ಹೊರಟನು. ಅದನ್ನು ನೋಡಿ ಅವಿಂಧ್ಯನು “ಇಷ್ಟು ದೊಡ್ಡ ರಾಜ್ಯಕ್ಕೆ ಅಧಿಪತಿಯಾಗಿದ್ದು ಒಬ್ಬ ಹೆಂಗಸನ್ನು ಕೊಲ್ಲುತ್ತಾರೆಯೇ? ನಿನ್ನ ಮನೆಯಲ್ಲಿ ಅವಳನ್ನು ಸೆರೆಹಾಕಿದಾಗಲೇ ಅವಳನ್ನು ಕೊಂದ ಹಾಗಾಯಿತು. ಅವಳ ದೇಹವನ್ನೇ ಕಡಿಯಬೇಕಾಗಿಲ್ಲ; ಅದಕ್ಕಿಂತ ಅವಳ ಗಂಡನನ್ನು ಕೊಲ್ಲು; ಅವನನ್ನು ಕೊಂದರೆ ಅವಳನ್ನೂ ಕೊಂದ ಹಾಗೆಯೇ. ಇಂದ್ರನೂ ನಿನಗೆ ಪರಾಕ್ರಮದಲ್ಲಿ ಸಮನಲ್ಲ. ಎಷ್ಟೋಸಾರಿ ನೀನು ಇಂದ್ರನನ್ನೂ ದೇವತೆಗಳನ್ನೂ ಯುದ್ಧದಲ್ಲಿ ಹೆದರಿಸಿ ಓಡಿಸಿದ್ದೀಯೆ” ಎಂದು ಮುಂತಾಗಿ ವಾಕ್ಯಗಳಿಂದ ಅವನನ್ನು ಶಾಂತಗೊಳಿಸಿದನು. ಆದ್ದರಿಂದ ಆ ಯೋಚನೆಯನ್ನು ಬಿಟ್ಟು ರಾವಣನು ತಾನೇ ರಾಮನ ಮೇಲೆ ಯುದ್ಧಮಾಡುವುದಕ್ಕೆ ಹೊರಟನು.</p>
			<p>ಹನೂಮಂತ ಜಾಂಬವಂತ ಮುಂತಾದ ಕಪಿ ಭಲ್ಲೂಕವೀರರು ಅವನನ್ನು ಮುತ್ತಿಕೊಂಡು ಅವನ ಸೈನ್ಯವನ್ನು ಮರಗಳಿಂದ ಬಡಿದುಹಾಕಿದರು. ಅನಂತರ ರಾವಣನು ತನ್ನ ಮೈಯ್ಯಿಂದ ಸಾವಿರಾರು ರಾಕ್ಷಸರನ್ನು ಸೃಷ್ಟಿಮಾಡಿದನು ಮತ್ತು ಮಾಯೆಯಿಂದ ರಾಮಲಕ್ಷ್ಮಣರ ರೂಪಗಳನ್ನು ಸೃಷ್ಟಿಮಾಡಿದನು. ಅವರೆಲ್ಲರನ್ನೂ ರಾಮನು ಸಂಹಾರಮಾಡಿದನು. ಈ ಮಧ್ಯೆ ದೇವೇಂದ್ರನು ಮಾತಲಿಯೊಡನೆ ತನ್ನ ರಥವನ್ನು ಕಳುಹಿಸಿಕೊಡಲು ರಾಮನು ಅದರಲ್ಲಿ ಕುಳಿತು ರಾವಣನೊಡನೆ ಯುದ್ದಮಾಡುತ್ತ ಬ್ರಹ್ಮಾಸ್ತ್ರದಿಂದ ಅವನನ್ನು ಸುಟ್ಟುಬಿಟ್ಟನು.</p>
			<p>ಹೀಗೆ ರಾವಣನು ಸಂಹೃತನಾಗಲು ದೇವತೆಗಳೂ ಋಷಿಗಳೂ ಅವನನ್ನು ಆಶೀರ್ವಚನಗಳಿಂದಲೂ ಜಯಜಯಕಾರಗಳಿಂದಲೂ ಅಭಿನಂದಿಸಿದರು. ಹೂವಿನ ಮಳೆ ಕರೆಯಿತು. ಆಮೇಲೆ ರಾಮನು ಲಂಕೆಯನ್ನು ವಿಭೀಷಣನಿಗೆ ಒಪ್ಪಿಸಿದನು. ಅವಿಂದ್ಯನೆಂಬ ವೃದ್ಧಮಂತ್ರಿಯು ವಿಭೀಷಣನೊಡನೆ ಸೀತೆಯನ್ನು ಕರೆತಂದು “ಮಹಾತ್ಮನೇ, ಸದ್ವೃತ್ತಳಾದ ಈ ಜಾನಕಿಯನ್ನು ಒಪ್ಪಿಸಿಕೋ” ಎಂದನು. ಅವಳು ದುಃಖದಿಂದ ನವೆದು ಹೋಗಿದ್ದಳು; ಮೈಯೂ ಬಟ್ಟೆಯೂ ಮಲಿನವಾಗಿದ್ದವು; ತಲೆ ಜಡೆಗಟ್ಟಿಹೋಗಿತ್ತು. ಅವಳನ್ನು ನೋಡಿ ರಾಮನು ಶಂಕೆಪಡುತ್ತ “ಹೋಗು ವೈದೇಹಿ; ನೀನು ಬಿಡುಗಡೆಹೊಂದಿದೆ; ನಾನು ಮಾಡಬೇಕಾದದ್ದನ್ನು ಮಾಡಿಯಾಯಿತು; ನೀನು ರಾಕ್ಷಸನ ಮನೆಯಲ್ಲಿಯೇ ಮುಪ್ಪಾಗಬಾರದೆಂದು ಈ ನಿಶಾಚರನನ್ನು ಕೊಂದೆ; ಧರ್ಮ ನಿಶ್ಚಯವನ್ನು ತಿಳಿದ ನನ್ನಂಥವನು ಅನ್ಯರ ಕೈ ಸೇರಿದ ಹೆಂಗಸನ್ನು ಒಂದು ಘಳಿಗೆಯಾಗಲಿ ಹೇಗೆ ಇಟ್ಟುಕೊಳ್ಳಬಹುದು? ನೀನು ಸದ್ವೃತ್ತಳಾಗಿರು, ಅಸದ್ವೃತ್ತಳಾಗಿರು, ನಾಯಿ ಮುಟ್ಟಿದ ಹವಿಸ್ಸಿನಂತಿರುವ ನಿನ್ನನ್ನು ನಾನು ಅಂಗೀಕರಿಸಲಾರೆ!” ಎಂದನು. ಆ ದಾರುಣವಾದ ಮಾತನ್ನು ಕೇಳಿ ಅವಳು ಕತ್ತರಿಸಿದ ಬಾಳೆಯ ಕಂದಿನಂತೆ ತಟ್ಟನೆ ಬಿದ್ದುಬಿಟ್ಟಳು. ಹರ್ಷದಿಂದ ಅವಳ ಮುಖದಲ್ಲಿ ಕಾಣಿಸಿಕೊಂಡಿದ್ದ ಕೆಂಪು ಬಣ್ಣವು ಒಂದು ಕ್ಷಣದಲ್ಲಿ ಮತ್ತೆಹೋಗಿ, ಉಸಿರು ತಗಲಿದ ಕನ್ನಡಿಯಂತೆ ಅವಳ ಮುಖವು ಮಂಕಾಯಿತು. ಎಲ್ಲ ಕಪಿಗಳೂ ಲಕ್ಷ್ಮಣನೂ ಜೀವಹೋದವರಂತೆ ನಿಶ್ಚಲರಾದರು. ಆಗ ಹಂಸ ಹೂಡಿದ ವಿಮಾನದಲ್ಲಿ ಚತುರ್ಮುಖ ಬ್ರಹ್ಮನೂ ಇಂದ್ರ ಅಗ್ನಿ ವಾಯು ಯಮ ವರುಣ ಕುಬೇರ ಸಪ್ತರ್ಷಿಗಳೂ ದಶರಥ ರಾಜನೂ ಆಕಾಶದಲ್ಲಿ ಕಾಣಿಸಿಕೊಂಡರು. ಅವರಿಂದ ಅದು ಶರತ್ಕಾಲದಲ್ಲಿ ಅಂತರಿಕ್ಷವು ನಕ್ಷತ್ರಗಳಿಂದ ಹೇಗೋ ಹಾಗೆ ಕಂಗೊಳಿಸುತ್ತಿತ್ತು. ಆಗ ಸೀತೆಯು ಎದ್ದು ರಾಮನನ್ನು ಕುರಿತು “ರಾಜಪುತ್ರ! ನನಗೆ ನಿನ್ನ ಮೇಲೆ ಕೋಪವಿಲ್ಲ; ಹೆಂಗಸರ ಮತ್ತು ಗಂಡಸರ ನಡತೆ ನನಗೆ ಗೊತ್ತಿದೆ; ನನ್ನ ಈ ಮಾತನ್ನು ಕೇಳು; ನಾನು ಪಾಪ ಮಾಡಿದ್ದರೆ, ಪ್ರಾಣಿಗಳ ದೇಹದಲ್ಲಿ ಸಂಚರಿಸುವ ವಾಯುವು ನನ್ನ ಪ್ರಾಣವನ್ನು ತೆಗೆಯಲಿ! ಅಗ್ನಿ ನೀರು ಆಕಾಶ ಪೃಥಿವಿ ವಾಯು ಇವು ನನ್ನ ಪ್ರಾಣವನ್ನು ತೆಗೆಯಲಿ!” ಎಂದಳು. ಆಗ ಎಲ್ಲಾ ದಿಕ್ಕುಗಳಿಗೂ ಕೇಳುವಂತೆ, ಅಂತರಿಕ್ಷದಲ್ಲಿ ಸಂತೋಷಕರವಾದ ವಾಣಿ ಕೇಳಿಸಿತು:-</p>
			<p>ವಾಯು - ರಾಘವ! ನಾನು ವಾಯು; ಮೈಥಿಲಿಯು ಪಾಪರಹಿತಳು; ನಿನ್ನ ಹೆಂಡತಿಯನ್ನು ಅಂಗೀಕರಿಸು.</p>
			<p>ಅಗ್ನಿ -  ರಘುನಂದನ! ನಾನು ಪ್ರಾಣಿಗಳ ದೇಹದೊಳಗೆ ಇರುವವನು; ಮೈಥಿಲಿಯು ಕೇವಲ ಸೂಕ್ಷ್ಮವಾದ ಅಪರಾಧವನ್ನೂ ಮಾಡಿಲ್ಲ.</p>
			<p>ವರುಣ - ರಾಘವ! ಪ್ರಾಣಿಗಳ ದೇಹದಲ್ಲಿ ರಸ ಉಂಟಾಗುವುದು ನನ್ನಿಂದಲೇಯೆ; ನಾನು ನಿನಗೆ ಹೇಳುತ್ತೇನೆ, ಸೀತೆಯನ್ನು ಕರೆದುಕೊ</p>
			<p>ಬ್ರಹ್ಮ - ಮಗು! ರಾಜರ್ಷಿಧರ್ಮವನ್ನು ಆಚರಿಸುವ ನಿನ್ನಲ್ಲಿ ಇದು ಆಶ್ಚರ್ಯವಲ್ಲ. ನೀನು ದೇವ ಗಂಧರ್ವ ನಾಗ ಯಕ್ಷ ದಾನವ ಮಹರ್ಷಿಗಳಿಗೆ ಶತ್ರುವಾಗಿದ್ದ ಈ ರಾವಣನನ್ನು ಕೊಂದೆ. ನನ್ನ ವರಪ್ರಸಾದ ಬಲದಿಂದ ಯಾರೂ ಅವನನ್ನು ಕೊಲ್ಲಲಾಗುತ್ತಿರಲಿಲ್ಲ. ಆ ದುರಾತ್ಮನು ತನ್ನ ಸಾವಿಗಾಗಿಯೇ ಸೀತೆಯನ್ನು ಹೊತ್ತುಕೊಂಡು ಬಂದನು. ನಳಕೂಬರ ಶಾಪದ ಮೂಲಕ ನಾನು ಅವಳಿಗೆ ರಕ್ಷಣೆ ಕೊಟ್ಟಿದ್ದೆ. ಇಷ್ಟವಿಲ್ಲದಿದ್ದ ಪರಸ್ತ್ರೀಯನ್ನು ಮುಟ್ಟಿದರೆ ಅವನ ದೇಹವು ನೂರುಪಾಲಾಗುತ್ತಿತ್ತು. ಆದ್ದರಿಂದ ಈ ವಿಚಾರದಲ್ಲಿ ಶಂಕೆಪಡಬೇಡ; ಈಕೆಯನ್ನು ಪರಿಗ್ರಹಿಸು. ನಿನ್ನಿಂದ ದೇವತೆಗಳ ಒಂದು ದೊಡ್ಡ ಕಾರ್ಯ ನೆರವೇರಿದೆ.</p>
			<figure>
			<img src="images/0032.jpg" alt="image" />
			<figcaption>ದಶರಥ : ಮಗು, ನಿನಗೆ ಮಂಗಳವಾಗಲಿ !</figcaption>
		</figure>
			<p>ದಶರಥ - ಮಗು ನಿನಗೆ ಮಂಗಳವಾಗಲಿ. ನಾನು ನಿನ್ನ ತಂದೆಯಾದ ದಶರಥ. ನಾನು ನಿನಗೆ ಅನುಜ್ಞೆ ಕೊಡುತ್ತೇನೆ; ರಾಜ್ಯವನ್ನೂ ಆಳು.</p>
			<p>ರಾಮ: ನೀನು ನನ್ನ ತಂದೆಯಾದರೆ, ಇಗೋ ನಮಸ್ಕಾರಮಾಡುತ್ತೇನೆ! ನಿನ್ನ ಅಪ್ಪಣೆಯಂತೆ ಅಯೋಧ್ಯೆಗೆ ಹೋಗುತ್ತೇನೆ.</p>
			<p>ಹೀಗೆಂದು ರಾಮನು ದೇವತೆಗಳಿಗೆ ನಮಸ್ಕರಿಸಿ ಮಿತ್ರರಿಂದ ಅಭಿನಂದನೆ ಪಡೆದು ಇಂದ್ರನು ಶಚಿಯನ್ನು ಒಡಗೂಡಿದಂತೆ ತನ್ನ ಹೆಂಡತಿಯನ್ನು ಒಡಗೂಡಿದನು. ಅವಿಂಧ್ಯನಿಗೂ ತ್ರಿಜಟೆಗೂ ವರಕೊಟ್ಟು ಸನ್ಮಾನಿಸಿದನು. ಬ್ರಹ್ಮನು ಏನು ವರ ಬೇಕೆಂದು ಕೇಳಲು, ರಾಮನು, “ನಾನು ಧರ್ಮದಲ್ಲಿರುವಂತಾಗಲಿ; ಶತ್ರುಗಳಿಂದ ಸೋಲಾಗದಿರಲಿ ರಾಕ್ಷಸರಿಂದ ಹತರಾದ ವಾನರರೆಲ್ಲಾ ಬದುಕಿಕೊಳ್ಳಲಿ!” ಎಂದನು. ಬ್ರಹ್ಮನು ಅದಕ್ಕೆ ಒಪ್ಪಿದನು. ಸೀತೆಯು ಹನುಮಂತನನ್ನು ಕುರಿತು “ರಾಮಕೀರ್ತಿಯಿರುವವರೆಗೂ ನೀನು ದಿವ್ಯ ಸುಖಗಳನ್ನು ಅನುಭವಿಸಿಕೊಂಡು ಜೀವಿಸಿರು!” ಎಂದು ಆಶೀರ್ವದಿಸಿದಳು. ಇಂದ್ರಾದಿ ದೇವತೆಗಳೆಲ್ಲರೂ ಅಂತರ್ಧಾನವನ್ನೈದಿದರು. ಮಾತಲಿಯು “ರಾಮ! ನೀನು ದೇವ ಗಂಧರ್ವ ಯಕ್ಷ ಮನುಷ್ಯಾದಿಗಳೆಲ್ಲರ ದುಃಖವನ್ನೂ ಪರಿಹಾರ ಮಾಡಿದೆ; ಭೂಮಿ ಇರುವವರೆಗೂ ಅವರು ನಿನ್ನನ್ನು ಕೀರ್ತಿಸುತ್ತಾರೆ!" ಎಂದು ಅವನನ್ನು ಪೂಜಿಸಿ ರಥವನ್ನು ತೆಗೆದುಕೊಂಡು ಹೋದನು.</p>
			<p>ಅನಂತರ ರಾಮನು ಲಂಕೆಯ ಕಾವಲಿಗೆ ಏರ್ಪಡಿಸಿ, ಸೀತಾಲಕ್ಷ್ಮಣರೊಡನೆಯೂ ಸುಗ್ರೀವಾದಿ ವಾನರಪ್ರಮುಖ ರೊಡನೆಯೂ ವಿಭೀಷಣನೊಡನೆಯೂ ಪುಷ್ಪಕ ವಿಮಾನದಲ್ಲಿ ಸಮುದ್ರವನ್ನು ದಾಟಿ, ಹಿಂದೆ ಪ್ರಾಯೋಪವೇಶ ಮಾಡಿದ್ದ ಸ್ಥಳದಲ್ಲಿಯೇ ಬೀಡುಬಿಟ್ಟನು. ಅಲ್ಲಿ ವಾನರರನ್ನು ರತ್ನಾದಿಗಳಿಂದ ಸನ್ಮಾನಿಸಿ ಕಳುಹಿಸಿಕೊಟ್ಟು, ಸೀತೆ ಸುಗ್ರೀವ ವಿಭೀಷಣಾದಿಗಳೊಡನೆ ಪುಷ್ಪಕದಲ್ಲಿ ಕಿಷ್ಕಿಂಧೆಗೆ ಬಂದನು. ಅಲ್ಲಿ ಅಂಗದನಿಗೆ ಯೌವರಾಜ್ಯಾಭಿಷೇಕಮಾಡಿ ತನ್ನ ಊರಿಗೆ ಹಿಂತಿರುಗಿದನು. ಹನುಮಂತನು ಮುಂದಾಗಿ ಹೋಗಿ ನಂದಿಗ್ರಾಮದಲ್ಲಿ ಮಲಿನ ದೇಹವುಳ್ಳವನಾಗಿ ನಾರುಮಡಿಯುಟ್ಟು ರಾಮಪಾದುಕೆಗಳ ಮುಂದೆ ಕುಳಿತಿದ್ದ ಭರತನಿಗೆ ವರ್ತಮಾನ ಕೊಟ್ಟನು. ಅವನೂ ಶತ್ರುಘ್ನನೂ ರಾಮಲಕ್ಷ್ಮಣ ಸೀತೆಯರನ್ನು ಸಂದರ್ಶನಮಾಡಿ ಹರ್ಷಗೊಂಡರು. ಭರತನು ತನ್ನಲ್ಲಿ ನ್ಯಾಸವಾಗಿದ್ದ ರಾಜ್ಯವನ್ನು ಸಂತೋಷದಿಂದ ರಾಮನಿಗೆ ಒಪ್ಪಿಸಿದನು. ವಸಿಷ್ಠ ವಾಮದೇವರು ಶುಭದಿವಸ ವೈಷ್ಣವ ನಕ್ಷತ್ರಗಳನ್ನು ನೋಡಿ ಪಟ್ಟಾಭಿಷೇಕ ಮಾಡಿದರು. ಅನಂತರ ರಾಮನು ಸುಗ್ರೀವನಿಗೂ ವಿಭೀಷಣನಿಗೂ ನಾನಾ ರತ್ನಗಳನ್ನು ಕೊಟ್ಟು ಸನ್ಮಾನಮಾಡಿ ಅವರನ್ನು ಅವರವರ ಊರಿಗೆ ದುಃಖದಿಂದ ಬೀಳ್ಕೊಟ್ಟನು. ಪುಷ್ಪಕ ವಿಮಾನವನ್ನು ವೈಶ್ರವಣನಿಗೆ ಕೊಟ್ಟುಬಿಟ್ಟನು. ಆಮೇಲೆ ದೇವರ್ಷಿ ಸಹಿತನಾಗಿ ಗೋಮತೀ ತೀರದಲ್ಲಿ ಧಾರಾಳವಾಗಿಯೂ ನಿರಾತಂಕವಾಗಿಯೂ ಹತ್ತು ಅಶ್ವಮೇಧ ಯಾಗಗಳನ್ನು ನಡೆಸಿದನು.</p>
			<p class="text-right">(ಸುಕ್ತಂ., ಆರಣ್ಯಕಪರ್ವ, ಅಧ್ಯಾಯ ೨೫೮-೨೭೬)</p>
			<p>ಟಿಪ್ಪಣಿ:- ರಾಮೋಪಾಖ್ಯಾನವು ಶ್ರೀಮದ್ರಾಮಾಯಣದ ಸಂಗ್ರಹ - ಸಂಗ್ರಹಕಾರರ ಕಾಲದಲ್ಲಿ, ಅವನ ಪ್ರಾಂತದಲ್ಲಿ ಬಾಯಿಪಾಠವಾಗಿದ್ದ, ರಾಮಾಯಣದಿಂದ ಸಂಗ್ರಹ.<sup><a epub:type="noteref" href="999-aside.xhtml#id-020-95">*</a></sup> ಇದೇ ರೀತಿಯಾಗಿ ಭಾರತದ ಕಥೆಯೂ ರಾಮಾಯಣದಲ್ಲಿ ಬರುವುದಿಲ್ಲ. ಅದರ ಪ್ರಸಕ್ತಿ ಅಲ್ಲಿ ಇಲ್ಲವೆನ್ನಬಹುದು. ಇಲ್ಲಿಯೂ ರಾಮಾಯಣ ಕಥೆಗೆ ಪ್ರಸಕ್ತಿ ಇಲ್ಲ; ಏಕೆಂದರೆ ಜಯದ್ರಥನು ದ್ರೌಪದಿಯನ್ನು ಹೊತ್ತುಕೊಂಡು ಹೋದ ವೃತ್ತಾಂತವೇ ಪ್ರಕ್ಷಿಪ್ತ. ರಾಮಾಯಣದಲ್ಲಿ ರಾವಣನು ಸೀತೆಯನ್ನು ಹೊತ್ತುಕೊಂಡು ಹೋದ ವೃತ್ತಾಂತದ ಅನುಕರಣ - ಎಂದು ಹೇಳುವವರೂ ಇದ್ದಾರೆ. ಏನೇ ಆಗಲಿ ಇದು ಭಾರತ ರಾಮಾಯಣಗಳಿಗಿರುವ ಪರಸ್ಪರ ಸಂಬಂಧವಾಗಿ ಕೆಲವು ತೊಡಕಾದ ಸಮಸ್ಯೆಗಳನ್ನು ತಂದು ಒಡ್ಡುತ್ತದೆ. ಆ ಸಂಬಂಧವನ್ನು ನಾನು ಈಗ ಚರ್ಚಿಸಹೋಗುವುದಿಲ್ಲ. ರಾಮಾಯಣದಲ್ಲಿ ಬಾಲಕಾಂಡದ ಬಹು ಭಾಗವೂ ಉತ್ತರಕಾಂಡವೂ ಮೊದಲು ಇರಲಿಲ್ಲ, ಆಮೇಲೆ ಸೇರಿದವು ಎಂಬ ಒಂದು ಅಭಿಪ್ರಾಯವಿದೆಯಷ್ಟೆ. ರಾಮೋಪಾಖ್ಯಾನವು ಅದನ್ನು ಸಮರ್ಥಿಸುತ್ತದೆ. ಇದರಲ್ಲಿ ಸೀತೆಯೂ ಅಯೋನಿಜೆಯಾದರೂ ಜನಕನ ಯಜ್ಞಭೂಮಿಯಲ್ಲಿ ದೊರಕಿದವಳಲ್ಲ. ದಶರಥನ ಅಶ್ವಮೇಧಪುತ್ರಕಾಮೇಷ್ಟಿ ಯಾಗಗಳು, ವಿಶ್ವಾಮಿತ್ರನ ಯಾಗ ಇವುಗಳ ಪ್ರಸ್ತಾಪವೇ ಇಲ್ಲ. ಋಷ್ಯಶೃಂಗ ವೃತ್ತಾಂತ, ವಿಶ್ವಾಮಿತ್ರನ ಜೊತೆಯಲ್ಲಿ ರಾಮಲಕ್ಷ್ಮಣರು ಹೋಗಿ ಮಂತ್ರೋಪದೇಶ ಪಡೆದು ತಾಟಕಾಸಂಹಾರಮಾಡಿದ್ದು, ಕುಶನಾಭವೃತ್ತಾಂತ, ಸಗರವೃತ್ತಾಂತ, ಅಹಲ್ಯೋದ್ಧಾರ, ವಿಶ್ವಾಮಿತ್ರನ ಜೀವಿತ ವೃತ್ತಾಂತಗಳು, ಸೀತಾಕಲ್ಯಾಣ, ಪರಶುರಾಮ ಗರ್ವಭಂಗ, ಇವೊಂದೂ ಇಲ್ಲ. ಒಟ್ಟಿನಮೇಲೆ ಬಾಲಕಾಂಡದ ಬಹುಭಾಗ ವಿಶ್ವಾಮಿತ್ರನ ಮಹಾತ್ಮ್ಯ; ರಾಮೋಪಾಖ್ಯಾನದಲ್ಲಿ ವಿಶ್ವಾಮಿತ್ರನ ಹೆಸರೇ ಇಲ್ಲ.</p>
			<p>ಉತ್ತರಕಾಂಡದಲ್ಲಿಯೂ ಹೀಗೆಯೇ - ಸೀತಾಪರಿತ್ಯಾಗ, ಲವಕುಶಜನನ, ಸೀತೆ ಭೂಮಿಯಲ್ಲಿ ಐಕ್ಯವಾದದ್ದು ಒಂದೂ ಇಲ್ಲ; ಶಂಬೂಕ ಲವಣಾಸುರ ಮುಂತಾದವರ ವೃತ್ತಾಂತವಿಲ್ಲ; ಕಾರ್ತವೀರ್ಯಾರ್ಜುನ ವಾಲಿ ಶಿವ ಮುಂತಾದವರನ್ನು ಎದುರಿಸಿ ರಾವಣನು ಭಂಗಪಟ್ಟದ್ದೂ, ನೃಗ ಯಯಾತಿ ಮುಂತಾದವರ ಉಪಾಖ್ಯಾನಗಳೂ ಇಲ್ಲ. ರಾವಣ ಕುಂಭಕರ್ಣಾದಿಗಳು ತಪಸ್ಸುಮಾಡಿದ್ದು, ನಳಕೂಬರ ಶಾಪ, ಮುಂತಾದ ಒಂದೆರಡು ಸಣ್ಣ ಸಂಗತಿಗಳು ವಿಸ್ತೃತವಾಗಿವೆ.</p>
			<p>ರಾಮೋಪಾಖ್ಯಾನದ ಕೈಕೇಯಿ ‘ಸರ್ವಾಭರಣ ಭೂಷಿತಳಾಗಿ, ನಗುನಗುತ್ತಾ, ಏಕಾಂತದಲ್ಲಿ ಗಂಡನನ್ನು ಕಂಡು, ಪ್ರಣಯವನ್ನು ವ್ಯಕ್ತಪಡಿಸುವವಳಂತೆ ಮಧುರವಾಗಿ’ ವರ್ತಿಸುತ್ತಾಳೆ; ರಾಮಾಯಣದ ಕೈಕೇಯಿಯಂತೆ ಮೂರ್ಖತನ ಕಾಠಿಣ್ಯಗಳಿಂದ ನಡೆದುಕೊಳ್ಳುವುದಿಲ್ಲ. ಸೀತೆಗೆ ಅಗ್ನಿಪ್ರವೇಶವಿಲ್ಲ; ರಾಮೋಪಾಖ್ಯಾನದಂತೆಯೇ ರಾಮಾಯಣದಲ್ಲಿ ಬ್ರಹ್ಮಾದಿ ದೇವತೆಗಳು ಬಂದರೂ ಅವರಿಗೆ ರಾಮನನ್ನು ವಿಷ್ಣುವಿನ ಅವತಾರವೆಂದು ಹೊಗಳುವುದರ ಮೇಲೆಯೇ ಹೆಚ್ಚು ಗಮನವಿರುವಂತೆ ಕಾಣುತ್ತದೆ; ಅವರ ಜೊತೆಗೆ ರುದ್ರನೂ ಬಂದು ದಶರಥನನ್ನು ಕರೆಸುತ್ತಾನೆ. ಅವನು ಸಶರೀರನಾಗಿ ರಾಮನನ್ನು ಉಪಚರಿಸಿ ಸಮಾಧಾನಮಾಡುತ್ತಾನೆ.</p>
			<p>ರಾಮೋಪಾಖ್ಯಾನದಲ್ಲಿ ವಾಲಿಯು ಸುಗ್ರೀವನ ಹೆಂಡತಿಯನ್ನು ಅಪಹರಿಸಿರುವುದಿಲ್ಲ; ರುಮೆಯ ಪ್ರಸ್ತಾಪವೇ ಇಲ್ಲ. ವಾಲಿ ಸತ್ತಮೇಲೆ ಸುಗ್ರೀವನು ರಾಜ್ಯವನ್ನೂ (ಪ್ರಾಯಶಃ ಆಗಿನ ಪದ್ಧತಿಯಂತೆ) ಅಣ್ಣನ ಹೆಂಡತಿಯಾದ ತಾರೆಯನ್ನೂ ಪಡೆಯುತ್ತಾನೆ. ರಾಮ ಸುಗ್ರೀವರಿಗೆ ಸಮಾನದುಃಖವು ರಾಜ್ಯ ಕಳೆದುಕೊಂಡದ್ದೊಂದರಲ್ಲಿಯೇ ಎಂದು ತೋರುತ್ತದೆ. ಹೆಂಡತಿಯನ್ನು ಕಳೆದುಕೊಂಡದ್ದು ಅದರಲ್ಲಿ ಸೇರುವುದಿಲ್ಲ.</p>
			<p>ಹೀಗೆ ಒಟ್ಟಿನಮೇಲೆ ರಾಮೋಪಾಖ್ಯಾನದ ರಾಮಕಥೆಯು ಹೆಚ್ಚು ಹಿತವಾಗಿದೆ; ಮೂಲಕಥೆಯೇ ಹೀಗಿತ್ತೋ, ಸಂಗ್ರಹಕಾರನ ಮನೋಧರ್ಮವೇ ಇದಕ್ಕೆ ಕಾರಣವೋ ತಿಳಿಯದು. ಮಹಾಭಾರತದ ವಸ್ತು ಪಾತ್ರ ಮುಂತಾದ ಕಥಾವರಣಕ್ಕೆ ಇದು ಹೆಚ್ಚು ಹೊಂದಿಕೆಯಾಗಿದೆ.</p>
			<p>ರಾಮನು ಸೀತೆಯನ್ನು ಶಂಕಿಸಿ ಕ್ರೂರವಾಗಿ ವರ್ತಿಸಿದ್ದೇನೋ ನಿಜ; ಆದರೆ ಅವನು ದುಷ್ಯಂತನಷ್ಟೇನೂ ಕ್ರೂರವಾಗಿ ವರ್ತಿಸಲಿಲ್ಲ. ದುಷ್ಯಂತನಿಗೂ, ಅವನಿಗಿಂತ ಹೆಚ್ಚಾಗಿ ಪ್ರಾಯಶಃ ರಾಮನಿಗೂ, ಸೀತಾಶಕುಂತಲೆಯರಿಗೂ, ಸತ್ಯಕ್ಕೆ ದೈವಿಕವಾದ ಬೆಂಬಲ ದೊರೆಯುವುದೆಂಬ ಭರವಸೆಯಿತ್ತೆಂದು ತೋರುತ್ತದೆ. ಸಾವಿತ್ರಿಯ ಸತ್ಯಕ್ಕೆ ಧರ್ಮದೇವನು ಒಲಿದಂತೆ, ಶಕುಂತಲೆ ಸೀತೆ ಇವರ ಸದ್ಗುಣಗಳಿಗೆ ಇಂದ್ರಾದಿ ದೇವತೆಗಳು ಒಲಿದು ಬಂದು ಅವರನ್ನು ಅವರ ಗಂಡಂದಿರೊಡನೆ ಸೇರಿಸಿ ಅವರ ಸಂಸಾರವನ್ನು ಸುಖಮಯವಾಗಿ ಮಾಡಿದರು. ಧರ್ಮನಿರತರಿಗೆ ಇದಕ್ಕಿಂತಲೂ ಹೆಚ್ಚಿನ ಆಶ್ವಾಸನ ಮತ್ತೇನು ಬೇಕು?</p>
		</section>
		<p class="vertical-delimiter" />
	</section>
</body>
</html>
