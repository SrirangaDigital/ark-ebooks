<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಶ್ರೀ ವಚನ ಭಾರತ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 unnumbered" epub:type="chapter" role="doc-chapter" id="id-004">
		<h1 class="level1-title" epub:type="title">ವಿರಾಟಪರ್ವ</h1>
		<p class="verse">ನಮಿಸಿ ನಾರಾಯಣನ ನರನ ಪುರುಷೋತ್ತಮನ। <br />ವ್ಯಾಸ ವಾಗ್ದೇವಿಯರ ಬಳಿಕ ಪೇಳ್ವುದು ಜಯವ॥</p>
<p>ಹೀಗೆ ಪಾಂಡವರು ಕಾಡಿನಲ್ಲಿ ಹನ್ನೆರಡು ವರ್ಷಗಳನ್ನು ಕಳೆದರು. ಆಗ ಒಂದು ದಿನ ಧರ್ಮರಾಜನು ತನ್ನ ತಮ್ಮಂದಿರನ್ನು ಕರೆದು “ನಾವು ರಾಜ್ಯ ಬಿಟ್ಟು ಬಂದು ಹನ್ನೆರಡು ವರ್ಷಗಳಾದವು. ಇನ್ನು ಹದಿಮೂರನೆಯ ವರ್ಷ. ಇದನ್ನು ಕಳೆಯುವುದು ಕಷ್ಟ. ಶತ್ರುಗಳಿಗೆ ತಿಳಿಯದ ಹಾಗೆ ಎಲ್ಲಿ ವಾಸಮಾಡೋಣ?” ಎಂದನು. ಅರ್ಜುನನು “ಕುರುದೇಶದ ಸುತ್ತ ಸುಂದರವೂ ಸಮೃದ್ಧವೂ ಗೋಪ್ಯವೂ ಆದ ಪಾಂಚಾಲ, ಚೇದಿ, ಮತ್ಸ್ಯ, ಶೂರಸೇನ, ಪಟಚ್ಚರ, ದಶಾರ್ಣ, ನವರಾಷ್ಟ್ರ, ಮಲ್ಲ, ಶಾಲ್ವ, ಯುಗಂಧರ ಈ ದೇಶಗಳಿವೆ. ಇವುಗಳಲ್ಲಿ ನಿನಗೆ ಯಾವುದು ಒಪ್ಪಿಗೆಯಾಗುತ್ತದೆಯೋ ಅಲ್ಲಿ ಈ ಒಂದು ವರ್ಷ ವಾಸಮಾಡಬಹುದು” ಎಂದನು. ಧರ್ಮರಾಜನು ಆ ಮಾತನ್ನು ಕೇಳಿ “ನಾವು ವಾಸಮಾಡುವ ದೇಶವು ಸುಂದರವೂ ಶುಭಕರವೂ ಸುಖಕರವೂ ಭಯರಹಿತವೂ ಆಗಿರಬೇಕು. ಅಂಥದು ಮತ್ಸ್ಯದೇಶವೇ ಎಂದು ನನಗೆ ತೋರುತ್ತದೆ. ಅದರ ರಾಜನಾದ ವಿರಾಟನು ಬಲಿಷ್ಠ, ಧರ್ಮಶೀಲ, ಉದಾರಿ, ಧನವಂತ, ತಿಳಿದವನು. ಆದ್ದರಿಂದ ಈ ಒಂದು ವರ್ಷ ವಿರಾಟನಗರದಲ್ಲಿರೋಣ. ಅಲ್ಲಿ ಯಾರು ಯಾರು ಏನೇನು ಕೆಲಸ ಕೈಕೊಂಡಿರುತ್ತೀರಿ, ಹೇಳಿ!” ಎಂದನು. ಅರ್ಜುನನು “ನಮ್ಮ ಮಾತಿರಲಿ, ಅಣ್ಣ! ನೀನು ವಿರಾಟನಲ್ಲಿ ಏನು ಕೆಲಸ ಮಾಡಿಕೊಂಡಿರಬಲ್ಲೆ? ನೀನೋ ಬಹು ಮೃದು, ಧಾರಾಳಿ, ಸಂಕೋಚಪರ, ಸತ್ಯವಂತ, ಧರ್ಮಿಷ್ಠ, ಕಷ್ಟದಲ್ಲಿ ಸಿಕ್ಕಿ ತುಂಬ ನೊಂದಿರುವವನು” ಎಂದು ಕೇಳಿದನು. ಧರ್ಮರಾಜನು “ನಾನು ಆ ರಾಜನಲ್ಲಿ ಸಭಾಸ್ತಾರನಾಗಿರೋಣವೆಂದು ಮಾಡಿದ್ದೇನೆ. ನಾನು ಕಂಕನೆಂಬ ಬ್ರಾಹ್ಮಣ. ಪಗಡೆಯಲ್ಲಿ ಬುದ್ದಿವಂತ. ಯುಧಿಷ್ಠಿರನಿಗೆ ಪ್ರಾಣಸ್ನೇಹಿತನಾಗಿದ್ದೆ ಎಂದು ಹೇಳಿ ನನ್ನ ಹತ್ತಿರವಿರುವ ವೈಢೂರ್ಯ ಚಿನ್ನ ದಂತ ಮುಂತಾದವುಗಳಿಂದ ಮಾಡಿ ಕೆಂಪು ಕೆತ್ತಿರುವ ಪಗಡೆಕಾಯಿ ದಾಳಗಳನ್ನು ತೋರಿಸಿ ಸಂತೋಷಪಡಿಸುತ್ತೇನೆ” ಎಂದನು. ಭೀಮನು “ನಾನು ‘ಬಲ್ಲವ’ ನೆಂಬ ಹೆಸರಿಟ್ಟುಕೊಂಡು ವಿರಾಟನ ಹತ್ತಿರವಿರೋಣವೆಂದಿದ್ದೇನೆ. ನಾನು ಅಡಿಗೆಯನ್ನು ಬಲ್ಲೆ; ಕುಶಲರಾದ ಅಡಿಗೆಯವರು ಮಾಡಿಹಾಕಿದ್ದ ತಿಂಡಿಗಳನ್ನೂ ಮೀರಿಸಿ ತಿಂಡಿ ತೀರ್ಥಗಳನ್ನು ಮಾಡಿಕೊಟ್ಟು ರಾಜನನ್ನು ಮೆಚ್ಚಿಸಿಕೊಳ್ಳ ಬಲ್ಲೆ; ಯಥೇಚ್ಛವಾಗಿ ಸೌದೆಯನ್ನು ಹೊತ್ತುತಂದು ಹಾಕಬಲ್ಲೆ; ಆನೆಗಳ ಕೈಯಲ್ಲಿಯೂ ಗೂಳಿಗಳ ಕೈಯಲ್ಲಿಯೂ ಹೋರಾಡಬಲ್ಲೆ. ಅವನನ್ನು ಎದುರಿಸಿ ಬಂದವರನ್ನು ನಿಗ್ರಹಿಸಬಲ್ಲೆ. ಕೇಳಿದರೆ ಯುಧಿಷ್ಠಿರನಲ್ಲಿ ನಾನು ಈ ಕೆಲಸಗಳನ್ನೇ ಮಾಡಿಕೊಂಡಿದ್ದೆ ಎಂದು ಹೇಳುತ್ತೇನೆ” ಎಂದನು. ಅರ್ಜುನನು “ನಾನು ಹೆಣ್ಣಿಗನ ವೇಷವನ್ನು ಹಾಕಿಕೊಂಡಿರೋಣವೆಂದು ಮಾಡಿದ್ದೇನೆ. ಇಲ್ಲದಿದ್ದರೆ ಬಿಲ್ಲಿನ ಹುರಿ ತಗುಲಿ ತಗುಲಿ ಭುಜಗಳಲ್ಲಿ ಆಗಿರುವ ಈ ಗುರುತುಗಳನ್ನು ಮುಚ್ಚಿಕೊಳ್ಳುವುದು ಕಷ್ಟ. ಆದ್ದರಿಂದ ನಾನು ಕಿವಿಗಳಲ್ಲಿ ಕುಂಡಲಗಳನ್ನಿಟ್ಟು, ಜಡೆಹೆಣೆದುಕೊಂಡು ಬೃಹನ್ನಳೆಯೆಂಬ ಹೆಸರಿನಿಂದ ರಾಜನ ಅಂತಃಪುರದ ಜನರಿಗೆ ಕಥೆ ಹೇಳುತ್ತ ಗೀತ ನೃತ್ಯಗಳನ್ನು ಹೇಳಿಕೊಡುತ್ತ ಕಾಲ ಕಳೆಯುತ್ತೇನೆ. ಯಾರಾದರೂ ಕೇಳಿದರೆ, ಯುಧಿಷ್ಠಿರನ ಮನೆಯಲ್ಲಿ ದ್ರೌಪದಿಯ ಪರಿಚಾರಿಕೆಯಾಗಿದ್ದೆ ಎಂದು ಹೇಳುತ್ತೇನೆ” ಎಂದನು. ನಕುಲನು “ನಾನು ಗ್ರಂಥಿಕನೆಂಬ ಹೆಸರಿಟ್ಟುಕೊಂಡು ವಿರಾಟರಾಜನ ಹತ್ತಿರ ಅಶ್ವಪಾಲಕನಾಗಿರುತ್ತೇನೆ. ನಾನು ಅಶ್ವಶಿಕ್ಷೆ, ಅಶ್ವಚಿಕಿತ್ಸೆಗಳನ್ನು ಚೆನ್ನಾಗಿ ಬಲ್ಲೆ. ಕುದುರೆಗಳ ಮೇಲೆ ನಿನ್ನಂತೆ ನನಗೂ ತುಂಬ ಪ್ರೀತಿ” ಎಂದನು. ಸಹದೇವನು “ನಾನು ತಂತಿಪಾಲ ನೆಂಬ ಹೆಸರಿನಿಂದ ವಿರಾಟರಾಜನಲ್ಲಿ ಗೋರಕ್ಷಕನಾಗಿರುತ್ತೇನೆ. ನನಗೆ ಗೋಲಕ್ಷಣ ಚೆನ್ನಾಗಿ ಗೊತ್ತು. ಗೊಡ್ಡುಹಸುಗಳಲ್ಲಿಯೂ ಕರುಗಳನ್ನು ಕೊಡಬಲ್ಲ ಹೋರಿಗಳನ್ನು ಬಲ್ಲೆ, ಹಸುಗಳನ್ನು ಕಾಯಬಲ್ಲೆ, ಕಟ್ಟಬಲ್ಲೆ. ಈ ಕೆಲಸದಲ್ಲಿ ನನಗೆ ನೈಪುಣ್ಯ ಉಂಟು” ಎಂದನು. ದ್ರೌಪದಿಯು ನಾನು ಸೈರಂಧ್ರಿಯಾಗಿ ರಾಣಿ ಸುದೇಷ್ಣೆಯ ಹತ್ತಿರ ತಲೆಬಾಚಿ ಜಡೆಹೆಣೆಯುವ ಕೆಲಸದಲ್ಲಿರುತ್ತೇನೆ“ ಎಂದಳು. ಇದನ್ನು ಧರ್ಮರಾಜನು ಒಪ್ಪಿ ”ಹಾಗಾದರೆ ಇಂದ್ರಸೇನ ಮುಂತಾದವರು ನಮ್ಮ ರಥಗಳನ್ನು ತೆಗೆದುಕೊಂಡು ದ್ವಾರಾವತಿಗೆ ಹೋಗಲಿ. ದ್ರೌಪದಿಯ ಪರಿಚಾರಿಕೆಯರು ಅಡಿಗೆಯವರು ಪರಿಚಾರಕರು ಮೊದಲಾದವರೊಡನೆ ಪಾಂಚಾಲ ದೇಶಕ್ಕೆ ಹೋಗಲಿ! ಪಾಂಡವರೆಲ್ಲಿ ಎಂದು ಯಾರಾದರೂ ಕೇಳಿದರೆ ನಾವು ಕಾಣೆವು. ನಮ್ಮನ್ನು ದ್ವೈತವನದಲ್ಲಿ ಬಿಟ್ಟು ಎಲ್ಲರೂ ಎಲ್ಲಿಯೋ ಹೋದರು ಎಂದು ಹೇಳಲಿ“ ಎಂದು ಅಪ್ಪಣೆ ಮಾಡಿದನು. ಈ ಏರ್ಪಾಡುಗಳೆಲ್ಲಾ ಆದಮೇಲೆ ಅಗ್ನಿಗೆ ಪ್ರದಕ್ಷಿಣೆ ಮಾಡಿ,ತಪಸ್ವಿಗಳಾದ ಬ್ರಾಹ್ಮಣರಿಗೆ ನಮಸ್ಕಾರಮಾಡಿ ದ್ರೌಪದಿಯನ್ನು ಒಡಗೊಂಡು ಪಂಚಪಾಂಡವರು ತಾವಷ್ಟೇ ಜನ ಮಾತ್ರ ಮುಂದಕ್ಕೆ ಪ್ರಯಾಣಮಾಡಿದರು. ದಾರಿಯಲ್ಲಿ ಸಿಕ್ಕಿದ ಕ್ರೂರಮೃಗಗಳನ್ನು ಕೊಲ್ಲುತ್ತ ಗಿರಿದುರ್ಗಗಳಲ್ಲಿ ವಾಸಮಾಡುತ್ತ ಯಮುನಾ ನದಿಯ ಬಲತೀರಕ್ಕೆ ಬಂದು, ದಶಾರ್ಣದ ಉತ್ತರಕ್ಕೂ ಪಾಂಚಾಲದ ದಕ್ಷಿಣಕ್ಕೂ ಯಕೃಲ್ಲೋಮ ಶೂರಸೇನ ದೇಶಗಳ ನಡುವೆಯೂ ನಡೆದು ಕಾಡನ್ನು ದಾಟಿ ವಿರಾಟನ ನಾಡಿಗೆ ಬಂದರು. ವಿರಾಟನಗರವು ಹತ್ತಿರವಾಗಲು ದ್ರೌಪದಿಯು ”ನನಗೆ ತುಂಬ ಆಯಾಸವಾಗಿದೆ. ಇಂದಿನ ರಾತ್ರಿ ಇಲ್ಲೆಲ್ಲಾದರೂ ಉಳಿದುಕೊಂಡಿದ್ದು ನಾಳೆ ಊರು ಸೇರೋಣ“ ಎಂದಳು. ಆದರೆ ಧರ್ಮರಾಜನು ಒಪ್ಪಲಿಲ್ಲ. ಕಾಡನ್ನು ಬಿಟ್ಟು ಊರು ಸೇರಿಕೊಂಡುಬಿಡೋಣ, ಅರ್ಜುನ ದ್ರೌಪದಿಯನ್ನು ಸ್ವಲ್ಪದೂರ ಎತ್ತಿಕೊಂಡು ಬಾ” ಎಂದನು. ಅವನು ಹಾಗೆಯೇ ಎತ್ತಿಕೊಂಡು ಬಂದು ಊರಿನ ಹೊರಗೆ ಇಳಿಸಿದನು. ತಾವು ಆಯುಧಗಳನ್ನು ಧರಿಸಿ ಊರ ಒಳಗೆ ಹೋದರೆ ಜನ ಹೆದರಿಯಾರು, ಅವರ ಕಣ್ಣಿಗೆ ಬಿದ್ದು ತಮ್ಮ ಗುರುತಾಗಿ ಮತ್ತೆ ಹನ್ನೆರಡು ವರ್ಷ ವನವಾಸ ಮಾಡಬೇಕಾಗಿ ಬಂದೀತೆಂದು ಅಲ್ಲಿಯ ಸ್ಮಶಾನದ ಹತ್ತಿರವಿದ್ದ ಒಂದು ದೊಡ್ಡ ಬನ್ನಿಯ ಮರದ ಮೇಲೆ ತಮ್ಮ ಬಿಲ್ಲು ಬಾಣ ಮುಂತಾದ ಆಯುಧಗಳನ್ನು ಮೂಟೆಕಟ್ಟಿ ತೂಗು ಹಾಕಿದರು. ಮೊದಲೇ ಬನ್ನಿಯ ಮರದ ಮುಳ್ಳು. ಅದರ ಮೇಲೆ ಹೆಣವಿದೆ ಎಂದರೆ ಯಾರೂ ಅಲ್ಲಿಗೆ ಬರುವುದಿಲ್ಲ. ತಮ್ಮ ಆಯುಧಗಳು ಸುರಕ್ಷಿತವಾಗಿರುತ್ತವೆ ಎಂದು ಅವರು ಎದುರಿಗೆ ಸಿಕ್ಕಿದ ದನಕಾಯುವ ಕುರಿಕಾಯುವ ಹುಡುಗರಿಗೆ ‘ನಮ್ಮ ತಾಯಿ ಸತ್ತುಹೋದಳು. ಅವಳ ಹೆಣವನ್ನು ನಮ್ಮ ಸಂಪ್ರದಾಯದಂತೆ ಆ ಮರದ ಮೇಲೆ ಕಟ್ಟಿದ್ದೇವೆ’ ಎಂದು ಹೇಳುತ್ತ ಹೋದರು. ಧರ್ಮರಾಜನು ತಮಗೆ ಕ್ರಮವಾಗಿ ಜಯ, ಜಯಂತ, ವಿಜಯ, ಜಯತ್ಸೇನ, ಜಯದ್ಬಲ ಎಂಬ ಗುಪ್ತವಾದ ಹೆಸರುಗಳು ಇರಲೆಂದು ಸೂಚಿಸಿದನು. ಇಷ್ಟೆಲ್ಲಾ ಸಿದ್ಧಮಾಡಿಕೊಂಡು ಪಾಂಡವರು ತಮ್ಮ ಹದಿಮೂರನೆಯ ವರ್ಷದ ಅಜ್ಞಾತವಾಸವನ್ನು ಕಳೆಯಲು ವಿರಾಟನಗರವನ್ನು ಪ್ರವೇಶಿಸಿದರು. </p>
<p> ಯುಧಿಷ್ಠಿರನು ಮೊದಲು ವಿರಾಟನ ಆಸ್ಥಾನವನ್ನು ಪ್ರವೇಶಿಸಿ “ನಾನು ಹಿಂದೆ ಯುಧಿಷ್ಠಿರನ ಸ್ನೇಹಿತನಾಗಿದ್ದೆ. ಬ್ರಾಹ್ಮಣ; ಕಂಕನೆಂದು ಹೆಸರು; ಪಗಡೆಯಾಟದಲ್ಲಿ ಕುಶಲ; ನನ್ನ ಸರ್ವಸ್ವವನ್ನೂ ಕಳೆದುಕೊಂಡು ಇಲ್ಲಿ ಜೀವಿತಾರ್ಥಿಯಾಗಿ ಬಂದಿದ್ದೇನೆ” ಎಂದು ಹೇಳಿಕೊಂಡನು. ವಿರಾಟನು “ಪಗಡೆಯಾಟ ಬಲ್ಲವರನ್ನು ಕಂಡರೆ ನನಗೆ ತುಂಬ ಇಷ್ಟ; ನಿಮ್ಮನ್ನು ನೋಡಿದರೆ ದೇವರ ಹಾಗಿದ್ದೀರಿ; ನಿರ್ಭಯವಾಗಿ ನನ್ನಲ್ಲಿ ಇರಿ” ಎಂದನು. ಹೀಗೆ ಧರ್ಮರಾಜನ ಅವನ ಹತ್ತಿರ ಗೌರವದಿಂದಲೂ ಸುಖವಾಗಿಯೂ ಇರುತ್ತಿದ್ದನು. ಯಾರಿಗೂ ಅವನ ಗುರುತು ಹತ್ತಲಿಲ್ಲ. </p>
<p> ಆಮೇಲೆ ಭೀಮನು ಕಡೆಗೋಲು ಸೌಟು ಚೂರಿಗಳನ್ನು ಹಿಡಿದುಕೊಂಡು ಅಡಿಗೆಯವನ ವೇಷದಿಂದ ಬಂದನು. ಅವನು ಉಟ್ಟಿದ್ದದ್ದು ಮಸಿಬಟ್ಟೆ. ಆದರೆ ಆಳು ಗಟ್ಟಿಮುಟ್ಟು; ಒಳ್ಳೆಯ ತೇಜಸ್ವಿ. ಅವನು ವಿರಾಟನನ್ನು ಕಂಡು “ರಾಜನೇ, ನಾನು ಅಡಿಗೆಯ ಪರಿಚಾರಕ; ಸೊಗಸಾದ ಅಡಿಗೆಗಳನ್ನು ಮಾಡಬಲ್ಲೆ; ಯುಧಿಷ್ಠಿರನ ಬಹುವಾದ ಮೆಚ್ಚಿಗೆಗೆ ಪಾತ್ರನಾಗಿದ್ದೆ; ನಾನು ಆನೆಗಳೊಡನೆಯಾಗಲಿ ಸಿಂಹಗಳೊಡನೆಯಾಗಲಿ ಕಾದಿ ನಿನಗೆ ಸಂತೋಷವುಂಟುಮಾಡಬಲ್ಲೆ. ನಾನು ನಿನ್ನಲ್ಲಿ ಕೆಲಸ ಸಿಕ್ಕುವುದೆಂದು ಬಂದಿದ್ದೇನೆ.” ಎಂದನು. ವಿರಾಟನು “ನಿನ್ನ ಆಕಾರ ನಡೆನುಡಿಗಳನ್ನು ನೋಡಿದರೆ, ಅಡಿಗೆಯ ಪರಿಚಾರಿಕೆಯು ನಿನಗೆ ತಕ್ಕದ್ದಲ್ಲವೆನಿಸುತ್ತದೆ. ಆದರೂ ನಿನ್ನ ಇಷ್ಟದಂತೆ ನಿನಗೆ ಆ ಕೆಲಸವನ್ನು ಕೊಡುತ್ತೇನೆ. ನೀನು ಅಡಿಗೆಮನೆಯ ಪರಿಚಾರಿಕರಿಗೆಲ್ಲಾ ಮುಖ್ಯಸ್ಥನಾಗಿರು” ಎಂದು ಅವನನ್ನು ಆ ಕೆಲಸಕ್ಕೆ ಗೊತ್ತುಮಾಡಿಕೊಂಡನು. ಭೀಮನು ಅಡಿಗೆಯ ಮನೆಯಲ್ಲಿದ್ದುಕೊಂಡು ರಾಜನಿಗೆ ತುಂಬ ಅಚ್ಚುಮೆಚ್ಚಿನವನಾದನು. ಆದರೆ ತನ್ನ ಕೈಕೆಳಗಿನ ಪರಿಚಾರಕನಿಗೆ ಕೂಡ ಅವನ ಗುರುತು ಹತ್ತಲಿಲ್ಲ. </p>
<p> ಅನಂತರ ದ್ರೌಪದಿಯು ತಾನು ಬಿರಿಹುಯ್ದುಕೊಂಡಿದ್ದ ಕೂದಲನ್ನು ಮೇಲಕ್ಕೆತ್ತಿ ಬಲಗಡೆಯಲ್ಲಿ ಬಿಟ್ಟುಕೊಂಡು ಒಂದು ಕೊಳಕು ಬಟ್ಟೆಯನ್ನುಟ್ಟು ಸೈರಂಧ್ರಿಯ ವೇಷದಿಂದ ನಗರವನ್ನು ಪ್ರವೇಶಿಸಿದಳು. ಅವಳ ಹಿಂದೆ ಗಂಡಸರೂ ಹೆಂಗಸರೂ ಹೋಗುತ್ತ “ನೀನು ಯಾರು? ನಿನಗೆ ಏನು ಕೆಲಸ?” ಎಂದು ಕೇಳುತ್ತಿದ್ದರು. ಅವಳು ಅವರಿಗೆ ತಾನು ರಾಜಸೈರಂಧ್ರಿಯೆಂದೂ ಕೆಲಸವನ್ನು ಹುಡುಕಿಕೊಂಡು ಬಂದಿದ್ದಳೆಂದೂ ಹೇಳಿದಳು. ವಿರಾಟನ ಹೆಂಡತಿಯಾದ ಸುದೇಷ್ಣೆಯು ಅವಳನ್ನು ಬರಮಾಡಿಕೊಂಡು ಕೇಳಲು ಅವಳಿಗೂ ಅದೇ ಉತ್ತರವನ್ನು ಹೇಳಿದಳು. ಸುದೇಷ್ಣೆಯು “ಇಂಥ ಸುಂದರಿಯರು ಯಾರಾದರೂ ಸೈರಂಧ್ರಿಯಾಗಿರುವುದುಂಟೆ? ನೀನು ಒಳ್ಳೆಯ ಕಾಶ್ಮೀರಿ ಕುದುರೆಯಂತಿದ್ದೀಯೆ. ನೀನು ಯಾರು? ದೇವತೆಯೆ, ಗಂಧರ್ವಳೇ, ಅಪ್ಸರಸ್ತ್ರೀಯೇ? ಎಂದು ಕೇಳಿದಳು. ದ್ರೌಪದಿಯು ”ಅಮ್ಮಾ ನಾನು ದೇವತೆಯೂ ಅಲ್ಲ, ಗಂಧರ್ವಳೂ ಅಲ್ಲ, ಅಪ್ಸರಳೂ ಅಲ್ಲ; ನಿಜವಾಗಿ ಹೇಳುತ್ತೇನೆ-ನಾನು ಸೈರಂಧ್ರಿ. ತಲೆಬಾಚಿ ಹೆರಳುಹಾಕಬಲ್ಲೆ, ಅಲಂಕಾರಮಾಡಬಲ್ಲೆ ಹೂ ಕಟ್ಟಬಲ್ಲೆ; ನಾನು ಸತ್ಯಭಾಮೆಯ ಹತ್ತಿರವೂ ದ್ರೌಪದಿಯ ಹತ್ತಿರವೂ ಇದ್ದೆ. ನನ್ನ ಹೆಸರು ಮಾಲಿನಿ. ಹೀಗೆ ಅಲ್ಲಿ ಇಲ್ಲಿ ಇರುತ್ತೇನೆ. ಎಷ್ಟು ಬಟ್ಟೆ ಯಾವಬಟ್ಟೆ ಸಿಕ್ಕಿದರೆ ಅಷ್ಟನ್ನೇ ಅದನ್ನೇ ಉಡುತ್ತೇನೆ. ಈಗ ನಿಮ್ಮ ಮನೆಗೆ ಬಂದಿದ್ದೇನೆ“ ಎಂದಳು. ಸುದೇಷ್ಣೆಯು ”ನಿನ್ನನ್ನೇನೋ ನಾನು ಸಂತೋಷದಿಂದ ಇಟ್ಟುಕೊಳ್ಳಬಲ್ಲೆ; ಆದರೆ ನೋಡು; ಇಲ್ಲಿಯ ಹೆಂಗಸರೂ ಇಲ್ಲಿ ಕಾಣುವ ಗಿಡಮರಗಳೂ ಕೂಡ ನಿನ್ನಲ್ಲಿ ಮೋಹಗೊಂಡಂತೆ ತೋರುತ್ತಿದೆ. ಇನ್ನು ಗಂಡಸರು ಕಂಡರೆ ಮೋಹಗೊಳ್ಳದೆ ಇರುತ್ತಾರೆಯೇ? ನಮ್ಮ ಅರಸನು ನಿನ್ನಂಥ ದಿವ್ಯ ಸುಂದರಿಯನ್ನು ಕಂಡರೆ ನನ್ನನ್ನು ಬಿಟ್ಟುಬಿಟ್ಟು ನಿನ್ನ ಹಿಂದೆಹಿಂದೆಯೇ ತಿರುಗಿಯಾನು: ಅವನ ಹಾಗೇ ಮಿಕ್ಕ ಗಂಡಸರೂ ಮೋಹಪರವಶ ರಾದಾರು. ನಿನ್ನನ್ನು ನನ್ನ ಮನೆಗೆ ಸೇರಿಸಿಕೊಳ್ಳುವುದು, ನಳ್ಳಿಯು ಗರ್ಭಪಡೆದು ಮೃತ್ಯುವನ್ನು ತಂದು ಕೊಂಡಂತಾಗುತ್ತದೆಯೇನೋ ಎಂದು ನಾನು ಶಂಕೆಪಡುತ್ತೇನೆ" ಎಂದಳು. </p>
<p> ದ್ರೌಪದಿ - ನಾನು ವಿರಾಟರಾಜನಿಗೂ ದಕ್ಕತಕ್ಕವಳಲ್ಲ, ಮತ್ತಾವನಿಗೂ ಏನು ಮಾಡಿದರೂ ದೊರೆಯತಕ್ಕವಳಲ್ಲ. ನನಗೆ ಐದು ಜನ ಪ್ರಾಯಸ್ಥರಾದ ಗಂಧರ್ವರು ಗಂಡಂದಿರಾಗಿದ್ದಾರೆ. ಅವರು ನನ್ನನ್ನು ಯಾವಾಗಲೂ ಕಾಪಾಡುತ್ತಿರುತ್ತಾರೆ. ನನ್ನನ್ನು ಸಾಧಾರಣ ಹೆಂಗಸಿನಂತೆ ಭಾವಿಸಿ ಯಾರಾದರೂ ವಶಪಡಿಸಿಕೊಳ್ಳಲು ಬಂದರೆ ಅಂದಿನ ರಾತ್ರಿಯೇ ಅವರು ಮಡಿಯುವುದು ನಿಜ ಹಾಗಲ್ಲದೆ ಯಾರು ಪರಿಚಾರಕಳೆಂದು ಮಿಕ್ಕಿದ್ದು ಹಕ್ಕಿದ್ದು ಆಹಾರ ಹಾಕದೆ, ಕೈಕಾಲು ತೊಳೆಸಿಕೊಳ್ಳದೆ, ನನಗೆ ತಕ್ಕ ಮರ್ಯಾದೆಕೊಟ್ಟು ಕಾಪಾಡುತ್ತಾರೋ ಅಂಥವರನ್ನು ಕಂಡರೆ ನನ್ನ ಪತಿಗಳು ತುಂಬ ಸಂತೋಷಪಡುವರು. </p>
<p> ಸುದೇಷ್ಣೆಯು ಈ ಮಾತನ್ನು ಕೇಳಿ ಒಪ್ಪಿ ಅವಳನ್ನು ತನ್ನಲ್ಲಿ ಕೆಲಸಕ್ಕಿಟ್ಟುಕೊಂಡಳು. ಯಾರಿಗೂ ಅವಳ ಗುರುತಾಗಲಿಲ್ಲ. </p>
<p> ಆಮೇಲೆ ಸಹದೇವನು ಗೌಳಿಗನ ವೇಷಭೂಷ ನಡೆನುಡಿಗಳಿಂದೊಡಗೂಡಿ ವಿರಾಟನಲ್ಲಿಗೆ ಬಂದು “ರಾಜ! ನಾನು ಪಾಂಡವರ ದನಕರುಗಳನ್ನು ನೋಡಿಕೊಂಡಿದ್ದೆ. ಈಗ ಅವರೆಲ್ಲೋ ಕಾಣೆ: ಆದ್ದರಿಂದ ನಿನ್ನಲ್ಲಿ ಇರೋಣವೆಂದು ಬಂದಿದ್ದೇನೆ. ನಿನ್ನನ್ನು ಬಿಟ್ಟು ಬೇರೆಯವರಾರೂ ನನಗೆ ಒಪ್ಪಲಿಲ್ಲ” ಎಂದನು. </p>
<p> ವಿರಾಟ - ಅಯ್ಯಾ! ನೀನು ಬ್ರಾಹ್ಮಣನೋ ಕ್ಷತ್ರಿಯನೋ ಇರಬೇಕು; ಒಳ್ಳೆಯ ರೂಪವಂತ; ನಿನ್ನಲ್ಲಿ ಗೊಲ್ಲನ ಲಕ್ಷಣವೇನೂ ಕಾಣುವುದಿಲ್ಲ. ನೀನು ಯಾವ ವಿದ್ಯೆಯನ್ನು ಬಲ್ಲೆ? ಏನು ಕೆಲಸ ಮಾಡಿಕೊಂಡು ನನ್ನಲ್ಲಿ ಇರಲು ಅಪೇಕ್ಷಿಸುತ್ತೀಯೇ? ಸಂಬಳವನ್ನು ಕೇಳುತ್ತೀಯೇ?</p>
<p> ಸಹದೇವ- ನಾನು ಯುಧಿಷ್ಠಿರನಲ್ಲಿ ಗೋಪಾಲಕನಾಗಿದ್ದೆ. ತಂತಿಪಾಲನೆಂದು ನನ್ನನ್ನು ಕರೆಯುತ್ತಾರೆ. </p>
<p>ನನಗೆ ಹತ್ತು ಯೋಜನದ ಪ್ರದೇಶದಲ್ಲಿ ಹಿಂದೆ ಇಂದು ಮತ್ತು ಮುಂದೆ ದನಕರುಗಳಿಗೆ ಸಂಬಂಧಪಟ್ಟ ಸಂಗತಿಗಳೆಲ್ಲವೂ ತಿಳಿಯುತ್ತವೆ. ನನ್ನ ರಕ್ಷಣೆಯಲ್ಲಿ ದನದ ಮಂದೆ ಬೆಳೆಯುತ್ತದೆ;ರೋಗರಹಿತವಾಗಿರುತ್ತದೆ. </p>
<p>ಅಲ್ಲದೆ ನಾನು ಒಳ್ಳೆಯ ಜಾತಿಯ ಹೋರಿಗಳ ಲಕ್ಷಣವನ್ನು ಬಲ್ಲೆ. ಇದೇ ನಾನು ಕಲಿತಿರುವ ವಿದ್ಯೆ. ಈ ಕೆಲಸವನ್ನು ಬಿಟ್ಟು ಬೇರೆ ಕೆಲಸದಿಂದ ಜೀವಿಸಲು ನನಗೆ ಸಾಧ್ಯವಿಲ್ಲ. </p>
<p> ಈ ಮಾತನ್ನು ಕೇಳಿ ವಿರಾಟನು ಸಹದೇವನನ್ನು ಅವನು ಕೇಳಿದ ಸಂಬಳ ಕೊಟ್ಟು ತನ್ನ ಹತ್ತಿರ ಇಟ್ಟುಕೊಂಡನು. ಯಾರಿಗೂ ಅವನ ಗುರುತು ಗೊತ್ತಾಗಲಿಲ್ಲ. </p>
<p> ಅನಂತರ ಅರ್ಜುನನು ಕಿವಿಯಲ್ಲಿ ಕುಂಡಲಗಳನ್ನು ಇಟ್ಟು, ಕೈಯಲ್ಲಿ ಶಂಖದ ಬಳೆಗಳನ್ನು ತೊಟ್ಟು ಜಡೆ ಹಾಕಿಕೊಂಡು ವಿರಾಟನ ಸಭೆಗೆ ಬಂದು “ನನ್ನ ಹೆಸರು ಬೃಹನ್ನಳೆ; ನಾನು ಹಾಡಬಲ್ಲೆ. ವಾದ್ಯವನ್ನು ನುಡಿಸಬಲ್ಲೆ, ನರ್ತನಮಾಡಬಲ್ಲೆ; ನಿನ್ನ ಮಗಳಿಗೆ ಅವುಗಳನ್ನು ಬೇಕಾದರೆ ಕಲಿಸಿಕೊಡುತ್ತೇನೆ” ಎಂದನು. ಅದರಂತೆ ವಿರಾಟನು ಅವನನ್ನು ನೇಮಿಸಿಕೊಳ್ಳಲು ನೃತ್ಯ ಗೀತ ವಾದ್ಯಗಳನ್ನು ಹೇಳಿಕೊಡುತ್ತ ಅರ್ಜುನನು ಅವಳಿಗೂ ಅವಳ ಸಖಿಯರಿಗೂ ಪರಿಚಾರಿಕೆಯರಿಗೂ ಪ್ರೀತಿಪಾತ್ರನಾದನು. ಆದರೆ ಅಂತಃಪುರದವರಿಗಾಗಲೀ ಹೊರಗಿನವರಿಗಾಗಲೀ ಯಾರಿಗೂ ಅವನ ಗುರುತು ಆಗಲಿಲ್ಲ. </p>
<p> ಆಮೇಲೆ ನಕುಲನು ಬಂದು ವಿರಾಟರಾಜನ ಕುದುರೆಗಳನ್ನು ನೋಡುತ್ತಿರಲು ಅದು ವಿರಾಟನ ಕಣ್ಣಿಗೆ ಬಿದ್ದು ಇವನು ಯಾರೋ ನಮ್ಮ ಕುದುರೆಗಳನ್ನು ಬಹುವಾಗಿ ನೋಡುತ್ತಿದ್ದಾನೆ: ಅವನು ಅವುಗಳನ್ನು ಬಲ್ಲವನಾಗಿರಬೇಕು; ಯಾರೋ ವೀರನಂತೆ ಕಾಣುತ್ತಾನೆ. ಅವನನ್ನು ಕರೆದುಕೊಂಡು ಬನ್ನಿ“ ಎಂದು ತನ್ನ ಅನುಚರರಿಗೆ ಹೇಳಿದನು. ಅವನು ಬಂದ ಕೂಡಲೆ ”ನೀನು ಯಾರು? ಎಲ್ಲಿಂದ ಬರುತ್ತಿದ್ದೀಯೇ? ಏನು ವಿದ್ಯೆ ಕಲಿತಿದ್ದೀಯೇ?“ ಎಂದು ಕೇಳಲು, ನಕುಲನು ನಾನು ಯುಧಿಷ್ಠಿರನಲ್ಲಿ ಅಶ್ವಪಾಲಕನಾಗಿದ್ದೆ. ನನಗೆ ಕುದುರೆಗಳ ಸ್ವರೂಪ ಚೆನ್ನಾಗಿ ಗೊತ್ತು; ಅವುಗಳ ಚಿಕಿತ್ಸೆಯನ್ನು ಬಲ್ಲೆ; ಯಾವ ಕುದುರೆಯನ್ನಾದರೂ ಪಳಗಿಸಿ ಏರಬಲ್ಲೆ. ಯಾವ ಕುದುರೆಯೂ ನನ್ನ ಮುಂದೆ ತುಂಟತನ ಮಾಡದು. ನನ್ನನ್ನು ಧರ್ಮರಾಜನು ಗ್ರಂಥಿಕನೆಂದು ಕರೆಯುತ್ತಿದ್ದನು” ಎಂದನು. ವಿರಾಟನು ಅದನ್ನು ಕೇಳಿ ಸಂತೋಷಪಟ್ಟು “ಹಾಗಾದರೆ ನನ್ನಲ್ಲಿರುವ ಕುದುರೆಗಳನ್ನು ನಿನ್ನ ವಶಕ್ಕೆ ಕೊಡುತ್ತೇನೆ. ನನ್ನ ಕಾಸಗಾರರೂ ಸಾರಥಿಗಳೂ ನಿನ್ನ ಕೈಕೆಳಗಿರಲಿ; ಇದು ನಿನಗೆ ಇಷ್ಟವಾದರೆ ಹೇಳು. ನಿನ್ನನ್ನು ನೋಡಿದಾಗ ಧರ್ಮರಾಜನನ್ನು ನೋಡಿದಷ್ಟೆ ಸಂತೋಷವಾಯಿತು. ಪಾಪ! ಆ ಪಾಂಡವರು ಇಂಥ ಭೃತ್ಯರನ್ನು ಬಿಟ್ಟು ಹೇಗೆ ಇದ್ದಾರೋ!” ಎಂದನು.</p>
<p> ಇದಕ್ಕೆ ನಕುಲನು ಒಪ್ಪಿ ಅವನಲ್ಲಿ ಕೆಲಸಕ್ಕೆ ನಿಂತನು. ಯಾರಿಗೂ ಅವನ ಗುರುತು ಹತ್ತಲಿಲ್ಲ. </p>
<p> ಹೀಗೆ ಪಂಚಪಾಂಡವರು ತಮ್ಮ ತಮ್ಮ ಕೆಲಸಗಳಿಂದ ವಿರಾಟರಾಜನನ್ನು ಸಂತೋಷಪಡಿಸುತ್ತಾ ಒಬ್ಬರಿಗೊಬ್ಬರು ಒತ್ತಾಸೆಯಾಗಿ, ಯಾರಿಗೂ ತಿಳಿಯದಂತೆ ಜೀವಿಸಿಕೊಂಡಿದ್ದರು. ದ್ರೌಪದಿಯು ತನ್ನ ಗಂಡಂದಿರ ಮುಂದೆ ಸುಳಿದಾಡಿಕೊಂಡು ತನ್ನ ಕಷ್ಟವನ್ನು ಮರೆತು ಅವರು ಉಲ್ಲಾಸದಲ್ಲಿರಲು ಅನುವಾದಳು. </p>
<p> ಪಾಂಡವರು ವಿರಾಟನಗರದಲ್ಲಿ ತಮ್ಮ ಅಜ್ಞಾತವಾಸವನ್ನು ಆರಂಭಿಸಿ ಹತ್ತು ತಿಂಗಳು ಕಳೆದವು. ದ್ರೌಪದಿಯು ಸುದೇಷ್ಣೆಯಲ್ಲಿ ಚಾಕರಿಮಾಡಿಕೊಂಡು ಬಹುವಾಗಿ ಕ್ಲೇಶಪಡುತ್ತಿದ್ದಳು. ಹೀಗೆ ಅಂತಃಪುರದಲ್ಲಿ ಓಡಾಡುತ್ತಿದ್ದ ಅವಳನ್ನು ಒಂದು ದಿನ ಸುದೇಷ್ಣೆಯ ತಮ್ಮನೂ ವಿರಾಟನ ಸೇನಾಪತಿಯೂ ಆದ ಕೀಚಕನು ಕಂಡು ಮೋಹಿಸಿ“ಈಕೆ ಯಾರು? ನಾನು ಈ ಹಿಂದೆ ಇವಳನ್ನು ಇಲ್ಲಿ ನೋಡಿರಲಿಲ್ಲ. ಇವಳು ವಾಸನೆಗಟ್ಟಿದ ಮದ್ಯದಂತೆ ನನ್ನನ್ನು ಉನ್ಮಾದಗೊಳಿಸುತ್ತಿದ್ದಾಳೆ!” ಎಂದುಕೊಂಡು ದ್ರೌಪದಿಯನ್ನು ಅನುನಯಿಸುತ್ತ “ಎಲೈ ಭಾಮಿನಿ, ನಿನ್ನ ಈ ರೂಪೂ ಯೌವನವೂ ಮುಡಿಯದ ಮಾಲೆಯಂತೆ ವ್ಯರ್ಥವಾಗುತ್ತಿದೆ. ನಾನು ಈ ಮೊದಲು ಮದುವೆ ಮಾಡಿಕೊಂಡಿರುವ ಹೆಂಡಿರನ್ನು ನಿನಗಾಗಿ ಬಿಟ್ಟುಬಿಡುತ್ತೇನೆ; ಅವರೆಲ್ಲರೂ ನಿನ್ನ ದಾಸಿಯರಾಗಲಿ; ನಾನೂ ನಿನಗೆ ದಾಸನಂತಿರುತ್ತೇನೆ; ನನ್ನ ವಶಳಾಗು!” ಎಂದು ಕೇಳಿಕೊಂಡನು. </p>
<p> ದ್ರೌಪದಿ - ಅಯ್ಯಾ, ನೀನು ಕೇಳಬಾರದವರನ್ನು ಕೇಳುತ್ತಿದ್ದೀಯೆ. ನಾನು ಹೀನ ಜಾತಿಯವಳು; ಜಡೆ ಹೆಣೆಯುವ ಪರಿಚಾರಿಕೆ; ಕೊಳಕಳು; ಪರಪತ್ನಿ. ಪ್ರಾಣಿಗಳಿಗೆ ಅವರವರ ಹೆಂಡಿರಲ್ಲಿ ಪ್ರೀತಿ ಇರುವುದು ಸಹಜ; ಪರರ ಹೆಂಡರಿಗೆ ಆಸೆ ಪಡಬಾರದು. ಸತ್ಪುರುಷನಾದವನು ಅಕಾರ್ಯ ಮಾಡಬಾರದು. ಬುದ್ಧಿಗೆಟ್ಟು ಪಾಪಮಾಡಿದರೆ ಕೆಟ್ಟ ಹೆಸರೂ ಅಪಾಯವೂ ಒದಗುವುವು. ನಾನು ದುರ್ಲಭಳು; ನನ್ನನ್ನು ವೀರರಾದ ಐದು ಜನ ಗಂಧರ್ವರು ರಕ್ಷಿಸುತ್ತಿದ್ದಾರೆ. ಅವರಿಗೆ ಸಿಟ್ಟು ಬಂದರೆ ನಿನ್ನನ್ನು ಕೊಂದುಬಿಡುತ್ತಾರೆ ಅನ್ಯಾಯವಾಗಿ ಪ್ರಾಣ ಕಳೆದುಕೊಳ್ಳಬೇಡ. ಈಗ ನೀನು ಯೋಚಿಸುತ್ತಿರುವ ಕಾರ್ಯ ಕೈಲಾಗದ ಹುಡುಗನು ನದಿಯ ಒಂದು ದಡದ ಮೇಲೆ ನಿಂತುಕೊಂಡು ಇನ್ನೊಂದು ದಡಕ್ಕೆ ಹಾರಬೇಕೆಂದು ಯೋಚಿಸುವಂತಿದೆ. ತಾಯಿಯ ತೊಡೆಯ ಮೇಲೆ ಮಲಗಿರುವ ಮಗು ಚಂದ್ರನನ್ನು ಅಪೇಕ್ಷಿಸುವಂತೆ ವೃಥಾ ನನ್ನನ್ನು ಏಕೆ ಅಪೇಕ್ಷಿಸುತ್ತೀಯೆ?</p>
<p> ಹೀಗೆ ದ್ರೌಪದಿಯು ತನ್ನನ್ನು ನಿರಾಕರಿಸಲು ಕೀಚಕನು ಸುದೇಷ್ಣೆಯಲ್ಲಿಗೆ ಹೋಗಿ “ಅಕ್ಕಾ, ನೀನು ಹೇಗಾದರೂ ಮಾಡಿ ನನಗೆ ಸೈರಂಧ್ರಿಯೊಡನೆ ಸಮಾಗಮ ಮಾಡಿಸಬೇಕು. ಇಲ್ಲದಿದ್ದರೆ ನನ್ನ ಪ್ರಾಣ ನಿಲ್ಲುವುದಿಲ್ಲ!” ಎಂದು ಬಹು ವಿಧವಾಗಿ ಹೇಳಿಕೊಂಡನು. ಅದನ್ನು ಕೇಳಿ ಆಕೆ ಮನಸ್ಸು ಕರಗಿ, ತನ್ನ ಕಾರ್ಯ ತಮ್ಮನ ಪ್ರಯೋಜನ, ದ್ರೌಪದಿಯ ದುಃಖ ಎಲ್ಲವನ್ನೂ ಯೋಚಿಸಿ ಕೊನೆಗೆ ತಮ್ಮನನ್ನು ಕುರಿತು “ನೀನು ಹಬ್ಬಕ್ಕೆ ತಿಂಡಿ ತೀರ್ಥಗಳನ್ನು ಮದ್ಯವನ್ನೂ ಮಾಡಿಸಿಡು; ಆ ಮದ್ಯವನ್ನು ತರುವುದಕ್ಕೆಂದು ಅವಳನ್ನು ನಾನು ನಿನ್ನಲ್ಲಿಗೆ ಕಳುಹಿಸುತ್ತೇನೆ. ಅವಳು ಹಾಗೆ ಬಂದು ಒಬ್ಬಳೇ ಇರುವಾಗ ಒಲಿದರೆ ಒಲಿಸಿಕೋ!” ಎಂದಳು. ಅದಕ್ಕೆ ಅವನು ಒಪ್ಪಿ ಅನ್ನಪಾನಾದಿಗಳನ್ನು ಸಿದ್ಧಪಡಿಸಿ ವರ್ತಮಾನಕೊಡಲು, ಸುದೇಷ್ಣೆಯು ದ್ರೌಪದಿಗೆ “ಸೈರಂಧ್ರಿ, ನನಗೆ ತುಂಬ ಬಾಯಾರಿಕೆಯಾಗಿದೆ; ಕೀಚಕನ ಮನೆಗೆ ಹೋಗಿ ಪಾನವನ್ನು ತೆಗೆದುಕೊಂಡು ಬಾ!” ಎಂದು ಹೇಳಿದಳು. </p>
<p> ದ್ರೌಪದಿ- ಅಮ್ಮ, ನಾನು ಅವನ ಮನೆಗೆ ಹೋಗಲಾರೆ. ಆತನು ನಾಚುವುದಿಲ್ಲ. ಹೇಸುವುದಿಲ್ಲ ಇದು ನಿನಗೆ ಗೊತ್ತು. ನಾನು ಅಲ್ಲಿಗೆ ಹೋದರೆ ಕಾಮಪೀಡಿತನಾಗಿ ಅವನು ನನ್ನನ್ನು ಅವಮಾನ ಪಡಿಸುವನು; ಆದ್ದರಿಂದ ನಾನು ಹೋಗಲಾರೆ; ನೀನು ಹೇಳಿದಂತೆ ಕೇಳುವ ಎಷ್ಟೋ ಪರಿಚಾರಿಕೆಯರು ನಿನ್ನಲ್ಲಿದ್ದಾರೆ; ಅವರಲ್ಲಿ ಯಾರನ್ನಾದರೂ ಕಳುಹಿಸು. </p>
<p>ಸುದೇಷ್ಣೆಯು “ನಾನು ಇಲ್ಲಿಂದ ನಿನ್ನನ್ನು ಕಳುಹಿಸಿದರೆ ಅವನು ಎಂದಿಗೂ ಏನೂ ಮಾಡಲಾರ ಹೋಗು” ಎಂದು ಮದ್ಯಕ್ಕಾಗಿ ಬಂಗಾರದ ಪಾತ್ರೆಯೊಂದನ್ನು ಕೊಟ್ಟು ಕಳುಹಿಸಿದಳು; ಆದ್ದರಿಂದ ಅವಳು ಹಿಂದು ಮುಂದು ನೋಡುತ್ತ ಅಂಜುತ್ತ ಅಳುಕುತ್ತ ದೈವ ಮಾಡಿಸಿದ್ದಾಗಲೀ ಎಂದುಕೊಂಡು ಹೊರಟಳು. ಪಾಂಡವರನ್ನು ಬಿಟ್ಟು ಅನ್ಯರನ್ನು ನಾನು ಅರಿಯದಿದ್ದರೆ, ಆ ಸತ್ಯದಿಂದ ಕೀಚಕನು ನನ್ನನ್ನು ವಶಪಡಿಸಿಕೊಳ್ಳುವುದು ಸಾಧ್ಯವಾಗದಿರಲಿ ಎಂದುಕೊಂಡಳು. ಅವಳನ್ನು ಕಂಡ ಕೀಚಕನಿಗೆ, ಹೊಳೆ ದಾಟಬೇಕೆಂದಿದ್ದವನಿಗೆ ದೋಣಿ ಕಂಡಂತೆ ಆನಂದವಾಗಿ “ಸೈರಂಧ್ರಿ, ನಿನಗೆ ಸ್ವಾಗತ! ಬಾ! ಇಂದಿನ ರಾತ್ರಿ ಸಾರ್ಥಕವಾಯಿತು; ನನ್ನನ್ನು ಸಂತೋಷಗೊಳಿಸು ಬಾ!” ಎಂದು ಕರೆದನು. </p>
<p> ದ್ರೌಪದಿ - ರಾಜಪುತ್ರಿಯು ನನ್ನನ್ನು ಇಲ್ಲಿಗೆ ಕಳುಹಿಸಿದಳು; ಅವಳಿಗೆ ತುಂಬಾ ಬಾಯಾರಿಕೆ</p>
<p>ಆಗಿದೆಯಂತೆ; ಕುಡಿಯುವುದಕ್ಕೆ ತಗೆದುಕೊಂಡು ಹೋಗಿ ಕೊಡಬೇಕಂತೆ. </p>
<p> ಕೀಚಕನು “ಅದನ್ನು ಇನ್ನು ಯಾರಾದರೂ ತೆಗೆದುಕೊಂಡು ಹೋಗಿ ಕೊಡುತ್ತಾರೆ!” ಎಂದು ಅವಳ ಬಲಗೈಯನ್ನು ಹಿಡಿದುಕೊಂಡನು. ಅವಳು ಅದನ್ನು ಕೊಡವಿಕೊಂಡು, ಕೀಚಕನನ್ನು ನೆಲದ ಮೇಲೆ ತಳ್ಳಿ ದೊರಯೂ ಯುಧಿಷ್ಠಿರನೂ ಇದ್ದ ಸಭಾಭವನಕ್ಕೆ ಓಡಿಬಂದಳು. ಅವನು ಅವಳ ಜುಟ್ಟನ್ನು ಹಿಡಿದು ಹಿಂದೆಯೇ ಓಡಿಬಂದು ದೊರೆಯ ಕಣ್ಣೆದುರಿಗೇ ಒದ್ದು ಕೆಡವಿದನು. ಸಭೆಯಲ್ಲಿದ್ದ ಯುಧಿಷ್ಠಿರ ಭೀಮಸೇನರೂ ಇದನ್ನು ಕಂಡರು. ಭೀಮನು ಕೀಚಕನನ್ನು ಕೊಂದುಬಿಡುವಷ್ಟು ಕೋಪದಿಂದ ಹಲ್ಲು ಕಡಿಯುತ್ತಿರಲು, ಧರ್ಮರಾಜನು ಸನ್ನೆಮಾಡಿ ತಮ್ಮ ಅಜ್ಞಾತವಾಸವನ್ನು ಜ್ಞಾಪಿಸಿದನು. ಭೀಮನು ತಡೆದು ಕೊಳ್ಳಬೇಕಾಯಿತು. ದ್ರೌಪದಿಯು ಸಭಾದ್ವಾರದಲ್ಲಿ ಅಳುತ್ತ ನಿಂತು, ಗುಟ್ಟಿಗೆ ಕಟ್ಟುಬಿದ್ದು ದೀನರಾಗಿ ಕುಳಿತಿರುವ ಗಂಡಂದಿರನ್ನು ನೋಡುತ್ತ, ತನ್ನ ಗುರುತು ಸಿಕ್ಕದಂತೆ ಹೀಗೆಂದಳು. “ಈ ಸೂತಪುತ್ರನು ಮಾನಿಷ್ಠಯಾದ ನನ್ನನ್ನು ಒದೆದಿದ್ದಾನೆ. ಶೂರರೂ ಸತ್ಯವಂತರೂ ದಾಂತರೂ ಬಲವಂತರೂ ಆದವರ ಹೆಂಡತಿಯನ್ನು ಒದೆದಿದ್ದಾನೆ. ಶರಣಾಗತರಿಗೆಲ್ಲಾ ಶರಣಾದವರ ಹೆಂಡತಿಯನ್ನು ಒದೆದಿದ್ದಾನೆ. ಗುಪ್ತರಾಗಿರುವ ಆ ಮಹಾರಥರೆಲ್ಲಿ? ಅಷ್ಟು ಶೂರರಾದರೂ, ನಪುಂಸಕರಂತೆ, ಪ್ರಿಯಪತ್ನಿಯನ್ನು ಸೂತಪುತ್ರನು ಒದೆಯುತ್ತಿದ್ದರೆ ಹೇಗೆ ಸಹಿಸಿಕೊಂಡಿದ್ದಾರೆ? ಅವರ ಕೋಪತಾಪಗಳು ಎಲ್ಲಿ ಹೋದುವು? ಈ ದುರಾತ್ಮನು ನನ್ನನ್ನು ಒದೆಯುತ್ತಿದ್ದರೆ ಸುಮ್ಮನಿರುವರಲ್ಲ! ಈ ರಾಜನು ಅಧರ್ಮಿ ಎಂದು ಅವನನ್ನು ದೂರಿದರೆ ಏನುಮಾಡಿದ ಹಾಗಾಯಿತು? ಈ ಅನ್ಯಾಯವನ್ನು ನೋಡುತ್ತಿರುವವರೆಲ್ಲ ಅಧರ್ಮಿಗಳೇಯೆ! ಎಲೈ ರಾಜನೆ! ನೀನು ಕೀಚಕನ ವಿಷಯದಲ್ಲಿ ಸ್ವಲ್ಪವೂ ರಾಜನಂತೆ ವರ್ತಿಸುತ್ತಿಲ್ಲ. ನಿನ್ನ ಧರ್ಮ ಕಳ್ಳ ಕಾಕರ ಧರ್ಮ. ಕೀಚಕನ ಧರ್ಮ ಎಂಥಾದ್ದೋ ಮತ್ಸ್ಯರಾಜನ ಧರ್ಮವೂ ಅಂಥಾದ್ದೇ ಆಗಿದೆ. ಇದನ್ನು ಅನುಮತಿಸಿದ ಸಭಾಸದರೂ ಅಧರ್ಮಿಗಳೇಯೆ. ರಾಜನೇ, ನಿನ್ನನ್ನು ನಾನು ನಿಂದಿಸುವುದಿಲ್ಲ; ತುಂಬಿದ ಸಭೆಯಲ್ಲಿ ನಿನ್ನೆದುರಿಗೆ, ಕೀಚಕನು ನಡೆಸಿದ ಈ ಅತ್ಯಾಚಾರವನ್ನು ಸಭಿಕರು ವಿಮರ್ಶಿಸಲಿ!”</p>
<p> ಈ ಮಾತನ್ನು ಕೇಳಿ ವಿರಾಟನು, “ಸೈರಂಧ್ರಿ, ನಿಮ್ಮ ಈ ಜಗಳ ನನ್ನ ಹಿಂದೆ ಬೇರೆ ಕಡೆ ನಡೆದದ್ದು; ಇದನ್ನು ನಾನು ಕಾಣೆ; ನಿಜಸ್ಥಿತಿಯನ್ನು ತಿಳಿಯದೆ ನಡೆದರೆ ನನಗೆ ಒಳ್ಳೆಯದಾದೀತೆ?” ಎಂದು ಬಿಟ್ಟನು. ಆದರೆ ಸಭಿಕರು ದ್ರೌಪದಿಯ ಮಾತನ್ನು ಗೌರವಿಸಿ ಕೀಚಕನನ್ನು ದೂಷಿಸಿದರು. ಧರ್ಮರಾಜನು ಬಂದ ಕೋಪವನ್ನು ನುಂಗಿಕೊಂಡನು. ಅದರಿಂದ ಹಣೆ ಬೆವರಿಟ್ಟಿತು. ದ್ರೌಪದಿಯನ್ನು ಕುರಿತು “ಸೈರಂಧ್ರಿ, ಇಲ್ಲಿ ನಿಲ್ಲಬೇಡ; ಸುದೇಷ್ಣೆಯ ಮನೆಗೆ ಹೋಗು. ವೀರಪತ್ನಿಯರು ಗಂಡಂದಿರನ್ನು ಅನುಸರಿಸುವರು. ನಿನ್ನ ಪತಿಗಳು ಇದು ಕೋಪಕ್ಕೆ ಕಾಲವಲ್ಲವೆಂದುಕೊಂಡಿದ್ದಾರೆಂದು ನಾನು ತಿಳಿಯುತ್ತೇನೆ. ಹೋಗು, ಇಲ್ಲಿ ರಾಜನ ಪಗಡೆಯಾಟಕ್ಕೆ ಅಡ್ಡಿಮಾಡಬೇಡ. ಗಂಧರ್ವರು ನಿನಗೆ ಪ್ರಿಯವನ್ನು ಉಂಟುಮಾಡುತ್ತಾರೆ” ಎಂದು ಹೇಳಿದನು. ದ್ರೌಪದಿಯು ಕೋಪದಿಂದ ಕಣ್ಣು ಕೆಂಪೇರಿರಲು ಅಳುತ್ತ ಸುದೇಷ್ಣೆಯಲ್ಲಿಗೆ ಓಡಿಬಂದಳು. ರಾಣಿಯು ಅವಳನ್ನು ಕಂಡು “ಎಲೆ ಶೋಭನೆ! ಇದೇಕೆ ಅಳುತ್ತೀಯೆ? ನಿನ್ನನ್ನು ಯಾರು ಹೊಡೆದರು? ಏನು ಅಪ್ರಿಯವನ್ನು ಮಾಡಿದರು?” ಎಂದು ಕೇಳಿದಳು. ದ್ರೌಪದಿಯು “ನಿನಗೆ ಮದ್ಯವನ್ನು ತರಲು ಹೋಗಿದ್ದ ನನ್ನನ್ನು ಕೀಚಕನು, ನಿರ್ಜನ ಸ್ಥಳದಲ್ಲಿ ಹೇಗೋ ಹಾಗೆ, ರಾಜಸಭೆಯಲ್ಲಿ ದೊರೆಯ ಕಣ್ಣಮುಂದೇ ಒದ್ದನು” ಎಂದು ಉತ್ತರಕೊಟ್ಟಳು. ಸುದೇಷ್ಣೆಯು “ನೀನು ಇಚ್ಛಿಸಿದರೆ, ಹೀಗೆ ಕಾಮಪರವಶನಾಗಿ ತನಗೆ ಲಭ್ಯಳಲ್ಲದ ನಿನ್ನನ್ನು ನಿರ್ಬಂಧಿಸಿದ ಕೀಚಕನಿಗೆ ನಾನು ಶಿಕ್ಷೆಮಾಡಿಸುತ್ತೇನೆ” ಎಂದು ಸಮಾಧಾನಮಾಡಿದಳು. ದ್ರೌಪದಿಯು, ಇರಲಿ ಅವನನ್ನು ಶಿಕ್ಷಿಸುವವರು ಬೇರೆ ಇದ್ದಾರೆ; ಇಂದೇ ಅವನಿಗೆ ಖಂಡಿತವಾಗಿ ಲೋಕಾಂತರ ಪ್ರಾಪ್ತಿಯಾಗುತ್ತದೆ; ನಾನು ಬಲ್ಲೆ!“ ಎಂದು ಕೋಪದಿಂದ ಮೈ ಉರಿಯುತ್ತ ತನ್ನ ವಾಸಸ್ಥಳಕ್ಕೆ ಹೋದಳು. ಮೈ ತೊಳೆದುಕೊಂಡು ಉಟ್ಟಿದ್ದ ಬಟ್ಟೆಯನ್ನು ನೆನೆಸಿ ಒಗೆದುಕೊಂಡು ಅಳುತ್ತ ‘ಏನು ಮಾಡಲಿ ಎಲ್ಲಿ ಹೋಗಲಿ ಏನು ಮಾಡಿದರೆ ನನ್ನ ಕೆಲಸ ತೀರೀತು, ದುಃಖ ಹರಿದೀತು!” ಎಂದು ಯೋಚಿಸುತ್ತ ಭೀಮನನ್ನು ನೆನೆದುಕೊಂಡಳು. ಈಗ ಭೀಮನನ್ನು ಬಿಟರೆ ತನಗೆ ಪ್ರಿಯವಾದದ್ದನ್ನು ಮಾಡಬಲ್ಲವರು ಮತ್ತಾರೂ ಇಲ್ಲ ಎಂದು ನಿಶ್ಚಯಿಸಿ ಹಾಸಿಗೆಯಿಂದೆದ್ದು, ದುಗುಡು ತುಂಬಿದ ಮನಸ್ಸಿನಿಂದ ಅಡಿಗೆಮನೆಗೆ ಹೋಗಿ ಭೀಮಸೇನನನ್ನು ಎಬ್ಬಿಸಿದಳು. “ಏಳು ಭೀಮಸೇನ! ಏಕೆ ಹೀಗೆ ಸತ್ತವನಂತೆ ನಿದ್ರೆಮಾಡುತ್ತಿದ್ದೀಯೆ? ನನ್ನ ಶತ್ರುವಾದ ಕೀಚಕನು ಅಂಥ ಅಕೃತ್ಯವನ್ನು ಮಾಡಿ ಇನ್ನೂ ಜೀವಿಸಿರುವಾಗ ನೀನು ಹೇಗೆ ನಿದ್ರೆಮಾಡಬಲ್ಲೆ?’ ಎಂದು ಮೂದಲಿಸಿದಳು. ಭೀಮಸೇನನಿಗೆ ಎಚ್ಚರವಾಗಿ, ಎದ್ದುಕುಳಿತು ‘ಇದೇನು ಕೃಷ್ಣೆ, ಇಷ್ಟು ಹೊತ್ತಿನಲ್ಲಿ ಬಂದೆ? ನಿನ್ನ ಸುಖವೋ ದುಃಖವೋ ಏನಿದೆಯೋ ಹೇಳಿಬಿಡು. ನಿನಗೆ ಏನೇನು ಕಷ್ಟ ಬಂದಿದ್ದರೂ ಅದರಿಂದ ಬಿಡುಗಡೆ ಮಾಡುತ್ತಿದ್ದೇನೆ. ಹೇಳಬೇಕಾದದ್ದನ್ನು ಬೇಗ ಹೇಳಿಬಿಟ್ಟು ನಿನ್ನ ಹಾಸಿಗೆಯ ಮೇಲೆ ನೀನು ಮಲಗುವುದಕ್ಕೆ ಹೋಗು; ಯಾರಾದರೂ ಕಂಡುಬಿಟ್ಟಾರು!” ಎಂದನು. </p>
<p> ದ್ರೌಪದಿ- ಯುಧಿಷ್ಠಿರನ ಹೆಂಡತಿಯಾದವಳು ಪಡ್ದಿರುವ ಸಂಕಟವಾವುದು? ನನ್ನ ಎಲ್ಲ ದುಃಖಗಳನ್ನೂ ತಿಳಿದೂ ತಿಳಿದೂ ನನ್ನನ್ನು ಮತ್ತೆ ಏಕೆ ಕೇಳುತ್ತೀಯೆ? ಪ್ರಾತಿಕಾಮಿಯು ನನ್ನನ್ನು ‘ಲೇ ದಾಸಿ’ ಎಂದು ಕೂಗಿ, ಸಭೆಗೆ ಕರೆದು ತಂದದ್ದು ನನ್ನನ್ನು ಇನ್ನೂ ಉರಿಯಿಸುತ್ತಿದೆ. ಆ ದುಃಖವನ್ನು ಅನುಭವಿಸಿ ನಾನಲ್ಲದೆ ಮತ್ತಾವ ರಾಜಪುತ್ರಿಯು ಬದುಕಿರುತ್ತಿದ್ದಳು? ಕಾಡಿಗೆ ಬಂದರೆ ಆ ದುರಾತ್ಮನಾದ ಸೈಂಧವನ ಕಾಟ. ಇಲ್ಲಿ ಆ ಧೂರ್ತರಾಜನ ಎದುರಿಗೇ ಕೀಚಕನ ಒದೆ. ಈ ಕಷ್ಟಗಳನ್ನು ಅನುಭವಿಸಿಯೂ ಬದುಕಿದ್ದು ಫಲವೇನು? ಆ ದುಷ್ಟ ಸೇನಾಪತಿಯು ನಿತ್ಯವೂ ನನ್ನನ್ನು ಹಿಂಸೆಪಡಿಸುತ್ತಿದ್ದಾನೆ. ನನ್ನ ಹೃದಯವು ಈ ಯಾತನೆಯನ್ನು ಅನುಭವಿಸಿ ಅನುಭವಿಸಿ ಬಿರಿದು ಚೂರಾಗುವ ಸ್ಥಿತಿಗೆ ಬಂದಿದೆ. ನನಗೆ ಈ ದುಃಖವನ್ನು ತಂದು ಒಡ್ಡಿದ ನಿಮ್ಮಣ್ಣನನ್ನು ಎಷ್ಟು ನಿಂದಿಸಿದರೂ ಸಾಲದು. ಯಾವ ಜೂಜುಗಾರ ತನ್ನನ್ನೂ ತನ್ನ ರಾಜ್ಯಕೋಶಗಳನ್ನೂ ಇತ್ತಾಪಾರವನ್ನೂ ಕಳೆದುಕೊಂಡು ಕಾಡಿಗೆ ಬರುತ್ತಾನೆ? ನಿತ್ಯವೂ ಸಾವಿರಾರು ಬಂಗಾರದ ನಾಣ್ಯಗಳನ್ನು ಇಟ್ಟು ಬಟ್ಟೆಬರೆಯಿಟ್ಟು ರಥವಿಟ್ಟು ಕುದುರೆಯಿಟ್ಟು ವರ್ಷಗಟ್ಟಲೆ ಜೂಜಾಡಿದ್ದರೂ ಅವು ಮುಗಿಯುತ್ತಿರಲಿಲ್ಲ. ಅಂಥ ಐಶ್ವರ್ಯವನ್ನು ಕಳೆದುಕೊಂಡು ಅವನು ಮಂಕನಾಗಿ ಕುಳಿತಿದ್ದಾನೆ. ದಾಸದಾಸಿಯರಿಂದ ಪರಿವೃತನಾಗಿ, ತಪಸ್ವಿಗಳಿಂದ ಸೇವಿತನಾಗಿ, ಹಗಲೂ ರಾತ್ರಿಯೂ ಅತಿಥಿಗಳಿಗೆ ಅನ್ನವಿಟ್ಟು, ಧಾರಾಳವಾಗಿ ದಾನಮಾಡುತ್ತ, ಕುಂಟ ಕುರುಡ ಮುಂತಾದ ನಿರ್ಗತಿಕರಿಗೆ ಅವಲಂಬನವಾಗಿದ್ದವನು ಈಗ ಮತ್ಸ್ಯರಾಜನಲ್ಲಿ ಪರಿಚಾರಕನಾಗುವ ದುರ್ಗತಿಗೆ ಇಳಿದಿದ್ದಾನೆ. ಅವನನ್ನು ನೋಡಿದರೆ ಯಾರಿಗೆ ದುಃಖವಾಗುವುದಿಲ್ಲ. ನನಗೆ ಇನ್ನೊಂದು ದೊಡ್ಡ ದುಃಖವೆಂದರೆ ಇದು ಹೀಗೆನ್ನುತ್ತೇನಲ್ಲ ಎಂದು ಕೋಪಿಸಬೇಡ; ನನ್ನ ಹೊಟ್ಟೆಯ ಸಂಕಟ ಹಾಗಿದೆ! ನೀನು ಸುದೇಷ್ಣೆಯ ಮುಂದೆ, ಹುಲಿಯೋ ಕೋಣವೋ ಸಿಂಹವೋ ಯಾವುದರೊಡನೆಯಾದರೂ ಹೋರಾಡಿದಾಗ ನನ್ನ ಮನಸ್ಸು ತುಂಬ ತಳಮಳಗುಟ್ಟುತ್ತದೆ. ಅದನ್ನು ನೋಡಿ ಅವಳು ಒಂದು ದಿನ, ಹತ್ತಿರವಿದ್ದ ಹೆಂಗಸರೊಡನೆ “ಒಟ್ಟಿಗೆ ಒಂದೇ ಕಡೆ ಇರುವುದರಿಂದಲೋ ಏನೋ ಈ ಅಡಿಗೆಯವನು ಹೋರಾಡುತ್ತಿದ್ದರೆ ಸೈರಂಧ್ರಿ ನೋಡಿ ಕಳವಳಪಡುತ್ತಾಳೆ. ಅವಳೂ ಚೆನ್ನಾಗಿದ್ದಾಳೆ, ಅವನೂ ಚೆನ್ನಾಗಿದ್ದಾನೆ. ಒಬ್ಬರಿಗೊಬ್ಬರು ಅನುರೂಪ ರಾಗಿದ್ದಾರೆ; ಹೆಂಗಸರ ಮನಸ್ಸು ಹೀಗೆ ಅಂತ ಹೇಳುವುದಕ್ಕಿಲ್ಲ. ..” ಎಂದಳು. ನನಗೆ ಕೋಪ ಬಂತು. ಅದನ್ನು ಕಂಡು ಅವಳಿಗೆ ಸಂದೇಹವುಂಟಾಯಿತು. ಇದರಿಂದ ನನಗೆ ಆದ ದುಃಖ ಅಷ್ಟಿಷ್ಟಲ್ಲ; ಇದಕ್ಕೆಲ್ಲಾ ಯುಧಿಷ್ಠಿರನೇ ಕಾರಣ; ಇದನ್ನು ಸಹಿಸಿಕೊಂಡೂ ಜೀವಿಸುವುದರಲ್ಲಿ ಏನು ಉತ್ಸಾಹವಿದ್ದೀತು? ಅರ್ಜುನನನ್ನು ನೋಡಲೇ? ಸುರನರೋರಗರನ್ನು ಏಕಾಕಿಯಾಗಿಯೇ ಗೆಲ್ಲುತ್ತಿದ್ದ ಆ ವೀರನು ಈಗ ವಿರಾಟರಾಜನ ಹೆಣ್ಣುಮಕ್ಕಳಿಗೆ ಕುಣಿತವನ್ನು ಹೇಳಿಕೊಡುತ್ತಿದ್ದಾನೆ! ಖಾಂಡವವನ್ನು ಆಹುತಿಯಾಗಿ ಕೊಟ್ಟು ಯಜ್ಞೇಶ್ವರನನ್ನು ತೃಪ್ತಿಪಡಿಸಿದವನು , ಅಂತಃಪುರವನ್ನು ಸೇರಿ ಬಾವಿಯಲ್ಲಿ ಬಿದ್ದಿರುವ ಬೆಂಕಿಯಂತೆ ಇದ್ದಾನೆ. ಶತ್ರುಗಳನ್ನು ತಲ್ಲಣಗೊಳಿಸುತ್ತಿದ್ದವನು ಲೋಕವೇ ತಿರಸ್ಕರಿಸುವ ವೇಷ ಹಾಕಿಕೊಂಡಿದ್ದಾನೆ. ಯಾರ ಜಯಘೋಷವನ್ನು ಕೇಳಿ ಶತ್ರುಗಳು ಗಡಗಡನೆ ನಡುಗುತ್ತಿದ್ದರೋ ಅವನ ಸಂಗೀತವನ್ನು ಹೆಂಗಸರು ಕೇಳಿ ನಲಿಯುತ್ತಿದ್ದಾರೆ. ಸೂರ್ಯನಂತೆ ಪ್ರಾಜ್ವಲ್ಯಮಾನವಾದ ಕಿರೀಟವನ್ನು ಇಡುತ್ತಿದ್ದ ತಲೆಗೆ ಜಡೆಹೆಣೆದು ವಿಕಾರ ಮಾಡಿದ್ದಾನೆ. ದಿವ್ಯಾಸ್ತ್ರಗಳನ್ನೂ ಧರಿಸಿದ್ದವನು ಕುಂಡಲಗಳನ್ನು ಧರಿಸಿದ್ದಾನೆ. ಸಾವಿರಾರು ರಾಜರು ಆಜ್ಞಾಧಾರಕರಾಗಿ ವರ್ತಿಸುತ್ತಿದ್ದವನು ವೇಷ ಮರೆಸಿಕೊಂಡು ಹೆಣ್ಣುಹುಡುಗಿಯರ ಪರಿಚಾರಕನಾಗಿದ್ದಾನೆ. ಯಾರ ರಥಘೋಷದಿಂದ ಸಮಸ್ತ ಭೂಮಿಯೇ ಕಂಪಿಸುತ್ತಿತ್ತೋ, ಆ ನಿನ್ನ ತಮ್ಮನ ಜಡೆಯನ್ನೂ ಕರ್ಣಕುಂಡಲಗಳನ್ನೂ ಶಂಖದ ಬಳೆಗಳನ್ನೂ ನೋಡಿದರೆ ನನ್ನ ಜೀವ ಉಡುಗಿ ಹೋಗುತ್ತದೆ. ಹುಡುಗಿಯರ ಮಧ್ಯೆ ವಾದ್ಯಗಳನ್ನು ಇಟ್ಟುಕೊಂಡು ಕುಳಿತುಕೊಂಡಿರುವ ಅವನನ್ನು ವಿರಾಟನು ಬಂದು ನೋಡಿದರೆ ನನ್ನ ಮನಸ್ಸು ಬೆಂದುಹೋಗುತ್ತದೆ. ದನಗಳನ್ನು ಕಾಯ್ದುಕೊಂಡು ಹಸುಗಳ ಮಧ್ಯದಲ್ಲಿ ಹೋರಿಯಂತಿರುವ ಸಹದೇವನನ್ನು ನೋಡಿದರೆ ಮೈ ಬಿಳಿಚಿಹೋಗುತ್ತದೆ. ಹೀಗೆ ದುಃಖಪಡಲು ಅವನು ಮಾಡಿದ ತಪ್ಪೇನು? ಅವನನ್ನು ಕಂಡರೆ ಅತ್ತೆಯವರಿಗೆ ತುಂಬ ಪ್ರೀತಿ. ಅವನನ್ನು ಅವರು ಹೊಗಳದಿದ್ದ ದಿನವಿರಲಿಲ್ಲ. “ಅವನು ತುಂಬ ನಡತೆವಂತ, ಶೀಲವಂತ, ಮಧುರಭಾಷಿ. ಅವನ ಮೇಲೆ ನನಗೆ ತುಂಬ ಆಭಿಮಾನ; ಅವನನ್ನು ಕಾಡಿನಲ್ಲಿದ್ದಾಗ ಹಗಲೂ ರಾತ್ರಿಯೂ ಎಚ್ಚರದಿಂದ ನೋಡಿಕೊಳ್ಳುತ್ತಿರು” ಎಂದು ಅವರು ಹೇಳಿದ್ದರು. ಅಂಥವನು ದನ ಕಾಯ್ದುಕೊಂಡು, ರಾತ್ರಿ ಕರುಗಳ ಚರ್ಮದ ಮೇಲೆ ಬಿದ್ದಕೊಂಡು ಕಾಲ ಕಳೆಯುವುದನ್ನು ನೋಡಿಯೂ ನಾನು ಬದುಕಿರಬಹುದೇ? ರೂಪ ಅಸ್ತ್ರ ಬುದ್ಧಿ ಮೂರರಲ್ಲಿಯೂ ಹೆಸರಾದ ನಕುಲನು ವಿರಾಟನಲ್ಲಿ ಕಾಸದಾರನಾಗಿದ್ದಾನೆ! ಇದನ್ನು ನೋಡುತ್ತಿರುವ ನನಗೆ ಹೇಗೆ ಸುಖವಿದ್ದೀತು ಭೀಮಸೇನ? ಯುಧಿಷ್ಠಿರನಿಂದ ಇಂಥ ನೂರಾರು ಕಷ್ಟಗಳು ಪ್ರಾಪ್ತವಾಗಿವೆ. ಅವುಗಳನ್ನು ಅನುಭವಿಸುತ್ತಿರುವ ನಿಮ್ಮನ್ನು ನೋಡಿ ನೋಡಿ ನಾನು ನವೆಯುತ್ತಿದ್ದೇನೆ. ನಾನು ಸುದೇಷ್ಣೆಯಲ್ಲಿ ಸೈರಂಧ್ರಿಯಾಗಿ ಪರಿಚಾರಿಕೆ ಮಾಡುತ್ತಿರುವುದೂ ಈ ಜೂಜುಗಾರನ ದೆಸೆಯಿಂದಲೇ ಅಲ್ಲವೇ? ರಾಜಪುತ್ರಿ ಯಾದ ನನಗೆ ಬಂದಿರುವ ಅವಸ್ಥೆಯನ್ನು ನೋಡು! ಜಯಾಪಜಯಗಳು ನಿತ್ಯವಲ್ಲ, ಕಾಲಾಧೀನವಾದವು, ಎಂದು ತಿಳಿದು ನಿಮ್ಮ ಅಭ್ಯುದಯ ಕಾಲವನ್ನು ನಿರೀಕ್ಷಿಸುತ್ತಿದ್ದೇನೆ. ಯಾವುದು ಜಯವನ್ನು ಕೊಡುವುದೋ ಅದೇ ಅಪಜಯವನ್ನೂ ಕೊಡುವುದು. ದಾನಿಗಳು ಯಾಚಕರಾಗುವರು. ಕೊಂದವರು ಕೊಲೆಗೀಡಾಗುವರು- ಎಂದು ಕೇಳಿದ್ದೇನೆ. ದೈವಕ್ಕೆ ಯಾವುದೂ ದೊಡ್ಡದಲ್ಲ. ಯಾವುದೂ ಮೀರಿದ್ದಲ್ಲ; ಹೀಗೆಂದು ಮತ್ತೆ ಸುದೈವದ ಬರುವಿಕೆಯನ್ನು ಕಾಯುತ್ತಿದ್ದೇನೆ. ನೀರು ಮೊದಲು ಎಲ್ಲಿ ನಿಂತಿತ್ತೋ ಮತ್ತೆ ಅಲ್ಲೇ ಬಂದು ನಿಲ್ಲುತ್ತದೆ. ದ್ರುಪದನ ಮಗಳಾಗಿ, ಪಾಂಡವರ ಹೆಂಡತಿಯಾಗಿ, ಈ ಅವಸ್ಥೆಯನ್ನು ಪಡೆದು, ಮತ್ತೊಬ್ಬರಾಗಿದ್ದರೆ ಜೀವಿಸುವುದಕ್ಕೆ ಇಚ್ಛೆಪಡುತ್ತಿದ್ದರೇ? ನಾನು ಹಿಂದೆ ಎಷ್ಡು ಸುಖದಿಂದಿದ್ದೆ ಎಂಬುದನ್ನು ನೀನೇ ಬಲ್ಲೆ. ಅಂಥವಳು ಈಗ ದಾಸಿಯಾಗಿದ್ದೇನೆ. ಇದು ದೈವಿಕವೆಂದೇ ನಾನು ತಿಳಿದಿದ್ದೇನೆ. ಕುಂತಿಗೆ ಹೊರತು ಮತ್ತಾರಿಗೂ ಅಂಗಲೇಪವನ್ನು ಮಾಡಿಕೊಡದಿದ್ದವಳು ಈಗ ಗಂಧವನ್ನು ತೆಯ್ದುಕೊಡುತ್ತಿದ್ದೇನೆ. ನನ್ನ ಕೈಗಳನ್ನು ನೋಡು ಭೀಮಸೇನ! ಹೇಗೆ ಮರಗಟ್ಟಿಹೋಗಿವೆ! ಕುಂತಿಗೂ ನಿಮಗೂ ಎಂದೂ ಹೆದರದಿದ್ದವಳು ಈಗ ವಿರಾಟನ ಕಿಂಕರಳಾಗಿ, ಯಾವಾಗ ರಾಜನು ಏನೆಂದು ಬಿಡುತ್ತಾನೋ, ಗಂಧವು ಸರಿಯಾಗಿದೆಯೋ ಇಲ್ಲವೋ, ಅವನಿಗೆ ಮೆಚ್ಚಿಗೆಯಾಗುತ್ತದೆಯೋ ಇಲ್ಲವೋ ಎಂದು ಹೆದರುತ್ತಿರುತ್ತೇನೆ. </p>
<p> ಹೀಗೆಂದು ಭೀಮಸೇನನನ್ನು ನೋಡುತ್ತ ಅಳುತ್ತ ನಿಟ್ಟುಸಿರುಬಿಡುತ್ತ ಅವನ ಎದೆಯ ಮೇಲೆ ತನ್ನ ತಲೆಯಿಟ್ಟು, “ಭೀಮಸೇನ! ನಾನು ಹಿಂದೆ ತುಂಬ ಪಾಪ ಮಾಡಿದ್ದಿರಬೇಕು. ಇಲ್ಲದಿದ್ದರೆ ಎಂದೋ ಸತ್ತುಹೋಗಬೇಕಾಗಿದ್ದ ನಾನು ಇನ್ನೂ ಬದುಕಿರೋಣವೆಂದರೇನು?” ಎಂದು ಗೋಳಿಟ್ಟಳು. ಭೀಮಸೇನನು ಊದಿ ಜಡ್ಡುಕಟ್ಟಿದ್ದ ಅವಳ ಕೈಗಳನ್ನು ತನ್ನ ಕೆನ್ನೆಗಳ ಮೇಲಿಟ್ಟುಕೊಂಡು, ಮಹಾವೀರನಾದರೂ ಗೋಳೋ ಎಂದು ಅತ್ತುಬಿಟ್ಟನು. ಅವುಗಳ ಮೇಲೆ ಕಣ್ಣೀರು ಸುರಿಸಿದನು. ಆಮೇಲೆ ಮಹಾದುಃಖದಲ್ಲಿ ಮುಳುಗಿ ಹೀಗೆಂದನು-“ನಿನ್ನ ಎರಡು ಕೈಗಳೂ ಹೀಗೆ ಕೆಂಪಾಗಿ ಜಡ್ಡುಕಟ್ಟಿ ಹೋದಮೇಲೆ, ನನ್ನ ಬಾಹುಬಲವೂ ಅರ್ಜುನನ ಗಾಂಡೀವವೂ ವ್ಯರ್ಥ! ನಾನು ವಿರಾಟನ ಸಭೆಯಲ್ಲಿಯೇ ಜಗಳವಾಡಿಬಿಡುತ್ತಿದ್ದೆ. ಆದರೆ ಧರ್ಮರಾಜನು ಕಣ್ಣುಸನ್ನೆಯಿಂದ ಅಡ್ಡಿಪಡಿಸಿದನು. ಅದನ್ನು ತಿಳಿದು ನಾನು ಸುಮ್ಮನಾದೆ. ರಾಜ್ಯವನ್ನು ಕಳೆದುಕೊಂಡು, ದುರ್ಯೋಧನ ಕರ್ಣ ಶಕುನಿ ಮುಂತಾದ ಕೌರವರನ್ನು ಕೊಲ್ಲದೆ, ಆ ಪಾಪಿ ದುಶ್ಯಾಸನನ ತಲೆಯನ್ನು ಚೆಂಡಾಡದೆ ಇರುವುದು ನನ್ನ ಹೃದಯದಲ್ಲಿ ಭರ್ಜಿಯನ್ನು ಇರಿದಂತಾಗಿದೆ! ಏನು ಮಾಡುವುದು? ನೀನು ತಿಳಿದವಳು! ಧರ್ಮವನ್ನು ಬಿಡಬೇಡ; ಕ್ರೋಧವನ್ನು ಬಿಡು. ಮಹಾರಾಜನಾದ ಯುಧಿಷ್ಠಿರನು ನಿನ್ನ ಈ ದೂಷಣೆಯನ್ನು ಕೇಳಿದರೆ ಪ್ರಾಣ ಬಿಟ್ಟುಬಿಡುತ್ತಾನೆ. ಧನಂಜಯನಾದರೂ ಅಷ್ಟೇ, ಯಮಳರೂ ಅಷ್ಟೇ; ಅವರು ಲೋಕಾಂತರವನ್ನೈದಿದರೆ ನಾನು ಬದುಕಿರಲಾರೆ. ಸುಕನ್ಯೆ, ಇಂದ್ರಸೇನೆ, ಸೀತೆ, ಲೋಪಾಮುದ್ರೆ ಇವರ ವಿಚಾರವನ್ನೆಲ್ಲಾ ಕೇಳಿದ್ದೀಯಷ್ಟೆ? ಅವರೆಲ್ಲರೂ ರೂಪವತಿಯರು, ಪತಿವ್ರತೆಯರು? ಪತಿಯನ್ನು ಎಷ್ಟುಕಷ್ಟಬಂದರೂ ಅನುವರ್ತಿಸಿಕೊಂಡಿದ್ದವರು. ಎಲೈ ಕಲ್ಯಾಣಿ ನೀನು ಅಂಥ ಗುಣಗಳುಳ್ಳವಳೇಯೆ. ಆದ್ದರಿಂದ ಸ್ವಲ್ಪ ಸಹಿಸಿಕೋ; ಹೆಚ್ಚು ಕಾಲವೇನಲ್ಲ; ಇನ್ನು ಹದಿನೈದು ದಿನ ಮಾತ್ರ; ಹದಿಮೂರನೆಯ ವರ್ಷ ಮುಗಿಯಿತೆಂದರೆ ನೀನು ರಾಣಿಯಾಗುವೆ”.</p>
<p> ದ್ರೌಪದಿ- ಭೀಮಸೇನ, ನಾನು ಹೀಗೆ ಗೋಳಾಡಿದ್ದು ದುಃಖವನ್ನು ತಡೆಯಲಾರದ್ದರಿಂದ; ಮಹಾರಾಜನನ್ನು ನಿಂದಿಸುವುದಕ್ಕಲ್ಲ. ಹಿಂದೆ ನಡೆದದ್ದು ಹಾಗಿರಲಿ ; ಈಗ ಪ್ರಾಪ್ತವಾಗಿರುವ ಕೆಲಸವನ್ನು ನಡೆಸಬೇಕಾಗಿದೆ. ಸುದೇಷ್ಣೆಯು ನನ್ನ ರೂಪನ್ನು ನೋಡಿ, “ದೊರೆಯು ಇವಳನ್ನು ಬಿಟ್ಟಾನೇ!” ಎಂದು ಶಂಕಿಸುತ್ತಲೇ ಇದ್ದಾಳೆ. ಅವಳ ಈ ಮನೋಭಾವವನ್ನು ಬಲ್ಲ ಮತ್ತು ಸ್ವತಃ ದುಷ್ಟನಾದ ಈ ಕೀಚಕನು ನನ್ನನ್ನು ಯಾವಾಗಲೂ ಬೇಡುತ್ತಿರುತ್ತಾನೆ. ನಾನು ರೇಗಿ ಆದರೆ ಕೋಪವನ್ನು ನುಂಗಿಕೊಂಡು ಕಾಮಪರವಶನಾದ ಅವನನ್ನು ಕುರಿತು, “ನೀನು ಜೀವದಿಂದ ಉಳಿಯುವ ಮಾರ್ಗವನ್ನು ನೋಡು ಕೀಚಕ! ನಾನು ಗಂಧರ್ವರ ಹೆಂಡತಿ; ಅವರು ಐದು ಜನರಿದ್ದಾರೆ.; ಅವರು ಶೂರರು, ಸಾಹಸಿಗಳು; ಅವರು ನಿನ್ನನ್ನು ಕೊಂದುಬಿಡುವರು!” ಎಂದೆ. ಆ ದುಷ್ಟನು ಅದಕ್ಕೆ “ಲೇ ಸೈರಂಧ್ರಿ, ನಾನು ಗಂಧರ್ವರಿಗೆ ಹೆದರುವವನಲ್ಲ; ಅವರು ನೂರು ಜನ ಬರಲಿ, ಸಾವಿರ ಜನ ಬರಲಿ, ಯುದ್ಧಮಾಡಿ ಕೊಲ್ಲುತ್ತೇನೆ. ನೀನು ನನ್ನ ವಶಳಾಗು” ಎಂದು ಉತ್ತರಕೊಟ್ಟನು. ನಾನು, “ಕೀಚಕ, ನಾನು ಧರ್ಮದಲ್ಲಿ ನಿರತಳು; ಕುಲಶೀಲಗಳನ್ನುಳ್ಳವಳು. ಯಾರಿಗೂ ಸಾವು ಉಂಟುಮಾಡುವುದು ನನಗೆ ಇಷ್ಟವಿಲ್ಲ. ಆದ್ದರಿಂದ ಬದುಕಿದ್ದೀಯೆ” ಎಂದೆ. ಅವನು ಗಹಗಹಿಸಿ ನಕ್ಕನು. ಧರ್ಮವೆಂದರೆ ಅವನಿಗೆ ಲಕ್ಷ್ಯವಿಲ್ಲ. ಪಾಪಿ, ದುರ್ಮಾರ್ಗ: ಅವನನ್ನು ತಡೆದು ತಡೆದು ಸಾಕಾಯಿತು; ಈಗಲೂ ಕಾಟಕೊಡುತ್ತಾನೆ; ನಾನು ಸಹಿಸಲಾರೆ; ಕ್ಷತ್ರಿಯನಾದವನಿಗೆ ಶತ್ರು ನಾಶಕ್ಕಿಂತ ಬೇರೆ ಧರ್ಮವಿಲ್ಲವೆಂದು ಕೇಳಿದ್ದೇನೆ. ಆ ಕೀಚಕನು ಧರ್ಮರಾಜನ ಮತ್ತು ನಿನ್ನ ಕಣ್ಣೆದುರಿಗೇ ನನ್ನನ್ನು ಒದ್ದನಲ್ಲಾ! ಭೀಮಸೇನ, ಹಿಂದೆ ನೀನು ಜಟಾಸುರನನ್ನು ಕೊಂದೆ, ಜಯದ್ದಥನನ್ನು ಸದೆಬಡಿದೆ; ಅದರಂತೆ ಇವನನ್ನೂ ಕೊಲ್ಲು! ತಾನು ದೊರೆಗೆ ಬೇಕಾದವನೆಂದು ಅವನು ನನ್ನನ್ನು ಹಿಂಸೆಮಾಡುತ್ತಿದ್ದಾನೆ. ಕಲ್ಲಿನ ಮೇಲೆ ಮಡಕೆಯನ್ನು ಕುಕ್ಕುವಂತೆ ಅವನನ್ನು ಕುಕ್ಕಿ ಚೂರು ಚೂರು ಮಾಡು. ನಾಳೆ ಹೊತ್ತು ಹುಟ್ಟುವುದರೊಳಗೆ ಅವನು ಸಾಯದಿದ್ದರೆ ನಾನು ವಿಷಪಾನಮಾಡಿ ಸಾಯುತ್ತೇನೆ. ಅವನಿಗೆ ವಶಳಾಗುವುದಕ್ಕಿಂತ ನಿನ್ನ ಮುಂದೆ ಪ್ರಾಣಬಿಡುವುದು ಲೇಸು.</p>
<p> ಹೀಗೆಂದು ದ್ರೌಪದಿಯು ಭೀಮನ ಎದೆಯನ್ನು ನೆಮ್ಮಿಕೊಂಡು ಗಟ್ಟಿಯಾಗಿ ಅತ್ತಳು.; ಭೀಮನು ಅವಳನ್ನು ತಬ್ಬಿಕೊಂಡು ಬಹುವಾಗಿ ಸಮಾಧಾನಮಾಡಿ “ಭದ್ರೆ! ಆಗಲಿ; ನೀನು ಹೇಳಿದಂತೆಯೇ ಮಾಡುತ್ತೇನೆ. ಆ ಕೀಚಕನನ್ನು ಬಂಧು ಬಾಂಧವರೊಡನೆ ಕೊಲ್ಲುತ್ತೇನೆ. ಇವೊತ್ತು ಬೆಳಗಾದ ಮೇಲೆ ಯಾರಿಗೂ ತಿಳಿಯದಂತೆ ಅವನೊಡನೆ ಒಂದು ಸಂಕೇತವನ್ನು ಮಾಡಿಕೊ. ರಾತ್ರಿ ಮತ್ಸ್ಯರಾಜನ ನರ್ತನಶಾಲೆಗೆ ಅವನು ಬರಲಿ; ಅಲ್ಲಿ ರಾತ್ರಿಯ ಹೊತ್ತು ಯಾರೂ ಇರುವುದಿಲ್ಲ. ಧೃಢವಾದ ಮಂಚವಿದೆ. ಅದರ ಮೇಲೆ ಅವನಿಗೆ ಅವನ ತಾತಂದಿರ ದರ್ಶನ ಮಾಡಿಸುತ್ತೇನೆ!” ಎಂದನು. ಇಬ್ಬರೂ ಬಹುವಾಗಿ ಅತ್ತರು; ತುಂವ ದುಃಖದಿಂದ ಉಳಿದ ರಾತ್ರಿಯನ್ನು ಹೇಗೋ ಕಳೆದರು. ಬೆಳಗಾಗುತ್ತಿದ್ದ ಹಾಗೇ ಕೀಚಕನು ಅರಮನೆಗೆ ಬಂದು ದ್ರೌಪದಿಯನ್ನು ಕುರಿತು, “ನಿನ್ನೆ ದೊರೆಯ ಕಣ್ಣೆದುರಿಗೇ ನಿನ್ನನ್ನು ಒದೆದೆ; ನಿನ್ನನ್ನು ಯಾರೂ ರಕ್ಷಿಸದೆ ಹೋದರು. ವಿರಾಟನು ಹೆಸರುಮಟ್ಟಿಗೆ ದೊರೆ; ನಿಜವಾದ ದೊರೆಯೆಂದರೆ ನಾನು! ಆದ್ದರಿಂದ ನನ್ನನ್ನು ಸೇರಿ ಸುಖವಾಗಿರು; ನಿನಗೆ ಬೇಕಾದ ಐಶ್ವರ್ಯವನ್ನು ಕೊಡುತ್ತೇನೆ. ದಾಸದಾಸಿಯರನ್ನು ಕೊಡುತ್ತೇನೆ; ರಥಾಶ್ವಗಳನ್ನು ಕೊಡುತ್ತೇನೆ; ನಾನೂ ದಾಸನಾಗುತ್ತೇನೆ. ನನ್ನ ವಶಳಾಗು! ಬೇಕಾದರೆ ನಾನೇ ನೀನಿರುವ ಮನೆಗೆ ಬರುತ್ತೇನೆ” ಎಂದನು.</p>
<p> ದ್ರೌಪದಿ- ಒಂದು ಕರಾರಿನ ಮೇಲೆ ನಾನು ಒಪ್ಪುತ್ತೇನೆ. ಇದು ನಿನ್ನ ತಮ್ಮಂದಿರಿಗಾಗಲಿ, ಸ್ನೇಹಿತರಿಗಾಗಲಿ ತಿಳಿಯಕೂಡದು; ಗಂಧರ್ವರಿಗೆ ಎಲ್ಲಿ ತಿಳಿದುಬಿಡುತ್ತದೆಯೋ ಎಂಬುದಿಷ್ಟೇ ನನ್ನ ಹೆದರಿಕೆ.</p>
<p> ಕೀಚಕ- ಹಾಗೇ ಆಗಲಿ; ನಾನೊಬ್ಬನೇ ಯಾರಿಗೂ ತಿಳಿಯದಂತೆ ನೀನಿರುವ ಸ್ಥಳಕ್ಕೆ ಬರುತ್ತೇನೆ.</p>
<p> ದ್ರೌಪದಿ- ಹಾಗಾದರೆ ಇಂದು ರಾತ್ರಿ ಕತ್ತಲೆಯಲ್ಲಿ ಅರಮನೆಯ ನಾಟ್ಯಶಾಲೆಗೆ ಬಾ. ಅಲ್ಲಿ ಹಗಲುಹೊತ್ತು ಹುಡುಗಿಯರು ನಾಟ್ಯವಾಡುತ್ತಿದ್ದು ರಾತ್ರಿಯ ಹೊತ್ತು ಎಲ್ಲರೂ ಹೊರಟುಹೋಗಿರುತ್ತಾರೆ; ಗಂಧರ್ವರು ಅದನ್ನು ಕಾಣರು. </p>
<p> ಸೈರಂಧ್ರಿಯು ತನ್ನ ಪಾಲಿನ ಮೃತ್ಯುವೆಂಬುದು ಕೀಚಕನಿಗೆ ಗೊತ್ತಿರಲಿಲ್ಲ. ಆದ್ದರಿಂದ ಹಿಗ್ಗುತ್ತ ಮನೆಗೆ ಹೋಗಿ ಆ ಒಪ್ಪೊತ್ತನ್ನು ಒಂದು ತಿಂಗಳಂತೆ ಕಳೆದನು. ಆಮೇಲೆ ಗಂಧಮಾಲ್ಯಾಭರಣಗಳಿಂದ ಅಲಂಕಾರ ಮಾಡಿಕೊಂಡನು. ನಂದಿಹೋಗುವ ದೀಪದಂತೆ ಅವುಗಳಿಂದ ಅವನು ತುಂಬ ಶೋಭಿಸಿದನು. ಕಾಮಮೋಹಿತನಾಗಿದ್ದರಿಂದ ಅವಳ ಮಾತನ್ನು ನಂಬಿ ಅವಳ ಸಮಾಗಮವನ್ನೇ ಚಿಂತಿಸುತ್ತಿರಲು ಆ ಚಿಂತೆಯಲ್ಲಿ ಹಗಲು ಕಳೆದದ್ದೇ ಗೊತ್ತಾಗಲಿಲ್ಲ. </p>
<p> ಕತ್ತಲಾದ ಕೂಡಲೇ ಭೀಮನು ನಾಟ್ಯಶಾಲೆಗೆ ಮುಂದಾಗಿ ಹೋಗಿ, ಅಲ್ಲಿ ಮರೆಸಿಕೊಂಡು ಕೀಚಕನಿಗಾಗಿ ಕಾಯುತ್ತಿದ್ದನು. ಕೀಚಕನು ಕಾಮಮೋಹಿತನಾಗಿ ಬಹು ಸಂತೋಷದಿಂದ ಕತ್ತಲೆ ಕವಿದಿದ್ದ ನಾಟ್ಯಶಾಲೆಗೆ ಬಂದು ಮಂಚದ ಮೇಲೆ ಮಲಗಿದ್ದ ವ್ಯಕ್ತಿಯನ್ನು ಮುಟ್ಟಿ ಮುಗುಳುನಗುತ್ತ “ಇಂದು ನಿನಗೆ ನನ್ನ ಈ ರೂಪಸಂಪತ್ತು ಲಭಿಸಿತು! ನನ್ನಷ್ಟು ಸುಂದರನಾದ ಗಂಡಸಿಲ್ಲ ಎಂದು ನನ್ನ ಮನಗೆ ಬಂದ ಸ್ತ್ರೀಯರೆಲ್ಲರೂ ಹೊಗಳುತ್ತಾರೆ!” ಎಂದನು. ಭೀಮನು “ನೀನು ಸುಂದರನಾಗಿರುವುದು ನಿಜ; ಅದನ್ನು ಹೊಗಳಿಕೊಳ್ಳುವುದೂ ಸರಿಯೇ; ನೀನು ಇಂಥ ಸ್ಪರ್ಶವನ್ನು ಹಿಂದೆ ಎಂದೂ ಅನುಭವಿಸಿರಲಾರೆ!” ಎಂದು ಉತ್ತರವಿತ್ತು, ನಗುತ್ತ ಹಾರಿ ಆತನ ಮೇಲೆ ಬಿದ್ದು, ಹೂಮುಡಿದು ಅಲಂಕಾರಮಾಡಿಕೊಂಡಿದ್ದ ಅವನ ಜುಟ್ಟನ್ನು ಹಿಡಿದುಕೊಂಡನು. ಕೀಚಕನೂ ಬಲಿಷ್ಠನಾದ್ದರಿಂದ ಜುಟ್ಟನ್ನು ಬಿಡಿಸಿಕೊಂಡು ಭೀಮನ ತೋಳುಗಳನ್ನು ಹಿಡಿದನು. ಅವರಿಗೆ ಬಾಹುಯುದ್ಧವು ಮೊದಲಾಯಿತು. ಅದರಿಂದ ಆ ಮಂದಿರವೇ ಅದುರುತ್ತಿತ್ತು. ಒಂದು ಸಲ ಭೀಮ ಬಿದ್ದನು. ಇನ್ನೊಂದು ಸಲ ಕೀಚಕನು ಬಿದ್ದನು. ಕೊನೆಗೆ ಭೀಮನು ಕೀಚಕನ ಎದೆಯ ಮೇಲೆ ಬಲವಾಗಿ ಹೊಡೆದು ಅವನನ್ನು ನಿಶ್ಚೇಷ್ಠಿತನನ್ನಾಗಿ ಮಾಡಿದನು. ಆಮೇಲೆ ಕೈಕಾಲು ಕತ್ತುಗಳನ್ನು ದೇಹದೊಳಕ್ಕೆ ಹೋಗುವಂತೆ ಮರ್ದಿಸಿ ಒಂದು ಮಾಂಸದ ಮುದ್ದೆಯಂತೆ ಮಾಡಿ “ನೋಡು ಬಾ ಪಾಂಚಾಲಿ! ನಿನ್ನ ಕಾಮುಕ ಹೇಗಾಗಿದ್ದಾನೆ!” ಎಂದು ದ್ರೌಪದಿಯನ್ನು ಕರೆದು ತೋರಿಸಿದನು. ಕ್ರಮವಾಗಿ ರೋಷ ಇಳಿಯಲು, ಮತ್ತೆ ಅಡಿಗೆಯ ಮನೆಗೇ ಹೋದನು. ದ್ರೌಪದಿಯು ಹೀಗೆ ಕೀಚಕನನ್ನು ಕೊಲ್ಲಿಸಿ, “ಅಯ್ಯೋ, ಕಾಮುಕನಾದ ಕೀಚಕನು ನನ್ನ ಗಂಡಂದಿರಾದ ಗಂಧರ್ವರಿಂದ ಹತನಾಗಿ ಬಿದ್ದು ಬಿಟ್ಟಿದ್ದಾನೆ. ಬನ್ನಿ, ನೋಡಿ! ಎಂದು ಕೂಗಿಕೊಂಡಳು. ಮೊದಲು ನಾಟ್ಯಶಾಲೆಯ ಕಾವಲುಗಾರರು ಬಂದರು. ಅನಂತರ ನೆಂಟರಿಷ್ಟರು ಬಂದರು. ಬಂದು ನೋಡುತ್ತಾರೆ! ಕೈಕಾಲುಗಳನ್ನು ಒಳಕ್ಕೆ ಎಳೆದುಕೊಂಡ ಆಮೆಯಂತೆ ಕೀಚಕನು ಒಂದು ಉಂಡೆಯಾಗಿ ರಕ್ತಮಯವಾಗಿ ಬಿದ್ದಿದ್ದಾನೆ! ಆದ್ದರಿಂದ ಹೆದರಿಕೊಂಡು ಇದು ಗಂಧರ್ವರ ಕೆಲಸವೇ ಇರಬೇಕೆಂದು ನಿಶ್ಚಯಿಸಿ, ಅತ್ತು ಕರೆದು ಕೊನೆಗೆ ಸಂಸ್ಕಾರಮಾಡುವುದಕ್ಕೋಸ್ಕರ ಶವವನ್ನು ಹೊತ್ತು ತರುತ್ತಾ, ಕಂಬಕ್ಕೆ ಒರಗಿನಿಂತಿದ್ದ ದ್ರೌಪದಿಯನ್ನು ನೋಡಿ, ”ಇವಳಿಗೋಸ್ಕರ ಕೀಚಕ ಪ್ರಾಣ ಕೊಟ್ಟ; ಈ ಕೆಟ್ಟ ಹೆಂಗಸನ್ನು ಕೊಲ್ಲಿ! ಅಥವಾ ಇಲ್ಲಿ ಕೊಲ್ಲುವುದು ಬೇಡ; ಅವನೊಡನೆ ಇವಳನ್ನು ಸುಟ್ಟುಬಿಡೋಣ; ಅದರಿಂದ ಸತ್ತಿದ್ದರೂ ಅವನಿಗೆ ಪ್ರಿಯವಾಗುವುದು“ ಎಂದು ತಮ್ಮ ಈ ಯೋಚನೆಯನ್ನು ವಿರಾಟನಿಗೆ ತಿಳಿಸಿದರು. ಅವರ ಬಲವನ್ನು ಬಲ್ಲ ವಿರಾಟನು ಹೆದರಿ ”ಹಾಗೇ ಮಾಡಿ“ ಎಂದನು. ಒಂದು ಅಪಾಯ ತಪ್ಪಿತೆಂದರೆ ಇನ್ನೊಂದು ಅಪಾಯ ಬಂತು. ಅವಳನ್ನು ಹಿಡಿದು ಹೊತ್ತುಕೊಂಡು ಹೋಗುತ್ತಿರಲು ದ್ರೌಪದಿಯು ಗಟ್ಟಿಯಾಗಿ ”ಜಯ, ಜಯಂತ, ವಿಜಯ, ಜಯತ್ಸೇನ, ಜಯದ್ಬಲ! ಈ ಸೂತರು ನನ್ನನ್ನು ಎಳೆಡುಕೊಂಡು ಹೋಗುತ್ತಿದ್ದಾರೆ! ಕೇಳಿದಿರಾ? ಅರ್ಥವಾಯಿತೇ?“ ಎಂದು ಕೂಗಿಕೊಂಡಳು. ಭೀಮನಿಗೆ ಇದು ಕಿವಿಗೆ ಬಿದ್ದಿತೋ ಇಲ್ಲವೋ, ಹಿಂದು ಮುಂದು ಯೋಚಿಸದೆ ಹಾಸಿಗೆಯಿಂದ ಛಂಗನೆ ಮೇಲೆದ್ದನು. ”ನಿನ್ನ ಮಾತು ನನಗೆ ಕೇಳಿಸಿತು. ಸೈರಂಧ್ರಿ! ಸೂತರಿಗೆ ಹೆದರಬೇಡ; ಬಂದೆ!“ ಎಂದು ಹೇಳಿ ವೇಷ ಮರೆಸಿಕೊಂಡು ಬೇರೆಬಾಗಿಲಿನಿಂದ ಹೊರಹೊರಟು ಸ್ಮಶಾನದ ಕಡೆಗೆ ಬಂದನು. ದಾರಿಯಲ್ಲಿದ್ದ ಒಂದು ಮರವನ್ನು ಕಿತ್ತು ಹಿಡಿದುಕೊಂಡು ದಂಡಧರನಾದ ಯಮನಂತೆ ಭಯಂಕರನಾಗಿ ಓಡಿಬರುತ್ತಿರಲು, ಅವನನ್ನು ನೋಡಿ ಗಂಧರ್ವ ಬಂದನೆಂದು ಹೆದರಿ ದ್ರೌಪದಿಯನ್ನು ಅಲ್ಲಿಯೇ ಬಿಟ್ಟು ಅವರು ಊರಿನ ಕಡೆಗೆ ಓಡಿದರು. ಆದರೆ ಭೀಮನು ಅವರನ್ನು ಹೋಗಗೊಡದೆ ಬಡಿದು ಬಡಿದು ನೂರೈದು ಜನರನ್ನು ಕೊಂದು ಯಮಪುರಿಗೆ ಕಳುಹಿಸಿದನು. ಅನಂತರ ಅಳುತ್ತಿದ್ದ ದ್ರೌಪದಿಯನ್ನು ಸಮಾಧಾನಮಾಡಿ ”ಈಗ ಊರಿಗೆ ಹೋಗು, ಭಯವಿಲ್ಲ! ಎಂದು ಹೇಳಿ ತಾನು ಬೇರೆ ದಾರಿಯಿಂದ ಬಂದು ಅಡಿಗೆಯ ಮನೆಯನ್ನು ಸೇರಿಕೊಂಡನು. ಕೀಚಕರು ಸತ್ತ ವರ್ತಮಾನ ಊರಲ್ಲೆಲ್ಲಾ ಹರಡಿತು. ಹೆಂಗಸರೂ ಗಂಡಸರೂ ಗುಂಪುಗುಂಪಾಗಿ ಸೇರಿದರು; ಭಯದಿಂದಲೂ ವಿಸ್ಮಯದಿಂದಲೂ ಅವರಿಗೆ ಮಾತೇ ಹೊರಡದಂತಾಯಿತು. ಅವರು ರಾಜನ ಬಳಿಗೆ ಹೋಗಿ “ದೊರೆಯೇ, ನೂರು ಸೂತರೂ ಸತ್ತು ಮಲಗಿದ್ದಾರೆ. ಈ ಸೈರಂಧ್ರಿ ಬಿಡುಗಡೆಹೊಂದಿ ಹಿಂದಿರುಗಿ ಮನೆಯ ಕಡೆಗೆ ಬರುತ್ತಿದ್ದಾಳೆ; ಅವಳು ಬಂದರೆ ಊರಲ್ಲಿ ಎಲ್ಲರಿಗೂ ಪ್ರಾಣಭಯವೇ! ಗಂಧರ್ವರು ಮಹಾಬಲಶಾಲಿಗಳು! ನೀನು ತಕ್ಕ ಕಾರ್ಯಕ್ರಮಗಳನ್ನು ಕೈಕೊಳ್ಳಬೇಕು!” ಎಂದು ಹೇಳಿಕೊಂಡರು. ಅವನು ಆ ಕೀಚಕರನ್ನೆಲ್ಲಾ ಒಟ್ಟಿಗೆ ಸೇರಿಸಿ ದಹನಮಾಡಿ ಕ್ರಿಯಾದಿಗಳನ್ನು ನಡೆಸಿಬಿಡಿ“ ಎಂದು ಅಪ್ಪಣೆಮಾಡಿ, ತುಂಬ ಭೀತಿಗೊಂಡು ಸುದೇಷ್ಣೆಯ ಬಳಿಗೆ ಹೋಗಿ ”ಸೈರಂಧ್ರಿ ಬಂದಕೂಡಲೆ ಅವಳನ್ನು ಕುರಿತು ನಾನು ಹೇಳಿದೆನೆಂದು ಹೇಳು: ಅಮ್ಮಾ ಸೈರಂಧ್ರಿ, ನೀನು ಎಲ್ಲಿಗಾದರೂ ಹೊರಟುಹೋಗು! ಗಂಧರ್ವರು ಏನುಮಾಡಿ ಬಿಡುತ್ತಾರೋ ಎಂದು ರಾಜನಿಗೆ ದಿಗಿಲು ಹತ್ತಿಬಿಟ್ಟಿದೆ’ ಎಂದು. ಗಂಧರ್ವರು ಕಾವಲಾಗಿರುವ ಅವಳೊಡನೆ ನಾನೇ ಮಾತನಾಡುವುದಕ್ಕೆ ನನಗೆ ಧೈರ್ಯವಿಲ್ಲ. ಹೆಂಗಸರು ಹೇಳಿದರೆ ತಪ್ಪಾಗುವುದಿಲ್ಲ“ ಎಂದನು. ಇತ್ತಲಾಗಿ ದ್ರೌಪದಿಯು ಹುಲಿಯನ್ನು ಕಂಡ ಜಿಂಕೆಯಂತೆ ಹೆದರಿಕೊಂಡು ಬರುತ್ತಿರಲು ಅವಳನ್ನು ಕಂಡ ಜನರು ಗಂಧರ್ವರ ಹೆದರಿಕೆಯಿಂದ ಓದಲು ಮೊದಲುಮಾಡಿದರು. ಪಾಕಶಾಲೆಯ ಹತ್ತಿರ ಬಂದಾಗ ಬಾಗಿಲಲ್ಲಿ ನಿಂತಿದ್ದ ಭೀಮಸೇನನನ್ನು ನೋಡಿ ಮುಗುಳುನಗುತ್ತ ಮೆಲ್ಲಗೆ ”ನನ್ನನ್ನು ಬಿಡುಗಡೆಮಾಡಿದ ಗಂಧರ್ವರಾಜನಿಗೆ ನಮಸ್ಕಾರ ಎಂದು ಮುಂದೆ ಹೋದಳು. ನಾಟ್ಯಶಾಲೆಗೆ ಹೋದಾಗ ಅಲ್ಲಿದ್ದ ಹುಡುಗಿಯರು ಬಳಲಿ ಬಾಡಿಹೋಗಿದ್ದ ದ್ರೌಪದಿಯನ್ನು ಕಂಡು “ಸೈರಂಧ್ರಿ, ಪುಣ್ಯವಶಾತ್​ ತಪ್ಪಿಸಿಕೊಂಡು ಬಂದೆ! ನಿನ್ನನ್ನು ಹಿಂಸೆಪಡಿಸುತ್ತಿದ್ದ ಆ ಸೂತರೆಲ್ಲಾ ಹತರಾದರು!” ಎಂದು ಸಂತೋಷಪಟ್ಟರು. ಬೃಹನ್ನಳೆಯು “ಅದು ಹೇಗೆ ಬಿಡುಗಡೆಹೊಂದಿದೆ ಸೈರಂಧ್ರಿ? ಅದು ಹೇಗೆ ಅವರೆಲ್ಲಾ ಕೊಲೆಯಾದರು? ಅದನ್ನೆಲ್ಲಾ ನಡೆದದ್ದು ನಡೆದಹಾಗೆ ಕೇಳಬೇಕೆಂದು ನನಗೆ ಆಸೆಯಾಗಿದೆ. ”ಎಂದಳು. ದ್ರೌಪದಿಯು “ಬೃಹನ್ನಳೆ! ನೀನು ಅಂತಃಪುರದಲ್ಲಿ ಸುಖವಾಗಿ ವಾಸಮಾಡಿಕೊಂಡಿದ್ದೀಯೆ; ನಿನಗೇನು ಕೆಲಸ? ಸೈರಂಧ್ರಿಯ ಕಷ್ಟ ಏನಾದರೆ ನಿನಗೇನು? ಅದರಿಂದ ದುಃಖಿತಳಾದ ನನ್ನನ್ನು ನೋಡಿ ನಗುವಂತೆ ಹೀಗೆ ಕೇಳುತ್ತಿದ್ದೀಯೆ!” ಎಂದಳು. ಬೃಹನ್ನಳೆಯು “ಎಲೈ ಶೋಭನೆ! ಬೃಹನ್ನಳೆಗೂ ತುಂಬ ದುಃಖವಾಗಿದೆ. ಆದರೇನು ಮಾಡುವುದು? ಈ ಕೀಳು ಜನ್ಮ ಬಂದಿದೆಯಲ್ಲ! ಇದು ನಿನಗೆ ಗೊತ್ತಾಗುವುದಿಲ್ಲ!” ಎಂದು ಉತ್ತರ ಕೊಟ್ಟಳು. ಅರಮನೆಗೆ ಹೋಗಲು ಸುದೇಷ್ಣೆಯು ರಾಜನಾಡಿದ ಮಾತನ್ನು ಅವಳಿಗೆ ತಿಳಿಸಿ, “ಸೈರಂಧ್ರಿ, ನಿನಗೆ ಎಲ್ಲಿಗೆ ಬೇಕೋ ಅಲ್ಲಿಗೆ ಬೇಗ ಹೊರಟುಹೋಗು! ಇಲ್ಲಿರಬೇಡ. ಅರಸನಿಗೆ ಗಂಧರ್ವರ ಹೆದರಿಕೆಯುಂಟಾಗಿದೆ. ನೀನೂ ತರುಣಿ. ತುಂಬ ರೂಪವತಿ!” ಎಂದು ಅಪ್ಪಣೆ ಮಾಡಿದಳು. ದ್ರೌಪದಿಯು, “ಅಮ್ಮಾ ಇನ್ನು ಹದಿಮೂರು ದಿನ ಮಾತ್ರ ರಾಜನು ಕ್ಷಮೆ ತೋರಲಿ; ಅಷ್ಟುಹೊತ್ತಿಗೆ ಗಂಧರ್ವರು ಕೃತಕೃತ್ಯರಾಗಿ ನನ್ನನ್ನು ಕರೆದುಕೊಂಡು ಹೋಗುತ್ತಾರೆ. ನಿನಗೂ ನಿಮ್ಮ ರಾಜನಿಗೂ ನಿಮ್ಮ ಬಂಧುಬಾಂಧವರಿಗೂ ಒಳ್ಳೆಯದನ್ನು ಮಾಡುತ್ತಾರೆ!” ಎಂದು ಕೇಳಿಕೊಂಡಳು. </p>
<p> ಇತ್ತ ಕೌರವರು ಪಾಂಡವರನ್ನು ಹುಡುಕುವುದಕ್ಕೆಂದು ಕಳುಹಿಸಿದ್ದ ಚಾರರು ಅವರನ್ನು ಎಲ್ಲಿಯೂ ಕಾಣದೆ ಹಸ್ತಿನಾವತಿಗೆ ಹಿಂತಿರುಗಿ ಬಂದು ಸಭಾಮಧ್ಯದಲ್ಲಿದ್ದ ದುರ್ಯೋಧನನನ್ನು ಕಂಡು ಹೀಗೆಂದು ವಿಜ್ಞಾಪಿಸಿದರು. -ಮಹಾರಾಜ, ನಾವು ಆ ಮಹಾರಣ್ಯವನ್ನೆಲ್ಲಾ ಶೋಧಿಸಿದೆವು. ಪಾಂಡವರು ಕಾಣಲಿಲ್ಲ; ಎಲ್ಲಿ ಹೋದರೋ ತಿಳಿಯದು. ಸೂತರು ಅವರ ರಥಗಳನ್ನು ದ್ವಾರಾವತಿಗೆ ತೆಗೆದುಕೊಂಡು ಹೋದರೆಂದು ಕೇಳಿ, ಅಲ್ಲಿ ಹೋಗಿನೋಡಲು, ಸಾರಥಿಗಳು ಬರಿಯ ರಥಗಳನ್ನು ತಂದಿದ್ದರು. ಪಾಂಡವರೂ ಇಲ್ಲ. ದ್ರೌಪದಿಯೂ ಇಲ್ಲ. ಅವರು ಅಳಿದು ಹೋಗಿರಬೇಕೆಂದೇ ನಮಗೆ ತೋರುತ್ತಿದೆ. ಈ ಸಂದರ್ಭದಲ್ಲಿ ಒಂದು ಪ್ರಿಯವಾರ್ತೆಯನ್ನು ಬಿನ್ನವಿಸಿಕೊಳ್ಳುತ್ತೇವೆ. ಅದೇನೆಂದರೆ ತ್ರಿಗರ್ತ ದೇಶವನ್ನು ಜಯಿಸಿದ ಕೀಚಕನು ರಾತ್ರಿ ಗಂಧರ್ವರಿಂದ ಹತನಾಗಿದ್ದಾನೆ. ಮುಂದೇನಪ್ಪಣೆ? ಹೇಳಬೇಕು."</p>
<p> ದುರ್ಯೋಧನನು ಈ ಮಾತನ್ನು ಕೇಳಿ ಬಹಳ ಹೊತ್ತು ಯೋಚಿಸಿ ಸಭಾಸದರನ್ನು ಕುರಿತು “ಈಗೇನು ಮಾಡಬೇಕೆಂದು ತಿಳಿಯುವುದು ಕಷ್ಟವಾಗಿದೆ. ಪಾಂಡವರ ಅಜ್ಞಾತವಾಸದ ಕಾಲವು ಮುಗಿಯುತ್ತ ಬಂತು; ಈ ವರ್ಷ ತುಂಬಿತೆಂದರೆ , ಅವರು ಪ್ರತಿಜ್ಞೆ ಪೂರೈಸಿ ವಿಷದ ಹಾವುಗಳಂತೆ ಕೋಪಾವಿಷ್ಟರಾಗಿ ನಮ್ಮ ಮೇಲೆ ಹರಿದು ಬಂದೇಬಿಡುತ್ತಾರೆ. ಮುಂಚೆಯೇ ಕಂಡುಹಿಡಿದು ಬಿಟರೆ, ತಮ್ಮ ಕೋಪವನ್ನು ನುಂಗಿಕೊಂಡು ಮತ್ತೆ ಕಾಡಿಗೆ ಹೋಗಬೇಕಾಗುವುದು; ರಾಜ್ಯವು ನಿರಾತಂಕವಾಗಿ ನಮಗೇ ಉಳಿಯುವುದು. ಆದ್ದರಿಂದ ಏನು ಮಾಡೋಣ? ಎಲ್ಲರೂ ನಿಮ್ಮ ನಿಮ್ಮ ಸಲಹೆಗಳನ್ನು ಕೊಡಿ” ಎಂದನು. ಕರ್ಣನು “ಇವರಿಗಿಂತಲೂ ಇನ್ನೂ ಗಟ್ಟಿಗರಾದ ಚಾರರನ್ನು ಕಳುಹಿಸಬೇಕು. ಅವರು ಗೋಷ್ಠಿಗಳಲ್ಲಿಯೂ ತೀರ್ಥಕ್ಷೇತ್ರಗಳಲ್ಲಿಯೂ ವಿಚಾರಮಾಡಿ, ಬೆಟ್ಟ ಗುಡ್ಡ ಗ್ರಾಮ ನಗರಗಳನ್ನು ಚೆನ್ನಾಗಿ ಹುಡುಕಬೇಕು” ಎಂದನು. ದುಶ್ಯಾಸನನು ಕರ್ಣನ ಮಾತನ್ನು ಅನುಮೋದಿಸಿ “ಅವರು ಎಲ್ಲಿಯೋ ಕಾಡುಮೃಗಗಳಿಗೆ ಸಿಕ್ಕಿ ನಾಶಹೊಂದಿರಬೇಕು; ಇಲ್ಲ ಮತ್ತಾವುದೋ ಅಪಾಯಕ್ಕೆ ಗುರಿಯಾಗಿರಬೇಕು; ಅಥವಾ ಸಮುದ್ರದಾಚೆಗೆ ಎಲ್ಲೋ ಹೋಗಿರಬೇಕು. ಆದ್ದರಿಂದ ನಿಶ್ಚಿಂತನಾಗಿ ಎಂದಿನಂತೆ ಉತ್ಸಾಹದಿಂದ ನಿನ್ನ ಕೆಲಸವನ್ನು ನೀನು ಮಾಡು!” ಎಂದನು. ದ್ರೋಣನು “ಅಂಥವರು ನಾಶಹೊಂದೋಣವೆಂದರೇನು? ಅಪಾಯಕ್ಕೆ ಒಳಗಾಗೋಣವೆಂದರೇನು? ಅವರು ಶೂರರು ವಿದ್ಯಾವಂತರು ಬುದ್ದಿವಂತರು ಜಿತೇಂದ್ರಿಯರು ಧರ್ಮಜ್ಞರು! ಅರ್ಜುನನಿದ್ದೂ ಅವರ ಯೋಗಕ್ಷೇಮವನ್ನು ನೋಡದೇ ಇರುತ್ತಾನೆಯೇ? ಅವರು ಸತ್ತಿಲ್ಲ. ಕಾಲವನ್ನು ಎದುರುನೋಡುತ್ತಿದ್ದಾರೆ ಎಂದು ನನಗೆ ತೋರುತ್ತದೆ. ಈಗ ಮಾಡಬೇಕಾದ ಕೆಲಸವನ್ನೇನೋ ಮಾಡು; ಆದರೆ ಅವರು ಶೂರರು, ಸಿಕ್ಕಲಾರರು” ಎಂದನು. ಭೀಷ್ಮನು ದ್ರೋಣನನ್ನು ಅನುಮೋದಿಸಿ “ಪಾಂಡವರು ಸತ್ತಿಲ್ಲ. ಅವರು ಸತ್ಯವ್ರತರು ಶೂರರು. ತಮ್ಮ ಪ್ರತಿಜ್ಞೆ ತೀರುವುದನ್ನು ಕಾಯುತ್ತಿದ್ದಾರೆ. ಅವರ ಧರ್ಮವು ಅವರನ್ನು ಕಾಪಾಡುತ್ತಿದೆ; ನೀತಿಜ್ಞರಾದ ಅವರ ಕಾರ್ಯಕ್ರಮವು ಇತರರಿಗೆ ಗೊತ್ತಾಗಲಾರದು; ಆದರೂ ನನ್ನ ಬುದ್ಧಿಗೆ ತೋರಿದ್ದನ್ನು ಹೇಳುತ್ತೇನೆ: ಧರ್ಮರಾಜನು ಎಲ್ಲಿರಲಿ ಅಲ್ಲಿ ಜನರು ಮತ್ಸರವನ್ನು ಬಿಟ್ಟಿರುತ್ತಾರೆ; ಧರ್ಮ ನಿರತರಾಗಿರುತ್ತಾರೆ; ಯಜ್ಞಯಾಗಾದಿಗಳು ನಡೆಯುತ್ತಿರುತ್ತವೆ; ಮಳೆಬೆಳೆಗಳು ಚೆನ್ನಾಗಿ ಆಗುತ್ತವೆ. ಕಾಳುಕಡ್ಡಿಗಳಲ್ಲಿ ರುಚಿಯಿರುತ್ತದೆ. ಹಣ್ಣಿನಲ್ಲಿ ರಸವಿರುತ್ತದೆ. ಹೂವಿನಲ್ಲಿ ವಾಸನೆಯಿರುತ್ತದೆ. ಗಾಳಿ ಹಿತವಾಗಿ ಬೀಸುತ್ತದೆ. ಹಸುಗಳು ಮೈಕೈ ತುಂಬಿಕೊಂಡು, ರುಚಿಯಾದ ಹಾಲು ಮೊಸರು ತುಪ್ಪಗಳು ಧಂಡಿಯಾಗಿರುತ್ತವೆ. ಆ ಪ್ರದೇಶವೇ ನಗುಮುಖವನ್ನು ತಾಳಿರುತ್ತದೆ. ಇಂಥ ಕಡೆಯಲ್ಲಿ ಅವರು ಮರಸಿಕೊಂಡಿರಬೇಕು. ಇಷ್ಟಲ್ಲದೆ ಅವರ ವಿಚಾರ ಬೇರೆ ಏನೂ ಹೇಳಲು ನನಗೆ ತೋರುವುದಿಲ್ಲ. ಯುಧಿಷ್ಠಿರನ ಸ್ವರೂಪವನ್ನು ಬ್ರಾಹ್ಮಣರೂ ಪೂರ್ತಿಯಾಗಿ ಅರಿಯಲಾರರು. ಇನ್ನು ಸಾಧಾರಣ ಜನರು ಏನು ತಿಳಿದಾರು? ಇದನ್ನು ನೀನು ನಂಬುವುದಾದರೆ, ವಿಚಾರಮಾಡಿ ಯಾವುದು ಹಿತವಾಗುತ್ತದೆಯೋ ಅದನ್ನು ಜಾಗ್ರತೆಯಾಗಿ ಮಾಡು” ಎಂದನು. ಕೃಪನು ಅವರನ್ನು ತೀರ್ಥಕ್ಷೇತ್ರಾದಿಗಳಲ್ಲಿ ಹುಡುಕಿಸು; ಜೊತೆಗೆ ಪ್ರಕೃತಕ್ಕೆ ಯಾವುದು ಅಗತ್ಯವೋ ಅಂಥ ಕಾರ್ಯನೀತಿಯನ್ನು ಅವಲಂಬಿಸು; ಎಂಥ ಸಾಧಾರಣ ಶತ್ರುಗಳಾದರೂ ಅವರನ್ನು ಅಲಕ್ಷ್ಯ ಮಾಡತಕ್ಕದ್ದಲ್ಲ; ಅಂಥದರಲ್ಲಿ ಎಲ್ಲಾ ಅಸ್ತ್ರ ಶಸ್ತ್ರಗಳನ್ನೂ ಕುಶಲತೆಯಿಂದ ಉಪಯೋಗಿಸಿ ಯುದ್ಧಮಾಡಬಲ್ಲ ಪಾಂಡವರ ವಿಚಾರದಲ್ಲಿ ಹೇಳಬೇಕಾದದ್ದೇನು? ಈಗ ಪಾಂಡವರು ಗುಪ್ತರಾಗಿದ್ದಾರೆ; ಆದರೆ ಮುಂದೆ ಹೊರಕ್ಕೆ ಬಂದೇಬರುತ್ತಾರೆ; ಆಗ ಅವರ ಬಲವನ್ನೂ ತೇಜಸ್ಸನ್ನೂ ಎದುರಿಸಬೇಕಾದರೆ ನಿನ್ನ ಸೈನ್ಯವನ್ನೂ ಕೋಶವನ್ನೂ ವ್ಯವಸ್ಥೆಗೊಳಿಸಿ ಕೊಳ್ಳಬೇಕು; ಇದನ್ನು ನಿಶ್ಚಯಮಾಡಿಕೊಂಡು ಸಕಾಲದಲ್ಲಿ ತಕ್ಕ ಕಾರ್ಯವನ್ನು ಕೈಕೊಂಡರೆ ನೀನು ಬಲಿಷ್ಠರಾದ ಶತ್ರುಗಳೊಡನೆ ಯುದ್ಧಮಾಡುವುದು ಸಾಧ್ಯವಾಗಿ ಮುಂದೆ ಸುಖವಾಗಿರುತ್ತೀಯೆ“ ಎಂದನು. ಅನಂತರ ತ್ರಿಗರ್ತದೇಶದ ರಾಜನಾದ ಸುಶರ್ಮನು ”ಮತ್ಸ್ಯರಾಜನು ನನ್ನ ರಾಜ್ಯವನ್ನು ಅನೇಕವೇಳೆ ಮುತ್ತಿ ಗೋಳಾಡಿಸಿದ್ದಾನೆ; ಅವನ ಸೇನಾಪತಿಯಾಗಿದ್ದ ಕೀಚಕನು ಪಾಪಕಾರ್ಯಮಾಡಿ ಗಂಧರ್ವರಿಂದ ಹತನಾಗಿದ್ದಾನೆ. ಅವನ ಸಾವಿನಿಂದ ಅ ರಾಜನು ದರ್ಪವಡಗಿ ನಿಸ್ಸಹಾಯನಾಗಿದ್ದಾನೆ. ಆದ್ದರಿಂದ ನೀನು ಒಪ್ಪುವುದಾದರೆ ಆತನ ದೇಶದ ಮೇಲೆ ದಂಡೆತ್ತಿ ಹೋಗೋಣ. ಆ ಪ್ರಾಂತವು ಧನಧಾನ್ಯ ಸಮೃದ್ಧವಾದದ್ದು. ಅದಕ್ಕೆ ಮುತ್ತಿಗೆ ಹಾಕಿದರೆ ರತ್ನಾಭರಣಗಳನ್ನೂ ನಾನಾವಿಧವಾದ ಸಂಪತ್ತನ್ನೂ ಕೊಳ್ಳೆ ಹೊಡೆದುಕೊಂಡು ಬರಬಹುದು. ಅವನ ರಾಜ್ಯವನ್ನು ಒಂದೊಂದು ಊರಾಗಿಯೊ ಒಂದೊಂದು ಭಾಗವಾಗಿಯೋ ತೆಗೆದುಕೊಳ್ಳೋಣ; ಇಲ್ಲದಿದ್ದರೆ ಅವನ ನಗರಕ್ಕೆ ಮುತ್ತಿಗೆಹಾಕಿ ಅವನ ಸಾವಿರರರ ಗೋವುಗಳನ್ನು ಹಿಡಿದುಕೊಂಡು ಬರೋಣ. ಅವನೊಡನೆ ಸಂಧಿಮಾಡಿಕೊಂಡು ಅವನ ಪೌರುಷವನ್ನು ಅಡಗಿಸಿಬಿಡೋಣ; ಇಲ್ಲದಿದ್ದರೆ ಸೈನ್ಯವನ್ನೆಲ್ಲಾ ಕೊಂದು ಅವನನ್ನು ವಶಪಡಿಸಿಕೊಳ್ಳೋಣ; ಹೀಗೆ ಅವನನ್ನು ಹದಕ್ಕೆ ತಂದರೆ ನಿನ್ನ ಬಲವು ಹೆಚ್ಚುವುದಲ್ಲದೆ ನಾವೂ ಸುಖವಾಗಿರಬಹುದು“ ಎಂದನು. ಕರ್ಣನು ಅದನ್ನು ಅನುಮೋದಿಸಿ”ಸುಶರ್ಮನ ಮಾತು ಸೂಕ್ತವಾಗಿದೆ. ಆದ್ದರಿಂದ ಸೈನ್ಯವನ್ನು ಕೂಡಿಹಾಕಿಕೊಂಡು ಹೊರಡೋಣ; ಭೀಷ್ಮದ್ರೋಣಾದಿಗಳು ತಕ್ಕ ಕ್ರಮವನ್ನು ವಿಧಿಸಲಿ; ನಾವೆಲ್ಲಾ ಒಟ್ಟು ಆಲೋಚನೆಮಾಡಿ ವಿರಾಟನ ಮೇಲೆ ಚೈತ್ರಯಾತ್ರೆ ನಡೆಸೋಣ; ಆಸ್ತಿಪಾಸ್ತಿಗಳನ್ನೂ ಬಲಪೌರುಷಗಳನ್ನೂ ಕಳೆದುಕೊಂಡ ಆ ಪಾಂಡವರಿಂದ ನಮಗೆ ಆಗಬೇಕಾದದ್ದೇನು? ಅವರೆಲ್ಲಾ ನಾಶವಾಗಿದ್ದರೂ ಆಗಿರಬಹುದು“ ಎಂದನು. ಅದನ್ನು ದುರ್ಯೋಧನನು ಒಪ್ಪಿ ತನ್ನ ತಮ್ಮನಾದ ದುಶ್ಯಾಸನನನ್ನು ಕರೆದು ”ಹಿರಿಯರೊಡನೆ ಆಲೋಚಿಸಿ ಸೇನೆಯನ್ನು ಸೇರಿಸು; ಕೌರವರೆಲ್ಲಾ ಹೊರಡೋಣ; ಸುಶರ್ಮನು ತ್ರಿಗರ್ತರನ್ನೊಡಗೊಂಡು ಹೋಗಿ ವಿರಾಟರಾಜ್ಯವನ್ನು ಮುತ್ತಲಿ; ಅವನ ಗೋವುಗಳನ್ನು ಹಿಡಿಯಲಿ; ಆಮೇಲೆ ನಾವು ಒಂದುದಿನ ಬಿಟ್ಟುಕೊಂಡು ಹೊರಡೋಣ!“ ಎಂದು ಅಪ್ಪಣೆ ಮಾಡಿದನು. ಅದರಂತೆ ಸುಶರ್ಮನು ಹೋಗಿ ವಿರಾಟನ ಗೋವುಗಳನ್ನು ಹಿಡಿಯಲು ಅವುಗಳನ್ನು ಕಾಯುತ್ತಿದ್ದ ಗೊಲ್ಲರು ಈ ವಿಷಯವನ್ನು ಸಭೆಯಲ್ಲಿದ್ದ ರಾಜನಿಗೆ ತಿಳಿಸಿದರು. ಕೂಡಲೇ ರಾಜನೂ ಅವನ ತಮ್ಮಂದಿರಾದ ಶತಾನೀಕ, ಮದಿರಾಶ್ವರೂ, ವಿರಾಟನ ಹಿರಿಯ ಮಗನಾದ ಶಂಖನೂ, ಕವಚತೊಟ್ಟು ಯುದ್ದಕ್ಕೆ ಸಿದ್ಧರಾದರು. ಆಗ ವಿರಾಟನು ತನ್ನ ತಮ್ಮನಾದ ಶತಾನೀಕನನ್ನು ಕರೆದು ”ಕಂಕ, ಬಲ್ಲವ, ತಂತ್ರಿಪಾಲ, ದಾಮಗ್ರಂಥಿ, ಇವರೂ ಯುದ್ಧಮಾಡಬಲ್ಲರೆಂದು ನನಗೆ ತೋರುತ್ತದೆ. ಆದ್ದರಿಂದ ಅವರಿಗೂ ಕವಚಗಳನ್ನು ಕೊಡು; ರಥಗಳನ್ನೂ ಅಯುಧಗಳನ್ನೂ ಕೊಡು; ವೀರರ ಮೈಕಟ್ಟು ಉಳ್ಳ ಇವರು ಯುದ್ಧಮಾಡಲಾರರೆಂದು ನನಗೆ ಎಂದೂ ಎನ್ನಿಸಿಲ್ಲ “ ಎಂದನು. ಈ ರಾಜಾಜ್ಷೆಯನ್ನು ಅವರು ಪಾಂಡವರಿಗೆ ತಿಳಿಸಲು ಅವರು ಸಂತೋಷದಿಂದ ಒಪ್ಪಿಕೊಂಡರು. ಹೀಗೆ ಎಲ್ಲರೂ ಒಟ್ಟುಗೂಡಿ ಊರುಬಿಟ್ಟು ಹೊರಹೊರಟು ಸಂಜೆಯ ಹೊತ್ತಿಗೆ ತ್ರಿಗರ್ತರನ್ನು ಕಂಡರು. ಕೂಡಲೆ ಯುದ್ಧಕ್ಕೆ ಮೊದಲಾಯಿತು; ಕತ್ತಿ ಪಟ್ಟಿಶ ಪ್ರಾಸ ಶಕ್ತಿ ತೋಮರ ಮುಂತಾದ ಆಯುಧಗಳನ್ನು ಹಿಡಿದು ಎರಡು ಕಡೆಯವರೂ ಹೋರಾಡಿ ಅನೇಕರನ್ನು ಕೊಂದರು. ಆದರೂ ಯಾರೂ ಹಿಮ್ಮೆಟ್ಟಲಿಲ್ಲ. ಅಷ್ಟರಲ್ಲಿ ಸಂಜೆಯಾಯಿತು. ಕತ್ತಲಿಯಿಂದಲೂ ಧೂಳಿನಿಂದಲೂ ಕಣ್ಣುಕಾಣದೆ ಯುದ್ಧ ನಿಂತಿತು; ಆದರೆ ಸ್ವಲ್ಪ ಹೊತ್ತಿನಲ್ಲಿ ಚಂದ್ರೋದಯವಾಗಿ ಎಲ್ಲವೂ ಸ್ಪಷ್ಟವಾಗಿ ಕಾಣಿಸುವಂತಾಗಲು ಮತ್ತೆ ಯುದ್ದ ಮೊದಲಾಯಿತು. ಸುಶರ್ಮನೂ ಅವನ ತಮ್ಮನಾದ ಸುವರ್ಮನೂ ವಿರಾಟನನ್ನು ಅಟ್ಟಿಸಿಕೊಂಡು ಬಂದು ಅವನ ಕುದುರೆಗಳನ್ನೂ ಸಾರಥಿಯನ್ನೂ ಕೊಂದು ಅವನನ್ನು ಸೆರೆಹಿಡಿದು ತಮ್ಮ ರಥದಲ್ಲಿ ಕೂಡಿಸಿಕೊಂಡು ಹೊರಟರು. ಇದನ್ನು ನೋಡಿ ಮತ್ಸ್ಯಸೈನ್ಯವೆಲ್ಲಾ ಹೆದರಿ ಓಡುತ್ತಿರಲು ಧರ್ಮರಾಜನು ಭೀಮನನ್ನು ಕುರಿತು, ”ಭೀಮಸೇನ, ವಿರಾಟನು ಸುಶರ್ಮನಿಗೆ ಸೆರೆಸಿಕ್ಕಿದನು; ಅವನನ್ನು ಬಿಡಿಸು ಹೋಗು; ಇಷ್ಟು ದಿನವೂ ಅವನ ಆಶ್ರಯದಲ್ಲಿ ಸುಖವಾಗಿ ಇದ್ದೆವು; ಅದಕ್ಕೆ ಪ್ರತಿಫಲವಾಗಿ ನಾವು ಅವನಿಗೆ ಸಹಾಯಮಾಡಬೇಕು“ ಎಂದನು. ಭೀಮಸೇನನು ಆಗಲೆಂದು ಸಿದ್ಧನಾಗಿ ”ಇದೋ ಈ ಮರದ ಬುಡವು ಗದೆಯ ತಲೆಯಂತಿದೆ. ಇದನ್ನು ಕಿತ್ತುತಂದು ಶತ್ರುಗಳನ್ನು ಸದೆಬಡಿದು ವಿರಾಟನನ್ನು ಬಿಡಿಸಿಕೊಂಡು ಬರುತ್ತೇನೆ“ ಎಂದು ಆ ಮರವನ್ನು ಪರೀಕ್ಷಿಸುತ್ತಿರಲು ಧರ್ಮರಾಜನು ಅವನನ್ನು ನೋಡಿ ”ಈ ಸಾಹಸ ಬೇಡ ಭೀಮ! ಮರವನ್ನು ಕಿತ್ತುತಂದು ಅತಿಮಾನುಷವಾದ ಕಾರ್ಯ ಮಾಡಿದಿಯೆಂದರೆ, ನೀನು ಭೀಮನೇ ಎಂದು ಜನಗಳಿಗೆ ತಿಳಿದುಹೋಗುತ್ತದೆ. ಆದ್ದರಿಂದ ಬಿಲ್ಲೋ ಕತ್ತಿಯೋ ಶಕ್ತ್ಯಾಯುಧವೋ ಯಾವುದು ಬೇಕೋ ಅದನ್ನು ಹಿಡಿದು ಯುದ್ಧಮಾಡಿ ಬೇಗ ರಾಜನನ್ನು ಬಿಡಿಸಿಕೊಂಡಉ ಬಾ; ಯಮಳರೂ ನಿನ್ನ ಬೆಂಬಲಕ್ಕಿರಲಿ!“ ಎಂದನು. ಅವರು ಹೊರಟಿದ್ದನ್ನು ನೋಡಿ ವಿರಾಟನ ಸೈನ್ಯವೂ ಹಿಂತಿರುಗಿ ನಿಂತು ಧೈರ್ಯದಿಂದ ಯುದ್ಧಮಾಡಿತು. ಪಾಂಡವರು ಸಾವಿರ್ಚಿರ್ಚಿ ಜನ ಶತ್ರುಗಳನ್ನು ಕೊಂದರು. ಕೊನೆಗೆ ಭೀಮನು ಸುಶರ್ಮನ ಮೇಲೆ ನುಗ್ಗಿಬಂದು ಅವನ ರಥದ ಕುದುರೆಗಳನ್ನೂ ಬೆಂಗಾವಲಿನವರನ್ನೂ ಸಾರಥಿಯನ್ನೂ ಕೊಂದು ಕೆಡವಿದನು. ಆಗ ವಿರಾಟನು ಸುಶರ್ಮನ ಗದೆಯನ್ನೇ ತೆಗೆದುಕೊಂಡು ಅದರಿಂದ ಅವನನ್ನು ಬಲವಾಗಿ ಹೊಡೆದು ಮುದುಕನಾದರೂ ಪ್ರಾಯದವನಂತೆ ಯುದ್ಧರಂಗದಲ್ಲೆಲ್ಲಾ ಗದೆಹಿಡಿದು ಗುಡುಗಾಡಿದನು. ಭೀಮನು ತನ್ನ ರಥದಿಂದ ಹಾರಿ ಸಿಂಹವು ಒಂದು ಕ್ಷುದ್ರಮೃಗವನ್ನು ಹಿಡಿಯುವಂತೆ ಸುಶರ್ಮನನ್ನು ಹಿಡಿದನು. ಇದನ್ನು ನೋಡಿದ ಕೂಡಲೆ ತ್ರಿಗರ್ತ ಸೈನ್ಯವು ಭಯದಿಂದ ಚದರಿ ಹಿಮ್ಮೆಟ್ಟಿತು. ಪಾಂಡವರು ಹೀಗೆ ಸುಶರ್ಮನನ್ನು ಜಯಿಸಿ ಹಸುಗಳನ್ನು ಹಿಂತಿರುಗಿಸಿಕೊಂಡು ಬಂದರು. ರಾತ್ರಿ ಯುದ್ಧರಂಗದಲ್ಲಿಯೇ ಕಳೆಯಿತು. ವಿರಾಟನು ಪಾಂಡವರ ಅಮಾನುಷ ಪರಾಕ್ರಮವನ್ನು ಮೆಚ್ಚಿ, ”ನಿಮ್ಮ ಪರಾಕ್ರಮದಿಂದ ನಾನು ಬಿಡುಗಡೆ ಹೊಂದಿದೆಲ ನಿಮಗೆ ಏನು ಕೊಟ್ಟರೂ ಹೆಚ್ಚಲ್ಲ; ಈ ರಾಜ್ಯವೇ ನಿಮ್ಮದು; ನಿಮಗೆ ಹೇಗೆ ಬೇಕಾದರೆ ಹಾಗೆ ಇರಿ“ ಎನ್ನಲು, ಪಾಂಡವರು ”ರಾಜನೇ ನಿನ್ನ ಮಾತನ್ನು ಕೇಳಿ ಸಂತೋಷವಾಯಿತು; ನೀನು ಸಾಧುಸ್ವಭಾವದವನು. ಸುಖದಿಂದಿರು. ಈಗ ಊರಿಗೆ ದೂತರನ್ನು ಕಳುಹಿಸಿ ನಿನ್ನ ವಿಜಯವನ್ನು ಘೋಷಿಸುವಂತೆ ತಿಳಿಸು" ಎಂದರು. </p>
<p> ಅತ್ತಲಾಗಿ ವಿರಾಟರಾಜನು ಸುಶರ್ಮನಿಗೆ ಸೆರೆಸಿಕ್ಕಿದ ತನ್ನ ಹಸುಗಳನ್ನು ಬಿಡಿಸಿಕೊಳ್ಳುವುದಕ್ಕೆ ಹೊರಡಲು ಇತ್ತಲಾಗಿ ದುರ್ಯೋಧನನು ಭೀಷ್ಮ ದ್ರೋಣ ಕರ್ಣ ಕೃಪ ಅಶ್ವತ್ಥಾಮ ಮುಂತಾದವರೊಡನೆ ಹೊರಟು ವಿರಾಟನ ಗೋವುಗಳನ್ನುಮತ್ತೊಂದು ಕಡೆ ಹಿಡಿದನು. ಅದನ್ನು ನೋಡಿ ಗೊಲ್ಲರ ಮುಖ್ಯಸ್ಥನು ಅರಮನೆಗೆ ಓಡಿಬಂದು ವಿರಾಟನ ಮಗನಾದ ಭೂಮಿಂಜಯ ಅಥವಾ ಉತ್ತರನನ್ನು ಕಂಡು “ರಾಜಪುತ್ರ ನಿನ್ನ ಹಸುಗಳು ಸೂರೆಯಾಗುತ್ತಿವೆ; ಹೊರಡು; ಅವುಗಳನ್ನು ಉಳಿಸು! ರಾಜನಿಲ್ಲದಾಗ ನೀನೇ ರಾಜ; ’ನನ್ನ ಮಗ ನನಗೆ ಅನುರೂಪನಾದವನು; ಶೂರ; ವೀರ; ಶಸ್ತ್ರಾಸ್ತ್ರ ನಿಪುಣನಾದ ಯೋಧ!‘ ಎಂದು ಮಹಾರಾಜನು ನಿನ್ನನ್ನು ತುಂಬಿದ ಸಭೆಯಲ್ಲಿ ಶ್ಲಾಘಿಸುತ್ತಿರಲಿಲ್ಲವೋ? ಅವನ ಮಾತನ್ನು ನಿಜಮಾಡು. ಕೌರವರನ್ನು ಗೆದ್ದು ಹಸುಗಳನ್ನು ಹಿಂತೆಗೆದುಕೊಂಡು ಬಾ, ಈಗ ರಾಜ್ಯಕ್ಕೆ ನೀನೇ ದಿಕ್ಕು!” ಎಂದು ಪ್ರಾರ್ಥಿಸಿದನು. ಈ ಮಾತುಗಳನ್ನು ಗೊಲ್ಲನು ಆಡಿದಾಗ, ಉತ್ತರನು ಅಂತಃಪುರದಲ್ಲಿ ಹೆಂಗಸರ ಮಧ್ಯದಲ್ಲಿದ್ದನು. ಈಗ ಅವರ ಮುಂದೆಯೇ ಗೊಲ್ಲನನ್ನು ಕುರಿತು ಹೀಗೆಂದನು-“ಒಬ್ಬ ಸಮರ್ಥನಾದ ಸಾರಥಿ ಸಿಕ್ಕಿದರೆ, ಗೋವುಗಳನ್ನು ಬಿಡಿಸಿಕೊಂಡು ಬರಲು ನಾನು ಈಗಲೇ ಬಿಲ್ಲು ಹಿಡಿದು ಹೊರಟುಬಿಟ್ಟೇನು! ಆದರೆ ಅಂಥವರನ್ನು ಯಾರನ್ನೂ ಕಾಣೆನಲ್ಲಾ! ನನಗೆ ತಕ್ಕ ಸಾರಥಿ ಯಾರಾದರೂ ಇದ್ದರೆ ನೋಡಿ.ಇಪ್ಪತ್ತೆರಡು ದಿನ ನಡೆಯಿತಲ್ಲ ದೊಡ್ಡಯುದ್ಧ, ಅದರಲ್ಲಿ ನನ್ನ ಸಾರಥಿ ಹತನಾಗಿಬಿಟ್ಟ. ಹಾಗೆ ಕುದುರೆಗಳನ್ನು ನಡೆಸಬಲ್ಲ ಒಬ್ಬ ಸಾರಥಿ ಈಗ ಸಿಕ್ಕಿದರೆ, ಆನೆ ಕುದುರೆ ರಥಗಳಿಂದ ತುಂಬಿದ ಶತ್ರು ಸೈನ್ಯದೊಳಕ್ಕೆ ನುಗ್ಗಿ ಭೀಷ್ಮ ದ್ರೋಣ ಕರ್ಣ ಕೃಪ ಆಶ್ವತ್ಥಾಮಾದಿಗಳನ್ನು ಇಂದ್ರನು ರಾಕ್ಷಸರನ್ನು ಹೆದರಿಸಿ ಅಟ್ಟಿದ ಹಾಗೆ ಅಟ್ಟಿಬಿಟ್ಟು ಈ ಕ್ಷಣ ಹಸುಗಳನ್ನು ಹಿಂದಕ್ಕೆ ತಂದುಬಿಟ್ಟೇನು! ಏನು ಮಾಡಲಿ ನಾನು ಅಲ್ಲಿಗೆ ಹೋಗುವುದಕ್ಕಾಗುವಂತಿಲ್ಲವಲ್ಲ! ಇವನು ಯಾರು ಹೀಗೆ ಅಸ್ತ್ರಪ್ರಯೋಗಮಾಡುವವನು! ಸಾಕ್ಷಾತ್​ ಅರ್ಜುನನೇಯೋ’ ಎಂದು ಕೌರವರು ನನ್ನ ವೀರ್ಯವನ್ನು ನೋಡುತ್ತಿದ್ದರು!” ದ್ರೌಪದಿಯು ಈ ಮಾತನ್ನು ಕೇಳಿ, ಉತ್ತರನು ಅರ್ಜುನನ ಹೆಸರೆತ್ತಿದ್ದನ್ನು ಸಹಿಸಲಾರದೆ, ಮುಂದೆ ಬಂದು, ಸಂಕೋಚ ಪಡುವವಳಂತೆ ನಟಿಸುತ್ತ “ಬೃಹನ್ನಳೆಯು ಪಾರ್ಥನಿಗೆ ಸಾರಥಿಯಾಗಿದ್ದಳು; ಅವನ ಶಿಷ್ಯಳು; ಧನುರ್ವಿದ್ಯೆಯಲ್ಲಿ ಅವನಿಗೆ ಸರಿಸಮಳು; ಖಾಂಡವವನ ದಹನದಲ್ಲಿ ಅವಳೇ ಅರ್ಜುನನಿಗೆ ಸಾರಥ್ಯ ಮಾಡಿದಳು; ಅವಳಿಗೆ ಸಮನಾದ ಸಾರಥಿ ಇನ್ನಿಲ್ಲ. ಆದ್ದರಿಂದ ನಿನ್ನ ತಂಗಿ ಉತ್ತರೆಯೊಡನೆ ಹೇಳಿಕಳುಹಿಸು. ಅವಳ ಮಾತೆಂದರೆ ಬೃಹನ್ನಳೆ ತೆಗೆದುಹಾಕುವುದಿಲ್ಲ; ಅವಳು ಸಾರಥಿಯಾದರೆ ಎಲ್ಲ ಕೌರವರನ್ನೂ ಖಂಡಿತವಾಗಿ ಗೆದ್ದು ಗೋವುಗಳನ್ನು ಹಿಂದಕ್ಕೆ ತರುತ್ತೀಯೆ” ಎಂದಳು. ಅದರಂತೆ ಉತ್ತರನು ತಂಗಿಯನ್ನು ಕರೆದು ಬೃಹನ್ನಳೆಯನ್ನು ಕರೆತರುವಂತೆ ಹೇಳಿಕಳುಹಿಸಲು ಅವಳು ಅರ್ಜುನನಲ್ಲಿಗೆ ಬಂದು ತುಂಬ ವಿಶ್ವಾಸವನ್ನು ವ್ಯಕ್ತಪಡಿಸುತ್ತ “ನೋಡು ಬೃಹನ್ನಳೆ! ಕೌರವರು ನಮ್ಮ ಹಸುಗಳನ್ನು ಹಿಡಿದುಕೊಂಡು ಹೋಗುತ್ತಿದ್ದಾರೆ. ನಮ್ಮ ಅಣ್ಣ ಧನುರ್ಧಾರಿಯಾಗಿ ಅವರ ಮೇಲೆ ಯುದ್ಧಕ್ಕೆ ಹೊರಟಿದ್ದಾನೆ. ಆದರೆ ಈಗ ಸ್ವಲ್ಪ ದಿವಸದ ಹಿಂದೆ ಅವನ ಸಾರಥಿ ಯುದ್ಧದಲ್ಲಿ ಸತ್ತು ಹೋದ. ಆದ್ದರಿಂದ ಅವನಿಗೆ ತಕ್ಕ ಸಾರಥಿಯಿಲ್ಲದಂತಾಗಿದೆ. ನೀನು ಅವನ ಸಾರಥಿಯಾಗಿ ರಥವನ್ನು ನಡೆಸು. ಬೃಹನ್ನಳೆ! ರಥ ನಡೆಸುವುದರಲ್ಲಿ ನೀನು ತುಂಬ ಬುದ್ಧಿವಂತಳೆಂದು ಸೈರಂಧ್ರಿ ಹೇಳಿದಳು. ಹಸುಗಳನ್ನು ಕೌರವರು ತುಂಬ ದೂರ ಅಟ್ಟಿಕೊಂಡು ಹೋಗಿಬಿಡುತ್ತಾರೆ; ಆದ್ದರಿಂದ ನೀನು ಸಾರಥ್ಯ ಮಾಡಿಕೊಡು. ಬೃಹನ್ನಳೆ, ನಾನು ಇಷ್ಟು ವಿಶ್ವಾಸದಿಂದ ಕೇಳಿಕೊಂಡರೂ ನೀನು ಒಪ್ಪಿಕೊಳ್ಳದೆ ತಿರಸ್ಕರಿಸಿದೆಯಾದರೆ, ನಾನು ಪ್ರಾಣ ಕಳೆದುಕೊಂಡು ಬಿಡುತ್ತೇನೆ!” ಎಂದು ಕೇಳಿಕೊಂಡಳು. ಅರ್ಜುನನು ಒಪ್ಪಿಕೊಂಡು ಹೊರಟನು; ಅವನ ಹಿಂದೆ ಉತ್ತರೆಯು ಸಲಗದ ಹಿಂದೆ ಹೆಣ್ಣುಮರಿಯು ಹೋಗುವಂತೆ ಹೋದಳು. ಉತ್ತರನು ಅವರನ್ನು ನೋಡಿ ದೂರದಿಂದಲೇ “ಬೃಹನ್ನಳೆ! ಖಾಂಡವದಹನದಲ್ಲಿ ನೀನು ಅರ್ಜುನನಿಗೆ ಸಾರಥಿಯಾಗಿದ್ದೆಯಂತೆ!-ಸೈರಂಧ್ರಿ ಹೇಳಿದಳು; ಅವಳು ಪಾಂಡವರ ವಿಚಾರವನ್ನು ಚೆನ್ನಾಗಿ ಬಲ್ಲಳು. ಈಗ ನನಗೂ ಸಾರಥಿಯಾಗಿ ನನ್ನ ರಥವನ್ನು ನಡೆಸಿಕೊಡು! ಕೌರವರು ಹಸುಗಳನ್ನು ಅಪಹರಿಸಿಕೊಂಡು ಹೋಗಿದ್ದಾರೆ; ನಾನು ಅವರ ಮೇಲೆ ಯುದ್ಧ ಮಾಡಬೇಕಾಗಿ ಬಂದಿದೆ!” ಎಂದನು. ಬೃಹನ್ನಳೆಯು “ರಾಜಪುತ್ರ! ನಾನು ಯುದ್ಧ ಮಧ್ಯದಲ್ಲಿ ಸಾರಥ್ಯವನ್ನೇನು ಮಾಡಬಲ್ಲೆ? ಗೀತವೋ ನೃತ್ಯವೋ ವಾದ್ಯವೋ ನನ್ನ ಕೆಲಸ ನಿನಗೆ ಶುಭವಾಗಲಿ! ನನಗೇಕೆ ಸಾರಥ್ಯ! ಎಂದಳು. ಉತ್ತರನು ಬಿಡಲಿಲ್ಲ. ”ಗೀತವೋ ನೃತ್ಯವೋ ಏನಾದರೂ ಆಗಿರಲಿ ನಿನ್ನ ಕೆಲಸ! ಬೇಗ ನನ್ನ ರಥದ ಮೇಲೆ ಬಂದು ಕುಳಿತು ಕುದುರೆಗಳನ್ನು ನಡೆಸು!“ ಎಂದು ನಿರ್ಬಂಧಪಡಿಸಿದನು. ಅರ್ಜುನನಿಗೆ ಇದೆಲ್ಲಾ ಒಂದು ವಿನೋದ. ಆದ್ದರಿಂದ, ಎಲ್ಲ ತಿಳಿದವನಾಗಿದ್ದರೂ ಏನೂ ತಿಳಿಯದವನಂತೆ ಉತ್ತರೆಯ ಮುಂದೆ ನಾನಾ ಹಾಸ್ಯ ಚೇಷ್ಟೆಗಳನ್ನು ಮಾಡಿದನು. ಕವಚವನ್ನು ತಂದು ಕೊಟ್ಟಾಗ ಅದನ್ನು ತೊಟ್ಟುಕೊಂಡೇ ಕಾಣನೋ ಎಂಬಂತೆ ಮೇಲಕ್ಕೆಸೆದು ಅದಕ್ಕೆ ಮೈಯೊಡ್ಡಿದನು. ಅದನ್ನು ನೋಡಿ ಅಲ್ಲಿದ್ದ ಹುಡುಗಿಯರೆಲ್ಲ ನಕ್ಕರು. ಬೃಹನ್ನಳೆಯು ಕಕ್ಕಾಬಿಕ್ಕಿಯಾಗಿ ಆಡುವುದನ್ನು ಕಂಡು ಉತ್ತರನು ತಾನೇ ಬಂದು ಕವಚವನ್ನು ತೊಡಿಸಿದನು. ರಥಕ್ಕೆ ಸಿಂಹಧ್ವಜವನ್ನು ಎತ್ತಿ ಕಟ್ಟಿಸಿ, ಬಿಲ್ಲು ಬಾಣಗಳನ್ನು ತುಂಬಿಸಿ, ಹೊರಡಲು ಸಿದ್ಧವಾದನು. ಅದನ್ನು ನೋಡಿ ಉತ್ತರೆಯೂ ಅವಳ ಜೊತೆ ಹುಡುಗಿಯರೂ ”ಬೃಹನ್ನಳೆ! ಯುದ್ಧರಂಗದಿಂದ ನಮ್ಮ ಬೊಂಬೆಗಳಿಗೆ ಉಡಿಸುವುದಕ್ಕೆ ಅಂದ ಚೆಂದವಾದ ಬಟ್ಟೆಗಳನ್ನು ತಂದುಕೊಡು!“ ಎಂದರು. ಅರ್ಜುನನು ನಗುತ್ತ”ಉತ್ತರನು ಯುದ್ಧದಲ್ಲಿ ಮಹಾರಥರನ್ನು ಗೆಲ್ಲುವುದಾದರೆ, ನಾನು ಸೊಗಸಾದ ಸುಂದರವಾದ ಬಟ್ಟೆಗಳನ್ನು ತಂದುಕೊಡುತ್ತೇನೆ!“ ಎಂದು ಕುದುರೆಗಳನ್ನು ಚಪ್ಪರಿಸಿದನು. ರಥವು ವಾಯುವೇಗದಲ್ಲಿ ಹೊರಟಿತು. ಸ್ವಲ್ಪ ಹೊತ್ತಿನಲ್ಲಿಯೇ ಅವರು ರಾಜಧಾನಿಯನ್ನು ದಾಟಿ ಸ್ಮಶಾನದ ಹತ್ತಿರಕ್ಕೆ ಬರಲು ಸಾಗರದಂತೆ ಮೊರೆಯುತ್ತಿದ್ದ ಒಂದು ದೊಡ್ಡದಾದ ದಟ್ಟವಾದ ಕಾಡಿನಂತೆ ಕಾಣುತ್ತಿತ್ತು; ಆನೆ ಕುದುರೆ ರಥಗಳಿಂದಲೂ ಭೀಷ್ಮ ದ್ರೋಣ ಕರ್ಣ ದುರ್ಯೋಧನಾದಿ ವೀರರಿಂದಲೂ ಕೂಡಿದ ಆ ಮಹಾಸೇನಾಸಾಗರವನ್ನೂ ನೋಡಿದಕೂಡಲೇ ಭಯದಿಂದ ಮೈ ನವಿರೆದ್ದು ಉತ್ತರನು ”ಬೃಹನ್ನಳೆ, ನನಗೆ ಕೌರವರ ಮೇಲೆ ಯುದ್ಧಮಾಡುವುದಕ್ಕೆ ಮನಸ್ಸಿಲ್ಲ; ಶತ್ರುಗಳನ್ನು ನೋಡುತ್ತಿದ್ದಹಾಗೆ ನನ್ನ ಜೀವ ಹೊಡೆದುಕೊಳ್ಳುತ್ತಿದೆ. ಅವರೆಲ್ಲಾ ಯುದ್ಧವಿಶಾರದರು; ನನ್ನ ತಂದೆ ಸೈನ್ಯವನ್ನೆಲ್ಲಾ ತೆಗೆದುಕೊಂಡು ಸುಶರ್ಮನ ಮೇಲೆ ಯುದ್ಧಕ್ಕೆ ಹೊರಟುಹೋದನು; ನನಗೆ ಸೈನ್ಯವೇ ಇಲ್ಲ. ಸಾಲದ್ದಕ್ಕೆ ನಾನು ಇನ್ನೂ ಹುಡುಗ; ರಣಶಿಕ್ಷಣವಿಲ್ಲದವನು; ಇಂಥವನ ಇಷ್ಟೊಂದು ಜನ ನುರಿತ ಯುದ್ಧಗಾರರ ಮೇಲೆ ಹೇಗೆ ಯುದ್ದಮಾಡಲಿ? ನನ್ನ ಕೈಲಾಗುವುದಿಲ್ಲ. ರಥವನ್ನು ಹಿಂತಿರುಗಿಬಿಡು!" ಎಂದು ವಿಲಪಿಸಿದನು.</p>
<p> ಅರ್ಜುನನು “ಯಾಕಯ್ಯ ಹೀಗೆ ಹೆದರಿ ಹಣ್ಣಾಗಿದ್ದೀಯೆ? ಶತ್ರುಗಳು ಇನ್ನು ಯುದ್ಧವನ್ನೇ ಆರಂಭಿಸಿಲ್ಲವಲ್ಲ! ನೀನೇ ಹೇಳಿದೆ ‘ಕೌರವರಿರುವೆಡೆಗೆ ಕರೆದುಕೊಂಡು ಹೋಗು’ ಎಂದು! ಅದರಂತೆ ಅಗೋ ಅಲ್ಲಿ ಧ್ವಜಪಟಗಳು ಕಾಣುವೆಡೆಗೆ ಕರೆದುಕೊಂಡು ಹೋಗುತ್ತೇನೆ. ಹೆಂಗಸರ ಮುಂದೆಯೂ ಗಂಡಸರ ಮುಂದೆಯೂ ಹಾಗೆ ಪೌರುಷವನ್ನು ಕೊಚ್ಚಿಕೊಂಡು ಬಂದು ಈಗ ಯುದ್ಧಮಾಡುವುದಿಲ್ಲ ಎಂದರೇನು? ಗೋವುಗಳನ್ನು ಬಿಡಿಸಿ ಹಿಂದಕ್ಕೆ ತೆಗೆದುಕೊಂಡು ಹೋಗದೆ ಹೋದರೆ ಎಲ್ಲರೂ ನಗುತ್ತಾರೆ. ಸೈರಂಧ್ರಿ ನನ್ನ ಸಾರಥ್ಯವನ್ನು ಅಷ್ಟೊಂದು ಹೊಗಳಿರುವಾಗ ಗೋವುಗಳನ್ನು ಗೆದ್ದು ತರದೆ ಹೇಗೆ ಊರಿಗೆ ಹೋಗುವುದು? ಆದ್ದರಿಂದ ಸಿದ್ಧನಾಗು!” ಎಂದನು. ಉತ್ತರನು “ಕೌರವರು ಎಷ್ಟು ಬೇಕಾದರೆ ಅಷ್ಟು ದನಗಳನ್ನು ಅಟ್ಟಿಕೊಂಡು ಹೋಗಲಿ; ಹೆಂಗಸರೂ ಗಂಡಸರೂ ನನ್ನನ್ನು ನೋಡಿ ಬೇಕಾದಷ್ಟು ನಗಲಿ; ನನ್ನಿಂದಂತೂ ಯುದ್ಧ ಮಾಡಲಾಗುವುದಿಲ್ಲ! ಎಂದು ರಥದಿಂದ ನೆಗೆದು ಬಿಲ್ಲುಬಾಣಗಳನ್ನೆಲ್ಲಾ ಅಲ್ಲಿಯೇ ಬಿಟ್ಟು ಮಾನದ ಮೇಲೂ ಜ್ಞಾನವಿಲ್ಲದೆ ಓಡುವುದಕ್ಕೆ ತೊಡಗಿದನು. ಅರ್ಜುನನು ಅದನ್ನು ನೋಡಿ ”ಅಯ್ಯಾ! ಕ್ಷತ್ರಿಯನಿಗೆ ಪಲಾಯನವು ಧರ್ಮವಲ್ಲ; ಹೆದರಿ ಓಡಿಹೋಗುವುದಕ್ಕಿಂತ ಯುದ್ಧದಲ್ಲಿ ಮಡಿಯುವುದೇ ಶ್ರೇಯಸ್ಸು!“ ಎನ್ನುತ್ತ ತಾನೂ ರಥದಿಂದ ಧುಮುಕಿ, ಅವನನ್ನು ಬೆನ್ನಟ್ಟಿಹೋದನು. ಹಾಗೆ ಅವನು ಓಡುತ್ತಿರುವಾಗ ಅತ್ತಲಾಗಿ ಇತ್ತಲಾಗಿ ಅಲ್ಲಾಡುತ್ತಿದ್ದ ಅವನ ಜಡೆಯನ್ನೂ ಹಾರಾಡುತ್ತಿದ್ದ ಕೆಂಪು ಬಟ್ಟೆಯನ್ನೂ ನೋಡಿ ಅವನು ಅರ್ಜುನನೆಂದರಿಯದ ಸೈನಿಕರು ನಗುವುದಕ್ಕೆ ಮೊದಲುಮಾಡಿದರು. ಆದರೆ ಕೌರವರ ಕಡೆ ಕೆಲವರು ನೋಡಿ ”ಈತ ಯಾರು? ಬೂದಿಮುಚ್ಚಿದ ಕೆಂಡದಂತೆ ಯಾರೋ ವೇಷ ಮರೆಸಿಕೊಂಡಿರುವಂತಿದೆಯಲ್ಲ! ಸ್ವಲ್ಪ ಗಂಡಸಿನ ಹಾಗೆಯೂ ಇದೆ. ಸ್ವಲ್ಪ ಹೆಂಗಸಿನ ಹಾಗೆಯೂ ಇದೆ. ಅರ್ಜುನನು ಹೆಣ್ಣಿಗನ ವೇಷವನ್ನು ಧರಿಸಿದಂತಿದೆ; ಅದೇ ತಲೆ, ಅದೇ ಕತ್ತು, ಅದೇ ತೋಳುಗಳು, ನಮ್ಮನ್ನು ಅಟ್ಟಿಸಿಕೊಂಡು ಮತ್ತೆ ಯಾರು ಬಂದಾರು! ವಿರಾಟನು ಊರುಬಿಟ್ಟು ಹೋದಾಗ ಅವನು ತನ್ನ ಮಗನೊಬ್ಬನನ್ನಿಟ್ಟು ಹೋದ; ಅವನು ಶುದ್ಧ ಹುಡುಗುತನದಿಂದ ಬಂದಿರಬೇಕೇ ಹೊರತು ಪೌರುಷದಿಂದಲ್ಲ; ಎಲ್ಲೋ ಅರ್ಜುನನನ್ನು ಸಾರಥಿಯಾಗಿ ಮಾಡಿಕೊಂಡು ಊರಹೊರಗೆ ಬಂದಿದ್ದಾನೆ. ನಮ್ಮ ಧ್ವಜಗಳನ್ನು ನೋಡಿ ಹೆದರಿ ಓಡಿಹೋಗುತ್ತಿದ್ದಾನೆ; ಅವನನ್ನು ಹಿಡಿದುಕೊಂಡು ಬರಲು ಅರ್ಜುನನು ಅಟ್ಟಿಸಿಕೊಂಡು ಹೋಗುತ್ತಿದ್ದಾನೆ“ ಎಂದು ತಮ್ಮಲ್ಲಿ ತಾವೇ ಯೋಚಿಸಿಕೊಳ್ಳುತ್ತಿದ್ದರು. ಆದರೆ ಯಾವುದೂ ನಿರ್ಧಾರವಾಗಲೊಲ್ಲದು. ಇತ್ತ ಅರ್ಜುನನು ನೂರು ಹೆಜ್ಜೆ ಹೋಗುವುದರೊಳಗಾಗಿ ಉತ್ತರನ ಜುಟ್ಟನ್ನು ಹಿಡಿದು ನಿಲ್ಲಿಸಿದನು. ಉತ್ತರನು ಮಹಾಕಷ್ಟಕ್ಕೆ ಸಿಕ್ಕಿದವನಂತೆ ಬಹುವಾಗಿ ಗೋಳಾಡುತ್ತ ”ನಿನಗೆ ಅಚ್ಚಬಂಗಾರದ ನೂರು ನಿಷ್ಕಗಳನ್ನು ಕೊಡುತ್ತೇನೆ; ಅಷ್ಟಮಣಿಗಳನ್ನು ಕೊಡುತ್ತೇನೆ; ಚಿನ್ನದಲ್ಲಿ ಕೂಡಿಸಿದ ವೈಢೂರ್ಯಗಳನ್ನು ಕೊಡುತ್ತೇನೆ; ಹತ್ತು ಮದದಾನೆಗಳನ್ನು ಕೊಡುತ್ತೇನೆ; ನನ್ನನ್ನು ಬಿಟ್ಟುಬಿಡು ಬೃಹನ್ನಳೆ!“ ಎಂದು ಅಂಗಲಾಚಿ ಬೇಡಿಕೊಂಡನು. ಭಯದಿಂದ ಚೈತನ್ಯವೇ ಉಡುಗಿಹೋಗಿದ್ದ ಅವನ ಈ ಮಾತುಗಳನ್ನೂ ಗೋಳಾಟವನ್ನೂ ನೋಡಿ ಅರ್ಜುನನು ನಗುತ್ತ ಅವನನ್ನು ರಥದ ಹತ್ತಿರಕ್ಕೆ ಕರೆತಂದು, ”ರಾಜಪುತ್ರ! ನಿನಗೆ ಶತ್ರುಗಳೊಡನೆ ಯುದ್ಧಮಾಡುವುದಕ್ಕೆ ಮನಸ್ಸಿಲ್ಲದಿದ್ದರೆ, ಯುದ್ಧಮಾಡುವವನಿಗೆ ಸಾರಥ್ಯವನ್ನಾದರೂ ಮಾಡು; ಹೆದರಬೇಡ; ನೀನು ಕ್ಷತ್ರಿಯನಲ್ಲವೇ! ನಾನು ಕೌರವರೊಡನೆ ಯುದ್ಧಮಾಡಿ ಹಸುಗಳನ್ನು ಗೆದ್ದುಕೊಡುತ್ತೇನೆ" ಎಂದು ಉತ್ತರನಿಗೆ ಒಂದು ಘಳಿಗೆಯ ಹೊತ್ತು ಸಮಾಧಾನ ಹೇಳಿ ಅವನನ್ನು ರಥದ ಮೇಲೆ ಕೂರುವಂತೆ ಮಾಡಿದನು. </p>
<p> ರಥವು ಈಗ ಆಯುಧಗಳನ್ನಿಟ್ಟಿದ್ದ ಬನ್ನಿಯ ಮರದ ಕಡೆಗೆ ಹೊರಟಿತು. ಇತ್ತ ಕೌರವರಿಗೆ ಅರ್ಜುನನ ಭಯ. ಸಾಲದ್ದಕ್ಕೆ ಉತ್ಪಾತಗಳು ಕಾಣಿಸಿಕೊಂಡವು. ಅವನ್ನು ನೋಡಿ ದ್ರೋಣನು “ಗಾಳಿ ಬಿರುಸಾಗಿ ಬೀಸುತ್ತಿದೆ; ಆಕಾಶವೆಲ್ಲಾ ಬೂದಿಬಳಿದಂತೆ ಮಂಕಾಗಿದೆ; ವಿಕಾರರೂಪಿನ ಮೋಡಗಳು ಮುತ್ತಿಕೊಂಡಿವೆ; ಆಯುಧಗಳು ಅವುಗಳ ಕೋಶಗಳಿಂದ ಹಾರಿಬೀಳುತ್ತಿವೆ. ಹಗಲಿನಲ್ಲಿಯೇ ನರಿಗಳು ಊಳಿಡುತ್ತಿವೆ; ಕುದುರೆಗಳು ಕಣ್ಣೀರು ಹಾಕುತ್ತಿವೆ. ಧ್ವಜಗಳು ನಡುಗುತ್ತಿವೆ. ಇದನ್ನೆಲ್ಲಾ ನೋಡಿದರೆ ಯುದ್ದ ಸನ್ನಿಹಿತವಾಗುವಂತಿದೆ. ಆದ್ದರಿಂದ ಎಲ್ಲರೂ ನಿಮ್ಮನ್ನೂ ನಿಮ್ಮ ಸೈನ್ಯವನ್ನೂ ರಕ್ಷಿಸಿಕೊಳ್ಳಿ. ಹಸುಗಳ ಮೇಲೆ ಕಾವಲಾಗಿರಿ: ಅರ್ಜುನನೇ ಈ ಹೆಣ್ಣಿಗನ ವೇಷದಿಂದ ಬಂದಿದ್ದಾನೆ; ಇದರಲ್ಲಿ ಸಂಶಯವಿಲ್ಲ; ಅವನು ಯುದ್ಧಮಾಡದೆ ಹಿಂತಿರುಗುವುದಿಲ್ಲ. ವನವಾಸದಿಂದ ತುಂಬ ನೊಂದು ಮನಸ್ಸಿಗೆ ರೋಷವುಂಟಾಗಿದೆ. ಕೌರವರೇ, ಅವನ ಮೇಲೆ ಯುದ್ಧ ಮಾಡುವವರನ್ನೇ ಕಾಣೆ. ಮಹಾದೇವನೂ ಅವನನ್ನು ಮೆಚ್ಚಿಕೊಂಡಿದ್ದಾನೆಂದು ಹೇಳುತ್ತಾರೆ!” ಎಂದನು. ಕರ್ಣನು ಆ ಮಾತು ಕೇಳಿ ದ್ರೋಣನನ್ನು ಕುರಿತು “ನೀನು ಯಾವಾಗಲೂ ಹೀಗೆಯೇ; ನಮ್ಮ ಮುಂದೆ ಅರ್ಜುನನನ್ನು ಹೊಗಳುತ್ತಿರುತ್ತೀಯೆ; ಅವನು ಅರ್ಜುನನೂ ಅಲ್ಲ; ಅವನ ವಿದ್ಯೆ ನನ್ನ ಅಥವಾ ದುರ್ಯೋಧನನಷ್ಟು ಪೂರ್ಣವಾದದ್ದೂ ಅಲ್ಲ” ಎಂದನು. ದುರ್ಯೋಧನನು “ಕರ್ಣ! ಇವನು ಅರ್ಜುನನಾಗಿದ್ದರೆ ನನ್ನ ಕೆಲಸವಾದ ಹಾಗೇ ಆಯಿತು; ಅವನನ್ನು ಗುರುತಿಸಿದರೆ ಮತ್ತೆ ಹನ್ನೆರಡು ವರ್ಷ ವನವಾಸ ಸಿದ್ಧ; ಹಾಗಲ್ಲದೆ ಅವನು ಯಾರೋ ನಪುಂಸಕನಾಗಿದ್ದರೆ ಅವನನ್ನು ಹೊಡೆದು ಭೂಗತಮಾಡಿಬಿಡುತ್ತೇನೆ! ಸುಮ್ಮನಿರು” ಎಂದನು.</p>
<p> ರಥವು ಬನ್ನಿಯ ಮರದ ಹತ್ತಿರ ಬಂದಕೂಡಲೇ ಅರ್ಜುನನು ಉತ್ತರನನ್ನು ಕುರಿತು “ಕುಮಾರ, ಬೇಗ ಈ ಮರವನ್ನು ಹತ್ತಿ ಅಲ್ಲಿ ಕಟ್ಟಿಟ್ಟಿರುವ ಬಿಲ್ಲನ್ನು ತೆಗೆದುಕೊಡು. ನಿನ್ನ ಬಿಲ್ಲು ನನ್ನ ತ್ರಾಣಕ್ಕೆ ಸಾಲದು; ಈ ಮರದ ಮೇಲೆ ಪಾಂಡವರು ತಮ್ಮ ಆಯುಧಗಳನ್ನು ಕಟ್ಟಿಟ್ಟಿದ್ದಾರೆ ಎನ್ನಲು, ಉತ್ತರನು ಈ ಮರದ ಮೇಲೆ ಹೆಣವನ್ನು ತೂಗುಕಟ್ಟಿಟ್ಟಿದ್ದರೆಂದು ಕೇಳಿದ್ದೆ; ರಾಜಪುತ್ರನಾಗಿ ನಾನು ಅದನ್ಹೇಗೆ ಮುಟ್ಟಲಿ? ಹೆಣವನ್ನು ಮುಟ್ಟಿದರೆ ಮೈಲಿಗೆಯಾಗುವುದಿಲ್ಲವೇ?” ಎಂದನು. ಅರ್ಜುನನು, “ರಾಜಪುತ್ರ, ಮೈಲಿಗೆಯೇನಾಗುವುದಿಲ್ಲ; ಅಲ್ಲಿರುವುದು ಬಿಲ್ಲುಬಾಣಗಳು ಹೆಣವಲ್ಲ; ಮಹಾರಾಜನ ಮಗನ ಕೈಯಲ್ಲಿ ನಾನು ಹೆಣವನ್ನು ಮುಟ್ಟಿಸಿಯೇನೆ? ಹೆದರಬೇಡ; ಹತ್ತು!” ಎಂದು ನಿರ್ಬಂಧ ಮಾಡಿದನು. ವಿಧಿಯಿಲ್ಲದೆ ಅವನು ರಥದಿಂದಿಳಿದು ಮರ ಹತ್ತಬೇಕಾಯಿತು. ಆಗ ಅರ್ಜುನನು ರಥದಲ್ಲಿ ಕುಳಿತುಕೊಂಡೇ ‘ಆ ಕಟ್ಟುಗಳನ್ನೆಲ್ಲಾ ಬಿಚ್ಛು!“ ಎಂದು ಆಜ್ಞೆಮಾಡಿದನು. ಅದರಂತೆ ಕಟ್ಟುಬಿಚ್ಚಿ ನೋಡಲು ಒಳಗೆ ಗಾಂಡೀವ ಧನುಸ್ಸೂ ಇನ್ನೂ ನಾಲ್ಕು ಬಿಲ್ಲುಗಳೂ ಬಾಣಗಳೂ ಕತ್ತಿಗಳೂ ಕಂಡುಬಂದವು. ಹೆಡೆಬಿಟ್ಟ ಹಾವುಗಳಂತಿದ್ದ ಆ ಬಿಲ್ಲುಗಳನ್ನು ನೋಡಿ. ಉತ್ತರನು ಭಯಚಕಿತನಾಗಿ, ರೋಮಾಂಚವೇರಿ, ಅವುಗಳನ್ನು ಮುಟ್ಟಿಮುಟ್ಟಿ ನೋಡುತ್ತ ಅವುಗಳ ತೂಕವನ್ನೂ ತೇಜಸ್ಸನ್ನೂ ನೋಡಿ ಬೆರಗುವಟ್ಟು, ಇದು ಯಾರ ಬಿಲ್ಲು, ಇದು ಯಾರ ಬಾಣ. ಇದು ಯಾರ ಕತ್ತಿ ಎಂದು ಅವುಗಳನ್ನು ವರ್ಣಿಸಿ ವರ್ಣಿಸಿ ಕುತೂಹಲದಿಂದ ಕೇಳುತ್ತ ಬಂದನು. ಅರ್ಜುನನು ”ನೀನು ಮೊದಲು ಕೇಳಿದೆಯಲ್ಲಾ, ಅದೇ ಗಾಂಡೀವ; ಅರ್ಜುನನ ಲೋಕಪ್ರಸಿದ್ಧವಾದ ಬಿಲ್ಲು" ಎಂದು ಹೇಳಿ ಅದರ ಮತ್ತು ಇತರ ಬಿಲ್ಲುಗಳ ಹೆಗ್ಗುರುತುಗಳನ್ನೂ ಅವು ಯಾರಯಾರದೆಂಬುದನ್ನೂ ವಿವರಿಸಿದನು. </p>
<p> ಉತ್ತರ- ಇವು ಈ ಮಹಾತ್ಮರಾದ ಪಾಂಡವರವೇ? ಹಾಗಾದರೆ ಈಗ ಅವರೆಲ್ಲಿದ್ದಾರೆ? ಅವರು ಪಗಡೆಯಾಡಿ ರಾಜ್ಯವನ್ನು ಕಳೆದುಕೊಂಡು ಹೋದಮೇಲೆ ಅವರ ವಿಚಾರವೇ ತಿಳಿಯದು! ಸ್ತ್ರೀರತ್ನಳೆಂದು ಪ್ರಸಿದ್ಧಳಾದ ದ್ರೌಪದಿ ಎಲ್ಲಿ? ಅವಳೂ ಪಾಂಡವರ ಹಿಂದೆ ಕಾಡಿಗೆ ಹೋದಳಂತಲ್ಲ!</p>
<p> ಅರ್ಜುನ- ನಾನೇ ಅರ್ಜುನ; ಸಭಾಸ್ತಾರನೇ ಯುಧಿಷ್ಠಿರ; ನಿಮ್ಮ ತಂದೆಯ ಹತ್ತಿರ ಅಡಿಗೆಯವನಾಗಿರುವ ಬಲ್ಲವನೇ ಭೀಮಸೇನ; ಕುದುರೆಯಾಳಾಗಿರುವವನೇ ನಕುಲ; ಗೋಪಾಲಕನಾಗಿ ಇರುವವನೇ ಸಹದೇವ; ಸೈರಂಧ್ರಿಯೇ ದ್ರೌಪದಿ; ಅವರ ಕಾರಣದಿಂದಲೇ ಕೀಚಕರು ಹತರಾದದ್ದು!</p>
<p> ಈ ಮಾತನ್ನು ಕೇಳಿ ಉತ್ತರನು ಅರ್ಜುನನ ಹತ್ತಿರಕ್ಕೆ ಬಂದು ಅವನನ್ನು ಕುರಿತು, “ಎಲೈ ಧನಂಜಯನೇ! ಭೂಮಿಂಜಯ ಉತ್ತರ ಎಂದು ಹೆಸರುಳ್ಳ ನಾನು ನಿನ್ನನ್ನು ವಂದಿಸುತ್ತೇನೆ. ಪುಣ್ಯದಿಂದ ನಿನ್ನ ದರ್ಶನ ಲಭಿಸಿತು. ನಿನಗೆ ಸ್ವಾಗತವಾಗಲಿ; ಎಲೈ ಮಹಾಬಾಹುವೇ, ಅಜ್ಞಾನದಿಂದ ನಾನು ಆಡಿದ ಮಾತುಗಳನ್ನು ಕ್ಷಮಿಸು. ನೀನು ಅಗಾಧವಾದ ಕಾರ್ಯಗಳನ್ನು ಮಾಡಿದವನು. ಆದ್ದರಿಂದ ನನಗೆ ಭಯ ಹೋಯಿತು” ಎಂದು ಸಂತೋಷವನ್ನೂ ಪ್ರೀತಿಯನ್ನೂ ವ್ಯಕ್ತಪಡಿಸಿ “ಆದರೆ ಒಂದು ಸಂಗತಿ ಮಾತ್ರ ನನಗೆ ಅರ್ಥವಾಗಲೊಲ್ಲದು; ಅದೇನೆಂದರೆ ವೀರನಿಗೆ ಉಚಿತವಾದ ಇಂಥ ಮೈಕಟ್ಟೂ ರೂಪವೂ ಇರುವವನಿಗೆ ಯಾವ ಕರ್ಮದೋಷದಿಂದ ಈ ಷಂಡತನ ಬಂದಿದೆ-ಎಂಬುದು” ಎಂದನು. ಅರ್ಜುನನು “ಅಯ್ಯಾ ಕುಮಾರ, ನಾನು ನಿಜವಾಗಿ ಷಂಡನಲ್ಲ; ನಮ್ಮ ಅಣ್ಣನ ಅಪ್ಪಣೆಯ ಮೇರೆಗೆ ಈ ಒಂದು ವರ್ಷ ಬ್ರಹ್ಮಚರ್ಯ ವ್ರತದಲ್ಲಿದ್ದೆ; ಧರ್ಮಕ್ಕೆ ಕಟ್ಟುಬಿದ್ದು ಅಸಹಾಯನಾಗಿದ್ದೆ; ಆದರೆ ಈಗ ಆ ವ್ರತವು ಮುಗಿಯಿತು; ಈಗ ನಾನು ಪ್ರಕಟವಾಗಬಹುದು; ಆದ್ದರಿಂದ ನಾನು ಯುದ್ದಮಾಡುತ್ತೇನೆ. ಹೆದರಬೇಡ” ಎಂದು ಧೈರ್ಯ ಹೇಳಿದನು. ಉತ್ತರನು ಉತ್ಸಾಹದಿಂದ ತುಂಬಿ “ಷಂಡರು ಹೀಗೆಲ್ಲಾದರೂ ಇರುವುದುಂಟೆ? ಈಗ ನನ್ನ ಶಂಕೆ ಪರಿಹಾರವಾಯಿತು; ಧೈರ್ಯ ಬಂತು; ನಿನಗೆ ಬೆಂಬಲವಾಗಿದ್ದ ದೇವತೆಗಳ ಮೇಲೆ ಬೇಕಾದರೂ ಯುದ್ಧಮಾಡಬಲ್ಲೆ. ಏಎನು ಮಾಡಲಿ ಹೇಳು! ನನಗೆ ಅಶ್ವವಿದ್ಯೆಯಲ್ಲಿ ಶಿಕ್ಷಣವಾಗಿದೆ; ನಾನು ಸಾರಥ್ಯವನ್ನು ಮಾಡಬಲ್ಲೆ; ಈ ರಥಕ್ಕೆ ಬಲಗಡೆಯಲ್ಲಿ ಕಟ್ಟಿರುವ ಕುದುರೆ ಸುಗ್ರೀವವೆಂಬ ಕುದುರೆಗೆ ಸದೃಶವಾದದ್ದು; ಅದು ಹೋಗುತ್ತಿದ್ದರೆ, ಭೂಮಿಯ ಮೇಲೆ ಕಾಲಿಡುವುದೇ ಯಾರಿಗೂ ಕಾಣುವುದಿಲ್ಲ; ಎಡಗಡೆಯಲ್ಲಿ ಕಟ್ಟಿರುವುದು ವೇಗದಲ್ಲಿ ಮೇಘಪುಷ್ಪವೆಂಬ ಕುದುರೆಗೆ ಸದೃಶವಾದದ್ದು; ಹಿಂದಿನವುಗಳೂ ಹೀಗೆಯೇ ವೇಗವುಳ್ಳವೂ ಬಲವುಳ್ಳವೂ ಆಗಿವೆ. ಇಂಥ ಕುದುರೆಗಳನ್ನು ಕಟ್ಟಿದ ರಥದಲ್ಲಿ ಕುಳಿತು ಯುದ್ಧ ಮಾಡುವುದಕ್ಕೆ ನೀನೇ ಸಮರ್ಥ!”ಎಂದನು. ಅನಂತರ ಅರ್ಜುನನು ತನ್ನ ಕೈಗಳಿಗೆ ತೊಟ್ಟಿದ್ದ ಬಳೆಗಳನ್ನು ತೆಗೆದು ಬಿಸಾಡಿ, ಕೂದಲನ್ನು ಮೇಲಕ್ಕೆ ಎತ್ತಿ ಬಿಳಿಯ ಬಟ್ಟೆಯಲ್ಲಿ ಕಟ್ಟಿದನು; ಗಾಂಡೀವವನ್ನು ಹೆದೆಯೇರಿಸಿ ಟಂಕಾರಮಾಡಿದನು. ಆಗ ಒಂದು ಬೆಟ್ಟವು ಇನ್ನೊಂದು ಬೆಟ್ಟಕ್ಕೆ ಹೇಗೋ ಹಾಗೆ ಮಹಾಧ್ವನಿ ಉಂಟಾಯಿತು. ಭೂಮಿ ಅದುರಿತು; ಗಾಳಿ ಬಲವಾಗಿ ಬೀಸಿತು; ದೊಡ್ಡ ದೊಡ್ಡ ಮರಗಳೂ ಅಲ್ಲಾಡಿ ಅವುಗಳಲ್ಲಿದ್ದ ಹಕ್ಕಿಪಕ್ಷಿಗಳು ದಿಕ್ಕಾಪಾಲಾಗಿ ಹಾರಿಹೋದುವು. ಸಿಡಿಲಿನಂಥ ಆ ಧ್ವನಿಯು ಅರ್ಜುನನ ಧನುಷ್ಟಂಕಾರದ ಧ್ವನಿಯೇ ಇರಬೇಕೆಂದು ಕೌರವರು ಎಂದುಕೊಂಡರು. ಆಮೇಲೆ ಅರ್ಜುನನು ಬನ್ನಿಯಮರಕ್ಕೆ ಪ್ರದಕ್ಷಿಣೆಮಾಡಿ ಆಯುಧಗಳನ್ನೆಲ್ಲಾ ತೆಗೆದು ರಥದಲ್ಲಿಟ್ಟುಕೊಂಡನು; ಸಿಂಹಧ್ವಜವನ್ನು ಇಳಿಸಿ ಬನ್ನಿಯ ಮರದ ಬುಡದಲ್ಲಿಟ್ಟು ರಥಕ್ಕೆ ವಾನರಧ್ವಜವನ್ನು ಕಟ್ಟಿದನು. ಬಿಲ್ಲು ಬತ್ತಳಿಕೆ ಕವಚಗಳಿಂದ ಸಜ್ಜಿತನಾಗಿ ಉತ್ತರನನ್ನು ಸಾರಥಿಯಾಗಿ ಮಾಡಿಕೊಂಡು ಉತ್ತರದಿಕ್ಕಿಗೆ ಹೊರಟು ತನ್ನ ಶಂಖವನ್ನು ಒಂದುಸಾರಿ ಊದಿದನು. ಆ ಧ್ವನಿಯನ್ನು ಕೇಳಿ ಕುದುರೆಗಳು ತತ್ತರಿಸಿದುವು; ಉತ್ತರನು ಬಹುವಾಗಿ ಹೆದರಿ ರಥದಲ್ಲಿ ನಿಬ್ಬೆರಗಾಗಿ ಕುಳಿತುಬಿಟ್ಟನು; ಇದನ್ನು ನೋಡಿ ಅರ್ಜುನನು ಲಗಾಮು ಹಿಡಿದು ಎಳೆದು ಕುದುರೆಗಳನ್ನು ಸ್ಥಿರವಾಗಿ ನಿಲ್ಲಿಸಿ ಉತ್ತರನನ್ನು ಅಪ್ಪಿಕೋಡು “ಹೆದರಬೇಡ ರಾಜಕುಮಾರ! ನೀನು ಕ್ಷತ್ರಿಯನಾಗಿದ್ದು ಶತ್ರು ಮಧ್ಯದಲ್ಲಿ ಹೀಗೆ ಕೈಕಾಲುಗೆಡಬಹುದೇ? ವ್ಯೂಹರಚಿತವಾದ ಸೇನೆಯಲ್ಲಿ ನೀನು ಎಷ್ಟೋ ಶಂಖ ಶಬ್ದಗಳನ್ನೂ, ಭೇರಿನಾದಗಳನ್ನೂ ಆನೆಗಳ ಘೀಳನ್ನೂ ಕೇಳಿದ್ದೀಯೆ; ಹಾಗಿದ್ದರೂ ಈ ಶಂಖಧ್ವನಿಯನ್ನು ಕೇಳಿ ಸಾಮಾನ್ಯನಂತೆ ಹೆದರಿ ಕೂತುಕೊಂಡೆಯಲ್ಲ!” ಎಂದು ಸಮಾಧಾನಗೊಳಿಸಿದನು. ಉತ್ತರನು, “ನಾನು ಬೇಕಾದಷ್ಟು ಶಂಖಶಬ್ದವನ್ನೂ ಭೇರಿನಾದಗಳನ್ನೂ ಆನೆಗಳ ಘೀಳನ್ನೂ ಕೇಳಿದ್ದೇನೆ; ಆದರೆ ಇಂಥ ಶಂಖಶಬ್ದವನ್ನು ಹಿಂದೆಂದೂ ಕೇಳಿರಲಿಲ್ಲ; ಇದನ್ನೂ ಗಾಂಡೀವ ಧ್ವನಿಯನ್ನೂ ಕೇಳಿ ನನ್ನೆರಡು ಕಿವಿಗಳೂ ಕಿವುಡಾಗಿ ಹೋದವು; ಮನಸ್ಸು ಕಳವಳಗೊಂಡು ದಿಕ್ಕುಗಳೇ ಗೋಚರಿಸದಂತಾಗಿಬಿಟ್ಟಿವೆ” ಎಂದನು. ಅರ್ಜುನನು “ಈಗ ರಥದಲ್ಲಿ ಒಂದು ಕಡೆ ಹೆಜ್ಜೆಯೂರಿ ಭದ್ರವಾಗಿ ಕುಳಿತುಕೋ; ಲಗಾಮುಗಳನ್ನು ಬಲವಾಗಿ ಎಳೆದು ಹಿಡಿದುಕೋ; ಇನ್ನೊಂದು ಸಲ ಶಂಖವನ್ನು ಊದುತ್ತೇನೆ” ಎಂದು ಮುಂದಾಗಿ ಎಚ್ಚರಿಕೆಕೊಟ್ಟು ಪುನಃ ಶಂಖಧ್ವನಿಮಾಡಿದನು. ಆ ಶಂಖಧ್ವಾನ ಚಕ್ರಧ್ವನಿ ಗಾಂಡೀವ ಘೋಷಗಳನ್ನು ಕೇಳಿ ದ್ರೋಣನು ಇವು ಅರ್ಜುನನವೇ ಆಗಿರಬೇಕು; ಆದ್ದರಿಂದಲೇ ನಮ್ಮ ಶಸ್ತ್ರಗಳಲ್ಲಿ ಪ್ರಕಾಶವಿಲ್ಲ. ಕುದುರೆಗಳಲಿ ಉತ್ಸಾಹವಿಲ್ಲ. ನರಿಗಳು ಕೂಗುತ್ತಿವೆ. ಧ್ವಜಗಳ ಮೇಲೆ ಕಾಗೆಗಳು ಕೂರುತ್ತಿವೆ; ಸೇನೆಯು ಸೊರಗಿದೆ. ಯಾರಿಗೂ ಯುದ್ಧದ ಮೇಲೆ ಮನಸ್ಸಿಲ್ಲ; ಮುಖದಲ್ಲಿ ಕಳೆಯಿಲ್ಲ" ಎಂದನು. </p>
<p> ದುರ್ಯೋಧನನು ಈ ಮಾತನ್ನು ಕೇಳಿ, ಭೀಷ್ಮ ದ್ರೋಣ ಕೃಪರನ್ನು ಕುರಿತು “ನಾನೂ ಕರ್ಣನೂ ಎಷ್ಟೋಸಾರಿ ಈಮಾತನ್ನು ಹೇಳಿದ್ದಾಗಿದೆ; ಅದರೂ ಮತ್ತೆ ಹೇಳುತ್ತೇನೆ. - ಪಾಂಡವರು ಸೋತದ್ದರಿಂದ ಹನ್ನೆರಡು ವರ್ಷ ವನವಾಸವನ್ನೂ ಒಂದು ವರ್ಷ ಅಜ್ಞಾತವಾಸವನ್ನೂ ಅನುಭವಿಸಬೇಕೆಂಬುದು ನಮ್ಮ ಪಣ; ಈಗ ಅವರಿಗೆ ಅಜ್ಞಾತವಾಸ ಕಾಲ; ಈ ಕಾಲವು ಇನ್ನೂ ಮುಗಿದಿಲ್ಲ. ಈಗ ಅರ್ಜುನನನ್ನು ನಾವು ಸಂಧಿಸಿದರೆ ಮತ್ತೆ ಹನ್ನೆರಡು ವರ್ಷ ವನವಾಸ ಮಾಡಬೇಕು; ಅರ್ಜುನನೇ ಬಂದಿದ್ದಾನೆಂದು ಇಟ್ಟುಕೊಳ್ಳೋಣ; ಅವನನ್ನು ನೋಡಿ ಹಿಮ್ಮೆಟ್ಟುವವರು ಯಾರು? ತ್ರಿಗರ್ತ ರಾಜನಾದ ಸುಶರ್ಮನಿಗೋಸ್ಕರ ನಾವು ವಿರಾಟನ ಮೇಲೆ ಯುದ್ಧಕ್ಕೆ ಬಂದೆವು. ವಿರಾಟನಿಂದ ತನಗೆ ತುಂಬಾ ಹಿಂಸೆಯಾಗಿದೆ ಎಂದು ಭಯಪಟ್ಟಿದ್ದ ಸುಶರ್ಮನಿಗೆ ನಾವು ಮಾತು ಕೊಟ್ಟೆವು; ಮೊದಲು ಅವನು ಹೋಗಿ ಸಪ್ತಮಿಯ ಮದ್ಯಾಹ್ನ ವಿರಾಟನ ಗೋವುಗಳನ್ನು ಹಿಡಿದರೆ, ನಾವು ಅಷ್ಟಮಿಯ ದಿನ ಬೆಳಿಗ್ಗೆ ಬರುತ್ತೇವೆಂದು ಒಪ್ಪಿಗೆಯಾಗಿತ್ತು. ಈಗ ಅವನ ಕಡೆಯವರಾಗಲಿ ಅವರು ಹಿಡಿದ ಹಸುಗಳಾಗಲೀ ಕಾಣುವುದಿಲ್ಲ; ಅವರೇನು ಸೋತುಹೋದರೋ, ನಮ್ಮನ್ನು ಕೇಳದೆ ವಿರಾಟನೊಡನೆ ಸಂಧಿ ಮಾಡಿಕೊಂಡುಬಿಟ್ಟರೋ, ಅಥವಾ ವಿರಾಟನು ಸುಶರ್ಮನೊಡನೆ ಯುದ್ದಮಾಡಲು ಸಕಲ ಸೇನೆಯನ್ನೂ ತೆಗೆದುಕೊಂಡು ಹೋಗಲು, ಅವರಲ್ಲಿ ಯಾವನೋ ಒಬ್ಬ ವೀರನು ನಮ್ಮ ಮೇಲೆ ಯುದ್ಧಕ್ಕೆ ಬಂದಿದ್ದಾನೋ, ವಿರಾಟನೇ ಬಂದಿದ್ದಾನೋ ಅರ್ಜುನನೇ ಬಂದಿದ್ದಾನೋ! ಏನಾದರೂ, ನಾವೆಲ್ಲ ಯುದ್ಧಮಾಡಬೇಕೆಂದು ಬಂದಿದ್ದೇವೆ. ಹೀಗಿರಲು ಈಗ ಭೀಷ್ಮ ದ್ರೋಣ ಕೃಪ ವಿಕರ್ಣ ಅಶ್ವತ್ಥಾಮ ಮುಂತಾದ ಮಹಾರಥರು ಏಕೆ ದಿಗ್ಭ್ರಾಂತರಾದಂತೆ ಸುಮ್ಮನೆ ರಥಗಳಲ್ಲಿ ಕುಳಿತುಕೊಂಡು ಬಿಟ್ಟಿದ್ದಾರೆ? ಯುದ್ಧಕ್ಕಿಂತ ಶ್ರೇಯಸ್ಕರವಾದದ್ದು ಮತ್ತೊಂದಿಲ್ಲ; ಗೋವುಗಳನ್ನು ಬಿಡಿಸಿಕೊಂಡು ಹೋಗುವುದಕ್ಕೆ ಇಂದ್ರನೇ ಬರಲಿ, ಯಮನೇ ಬರಲಿ ಯಾರು ಯುದ್ದಮಾಡದೆ ಜೀವವಿಟ್ಟುಕೊಂಡು ಹಸ್ತಿನಾಪುರಕ್ಕೆ ಹಿಂತಿರುಗಿ ಹೋಗಬೇಕೆಂದಿರುವವರು? ದ್ರೋಣನಿಗೆ ಅರ್ಜುನನ ಮೇಲೆ ತುಂಬಾ ಪ್ರೀತಿ; ಅದಕ್ಕಾಗಿ ಅವನನ್ನು ಹೊಗಳುತ್ತಾನೆ; ನಮ್ಮನ್ನು ಹೆದರಿಸುತ್ತಾನೆ. ಆದ್ದರಿಂದ ಆಚಾರ್ಯನನ್ನು ಹಾಗೆಯೇ ಬಿಟ್ಟು ಮಿಕ್ಕವರು ಈಗಿನ ಕಾರ್ಯನೀತಿಯನ್ನು ಯೋಚಿಸಿ ಸೇನೆಯು ಹಿಮ್ಮೆಟ್ಟದ ಹಾಗೆ, ಕಾಡಿನಲ್ಲಿ ಶತ್ರುಗಳ ಕೈಗೆ ಸಿಕ್ಕಿ ಕಂಗೆಡದ ಹಾಗೆ, ಏರ್ಪಡಿಸಿ, ಕುದುರೆಯ ಕೆನೆತವನ್ನು ಕೇಳಿಯೇ ಶತ್ರುಗಳನ್ನು ಹೊಗಳಿಬಿಡುವುದೇ? ಕುದುರೆಗಳು ಇದ್ದೆಡೆಯಲ್ಲಿಯೇ ಕೆನೆಯುತ್ತವೆ. ಹೊರಗೆ ಬಂದಾಗಲೂ ಕೆನೆಯುತ್ತವೆ; ಗಾಳಿ ಯಾವಾಗಲೂ ಬೀಸುತ್ತಿರುತ್ತದೆ; ಹಾಗೇ ಮಳೆಯೂ ಬರುತ್ತದೆ. ಸಿಡಿಲೂ ಗುಡುಗೂ ಕೇಳುತ್ತದೆ. ಇವುಗಳಿಂದ ಅರ್ಜುನನಿಗೆ ಆಗುವ ಸಹಾಯವೇನು? ಬರುವ ಮೇಲ್ಮೆಯೇನು? ನಮ್ಮ ಮೇಲೆ ಬರಿಯ ದ್ವೇಷ ರೋಷ ಅಷ್ಟೇಯೆ. ಆಚಾರ್ಯರಾದವರು ಕರುಣಾಶಾಲಿಗಳು, ಪ್ರಾಜ್ಞರು, ಅಪಾಯಶಂಕಿಗಳು; ಆಪತ್ತು ಒದಗಿದಾಗ ಅವರಲ್ಲಿ ವಿಚಾರಮಾಡಬಾರದು. ಅವರು ಏನಿದ್ದರೂ ಅರಮನೆಯಲ್ಲಿ, ಗೋಷ್ಟಿಗಳಲ್ಲಿ ಚಿತ್ರವಿಚಿತ್ರವಾಗಿ ಮಾತಾಡಬಲ್ಲ ಪಂಡಿತರು; ಮತ್ತೊಬ್ಬರ ಹುಳುಕನ್ನು ಎತ್ತಿ ಆಡುವುದರಲ್ಲಿಯೂ ಅಡಿಗೆಯಲ್ಲಿ ದೋಷವನ್ನು ಕಂಡುಹಿಡಿಯುವುದರಲಿಯೂ ಬುದ್ಧಿವಂತರು; ಇಂಥ ಪಂಡಿತರನ್ನು ಬಿಟ್ಟು, ಶತ್ರುವು ಸೆರೆಸಿಕ್ಕುವಂತೆಯೂ ಗೋವುಗಳು ದಕ್ಕುವಂತೆಯೂ ಕಾರ್ಯನೀತಿಯನ್ನು ಯೋಚಿಸಿ, ವ್ಯೂಹವನ್ನು ರಚನೆಮಾಡಿ” ಎಂದನು.</p>
<p> ಕರ್ಣನು, “ಇಲ್ಲಿರುವವರೆಲ್ಲರೂ ಹೆದರಿಕೆಯಿಂದ ಯುದ್ಧಮಾಡಲು ಮನಸ್ಸಿಲ್ಲದವರಾಗಿ ಕಾಣುತ್ತಾರೆ; ಎಲ್ಲಾ ಅವ್ಯವಸ್ಥೆಯಲ್ಲಿದೆ; ನಮ್ಮನ್ನೆದುರಿಸಿ ಬಂದಿರುವವನು ಮತ್ಸ್ಯರಾಜನಾಗಲಿ ಅರ್ಜುನನಾಗಲಿ, ಸಮುದ್ರವನ್ನು ತೀರವು ತಡೆಯುವಂತೆ ನಾನು ತಡೆದು ಹಿಮ್ಮೆಟ್ಟಿಸುತ್ತೇನೆ; ನನ್ನ ಬಾಣಗಳು ಅವನನ್ನು ಮಿಡತೆಗಳು ಮರವನ್ನು ಮುತ್ತುವಂತೆ ಮುತ್ತಿಕೊಳ್ಳುತ್ತವೆ; ಅರ್ಜುನನು ಮೂರುಲೋಕಗಳಲ್ಲಿಯೂ ಪ್ರಸಿದ್ಧನಾಗಿರಬಹುದು; ಆದರೆ ನಾನೇನು ಅವನಿಗೆ ಕಡಿಮೆಯಾದವನಲ್ಲ; ಅವನನ್ನು ಹೊಡೆದು ಕೌರವನಿಗೆ ಹಿಂದೆ ಮಾತು ಕೊಟ್ಟದ್ದನ್ನು ಇಂದು ನಡೆಸಿಬಿಡುತ್ತೇನೆ. ಪರಶುರಾಮರಿಂದ ಪಡೆದ ಅಸ್ತ್ರವನ್ನೂ ನನ್ನ ಶೌರ್ಯವನ್ನು ಪ್ರಯೋಗಿಸಿ ಇಂದ್ರನ ಮೇಲೆ ಬೇಕಾದರೂ ಯುದ್ಧಮಾಡಬಲ್ಲೆ. ಈ ಕ್ಷಣದಲ್ಲಿ ಭಲ್ಲೆಯದಿಂದ ಹೊಡೆದು ಧ್ವಜದಲ್ಲಿರುವ ವಾನರನನ್ನು ಕೆಳಕ್ಕುರುಳಿಸುತ್ತೇನೆ; ಅರ್ಜುನನನ್ನು ರಥದಿಂದ ಕೆಡವಿ ದುರ್ಯೋಧನನ ಹೃದಯದಲ್ಲಿ ನೆಟ್ಟುಕೊಂಡಿರುವ ಶಲ್ಯವನ್ನು ತೆಗೆದುಹಾಕಿಬಿಡುತ್ತೇನೆ; ಕೌರವರೆಲ್ಲಾ ಗೋವುಗಳನ್ನು ಅಟ್ಟಿಕೊಂಡು ಹೋಗಲಿ; ಇಲ್ಲದಿದ್ದರೆ ಅವರವರ ರಥಗಳಲ್ಲಿ ಕುಳಿತು ನನ್ನ ಯುದ್ಧವನ್ನು ನೋಡುತ್ತಿರಲಿ!” ಎಂದನು.</p>
<p> ಕೃಪನು,“ಕರ್ಣ, ನಿನ್ನ ಮನಸ್ಸು ಯಾವಾಗಲೂ ಕ್ರೂರವಾದ ಯುದ್ಧದ ಕಡೆಗೇ ಎಳೆಯುತ್ತಿರುತ್ತದೆ; ನೀನು ಪ್ರಯೋಜನ ಸಂದರ್ಭ ಒಂದನ್ನೂ ನೋಡುವುದಿಲ್ಲ; ಶಾಸ್ತ್ರಾನುಸಾರವಾದ ನೀತಿಯು ವಿಧವಿಧವಾಗಿದೆ; ಅದರಲ್ಲೆಲ್ಲಾ ಯುದ್ಧವು ಅತ್ಯಂತ ಪಾಪಕರವೆಂದು ಹಿಂದಿನವರು ಹೇಳುತ್ತಾರೆ. ಸರಿಯಾದ ದೇಶ ಕಾಲಗಳಲ್ಲಿ ಮಾಡಿದ ಯುದ್ಧವೇ ಜಯವನ್ನು ತರತಕ್ಕದ್ದು; ಅದನ್ನೇ ಅಕಾಲದಲ್ಲಿ ಮಾಡಿದರೆ ಅದಕ್ಕೆ ಫಲ ಬರುವುದಿಲ್ಲ ಮತ್ತು ಸರಿಯಾದ ದೇಶ ಕಾಲಗಳಲ್ಲಿ ತೋರಿಸಿದ ಪರಾಕ್ರಮವು ಕಲ್ಯಾಣವನ್ನು ತರುತ್ತದೆ. ವಿಚಾರಮಾಡಿದರೆ ನೀನು ಹೀಗೆ ಅರ್ಜುನನ ಮೇಲೆ ಬೀಳುವುದು ಯುಕ್ತವಲ್ಲವೆಂದು ಕಾಣುತ್ತದೆ. ಅವನು ಒಂಟಿಯಾಗಿ ಕೌರವರನ್ನು ರಕ್ಷಿಸಿದನು, ಒಂಟಿಯಾಗಿ ಅಗ್ನಿಯನ್ನು ತೃಪ್ತಿಪಡಿಸಿದನು, ಒಂಟಿಯಾಗಿ ಸುಭದ್ರೆಯನ್ನು ರಥದಲ್ಲಿ ಕೂಡಿಸಿಕೊಂಡು ಹೋದನು, ಒಂಟಿಯಾಗಿ ಗಂಧರ್ವರಾಜನಾದ ಚಿತ್ರಸೇನನನ್ನು ಜಯಿಸಿದನು. ಒಂಟಿಯಾಗಿಯೇ ನಿವಾತಕವಚರನ್ನೂ ಕಾಲಖಂಡರನ್ನೂ ಸಂಹರಿಸಿದನು. ಹೀಗೆ ಒಂಟಿಯಾಗಿ ಇದುವರೆಗೆ ನೀನು ಏನೇನು ಮಾಡಿದ್ದೀಯ ಕರ್ಣ? ಅವನ ಮೇಲೆ ಯುದ್ಧಮಾಡಬೇಕು ಎನ್ನುವವನು ಸಿಟ್ಟುಬಂದ ಹಾವಿನ ಹಲ್ಲಿಗೆ ತನ್ನ ಬಲಗೈಯನ್ನು ನೀಡಿ ಕೊಟ್ಟವನಂತಾಗುವನು; ಮದವೇರಿದ ಒಂಟಿಸಲಗವನ್ನು ಅಂಕುಶವಿಲ್ಲದೆಯೇ ಹತ್ತಿ ನಗರದೊಳಕ್ಕೆ ಹೋಗಬೇಕೆನ್ನುವವನಂತೆ ಆಗುವನು. ಧಗಧಗನೆ ಉರಿಯುತ್ತಿರುವ ಬೆಂಕಿಯೊಳಕ್ಕೆ ತುಪ್ಪದಲ್ಲಿ ಅದ್ದಿದ ಬಟ್ಟೆಯುಟ್ಟು ಪ್ರವೇಶಿಸ ಬೇಕೆನ್ನುವವನಂತಾಗುವನು. ಕೊರಳಿಗೆ ಒಂದು ದೊಡ್ಡ ಕಲ್ಲನ್ನು ಕಟ್ಟಿಕೊಂಡು, ಮೈಕೈಗಳನ್ನು ಹಗ್ಗದಿಂದ ಬಿಗಿದುಕೊಂಡು ಸಮುದ್ರವನ್ನು ಈಜಿ ದಾಟುತ್ತೇನೆ ಎನ್ನುವುದು ಪೌರುಷವೇ? ಅಂಥ ಅಸ್ತ್ರನಿಪುಣನಾದ ಬಲಶಾಲಿಯೊಡನೆ ದುರ್ಬಲನು ಯುದ್ಧಮಾಡಲೆಳಸಿದರೆ ಅವನು ಅವಿವೇಕಿ; ಈ ಹದಿಮೂರು ವರ್ಷವೂ ನಿಮ್ಮಿಂದ ತಿರಸ್ಕೃತನಾಗಿ ಅರ್ಜುನನು ಕಟ್ಟು ಕಳಚಿದ ಸಿಂಹದಂತಿದ್ದಾನೆ. ಅವನು ನಮ್ಮನ್ನು ನಿಶ್ಯೇಷಮಾಡಿ ಬಿಡುತ್ತಾನೆ. ಆದ್ದರಿಂದ ನಾವೆಲ್ಲರೂ ಒಟ್ಟುಸೇರಿ ಅವನ ಮೇಲೆ ಯುದ್ಧಮಾಡೋಣ; ಸೈನ್ಯಗಳೂ ಸನ್ನದ್ಧವಾಗಿ ವ್ಯೂಹದಲ್ಲಿ ನಿಲ್ಲಲಿ. ಒಬ್ಬನೇ ಅವನ ಮೇಲೆ ಯುದ್ಧಮಾಡುತ್ತೇನೆಂದು ಬರಿಯ ಸಾಹಸದ ಮಾತಾಡಬೇಡ!” ಎಂದನು.</p>
<p> ಆಶ್ವತ್ಥಾಮನು, “ಕರ್ಣ! ನಾವಿನ್ನೂ ಗೋವುಗಳನ್ನು ಗೆದ್ದಿಲ್ಲ, ಎಲ್ಲೆಯನ್ನು ದಾಟಿಲ್ಲ, ಹಸ್ತಿನಾಪುರಕ್ಕೆ ಹೋಗಿಲ್ಲ; ಆಗಲೇ ಆತ್ಮಸ್ತುತಿಗೆ ಆರಂಭಮಾಡಿಬಿಟ್ಟೆ; ಎಷ್ಟೋ ಯುದ್ದಗಳಲ್ಲಿ ಜಯಹೊಂದಿ ಐಶ್ವರ್ಯವನ್ನು ಪಡೆದು, ಭೂಮಿಯನ್ನು ಗೆದ್ದವರೂ ತಮ್ಮ ಪೌರುಷವನ್ನು ಸ್ವಲ್ಪವೂ ಹೇಳಿಕೊಳ್ಳುವುದಿಲ್ಲ; ಬೆಂಕಿ ತುಟಿಪಿಟಕ್ಕೆನ್ನದೆ ಬೇಯಿಸುತ್ತದೆ. ಸೂರ್ಯನು ಸದ್ದಿಲ್ಲದೆ ಬೆಳಗುತ್ತಾನೆ, ಭೂಮಿಯು ಸಚರಾಚರವಸ್ತುಗಳನ್ನು ಮಾತಿಲ್ಲದೆ ಹೊರುತ್ತಿದೆ. ಅರ್ಜುನ, ನಕುಲ, ಸಹದೇವ, ಧರ್ಮರಾಜ, ಭೀಮ- ಇವರಲ್ಲಿ ಯಾರನ್ನು ಎಂದು ಯಾವನು ಎದುರಿಗೆ ನಿಂತು ಯುದ್ಧಮಾಡಿ ಗೆದ್ದಿದ್ದಾನೆ? ದ್ರೌಪದಿಯನ್ನು ಯಾರು ಯಾವ ಯುದ್ದದಲ್ಲಿ ಗೆದ್ದರು? ಮನುಷ್ಯನ ತಾಳ್ಮೆಗೆ ಒಂದು ಮಿತಿಯುಂಟು; ಹುಳು ಹುಪ್ಪಟೆಗಳೂ ಕೂಡ ಮಿತಿಯಿಲ್ಲದೆ ಸಹಿಸಿಕೊಂಡಿರುವುದಿಲ್ಲ; ಅಂಥದರಲ್ಲಿ ದ್ರೌಪದಿ ಅನುಭವಿಸಿದ ಆ ಹಿಂಸೆಯನ್ನು ಪಾಂಡವನು ಸಹಿಸಿಯಾನೇ? ಅರ್ಜುನ ಹುಟ್ಟಿರುವುದೇ ಕೌರವರ ದುಃಖಕ್ಕೆ; ಅವನು ದೇವದಾನವಗಂಧರ್ವರಿಗೂ ಹೆದರುವುದಿಲ್ಲ. ”ಪುತ್ರಾದನಂತರಂ ಶಿಷ್ಯಃ“ ಎಂದು ಧರ್ಮವನ್ನು ತಿಳಿದವರು ಹೇಳುತ್ತಾರೆ; ಆದ್ದರಿಂದಲೂ ದ್ರೋಣನಿಗೆ ಅರ್ಜುನನನ್ನು ಕಂಡರೆ ಪ್ರೀತಿ. ಹಿಂದೆ ಜೂಜಾಡಿ ಇಂದ್ರಪ್ರಸ್ಥವನ್ನು ಗೆದ್ದು ಕೃಷ್ಣೆಯನ್ನು ಸಭೆಗೆ ಎಳೆದುತಂದಂತೆಯೇ ಈಗಲೂ ಜೂಜಿನಿಂದಲೇ ಅರ್ಜುನನ ಮೇಲೆ ಯುದ್ಧಮಾಡಿ! - ಕ್ಷತ್ರ ಧರ್ಮವನ್ನರಿತು ಪಂಡಿತನಾದ ನಿಮ್ಮ ಶಕುನಿಮಾವ ಇದ್ದಾನಲ್ಲ! ಗಾಂಡೀವವು ಈಗ ಕೃತ ದ್ವಾಪರ ಎಂದು ದಾಳಗಳನ್ನು ಹಾಕುವುದಿಲ್ಲ; ಹರಿತವಾದ ತೀಕ್ಷ್ಣವಾದ ಬಾಣಗಳನ್ನು ಬಿಡುತ್ತದೆ; ಆ ಬಾಣಗಳು ಮಧ್ಯದಲ್ಲಿ ಬೆಟ್ಟಗಳು ಅಡ್ಡಲಾಗಿ ಬಂದರೂ ಸೀಳಿಕೊಂಡು ಹೋಗುತ್ತವೆ. ಯಮನಾಗಲಿ ಬಡಬಾಗ್ನಿಯಾಗಲಿ ಅಲ್ಪಸ್ವಲ್ಪ ಉಳಿಸಿಯಾರು; ಧನಂಜಯನು ರೇಗಿದನೆಂದರೆ, ನಿಶ್ಯೇಷಮಾಡಿಬಿಡುತ್ತಾನೆ. ಆಚಾರ್ಯನು ಬೇಕಾದರೆ ಯುದ್ಧಮಾಡಲಿ; ನಾನಂತೂ ಧನಂಜಯನ ಮೇಲೆ ಯುದ್ಧಮಾಡುವುದಿಲ್ಲ; ಮತ್ಸ್ಯರಾಜನು ಗೋವುಗಳಿರುವ ಸ್ಥಳಕ್ಕೆ ಬಂದರೆ ಅವನ ಮೇಲೆ ಯುದ್ಧಮಾಡೋಣ!” ಎಂದನು.</p>
<p> ಭೀಷ್ಮನು, “ದ್ರೋಣಾಚಾರ್ಯನು ಆಡಿದ್ದೂ ಕೃಪನು ಅವನನ್ನು ಅನುಮೋದಿಸಿದ್ದೂ ಯುಕ್ತವಾಗಿದೆ. ಕರ್ಣನು ಕ್ಷತ್ರಿಯಧರ್ಮಕ್ಕನುಗುಣವಾಗಿ ಎಂದಿನಂತೆಯೇ ಯುದ್ಧಮಾಡಲಿಚ್ಛಿಸುತ್ತಾನೆ. ದೇಶಕಾಲಗಳನ್ನು ಚೆನ್ನಾಗಿ ಪರಿಶೀಲಿಸಿ ಯುದ್ಧಮಾಡಬೇಕೆಂಬುದು ನನ್ನ ಮತ. ಕರ್ಣನು ಆಡಿದ ಮಾತು ನಮ್ಮನ್ನು ಹುರಿಗೊಳಿಸುವುದಕ್ಕೆ; ಆಚಾರ್ಯಪುತ್ರನಾದ ಅಶ್ವತ್ಥಾಮನೂ ನಮ್ಮ ಮುಂದೆ ಮಹತ್ತರವಾದ ಕಾರ್ಯವಿರುವಾಗ ತಾಳ್ಮೆ ವಹಿಸಬೇಕು; ಎದುರಿಗೆ ಅರ್ಜುನನು ಬಂದು ನಿಂತುಕೊಂಡಿರುವಾಗ ನಮ್ಮನಮ್ಮಲ್ಲಿ ವಿರೋಧ ತಂದುಕೊಳ್ಳುವುದಕ್ಕೆ ಸಮಯವಲ್ಲ. ಆಚಾರ್ಯ! ಕೃಪ! ನೀವೂ ಎಲ್ಲವನ್ನೂ ಕ್ಷಮಿಸಿಬಿಡಿ; ನಿಮ್ಮಲ್ಲಿ ಬ್ರಾಹ್ಮಣ್ಯ ಬ್ರಹ್ಮಾಸ್ತ್ರ ಎರಡೂ ಇವೆ. ವೇದಗಳೂ ಇವೆ. ಕ್ಷಾತ್ರವೂ ಇದೆ. ಹೀಗೆ ಒಟ್ಟಾಗಿ ಇರುವುದು ಇನ್ನೆಲ್ಲಿ ಉಂಟು? ಈಗ ನಮ್ಮನಮ್ಮಲ್ಲಿ ಒಡಕು ಬೇಡ; ಅದು ಸೈನ್ಯದಲ್ಲಿ ಒದಗಬಹುದಾದ ಕೇಡುಗಳಲ್ಲೆಲ್ಲಾ ಅತ್ಯಂತ ದೊಡ್ಡ ಕೇಡು ಎಂದು ತಿಳಿದವರು ಹೇಳುತ್ತಾರೆ. ಆದ್ದರಿಂದ ನಾವೆಲ್ಲರೂ ಅರ್ಜುನನ ಮೇಲೆ ಯುದ್ಧಮಾಡೋಣ” ಎಂದು ಸಮಾಧಾನಮಾಡಿದನು. ಎಲ್ಲರೂ ದ್ರೋಣನನ್ನು ಕ್ಷಮಿಸಬೇಕೆಂದು ಪ್ರಾರ್ಥಿಸಲು ಅವನು ಸಮಾಧಾನ ಪಡೆದು “ಭೀಷ್ಮನು ಆಡಿದ ಮೊದಲನೆಯ ವಾಕ್ಯದಿಂದಲೇ ನನ್ನ ಮನಸ್ಸು ಶಾಂತವಾಯಿತು. ದುರ್ಯೋಧನನು ಸಿಕ್ಕದಂತೆಯೂ ಸೈನಿಕರಲ್ಲಿ ಪ್ರಮಾದವುಂಟಾಗದಂತೆಯೂ ಕಾರ್ಯ ನೀತಿಯನ್ನು ಏರ್ಪಡಿಸಬೇಕು. ಅಜ್ಞಾತವಾಸ ಮುಗಿಯದೆ ಅರ್ಜುನನು ಕಾಣಿಸಿಕೊಂಡಿರಲಾರ; ಮತ್ತು ಗೋವುಗಳನ್ನು ಹಿಡಿಯದೆ ಬಿಡುವುದೂ ಇಲ್ಲ; ಇದನ್ನು ಮನಸ್ಸಿಗೆ ತಂದುಕೊಂಡು ಭೀಷ್ಮನು ಏನು ಹೇಳುತ್ತಾನೋ ಹೇಳಲಿ” ಎಂದನು. ಭೀಷ್ಮನು, “ಐದು ವರ್ಷಕ್ಕೆ ಒಂದು ಸಾರಿ ಅಧಿಕಮಾಸ ಬರುತ್ತದೆಯಷ್ಟೆ; ಇದನ್ನು ಲೆಕ್ಕ ಹಾಕಿಕೊಂಡರೆ, ಪಾಂಡವರು ಕಾಡಿಗೆ ಬಂದು ಇಂದಿಗೆ ಹದಿಮೂರು ವರ್ಷ ಐದು ತಿಂಗಳು ಹನ್ನೆರಡು ರಾತ್ರಿ ಕಳೆದಿವೆ. ಅವರು ಪ್ರತಿಜ್ಞೆಮಾಡಿದಂತೆ ವನವಾಸವನ್ನು ಪೂರೈಸಿದ್ದಾರೆ; ಇದನ್ನು ತಿಳಿದೇ ಅರ್ಜುನನು ಬಂದಿದ್ದಾನೆ. ಧರ್ಮರಾಜನಿದ್ದುಕೊಂಡೂ ಅವರು ತಪ್ಪುಮಾಡುತ್ತಾರೆಯೇ? ಅವರು ಕ್ಷತ್ರಿಯ ಧರ್ಮವನ್ನು ಬಿಟ್ಟು ಸುಳ್ಳುಹೇಳಿ ಮೋಸಮಾಡಿ ರಾಜ್ಯ ಗಳಿಸುವವರೂ ಅಲ್ಲ; ಸಕಾಲ ಬಂದಾಗ ಬಿಡುವವರೂ ಅಲ್ಲ. ಈಗ ನಮ್ಮ ಐಶ್ವರ್ಯವು ನಮ್ಮ ಕೈಬಿಟ್ಟು ಶತ್ರುವಿನ ಕೈ ಸೇರದ ಹಾಗೆ ಲೋಕಕ್ಕೆ ಯಾವುದು ಕಲ್ಯಾಣವಾಗಬಹುದೋ ಹಾಗೆ, ಕಾರ್ಯ ನಡೆಸಬೇಕು. ದುರ್ಯೋಧನ! ಯುದ್ದದಲ್ಲಿ ಜಯವೆಂಬುದು ಹೀಗೇ ಎಂದು ಧೈರ್ಯವಾಗಿ ಹೇಳುವುದಕ್ಕಾಗುವುದಿಲ್ಲ. ಆದ್ದರಿಂದ ಯುದ್ಧವನ್ನು ಹಿಡಿಯುತ್ತೀಯಾ, ಧರ್ಮವನ್ನು ಹಿಡಿಯುತ್ತೀಯಾ, ಬೇಗ ನಿರ್ಧರಿಸಿ ಹೇಳು!” ಎಂದನು. ದುರ್ಯೋಧನನು, “ಅಜ್ಜಾ! ನಾನು ಪಾಂಡವರಿಗೆ ರಾಜ್ಯ ಗೀಜ್ಯವನ್ನು ಕೊಡುವವನಲ್ಲ; ಯುದ್ಧ ನಡೆಸುವುದಕ್ಕೆ ಏನು ಬೇಕೋ ಅದನ್ನು ಜಾಗ್ರತೆಯಾಗಿ ಏರ್ಪಡಿಸು” ಎಂದನು. ಅನಂತರ ಭೀಷ್ಮನು, “ಹಾಗಾದರೆ ನನಗೆ ಹೀಗೆ ತೋರುತ್ತದೆ; ಅದನ್ನು ಕೇಳಿ ಒಪ್ಪಬಹುದಾದರೆ ಒಪ್ಪು! -ನಮ್ಮ ಸೈನ್ಯದ ನಾಲ್ಕರಲ್ಲಿ ಒಂದು ಪಾಲನ್ನು ತೆಗೆದುಕೊಂಡು ನೀನು ಊರಿಗೆ ಹೋಗಿಬಿಡು; ಇನ್ನೊಂದು ಕಾಲುಪಾಲು ಸೈನ್ಯವು ಗೋವುಗಳನ್ನು ಅಟ್ಟಿಕೊಂಡು ಹೋಗಲಿ; ಮಿಕ್ಕ ಅರ್ಧ ಸೈನ್ಯವನ್ನಿಟ್ಟುಕೊಂಡು ನಾವು ಪಾಂಡವನೋ ಮತ್ಸ್ಯರಾಜನೋ ದೇವೇಂದ್ರನೋ ಯಾವನು ಬಂದರೆ ಅವನೊಡನೆ ಯುದ್ಧಮಾಡುತ್ತೇವೆ. ಆಚಾರ್ಯನು ಮಧ್ಯದಲ್ಲಿರಲಿ; ಅಶ್ವತ್ಥಾಮನು ಎಡಗಡೆಯಲ್ಲಿರಲಿ; ಕೃಪನು ಬಲಗಡೆಯಲ್ಲಿರಲಿ; ಮುಂಭಾಗದಲ್ಲಿ ಕರ್ಣನಿರಲಿ; ನಾನು ಎಲ್ಲ ಸೈನ್ಯಕ್ಕೂ ಹಿಂದೆ ಬೆಂಬಲವಾಗಿದ್ದು ನೋಡಿಕೊಳ್ಳುತ್ತೇನೆ” ಎಂದನು. ಅದರಂತೆ ಸೈನ್ಯವನ್ನು ರಚಿಸುತ್ತಿರುವಷ್ಟರಲ್ಲಿಯೇ ಅರ್ಜುನನು ಬಂದೇಬಿಟ್ಟನು; ಅವನ ರಥದ ಧ್ವನಿ ಕೇಳಿತು; ಧ್ವಜ ಕಂಡಿತು; ದ್ರೋಣನ ರಥದಲ್ಲಿ ಅವನ ಬಾಣಗಳು ಬಂದು ಬಿದ್ದವು. ಅದನ್ನು ನೋಡಿ ಆಚಾರ್ಯನು “ಓಹೋ ಗಾಂಡೀವಿ ಬಂದೇಬಿಟ್ಟ! ಅವನ ಈ ಎರಡು ಬಾಣಗಳು ನನ್ನ ಪಾದಗಳ ಮೇಲೆ ಬಿದ್ದವು; ಇವೆರಡು ಕಿವಿಯನ್ನು ಮುಟ್ಟುವಂತೆ ಹಾದುಹೋದವು; ಪಾರ್ಥನು ವನವಾಸಮಾಡಿ ಹಿಂತಿರುಗಿ ಬಂದು ನನಗೆ ನಮಸ್ಕರಿಸುತ್ತಿದ್ದಾನೆ. ನನ್ನನ್ನು ಕುಶಲಪ್ರಶ್ನೆ ಮಾಡುತ್ತಿದ್ದಾನೆ!” ಎಂದು ಸಂತೋಷಪಟ್ಟನು. ಅರ್ಜುನನು ಉತ್ತರನನ್ನು ಕುರಿತು“ರಥವನ್ನು ಸೈನ್ಯಕ್ಕೆ ಅಂಬಿನ ದೂರದಲ್ಲಿ ತೆಗೆದುಕೊಂಡು ಹೋಗಿ ನಿಲ್ಲಿಸು; ಆ ಕುರುಕುಲಾಧಮನು ಎಲ್ಲಿದ್ದಾನೆಯೋ ನೋಡಿ, ಮೊದಲು ಆ ದುರಭಿಮಾನಿಯ ಮೇಲೆ ಹೋಗಿ ಬೀಳುತ್ತೇನೆ. ಹಾಗಾದರೆ ಅವರೆಲ್ಲರೂ ಸೋತಂತೆಯೇ. ದ್ರೋಣ ಅಶ್ವತ್ಥಾಮ ಭೀಷ್ಮ ಕೃಪ ಕರ್ಣ ಎಲ್ಲರೂ ಇರುವುದು ಕಾಣುತ್ತದೆ. ಕೌರವ ಮಾತ್ರ ಕಾಣುವುದಿಲ್ಲ. ಆಹಾ! ಅವನು ಜೀವಗಳ್ಳನಾಗಿ ಹಸುಗಳನ್ನೊಡಗೊಂಡು ದಕ್ಷಿಣದ ದಾರಿಯಿಂದ ಹೋಗುತ್ತಿರಬಹುದು. ಆದ್ದರಿಂದ ಈ ರಥಗಳನ್ನೂ ಸೇನೆಯನ್ನೂ ಬಿಟ್ಟು ದುರ್ಯೊಧನನಿರುವ ಕಡೆಗೆ ರಥವನ್ನು ತಿರುಗಿಸು; ಅಲ್ಲಿಯೇ ಯುದ್ಧಮಾಡುತ್ತೇನೆ. ಅವನನ್ನು ಗೆದ್ದು ಹಸುಗಳನ್ನು ಹಿಂತಿರುಗಿಸುತ್ತೇನೆ” ಎಂದನು. ಅದರಂತೆ ಉತ್ತರನು ಲಗಾಮನ್ನು ಸೆಳೆದು ರಥವನ್ನು ತಿರುಗಿಸಲು, ದ್ರೋಣನು ಅವನ ಅಭಿಪ್ರಾಯವನ್ನು ತಿಳಿದು “ಅರ್ಜುನನು ನಮ್ಮನ್ನು ಬಿಟ್ಟು ದುರ್ಯೋಧನನ ಮೇಲೆ ನುಗ್ಗುತ್ತಿದ್ದಾನೆ. ಆದ್ದರಿಂದ ಅವನ ಪಕ್ಕದ ಮೇಲೆ ಬೀಳಿ; ಹಸುಗಳು ಹಾಗಿರಲಿ!” ಎಂದನು. ಅಷ್ಟರಲ್ಲಿ ಅರ್ಜುನನು ಮುಂದುವರಿದು ತನ್ನ ಹೆಸರನ್ನು ಘೋಷಿಸುತ್ತ ಕೌರವ ಸೈನ್ಯದ ಮೇಲೆ ಬಾಣಗರೆದನು. ಭೂಮ್ಯಾಕಾಶಗಳು ಕಾಣಿಸದಂತೆ ಎಲ್ಲೆಲ್ಲೂ ಬಾಣಗಳು ತುಂಬಿಹೋದವು. ಆಗ ತನ್ನ ಶಂಖವನ್ನು ಊದಿ ಬಿಲ್ಲನ್ನು ತಟ್ಟಿದನು. ಈ ಅವಾಂತರದಿಂದ ಹಸುಗಳು ಬೆದರಿ ಬಾಲಗಳನ್ನು ಎತ್ತಿ ಆಡಿಸುತ್ತಾ ಹಿಂತಿರುಗಿ ಓಡಿ ಬಂದವು. ಹೀಗೆ ಅವುಗಳನ್ನು ಹಿಂತಿರುಗಿಸಿ ದುರ್ಯೋಧನನ ಮೇಲೆ ಬೀಳ ಬೇಕೆನ್ನುವಷ್ಟರಲ್ಲಿ ಕುರುವೀರರೆಲ್ಲರೂ ಬಂದರು. ಅದನ್ನು ನೋಡಿ ಅರ್ಜುನನು ತನ್ನ ರಥವನ್ನು ಕರ್ಣನ ಕಡೆ ತಿರುಗಿಸುವಂತೆ ಹೇಳಿದನು. ಆಗ ಚಿತ್ರಸೇನ, ಶತ್ರುಸಹ, ಜಯ ಮುಂತಾದವರು ಅವನನ್ನು ಎದುರಿಸಲು ಅರ್ಜುನನು ಅವರ ರಥಗಳನ್ನು ಶರಾಗ್ನಿಯಿಂದ ಸುಟ್ಟುಬಿಟ್ಟನು. ತುಮುಲ ಯುದ್ಧ ಆರಂಭ ವಾಯಿತು, ಆಗ ವಿಕರ್ಣನು ಬಂದನು. ಅವನ ಬಿಲ್ಲನ್ನೂ ಧ್ವಜವನ್ನೂ ಕತ್ತರಿಸಲು ಅವನು ಹಿಮ್ಮೆಟ್ಟಿದನು. ಅನಂತರ ಶತ್ರುಂತಪನು ಎದುರಿಸಿ ಹತನಾದನು. ಹೀಗೆಯೇ ಎಷ್ಟೋಜನ ಯುವಕರಾದ ವೀರರು ಬಿರುಗಾಳಿಗೆ ಸಿಕ್ಕಿ ಉರುಳಿದ ಮರಗಳಂತೆ ಹತರಾಗಿ ಉರುಳಿದರು. ಆಗ ಕರ್ಣನ ತಮ್ಮನಾದ ಸಂಗ್ರಾಮಜಿತ್ತು ಎದುರಿಸಲು ಅವನನು ಒಂದೇ ಬಾಣದಿಂದ ಕತ್ತರಿಸಿಬಿಟ್ಟನು. ಅದನ್ನು ನೋಡಿ ಕರ್ಣನು ಗೂಳಿಯ ಮೇಲೆ ಹುಲಿಯು ಹಾರಿ ಬೀಳುವಂತೆ ಅರ್ಜುನನ ಮೇಲೆ ಬಿದ್ದು ಅವನನ್ನೂ ಸಾರಥಿಯನ್ನೂ ಕುದುರೆಗಳನ್ನೂ ಹನ್ನೆರಡು ಬಾಣಗಳಿಂದ ಹೊಡೆದನು. ಆದರೆ ಅರ್ಜುನನು ಪ್ರತಿಯಾಗಿ ಸಿಡಿಲಿನಂಥ ಬಾಣಗಳಿಂದ ಅವನ ತೋಳು ತೊಡೆ ಹಣೆ ಕತ್ತುಗಳನು ಭೇದಿಸಲು ಕರ್ಣನು ಆ ಏಟುಗಳನ್ನು ತಾಳಲಾರದೆ ಸೈನ್ಯದ ಮುಂಚೂಣಿಯಿಂದ ಹಿಂದಕ್ಕೆ ಹೋಗಿಬಿಟ್ಟನು. ಅನಂತರ ಕೃಪನು ಹೊಸ ಬಿಲ್ಲುಗಳನ್ನು ತೆಗೆದುಕೊಂಡು ಯುದ್ದಮಾಡುತ್ತಿದ್ದನು; ಕೊನೆಗೆ ಅರ್ಜುನನು ಅವನ ರಥದ ಕುದುರೆಗಳು ಅಚ್ಚು ಸಾರಥಿ ಎಲ್ಲವನ್ನೂ ಕತ್ತರಿಸಿ ಅವನ ಎದೆಗೆ ವಜ್ರಸಮಾನವಾದ ಒಂದು ಬಾಣವನ್ನು ಹೊಡೆದನು. ಆದರೂ ಕೃಪನು ಹಿಂತೆಗೆಯದೆ ಒಂದು ಗದೆಯನ್ನು ಬೀಸಿ ಅರ್ಜುನನ ಮೇಲೆ ಎಸೆದನು; ಅರ್ಜುನನು ಅದನ್ನು ಬಾಣದಿಂದ ಹೊಡೆದು ಹಿಂತಿರುಗಿಸಿದನು. ಹೀಗೆ ವಿರಥನೂ ನಿರಾಯುಧನೂ ಆದ ಅವನನು ಅವನ ಕಡೆಯ ಸೈನಿಕರು ಕರೆದುಕೊಂಡು ಹೋದರು. </p>
<p> ಅನಂತರ ಅರ್ಜುನನು ದ್ರೋಣನಿದ್ದೆಡೆಗೆ ತನ್ನ ರಥವನ್ನು ತೆಗೆಸಿಕೊಂಡು ಹೋಗಿ, ಅವನಿಗೆ ನಮಸ್ಕರಿಸಿ ಶಾಂತನಾಗಿ “ಆಚಾರ್ಯ, ನಾವು ಪ್ರತಿಕ್ರಿಯೆಯನ್ನು ಯೋಚಿಸುತ್ತಲೇ ವನವಾಸಮಾಡಿದೆವು; ನೀನು ನಮ್ಮ ಮೇಲೆ ಕೋಪಿಸಿಕೊಳ್ಳಬಾರದು; ನಿನ್ನನ್ನು ಹೊಡೆಯಬಾರದೆಂದಿದ್ದೇನೆ: ಆದ್ದರಿಂದ ನೀನು ಹಾಗೆ ಮಾಡಿಸಬೇಕು” ಎಂದು ಪ್ರಾರ್ಥಿಸಿದನು. ಕೂಡಲೆ ದ್ರೋಣನು ಅವನ ಮೇಲೆ ಇಪ್ಪತ್ತು ಬಾಣಗಳನ್ನು ಬಿಟ್ಟನು. ಅರ್ಜುನನು ಅವುಗಳನ್ನು ಮಧ್ಯದಲ್ಲಿಯೇ ಕತ್ತರಿಸಿ ಹಾಕಿದನು. ಹೀಗೆ ಗುರುಶಿಷ್ಯರಿಗೆ ಯುದ್ಧವು ಮೊದಲಾಯಿತು. ಅವರಿಬ್ಬರೂ ತೇಜಶ್ಯಾಲಿಗಳು. ದಿವ್ಯಾಸ್ತ್ರಗಳನ್ನು ಬಲ್ಲವರು. ಅವರ ಯುದ್ಧವನ್ನು ನೋಡಿ ಸೈನ್ಯವೆಲ್ಲಾ ವಿಸ್ಮಯದಿಂದ ಭಲೆ ಭಲೆ ಎಂದು ಹೊಗಳಿತು. ಒಬ್ಬರ ಮೇಲೊಬ್ಬರು ಬಾಣಗಳನ್ನು ಮಳೆಗರೆದಂತೆ ಮುಸುಕಿದರು. ಅವರ ಬಾಣಗಳು ಆಕಾಶದಲ್ಲಿ ಹಾರುತ್ತಿದ್ದರೆ ಹಂಸಗಳು ಗರಿಗೆದರಿ ಹಾರುವಂತೆ ತೋರುತ್ತಿತ್ತು. ಅರ್ಜುನನ ಏಟಿಗೆ ಸಿಕ್ಕಿ ಆನೆ ಕುದುರೆ ಪದಾತಿಗಳು ಗಾಯವಡೆದು, ಹೂ ಬಿಟ್ಟ ಮುತ್ತುಗದ ಮರಗಳಂತೆ ಕಾಣುತ್ತಿದ್ದರು. ಎಲ್ಲೆಲ್ಲಿಯೂ ಹಾಹಾಕಾರ ಕೇಳುತ್ತಿತ್ತು. ಆಗ ರಥ ಸೈನ್ಯಕ್ಕೆ ಮುಖಂಡನಾಗಿದ್ದ ಅಶ್ವತ್ಥಾಮನು ಅರ್ಜುನನಿಗೆ ಅಡ್ಡವಾಗಿ ಬಂದು ಮೇಘವು ಮಳೆಗರೆದಂತೆ ಅವನ ಮೇಲೆ ಬಾಣವರ್ಷವನ್ನು ಕರೆದನು. ಇವರ ಯುದ್ಧದಲ್ಲಿ ತನಗೆ ಸ್ವಲ್ಪ ಅವಕಾಶ ಸಿಕ್ಕಲು ದ್ರೋಣನು ತನ್ನ ರಥವನ್ನು ಬಿಡಿಸಿಕೊಂಡು ಬೇರೆ ಕಡೆಗೆ ವೇಗವಾಗಿ ಹೊರಟುಹೋದನು; ಆದ್ದರಿಂದ ಅರ್ಜುನನು ಅಶ್ವತ್ಥಾಮನೊಡನೆಯೇ ಯುದ್ಧಮಾಡುತ್ತಿರಲು, ಕರ್ಣನು ಒಂದು ದೊಡ್ಡ ಬಿಲ್ಲನ್ನು ಹಿಡಿದು ಬರುತ್ತಿದ್ದದ್ದು ಕಂಡಿತು. ಆದ್ದರಿಂದ ಅಶ್ವತ್ಥಾಮನನ್ನು ಬಿಟ್ಟು ಅವನ ಮೇಲೆ ನುಗ್ಗಿ “ಕರ್ಣ! ಯುದ್ಧದಲ್ಲಿ ನಿನ್ನ ಸಮನಿಲ್ಲವೆಂದು ಸಭಾಮಧ್ಯದಲ್ಲಿ ಬಹುವಾಗಿ ಹೆಮ್ಮೆ ಕೊಚ್ಚಿಕೊಂಡಿದ್ದೆಯಲ್ಲ, ಇಗೋ ಆ ಯುದ್ಧವು ಈಗ ದೊರಕಿದೆ; ಪಾಂಚಾಲಿಯನ್ನು ಸಭೆಯಲ್ಲಿ ದುರಾತ್ಮರು ಭಂಗಪಡಿಸುತ್ತಿರಲು ಅದನ್ನು ನೀನು ಸುಮ್ಮನೆ ನೋಡುತ್ತಿದ್ದುದಕ್ಕೆ ಈಗ ಫಲವನ್ನು ಅನುಭವಿಸು. ಧರ್ಮಕ್ಕೆ ಕಟ್ಟುಬಿದ್ದು ಹಿಂದೆ ನಾನು ಸಹಿಸಿಕೊಂಡಿದ್ದೆ; ಈಗ ಬಾ; ಯುದ್ಧಮಾಡುತ್ತೇನೆ; ಕೌರವರು ನೋಡಲಿ!” ಎಂದು ಮೂದಲಿಸಿದನು. ಕರ್ಣನು, “ಪಾರ್ಥ! ಬಾಯಲ್ಲಿ ಹೇಳುವುದನ್ನು ಕೈಯಲ್ಲಿ ಮಾಡು; ಮಾತಿಗಿಂತ ಕಾರ್ಯ ಮೇಲೆಂಬುದು ಲೋಕದಲ್ಲಿ ಪ್ರಸಿದ್ಧವಾಗಿದೆ. ನೀನು ಹಿಂದೆ ಸಹಿಸಿಕೊಂಡಿದ್ದದ್ದು ಕೈಯಲ್ಲಾಗದ್ದರಿಂದ. ಆಗ ಧರ್ಮಕ್ಕೆ ಕಟ್ಟುಬಿದ್ದದ್ದೇನು, ಈಗ ಬೀಳದಿರುವುದೇನು? ವನವಾಸ ಪ್ರತಿಜ್ಞೆಯನ್ನು ಭಂಗಪಡಿಸಿಕೊಂಡು ಯುದ್ಧಮಾಡುವ ಹಾಗಿದ್ದರೆ ಬಾ. ಇಂದ್ರನೇ ನಿನ್ನ ಪರವಾಗಿ ಯುದ್ದಮಾಡಿದರೂ ನನಗೇನೂ ಅಂಜಿಕೆಯಿಲ್ಲ!” ಎಂದು ಪ್ರತಿಯಾಗಿ ಉತ್ತರವಿತ್ತನು. ಅರ್ಜುನನು, “ಕರ್ಣ ಈಗತಾನೇ ನನ್ನ ಮೇಲೆ ಯುದ್ಧಮಾಡುತ್ತಿದ್ದು ಓಡಿಹೋದೆ. ಅದರಿಂದ ಬದುಕಿದ್ದೀಯೆ. ತಮ್ಮನನ್ನು ಕೊಲ್ಲಿಸಿ ಯುದ್ಧದ ಮುಂಚೂಣಿಯನ್ನು ಬಿಟ್ಟುಹೋಗಿ ನೀನಲ್ಲದೆ ಮತ್ತಾರು ಪುನಃ ಬಂದು ಹೀಗೆ ಮಾತನಾಡಿಯಾರು!” ಎನ್ನುತ್ತ ಅವನ ಮೇಲೆ ಬಾಣಗಳನ್ನು ಬಿಟ್ಟನು. ಕರ್ಣನು ಅವುಗಳನ್ನು ತಡೆದು ಪ್ರತಿಯಾಗಿ ಬಾಣಗಳನ್ನು ಎಸೆದನು. ಆದರೆ ಸ್ವಲ್ಪದರಲ್ಲಿಯೇ ಅವನ ಬಿಲ್ಲು ಮುರಿಯಿತು. ಶಕ್ತ್ಯಾಯುಧ ಕಡಿದುಬಿತ್ತು. ಕವಚವನ್ನು ಭೇದಿಸಿಕೊಂಡು ಬಂದು ಬಾಣಗಳು ನೋಯಿಸಿದುವು; ಆ ನೋವಿಗೆ ಕಣ್ಣು ಕತ್ತಲಿಟ್ಟು ಬಂತು; ಬುದ್ಧಿಗೆ ಏನೂ ತೋರದಂತಾಯಿತು. ಆದ್ದರಿಂದ ಕರ್ಣನು ಯುದ್ಧವನ್ನು ಬಿಟ್ಟು ಉತ್ತರಾಭಿಮುಖವಾಗಿ ಹೊರಟುಹೋದನು.</p>
<p> ಹೀಗೆ ಅರ್ಜುನನು ಕರ್ಣನನು ಗೆದ್ದು ಭೀಷ್ಮನಿದ್ದ ಕಡೆಗೆ ತನ್ನ ರಥವನ್ನು ಬಿಡಿಸಿಕೊಂಡು ಹೊರಟನು. ದಾರಿಯಲ್ಲಿ ದುಶ್ಯಾಸನ, ದುಸ್ಸಹ, ವಿವಿಂಶತಿ, ದ್ರೋಣ, ಅಶ್ವತ್ಥಾಮ ಕೃಪ ಮುಂತಾದವರು ಅವನನ್ನು ತಡೆದರು. ಆದರೆ ಯಾರೂ ನಿಲ್ಲಲಾಗಲಿಲ್ಲ. ನಿರುತ್ಸಾಹದಿಂದ ಹಿಂತಿರುಗಬೇಕಾಯಿತು. ಭೀಷ್ಮಾರ್ಜುನರು ಎದುರುಬದುರಾಗಿ ನಿಂತರು; ಭೀಷ್ಮನು ಅರ್ಜುನನ ಧ್ವಜವನ್ನು ಹೊಡೆದು ಅದರ ವಾನರನನ್ನು ಉರುಳಿಸಿದನು; ಅರ್ಜುನನೂ ಪ್ರತಿಯಾಗಿ ಭೀಷ್ಮನ ಧ್ವಜವನ್ನು ಮುರಿದು ಬೀಳಿಸಿದನು. ಅನಂತರ ತುಮುಲ ಯುದ್ಧಕ್ಕೆ ಮೊದಲಾಯಿತು. ಅರ್ಜುನನು ಭೀಷ್ಮನಮೇಲೆ ಬಾಣಪ್ರಯೋಗ ಮಾಡುತ್ತಿದ್ದರೆ ಪರ್ವತದ ಮೇಲೆ ಮಳೆ ಹುಯ್ಯುವಂತೆ ಕಾಣುತ್ತಿತ್ತು. ಭೀಷ್ಮನು ಅವೆಲ್ಲವನ್ನೂ ಕತ್ತರಿಸಿ ಪ್ರತಿಯಾಗಿ ಅರ್ಜುನನ ಮೇಲೆ ಬಾಣರಾಶಿಗಳನ್ನು ಸುರಿಸಿದನು. ಇಬ್ಬರೂ ಶೂರರು, ಯುದ್ಧವಿಶಾರದರು, ದಿವ್ಯಾಸ್ತ್ರಗಳನ್ನು ಬಲ್ಲವರು; ಆದ್ದರಿಂದ ಬಹಳ ಹೊತ್ತು ಸರಿಸಮವಾಗಿ ಯುದ್ಧಮಾಡುತ್ತಿದ್ದರು. ಕೊನೆಗೆ ಅರ್ಜುನನು ತನ್ನ ಗೃಧ್ರಪತ್ರಗಳುಳ್ಳ ಬಾಣದಿಂದ ಅವನ ಬಿಲ್ಲನ್ನು ಮುರಿದು ಎದೆಗೆ ಹೊಡೆದನು. ಅದರಿಂದ ನೊಂದು ಭೀಷ್ಮನು ರಥದ ಮೂಕಿಗೆ ಒರಗಿದನು. ಅವನಿಗೆ ಪ್ರಜ್ಞೆತಪ್ಪಿತ್ತೆಂಬುದನ್ನು ಕಂಡು ಅವನ ಸಾರಥಿಯು ತನಗೆ ಮೊದಲೇ ತಿಳಿಸಿದ್ದ ಪ್ರಕಾರ ಭೀಷ್ಮನನ್ನು ಕಾಪಾಡಿಕೊಳ್ಳುವ ಸಲುವಾಗಿ ಕುದುರೆಗಳನ್ನು ತಿರುಗಿಸಿ ರಥವನ್ನು ಬೇರೆಕಡೆಗೆ ತೆಗೆದುಕೊಂಡು ಹೋದನು. </p>
<p> ಈಗ ದುರ್ಯೋಧನನು ತಾನೇ ಸ್ವಂತವಾಗಿ ಬರಬೇಕಾಯಿತು; ಬರುತ್ತಿದ್ದ ಹಾಗೆಯೇ ಒಂದು ಭಲ್ಲೆಯವನ್ನು ಅರ್ಜುನನ ಹಣೆಗೆ ಗುರಿಯಿಟ್ಟು ವೇಗದಿಂದ ಎಸೆದನು. ಅದರಿಂದ ಗಾಯವಾಗಿ ಬಿಸಿಬಿಸಿಯಾದ ನೆತ್ತರು ಸುರಿಯುತ್ತ ಚಿನ್ನದ ಸರದಂತೆ ಕಾಣುತ್ತಿತ್ತು. ಅರ್ಜುನನ ಕೋಪವು ದೀಪ್ತವಾಗಿ, ಅವನು ವಿಷಾಗ್ನಿಸದೃಶವಾದ ಬಾಣಗಳನ್ನು ದುಯೋಧನನ ಮೇಲೆ ಎಸೆದನು. ಈ ಮಧ್ಯೆ ವಿಕರ್ಣನು ಒಂದು ದೊಡ್ಡ ಆನೆಯನ್ನು ಹತ್ತಿಕೊಂಡು ನಾಲ್ಕು ರಥಗಳ ಸಹಾಯವನ್ನಿಟ್ಟುಕೊಂಡು ಅರ್ಜುನನ ಮೇಲೆ ನುಗ್ಗಿಬರಲು ಅರ್ಜುನನು ಒಂದೇ ಏಟಿನಿಂದ ಆನೆಯ ಕುಂಭಸ್ಥಳವನ್ನು ಭೇದಿಸಿದನು. ಅದು ಒಂದು ಬೆಟ್ಟ ಉರುಳಿದಂತೆ ಉರುಳಿತು. ಅಂಥದೇ ಇನ್ನೊಂದು ಬಾಣದಿಂದ ದುರ್ಯೋಧನನ ಎದೆಗೆ ಹೊಡೆಯಲು, ಅವನು ನೊಂದು ರಥವನ್ನು ಹಿಂತಿರುಗಿಸಿಕೊಂಡು ಹೊರಟನು. ಆಗ ಅರ್ಜುನನು, ಅವನನ್ನು ನೋಡಿ “ಯುದ್ಧದಲ್ಲಿ ಹಿಮ್ಮೆಟ್ಟಿ ಎಲ್ಲಿಗೆ ಹೋಗುತ್ತಿದ್ದೀಯೆ, ದುರ್ಯೋಧನಾ! ಯುದ್ಧ ನಿಲ್ಲಬೇಕೆಂದು ಸೂಚಿಸುವ ತೂರ್ಯಧ್ವನಿಯಾಗಿಲ್ಲವಲ್ಲ! ಇಗೋ ನಾನು ಧೃಢವಾಗಿ ನಿಂತಿದ್ದೇನೆ. ಹಿಂತಿರುಗು, ಬಾ! ಮುಖ ತೋರಿಸು! ರಾಜನ ಕರ್ತವ್ಯವನ್ನು ನೆನೆ! ಯುದ್ಧವನ್ನು ಬಿಟ್ಟು ಓಡಿಹೋಗುವ ನಿನಗೆ ದುರ್ಯೋಧನನೆಂಬ ಹೆಸರು ಹೇಗೆ ಒಪ್ಪೀತು?” ಎಂದು ಮೂದಲಿಸಲು, ದುರ್ಯೋಧನನು ಅಂಕುಶದಿಂದ ತಿವಿದ ಆನೆಯಂತೆ ವ್ಯಥಿತನಾಗಿ ಹಿಂತಿರುಗಿ ಬಂದನು. ಅವನು ಹಿಂತಿರುಗಿದ್ದನ್ನು ನೋಡಿ ಕರ್ಣನು ಅವನ ಬಲಗಡೆಯಲ್ಲಿ ಒಡಗೊಂಡು ಬಂದನು. ಭೀಷ್ಮನು ಚೇತರಿಸಿಕೊಂಡು ಹಿಂದಿನಿಂದ ರಕ್ಷಿಸಿಕೊಂಡು ಬಂದನು. ದ್ರೋಣ ಕೃಪ ವಿವಿಂಶತಿ ದುಶ್ಯಾಸನ ಎಲ್ಲರೂ ಹಿಂತಿರುಗಿ ಬಂದರು. ಹೀಗೆ ಕೌರವಸೈನ್ಯವೆಲ್ಲಾ ತುಂಬುಹೊಳೆಯಂತೆ ತನ್ನ ಮೇಲೆ ಬರಲು, ಅರ್ಜುನನು ಮೇಘದ ಮೇಲೆ ಹಾರಿಹೋಗುವ ಹಂಸದಂತೆ ಅವರ ಮೇಲೆ ನುಗ್ಗಿದನು. ಅವರೆಲ್ಲರೂ ಅವನನ್ನು ಸುತ್ತುವರಿದು ಬೆಟ್ಟದ ಸುತ್ತ ಮೇಘಗಳು ಮುತ್ತಿಕೊಂಡು ಮಳೆಗರೆವಂತೆ ಬಾಣಗಳನ್ನು ಸುರಿಸಿದರು. ದಿವ್ಯಾಸ್ತ್ರಗಳನ್ನು ಬಿಟ್ಟರು; ಅವನು ಅಸ್ತ್ರಗಳಿಗೆ ಪ್ರತ್ಯಸ್ತ್ರಗಳನ್ನು ಬಿಟ್ಟು ಅವುಗಳನ್ನು ನಿವಾರಿಸಿ ಅವರ ಮೇಲೆ ಸಂಮೋಹನಾಸ್ತ್ರವನ್ನ ಪ್ರಯೋಗಿಸಿದನು. ಹರಿತವಾದ ಬಾಣಗಳಿಂದ ದಿಕ್ಕು ವಿದಿಕ್ಕುಗಳನ್ನೆಲ್ಲಾ ತುಂಬಿ ಗಾಂಡೀವಘೋಷದಿಂದ ಶತ್ರುಗಳ ಮನಸ್ಸು ತಲ್ಲಣಿಸುವಂತೆ ಮಾಡಿದನು. ಅನಂತರ ಎರಡು ಕೈಗಳಿಂದಲೂ ಹಿಡಿದು ತನ್ನ ಮಹಾಶಂಖವನ್ನು ಊದಲು ಅದರ ಧ್ವನಿಯಿಂದ ಭೂಮ್ಯಾಕಾಶಗಳು ತುಂಬಿಹೋದುವು. ಅದನ್ನು ಕೇಳಿಯೇ ಕುರುವೀರರು ತಣ್ಣಗಾದರು. ಹೀಗೆ ಶತ್ರುಗಳು ಪ್ರಜ್ಞೆತಪ್ಪಿ ಬಿದ್ದಿರಲು ಅರ್ಜುನನು ಉತ್ತರೆಯ ಮಾತನ್ನು ಜ್ಞಾಪಕಕ್ಕೆ ತಂದುಕೊಂಡು ಉತ್ತರನನ್ನು ಕರೆದು “ರಾಜಕುಮಾರ, ಕೌರವರೆಲ್ಲರೂ ಮೈಮರೆತು ಬಿದ್ದಿದ್ದಾರೆ; ಈಗ ರಥವು ಅವರ ಮಧ್ಯೆ ನಡೆಯಲಿ; ನೀನು ಹೋಗಿ ದ್ರೋಣ, ಕೃಪರ ಬಿಳಿಯ ಬಟ್ಟೆಗಳನ್ನೂ, ಕರ್ಣನ ಹಳದಿ ಬಟ್ಟೆಯನ್ನೂ ಅಶ್ವತ್ಥಾಮ ದುರ್ಯೋಧನರ ನೀಲಿ ಬಟ್ಟೆಗಳನ್ನೂ ತೆಗೆದುಕೊಂಡು ಬಾ. ಭೀಷ್ಮನ ಹತ್ತಿರಕ್ಕೆ ಹೋಗಬೇಡ; ಅವನು ಎಚ್ಚರವಾಗಿರಬಹುದು; ಅವನು ನನ್ನ ಅಸ್ತ್ರಕ್ಕೆ ಪ್ರತಿಯನ್ನು ಬಲ್ಲನು” ಎಂದನು. ಅದರಂತೆ ಉತ್ತರನು ರಥವನ್ನು ಮುಂದೆ ತೆಗೆದುಕೊಂಡು ಹೋಗಿ ಮಧ್ಯೆ ಇಳಿದು ಆ ಬಣ್ಣಬಣ್ಣದ ವಸ್ತ್ರಗಳನ್ನು ತಂದನು. ಅವುಗಳನ್ನು ತೆಗೆದುಕೊಂಡು ಹಿಂತಿರುಗಿ ಹೋಗುತ್ತಿರುವಾಗ ಅವನನ್ನು ಕಂಡು ಭೀಷ್ಮನು ಅವನ ಮೇಲೆ ಬಾಣಪ್ರಯೋಗ ಮಾಡಿದನು. ಅರ್ಜುನನೂ ಬಾಣಪ್ರಯೋಗಮಾಡಿ ಭೀಷ್ಮನನ್ನು ಹೊಡೆಯದೆ, ಅವನ ಕುದುರೆಗಳನ್ನೂ ಸಾರಥಿಯನ್ನೂ ಹೊಡೆದು ರಥಗಳ ಗುಂಪಿನಿಂದ ರಾಹುಮುಕ್ತನಾದ ಸೂರ್ಯನಂತೆ ಹೊರಕ್ಕೆ ಬಂದನು. ಅಷ್ಟುಹೊತ್ತಿಗೆ ಕೌರವನು ಎಚ್ಚತ್ತು ಏಕಾಕಿಯಾಗಿ ರಣಮಧ್ಯದಲ್ಲಿ ಹೋಗುತ್ತಿರುವ ಅರ್ಜುನನನ್ನು ನೋಡಿ, “ಇವನು ನಿಮ್ಮಿಂದ ಹೇಗೆ ತಪ್ಪಿಸಿಕೊಂಡನು? ಅವನನ್ನು ಏಕೆ ಹಿಡಿದುಹಾಕಲಿಲ್ಲ” ಎಂದು ತನ್ನ ಕಡೆಯವರನ್ನು ಆಕ್ಷೇಪಿಸಿದನು. ಭೀಷ್ಮನು ಆ ಮಾತನ್ನು ಕೇಳಿ ನಗುತ್ತ “ನಿನ್ನ ಬುದ್ಧಿಯೂ ವೀರ್ಯವೂ ಎಲ್ಲಿ ಹೋದುವು ದುರ್ಯೋಧನ? ಬಿಲ್ಲುಬಾಣಗಳನ್ನು ಬಿಟ್ಟು ಇದುವರೆಗೆ ಏಕೆ ತೆಪ್ಪಗೆ ಬಿದ್ದಿದ್ದೆ? ಅರ್ಜುನನು ಕ್ರೂರಕರ್ಮಿಯಲ್ಲ; ಪಾಪ ಮಾಡುವವನಲ್ಲ; ಆದ್ದರಿಂದ ನಾವೆಲ್ಲರೂ ಯುದ್ಧದಲ್ಲಿ ಪ್ರಾಣ ಕಳೆದುಕೊಳ್ಳದೆ ಬದುಕಿಕೊಂಡಿದ್ದೇವೆ. ಎಲೈ ಕುರುವೀರ, ಬೇಗ ಕುರುದೇಶವನ್ನು ಸೇರಿಕೋ; ಪಾರ್ಥನು ಗೋವುಗಳನ್ನು ತೆಗೆದುಕೊಂಡು ಹೋಗಲಿ!” ಎಂದನು. ತನ್ನ ಹಿತಕ್ಕಾಗಿ ಭೀಷ್ಮನು ಹೇಳಿದ ಈ ಮಾತನ್ನು ಕೇಳಿ ದುರ್ಯೋಧನನು ಯುದ್ಧದ ಮೇಲಣ ಆಸೆಯನ್ನು ಬಿಟ್ಟು ತಣ್ಣಗಾಗಿ ನಿಟ್ಟುಸಿರುಗರೆದು ಸುಮ್ಮನಾದನು. ಭೀಷ್ಮನ ಮಾತನ್ನು ಕೇಳಿ ಆತ್ಮಹಿತವನ್ನು ಯೋಚಿಸಿ , ಉರಿಯುತ್ತಿರುವ ಅರ್ಜುನಾಗ್ನಿಯನ್ನು ನೋಡಿ ಎಲ್ಲರೂ ದುರ್ಯೋಧನನನ್ನು ರಕ್ಷಿಸಿಕೊಂಡು ಹಿಂತಿರುಗಿ ಹೋಗುವುದೇ ಒಳ್ಳೆಯದೆಂದು ತೀರ್ಮಾನಿಸಿದರು. </p>
<p> ಹೀಗೆ ಕೌರವ ವೀರರೆಲ್ಲರೂ ಹೊರಟಿದ್ದನ್ನು ನೋಡಿ ಅರ್ಜುನನು ಪ್ರೀತನಾಗಿ ಅಜ್ಜನಾದ ಭೀಷ್ಮ, ಆಚಾರ್ಯನಾದ ದ್ರೋಣ, ಇವರಿಗೆ ತಲೆಬಗ್ಗಿ ನಮಸ್ಕಾರಮಾಡಿ ಸ್ವಲ್ಪದೂರ ಅವರೊಡನೆ ಮಾತನಾಡುತ್ತ ಹಿಂದೆ ಹೋದನು. ಅನಂತರ ಅಶ್ವತ್ಥಾಮ ಕೃಪ ಮುಂತಾದ ಹಿರಿಯರನ್ನು ಬಾಣವೆಸೆದು ವಂದಿಸಿ, ದುರ್ಯೋಧನನ ರತ್ನಕಿರೀಟವನ್ನು ಒಂದು ಬಾಣದಿಂದ ಖಂಡಿಸಿದನು; ಕೊನೆಗೆ ಗಾಂಡೀವವನ್ನು ಘೋಷಿಸಿ ದೇವದತ್ತವನ್ನು ಊದಿ, ಶತ್ರುಗಳೆಲ್ಲರೂ ಹೊರಟುಹೋದಮೇಲೆ ಉತ್ತರನನ್ನು ಕುರಿತು “ರಾಜಕುಮಾರ, ಈಗ ಕುದುರೆಗಳನ್ನು ತಿರುಗಿಸು, ಗೋವುಗಳನ್ನು ಗೆದ್ದುಕೊಂಡು ಬಂದಾಯಿತು. ಅವರೆಲ್ಲರೂ ಹೋದರು; ಸಂತೋಷವಾಗಿ ಊರಿನ ಕಡೆ ಹೊರಡು” ಎಂದನು. ದಾರಿಯಲ್ಲಿ ಬರುತ್ತಿರುವಾಗ ಕಾಡಿನಲ್ಲಿ ಭಯದಿಂದ ಅಲ್ಲಲ್ಲಿ ಅಡಗಿಕೊಂಡಿದ್ದ ಕುರುಸೈನಿಕರು , ಹೊರಕ್ಕೆ ಬಂದು ಅರ್ಜುನನಿಗೆ ಕೈಮುಗಿದು “ನಮಗೇನಪ್ಪಣೆ” ಎಂದು ಕೇಳಿದರು. ಪರದೇಶದಲ್ಲಿ ಹಸಿವು ನೀರಡಿಕೆಗಳಿಂದ ಬಳಲಿ ತಲೆಗೆದರಿ ಕಂಗೆಟ್ಟುಹೋಗಿದ್ದ ಅವರನ್ನು ನೋಡಿ ಅರ್ಜುನನು “ನಿಮಗೆ ಒಳ್ಳೆಯದಾಗಲಿ, ಹೋಗಿಬನ್ನಿ, ಹೆದರಿಕೊಳ್ಳಬೇಡಿ. ದೀನರನ್ನು ನಾನು ಹಿಂಸೆಪಡಿಸುವುದಿಲ್ಲ” ಎಂದು ಧೈರ್ಯ ಹೇಳಿದನು. ಅವನು ಕೊಟ್ಟ ಅಭಯವನ್ನು ಕೇಳಿ ಆ ಯೋಧರು ಅವನಿಗೆ ಆಯುಃಕೀರ್ತಿಗಳನ್ನು ಬಯಸಿ ಆಶೀರ್ವಾದ ಮಾಡುತ್ತ ಹೋದರು. ಅರ್ಜುನನು ಉತ್ತರನನ್ನು ಕುರಿತು “ರಾಜಕುಮಾರ, ಈ ಗೋಪಾಲಕರೊಡನೆ ಹಸುಗಳನ್ನು ಕಳುಹಿಸಿಕೊಡು; ಅವರು ಮುಂದಾಗಿ ಊರಿಗೆ ಹೋಗಿ ನಿನಗೆ ಉಂಟಾದ ಜಯವನ್ನು ತಿಳಿಸಿ ಸಂತೋಷಗೊಳಿಸಲಿ; ನಾವು ಕುದುರೆಗಳಿಗೆ ನೀರು ಕುಡಿಸಿ ಉಪಚಾರಮಾಡಿ ಮದ್ಯಾಹ್ನದ ಮೇಲೆ ಹೋಗೋಣ” ಎಂದನು. ಅದರಂತೆ ಉತ್ತರನು ದೂತನನ್ನು ಕರೆದು ಊರಿಗೆ ಹೋಗಿ ತನ್ನ ಜಯವನ್ನು ತಿಳಿಸುವಂತೆ ಅವರಿಗೆ ಅಪ್ಪಣೆಮಾಡಿದನು. </p>
<p> ಅತ್ತಲಾಗಿ ವಿರಾಟರಾಜನು ತ್ರಿಗರ್ತನನ್ನು ಗೆದ್ದು, ಗೋವುಗಳನ್ನು ಹಿಂತಿರುಗಿಸಿ, ನಾಲ್ಕು ಜನ ಪಾಂಡವರೊಡನೆ ಊರಿಗೆ ಬಂದನು. ಆಸನಾರೂಢನಾಗಲು ಅವನನ್ನು ಪ್ರಜೆಗಳೆಲ್ಲರೂ ಕಂಡು ಗೌರವಿಸಿ ಅಭಿನಂದಿಸಿದರು. ಅವನು ಅವರನ್ನೆಲ್ಲಾ ಕಳುಹಿಸಿಕೊಟ್ಟು “ಉತ್ತರನೆಲ್ಲಿ?” ಎಂದು ಕೇಳಿದನು. ಅಲ್ಲಿದ್ದ ಹೆಂಗಸರೂ ಹುಡುಗಿಯರೂ ಅಂತಃಪುರ ಪರಿಚಾರಿಕೆಯರೂ ತುಂಬ ಹರ್ಷದಿಂದ “ಕೌರವರು ನಮ್ಮ ಗೋವುಗಳನ್ನು ಹಿಡಿದರು. ದ್ರೋಣ, ಭೀಷ್ಮ ಕರ್ಣ ಅಶ್ವತ್ಥಾಮ ದುರ್ಯೋಧನ ಮೊದಲಾದ ಅತಿರಥರು ಬಂದಿದ್ದಾರೆಂದು ತಿಳಿಯಿತು. ಅವರನ್ನು ಜಯಿಸುತ್ತೇನೆಂದು ಉತ್ತರಕುಮಾರನು ತುಂಬ ಸಾಹಸದಿಂದ ಬೃಹನ್ನಳೆಯನ್ನು ಕರೆದುಕೊಂಡು ಒಬ್ಬನೇ ಹೊರಟುಬಿಟ್ಟನು ” ಎಂದು ಹೇಳಿದರು. ಇದನ್ನು ಕೇಳಿ ವಿರಾಟರಾಜನು ತುಂಬ ಕಳವಳಗೊಂಡು, “ತ್ರಿಗರ್ತ ರಾಜನು ಸೋತುಹೋದನೆಂದು ಕೇಳಿದರೆ ಕೌರವರು ನಿಲ್ಲಲಾರರು. ಏನೇ ಆಗಲಿ ತ್ರಿಗರ್ತ ಯುದ್ಧದಲ್ಲಿ ಗಾಯವಡೆಯದಿರುವ ಯೋಧರು ಕುಮಾರನ ಸಹಾಯಕ್ಕೆ ಹೋಗಿ ಎಂದು ಅಪ್ಪಣೆಮಾಡಿ ಅವರನ್ನೂ ಅವರ ಜೊತೆಗೆ ಚತುರಂಗಬಲವನ್ನೂ ವೇಗವಾಗಿ ಹೋಗುವಂತೆ ಹೇಳಿ ಕಳುಹಿಸಿಕೊಟ್ಟನು. ಮತ್ತೆ, ಕುಮಾರನು ಬದುಕಿದ್ದಾನೆಯೋ ಇಲ್ಲವೋ ಬೇಗ ತಿಳಿದುಕೊಂಡು ಬನ್ನಿ; ನನಗೇನೋ ಷಂಡನನ್ನು ಸಾರಥಿಯಾಗಿ ಕರೆದುಕೊಂಡು ಹೋದ ಅವನು ಬದುಕಿಲ್ಲವೆಂದೇ ಎನ್ನಿಸುತ್ತಿದೆ!” ಎಂದು ಹೇಳಿದನು. ಆ ಮಾತನ್ನು ಕೇಳಿ ಧರ್ಮರಾಜನು ನಗುತ್ತ “ಮಹಾರಾಜ! ಬೃಹನ್ನಳೆಯು ಸಾರಥಿಯಾಗಿ ಹೋಗಿದ್ದರೆ ಶತ್ರುಗಳು ಹಸುಗಳನ್ನು ತೆಗೆದುಕೊಂಡು ಹೋಗಲಾರರು; ಆ ಸಾರಥಿಯ ಸಹಾಯದಿಂದ ನಿನ್ನ ಮಗನು ಕೌರವರನ್ನೂ ಎಲ್ಲಾ ರಾಜರನ್ನೂ ದೇವ ಅಸುರ ಯಕ್ಷ ನಾಗರನ್ನೂ ಜಯಿಸುವನು” ಎಂದನು. ಈ ಮಧ್ಯೆ ಉತ್ತರನು ಕಳುಹಿಸಿದ ದೂತರು ಓಡಿಬಂದು ಜಯದ ಸುದ್ದಿಯನ್ನು ತಿಳಿಸಿದರು. ಕಂಕನು ಅದನ್ನು ಕೇಳಿ, ಭಾಗ್ಯವಶದಿಂದ ನಿನ್ನ ಮಗನು ಬದುಕಿ ಬಂದಿದ್ದಾನೆ. ಗೋವುಗಳನ್ನು ಗೆದ್ದು ತಂದಿದ್ದಾನೆ. ಕೌರವರನ್ನು ಸೋಲಿಸಿ ಓಡಿಸಿದ್ದಾನೆ! ಆದರೆ ಇದರಲ್ಲಿ ಅದ್ಭುತವೇನೂ ನನಗೆ ತೋರುವುದಿಲ್ಲ; ಬೃಹನ್ನಳೆಯು ಯಾರಿಗೆ ಸಾರಥಿಯೋ ಅವನು ಜಯಿಸುವುದು ಖಂಡಿತ!“ ಎಂದನು. ವಿರಾಟನಿಗೆ ಸಂತೋಷದಿಂದ ಮೈ ರೋಮಾಂಚನವಾಯಿತು; ಈ ಒಳ್ಳೆಯ ವರ್ತಮಾನವನ್ನು ತಂದ ದೂತರಿಗೆ ಬಹುಮಾನಮಾಡಿ ಮಂತ್ರಿಗಳನ್ನು ಕುರಿತು ”ರಾಜಬೀದಿಗಳನ್ನೆಲ್ಲಾ ಪತಾಕೆಗಳಿಂದ ಅಲಂಕರಿಸಿ! ದೇವತೆಗಳಿಗೆ ಪೂಜೆ ನಡೆಸಿ! ರಾಜಕುಮಾರರೂ ಸೇನಾಧಿಕಾರಿಗಳೂ ವೇಶ್ಯೆಯರೂ ಸಮಸ್ತ ವಾದ್ಯ ಒಡಗೂಡಿ ಕುಮಾರನನ್ನು ಎದುರುಗೊಳ್ಳಲಿ! ಅನೆಯ ಮೇಲೆ ಘಂಟೆಯನ್ನೂ ಪಣವವನ್ನೂ ಬಾರಿಸುತ್ತ ಚೌಕಗಳಲ್ಲೆಲ್ಲಾ ನನ್ನ ಜಯವನ್ನು ಘೋಷಿಸಲಿ! ಉತ್ತರೆಯೂ ಮಿಕ್ಕ ಹುಡುಗಿಯರೂ ಅಂದವಾಗಿ ಸಿಂಗರಿಸಿಕೊಂಡು ಬೃಹನ್ನಳೆಯನ್ನು ಎದುರುಗೊಳ್ಳಲಿ!“ ಎಂದು ಅಪ್ಪಣೆಮಾಡಿದನು. ಹೀಗೆ ಅವರನ್ನು ಕಳುಹಿಸಿ ವಿರಾಟನು ಸಂತೋಷದಿಂದ ”ಪಗಡೆಯನ್ನು ತೆಗೆದುಕೊಂಡು ಬಾ ಸೈರಂಧ್ರಿ! ಆಡೋಣ ಬಾ,ಕಂಕ!“ ಎಂದನು. ಆದರೆ ಕಂಕನು ”ಹರ್ಷ ಉಕ್ಕುತ್ತ ಇರುವವರೊಡನೆ ಜೂಜಾಡಬಾರದೆಂದು ಹೇಳುತ್ತಾರೆ. ಆದ್ದರಿಂದ ಈಗ ನಿನ್ನೊಡನೆ ಪಗಡೆಯಾಡುವುದಕ್ಕೆ ನನಗೆ ಮನಸ್ಸಿಲ್ಲ. ನಿನಗೆ ಇನ್ನೇತರಿಂದಲಾದರೂ ಮನಸ್ಸಿಗೆ ಸಂತೋಷವಾಗುವುದಿದ್ದರೆ ಹೇಳು, ಅದನ್ನು ಮಾಡುತ್ತೇನೆ!“ ಎಂದನು. ವಿರಾಟನು ”ನಿನ್ನಿಂದ ನನಗಿನ್ನೇನು ಪ್ರಿಯ ಆಗಬೇಕಾಗಿದೆ? ಹೆಣ್ಣು ಬೇಕಾಗಿಲ್ಲ, ಹೊನ್ನು ಬೇಕಾಗಿಲ್ಲ; ಹಸು ಬೇಕಿಲ್ಲ, ವಸು ಬೇಕಿಲ್ಲ- ಆಟ ಹೊರತು ಇನ್ನೇನೂ ಬೇಡ!“ ಎಂದನು. ಕಂಕನು ಮತ್ತೆ ”ಈಗ ಜೂಜಾಡಿ ಆಗಬೇಕಾದದ್ದೇನು, ರಾಜೇಂದ್ರ? ಅದು ತುಂಬ ಕೆಟ್ಟದ್ದು. ಯುಧಿಷ್ಠಿರನು ಜೂಜಾಡಿ ವಿಸ್ತಾರವಾದ ರಾಜ್ಯವನ್ನೂ ದೇವತೆಗಳಂಥ ತಮ್ಮಂದಿರನ್ನೂ ಸಕಲಸಂಪತ್ತನ್ನೂ ಸೋತನೆಂದು ಕೇಳಿಲ್ಲವೇ? ಇಷ್ಟರಮೇಲೂ ಆಡಲೇಬೇಕೆಂದರೆ ಆಡುತ್ತೇನೆ“ ಎಂದನು. ರಾಜನು ಆಡಲೇಬೇಕೆಂದನು. ಆಟ ಮೊದಲಾಯಿತು. ಆಡುತ್ತ ಮಧ್ಯದಲ್ಲಿ ವಿರಾಟನು ”ನನ್ನ ಮಗನು ಅಂಥ ಕೌರವರನ್ನು ಗೆದ್ದು ಬಂದನು ನೋಡಿದೆಯಾ!“ ಎಂದನು. ಧರ್ಮರಾಜನು ಬೃಹನ್ನಳೆಯು ಸಾರಥಿಯಾಗಿರುವಾಗ ಅವನು ಹೇಗೆ ಗೆಲ್ಲದೆ ಇದ್ದಾನು” ಎಂದನು. ಈ ಮಾತನ್ನು ಕೇಳಿ ವಿರಾಟನು ಕೋಪಗೊಂಡು “ಬ್ರಾಹ್ಮಣಾಧಮಾ! ನನ್ನ ಮಗನನ್ನು ಬಿಟ್ಟು ಆ ನಪುಂಸಕನನ್ನು ಹೊಗಳುತ್ತೀಯಾ? ಯಾವುದು ಆಡಬೇಕು ಯಾವುದು ಆಡಬಾರದು ಎಂದು ಅರಿಯದೆ ನನ್ನನ್ನು ನೀನು ಅವಮಾನಪಡಿಸುತ್ತಿದ್ದೀಯೆ. ಭೀಷ್ಮ ದ್ರೋಣ ಮುಂತಾದವರೆಲ್ಲರನ್ನೂ ನನ್ನ ಮಗನು ಏಕೆ ಜಯಿಸಬಾರದು? ಎಲೈ ಬ್ರಾಹ್ಮಣಾ, ನಿನ್ನ ವಯಸ್ಸಿನ ಮೇಲೆ ದೃಷ್ಟಿಯಿಟ್ಟು ಈ ಅಪರಾಧವನ್ನು ಕ್ಷಮಿಸಿದ್ದೇನೆ. ಜೀವದ ಮೇಲೆ ಆಸೆ ಇದ್ದರೆ ಮತ್ತೆ ಇಂಥ ಮಾತನಾಡಬೇಡ!” ಎಂದು ಗದರಿಸಿದನು. ಧರ್ಮರಾಜನು, “ದ್ರೋಣ, ಭೀಷ್ಮ, ಅಶ್ವತ್ಥಾಮ, ಕರ್ಣ, ಕೃಪ, ದುರ್ಯೋಧನ ಮತ್ತು ಇತರ ಮಹಾರಥರು ಒಟ್ಟಿಗೆ ಬಂದಿರುವಾಗ ಬೃಹನ್ನಳೆ ಹೊರತು ಮತ್ತಾರು ಅವರೆದುರಿಗೆ ನಿಂತು ಯುದ್ಧ ಮಾಡಿಯಾರು?” ಎಂದನು. ವಿರಾಟನು ರೇಗಿ“ಎಷ್ಟು ಸಲ ಬೇಡವೆಂದರೂ ನಿನ್ನ ಮಾತನ್ನು ನೀನು ಬಿಡುವುದಿಲ್ಲ; ಶಾಸ್ತಿಮಾಡುವವರಿಲ್ಲದಿದ್ದರೆ, ಯಾರು ತಾನೇ ಸರಿಯಾದ ದಾರಿಯಲ್ಲಿ ನಡೆಯುತ್ತಾರೆ! ಎಂದಿಗೂ ಅದು ನೀನು ಹೇಳುವಂತೆ ಇರದು!” ಎಂದು ಛೀ ಗುಟ್ಟಿ ಯುಧಿಷ್ಠಿರನ ಮುಖದಮೇಲೆ ದಾಳನನ್ನು ಬಲವಾಗಿ ಬೀರಿದನು. ಆ ಏಟಿಗೆ ಅವನ ಮೂಗಿನಿಂದ ಬಳಬಳನೆ ರಕ್ತ ಬಂತು. ಅದು ನೆಲದ ಮೇಲೆ ಬೀಳದಂತೆ ಧರ್ಮರಾಜನು ಎರಡು ಕೈಗಳಿಂದಲೂ ಹಿಡಿದುಕೊಂಡು ಹತ್ತಿರದಲ್ಲಿದ್ದ ದ್ರೌಪದಿಯನ್ನು ನೋಡಿದನು. ಅವಳು ಅವನ ಮನೋಗತವನ್ನು ಅರಿತು ಒಂದು ಬಂಗಾರದ ಪಾತ್ರೆಯಲ್ಲಿ ಆ ಸುರಿಯುತ್ತಿದ್ದ ರಕ್ತವನ್ನೆಲ್ಲಾ ಹಿಡಿದುಕೊಂಡಳು. </p>
<p> ಇತ್ತಲಾಗಿ ಉತ್ತರನು ಗಂಧಮಾಲ್ಯಗಳಿಂದ ಅಲಂಕೃತನಾಗಿ ದಾರಿಯುದ್ದಕ್ಕೂ ಪೌರಜಾನಪದರೂ ಮುತ್ತೈದೆಯರೂ ಆಭಿನಂದಿಸಿ ಆಶೀರ್ವದಿಸುತ್ತಿರಲು ಮಹಾವೈಭವದಿಂದಲೂ ಸಂತೋಷದಿಂದಲೂ ಅರಮನೆಯ ಬಾಗಿಲಿಗೆ ಬಂದು ತಂದೆಗೆ ವರ್ತಮಾನ ಕೊಟ್ಟನು. ದ್ವಾರಪಾಲಕನು ಒಳಕ್ಕೆ ಬಂದು ವಿರಾಟನನ್ನು ಕಂಡು “ಮಹಾರಾಜ, ಉತ್ತರಕುಮಾರನು ಬೃಹನ್ನಳೆಯೊಡನೆ ಬಾಗಿಲಲ್ಲಿ ನಿಂತಿದ್ದಾನೆ!” ಎಂದು ಹೇಳಲು ಅವನು,“ಅವರಿಬ್ಬರನ್ನೂ ಬೇಗ ಕರೆದುಕೊಂಡು ಬಾ; ಅವರನ್ನು ನೋಡಬೇಕೆಂದು ತುಂಬ ಆಸೆಯುಳ್ಳವನಾಗಿದ್ದೇನೆ!” ಎಂದನು. ಯುಧಿಷ್ಠಿರನು ಅವನ ಕಿವಿಯಲ್ಲಿ ಮೆಲ್ಲಗೆ “ಉತ್ತರಕುಮಾರನೊಬ್ಬನನ್ನೇ ಕರೆದುಕೊಂಡು ಬಾ; ಬೃಹನ್ನಳೆಯನ್ನು ಕರೆತರಬೇಡ. ಯುದ್ಧದಲ್ಲಿ ಹೊರತು ಬೇರೆ ಕಡೆ ಯಾರಾದರೂ ನನ್ನ ದೇಹದಲ್ಲಿ ಗಾಯ ಮಾಡಿದರೆ ಅಥವಾ ರಕ್ತ ಬರಿಸಿದರೆ ಅವರನ್ನು ಜೀವದಿಂದಿರಿಸುವುದಿಲ್ಲ ಎಂಬುದು ಅವರ ಪ್ರತಿಜ್ಞೆ. ಈಗ ನನ್ನ ಮೈಮೇಲೆ ರಕ್ತವನ್ನು ಕಂಡರೆ ಅವನು ರೇಗಿ ವಿರಾಟನನ್ನು ಸಪರಿವಾರನಾಗಿ ನಿರ್ಮೂಲಮಾಡಿಯಾನು!” ಎಂದು ಹೇಳಿದನು. ಅದರಂತೆ ಉತ್ತರನೊಬ್ಬನೇ ಬಂದು ತಂದೆಯ ಕಾಲಿಗೆ ನಮಸ್ಕಾರಮಾಡಿ ಧರ್ಮರಾಜನ ಕಡೆಗೆ ನೋಡಲು, ಅವನು ನೆಲದ ಮೇಲೆ ಕುಳಿತಿದ್ದಾನೆ; ರಕ್ತದಿಂದ ತೊಯ್ದಿದ್ದಾನೆ; ಸೈರಂಧ್ರಿ ಹತ್ತಿರ ನಿಂತಿದ್ದಾಳೆ! ಅದನ್ನು ಕಂಡು ಉತ್ತರನು ಕೂಡಲೆ “ಮಹಾರಾಜ! ಯಾರು ಈತನನ್ನು ಹೊಡೆದವರು? ಯಾರು ಈ ಪಾಪಕಾರ್ಯವನ್ನು ಮಾಡಿದವರು?” ಎಂದು ಕೇಳಿದನು. ವಿರಾಟನು “ನಾನು ಹೊಡೆದೆ; ಅವನಿಗೆ ಇನ್ನೂ ಶಾಸ್ತಿಯಾಗಬೇಕಾಗಿತ್ತು: ಶೂರನಾದ ನಿನ್ನನ್ನು ಹೊಗಳುವುದಕ್ಕೆ ಬದಲಾಗಿ ಅವನು ಷಂಡನನ್ನು ಹೊಗಳುತ್ತಾನೆ!” ಎಂದನು. ಉತ್ತರನು, “ಮಹಾರಾಜ! ನೀನು ಅಕಾರ್ಯವನ್ನು ಮಾಡಿದೆ; ಬೇಗ ಆತನನ್ನು ಸಮಾಧಾನಗೊಳಿಸಿ ಸುಮುಖನನ್ನಾಗಿ ಮಾಡಿಕೋ; ಬ್ರಹ್ಮವಿಷವು ಮಹಾಘೋರವಾದದ್ದು; ಅದು ಬೇರುಸಹಿತ ಸುಟ್ಟೀತು!” ಎಂದನು. ಅದರಂತೆ ವಿರಾಟನು ಧರ್ಮರಾಜನನ್ನು ಕ್ಷಮಿಸಬೇಕೆಂದು ಪ್ರಾರ್ಥಿಸಿಕೊಳ್ಳಲು, ಧರ್ಮರಾಜನು, “ಮಹಾರಾಜ, ನಾನು ಕ್ಷಮಿಸಿ ಎಷ್ಟೋಹೊತ್ತಾಯಿತು! ನನಗೆ ಕೋಪವಿಲ್ಲ; ನನ್ನ ಮೂಗಿನಿಂದ ಈ ರಕ್ತವು ನೆಲದಮೇಲೆ ಬಿದ್ದಿದ್ದರೆ ನೀನು ರಾಷ್ಟ್ರಸಹಿತವಾಗಿ ನಾಶಹೊಂದುತ್ತಿದ್ದೆ; ನಾನಾಗಿ ಯಾರಿಗೂ ಕೆಡಕುಮಾಡದಿದ್ದರೂ ತಾನಾಗಿಯೇ ಕೆಡಕಾಗುವುದು” ಎಂದು ಉತ್ತರವಿತ್ತನು. ರಕ್ತ ಸೋರುವುದು ನಿಂತಮೇಲೆ ಬೃಹನ್ನಳೆಯು ಬಂದು ವಿರಾಟನಿಗೂ ಕಂಕನಿಗೂ ನಮಸ್ಕರಿಸಿದನು. ವಿರಾಟನು ಮಗನ ಕಡೆಗೆ ತಿರುಗಿ, ಅರ್ಜುನನು ಕೇಳುತ್ತಿರುವ ಹಾಗೆ ಅವನನ್ನು ಹೊಗಳಲು ಮೊದಲುಮಾಡಿ , “ಕುಮಾರ! ನಿನ್ನಿಂದ ನಾನು ಪುತ್ರವಂತನಾದೆ; ನಿನ್ನಂಥ ಮಗನು ಹಿಂದಿರಲಿಲ್ಲ, ಮುಂದೆ ಹುಟ್ಟುವುದಿಲ್ಲ. ಅತ್ತಿತ್ತ ಚಲಿಸುತ್ತ ಸಾವಿರ ಸಾವಿರ ಲಕ್ಷ್ಯಗಳನ್ನಾದರೂ ಗುರಿ ತಪ್ಪದೆ ಹೊಡೆಯಬಲ್ಲ ಆ ಕರ್ಣನೊಡನೆ ಹೇಗೆ ಯುದ್ಧಮಾಡಿದೆ ಮಗು! ಸಮುದ್ರದಂತೆ ಅಕ್ಷೋಭ್ಯನೂ ಆದರೆ ಕಾಲಾಗ್ನಿಯಂತೆ ದುಸ್ಸಹನೂ ಆದ ಆ ಭೀಷ್ಮನನ್ನು ಹೇಗೆ ಎದುರಿಸಿದೆ,ಮಗು! ಕ್ಷತ್ರಿಯರೆಲ್ಲರಗೂ ಆಚಾರ್ಯನೆನಿಸಿ ಶಸ್ತ್ರಧಾರಿಗಳಲ್ಲೆಲ್ಲಾ ಶ್ರೇಷ್ಠನೆನಿಸಿದ ಆ ದ್ರೋಣನನ್ನು ಹೇಗೆ ಎದುರಿಸಿದೆ ಮಗು! ಹಾಗೆಯೇ ಮಹಾಶೂರರಾದ ಕೃಪಾಶ್ವತ್ಥಾಮರನ್ನು ಹೇಗೆ ಎದುರಿಸಿದೆ, ಮಗು! ಪರ್ವತವನ್ನಾದರೂ ತನ್ನ ಬಾಣದಿಂದ ಭೇದಿಸಬಲ್ಲ ದುರ್ಯೋಧನನನ್ನು ಹೇಗೆ ಎದುರಿಸಿದೆ, ಮಗು!” ಎಂದು ಬಹು ಮೆಚ್ಚಿಗೆಯನ್ನು ತೋರಿಸಿದನು. ಉತ್ತರನು “ನಾನು ಗೋವುಗಳನ್ನು ಗೆಲ್ಲಲೂ ಇಲ್ಲ, ಶತ್ರುಗಳನ್ನು ಜಯಿಸಲೂ ಇಲ್ಲ; ಇದನ್ನೆಲ್ಲಾ ಮಾಡಿದವನು ಒಬ್ಬ ದೇವಕುಮಾರ, ಅವನು ಹೆದರಿ ಓಡಿಹೋಗುತ್ತಿದ್ದ ನನ್ನನ್ನು ಹಿಡಿತಂದು, ವಜ್ರಹಸ್ತನಂತೆ ರಥದಲ್ಲಿ ಕುಳಿತು ಕೌರವರನ್ನು ಸೋಲಿಸಿ ಗೋವುಗಳನ್ನು ಗೆದ್ದುಕೊಟ್ಟನು. ಅವನ ಬಾಣಗಳಿಂದಲೇ ದ್ರೋಣ ಭೀಷ್ಮಾದಿಗಳು ಹಿಮ್ಮೆಟ್ಟಿದರು. ದುರ್ಯೋಧನನು ಹೆದರಿ ಹಿಮ್ಮೆಟ್ಟುವುದರಲ್ಲಿರಲು ಅವನನ್ನು ಎದುರಿಸಿ ‘ಕೌರವ! ನೀನು ಹಸ್ತಿನಾಪುರಕ್ಕೆ ಹೋದರೂ ನಿನಗೆ ಉಳಿಗಾಲವಿಲ್ಲ; ಓಡಿಹೋದರೆ ಬಿಡುವುದಿಲ್ಲ; ಆದ್ದರಿಂದ ಯುದ್ಧಮಾಡು; ಗೆದ್ದರೆ ರಾಜ್ಯವಿದೆ; ಸತ್ತರೆ ಸ್ವರ್ಗವಿದೆ!” ಎಂದು ಮೂದಲಿಸಲು ಅವನು ಹಿಂತಿರುಗಿ ಸರ್ಪದಂತೆ ಬುಸುಗುಟ್ಟುತ್ತ ರಥದಲ್ಲಿ ಕುಳಿತು ಸಿಡಿಲಿನಂಥ ಬಾಣಗಳನ್ನು ಬಿಡಲು ಮೊದಲುಮಾಡಿದನು. ನನಗೆ ಅದನ್ನು ನೋಡಿ ಮೈನವಿರೆದ್ದು ಕೈಕಾಲು ಆಡದಂತಾಯಿತು! ಆ ಒಬ್ಬನೇ ವೀರನು ಶಡ್ರಥರನ್ನೂ ಸುತ್ತಿಮುತ್ತಿ ಹುಲ್ಲು ತಿನ್ನುವ ಬಡಜಿಂಕೆಗಳನ್ನು ಹೆಬ್ಬುಲಿಯು ಪರಾಭವಿಸುವಂತೆ ಕಂಗೆಡಿಸಿಬಿಟ್ಟನು!“ ಎಂದು ಉತ್ತರಕೊಟ್ಟನು. ವಿರಾಟನು ಬೆರಗಾಗಿ ”ಆ ವೀರನಾದ ದೇವಕುಮಾರನೆಲ್ಲಿ? ನನ್ನ ಮಗನನ್ನೂ ಗೋಧನವನ್ನೂ ಕೌರವರಿಂದ ರಕ್ಷಿಸಿದ ಆ ಮಹಾಪುರುಷನನ್ನು ನಾನು ದರ್ಶನ ಮಾಡಿ ಗೌರವಿಸಬೇಕು!’ ಎಂದು ಕೇಳಲು, ಉತ್ತರನು ಆತನು ಅಂತರ್ಧಾನನಾದನು; ಮತ್ತೆ ನಾಳೆಯೋ ನಾಡಿದ್ದೋ ಕಾಣಿಸಿಕೊಳ್ಳುತ್ತಾನೆ" ಎಂದನು. ಇದನ್ನೆಲ್ಲಾ ಕೇಳುತ್ತಾ ಅರ್ಜುನನು ವೇಷಧಾರಿಯಾಗಿ ಅಲ್ಲೇ ಕುಳಿತಿದ್ದರೂ, ವಿರಾಟರಾಜನಿಗೆ ಅವನ ಗುರುತಾಗಲಿಲ್ಲ. </p>
<p> ಅನಂತರ ವಿರಾಟನ ಅನುಜ್ಞೆಯನ್ನು ಪಡೆದು ಅರ್ಜುನನು ಯುದ್ಧದಿಂದ ತಂದಿದ್ದ ಬಟ್ಟೆಗಳನ್ನು ತೆಗೆದುಕೊಂಡು ಹೋಗಿ ತಾನೇ ಉತ್ತರೆಗೆ ಕೊಟ್ಟನು. ಬಹು ಬೆಲೆಯುಳ್ಳವೂ ತರತರವಾದವೂ ನವಿರು ನವಿರಾದವೂ ಆದ ಆ ಬಟ್ಟೆಗಳನ್ನು ನೋಡಿ ಉತ್ತರೆಗೆ ತುಂಬ ಹರ್ಷವಾಯಿತು. ಆಮೇಲೆ ಉತ್ತರನೊಡನೆಯೂ ಯುಧಿಷ್ಠಿರನೊಡನೆಯೂ ಗುಟ್ಟಾಗಿ ಆಲೋಚನೆಮಾಡಿ ಅರ್ಜುನನು ಸಂತೋಷದಿಂದ ಮುಂದಿನ ಕಾರ್ಯಕ್ರಮಗಳನ್ನು ನಿರ್ಧರಿಸಿಕೊಂಡನು. </p>
<p> ಇದೆಲ್ಲಾ ನಡೆದ ಮೂರನೆಯ ದಿನ ಪಂಚಪಾಂಡವರು ಸ್ನಾನಮಾಡಿ ಬೆಳ್ಳಗಿರುವ ಮಡಿಯುಟ್ಟು ಅಲಂಕೃತರಾಗಿ ಯುಧಿಷ್ಠಿರನನ್ನು ಮುಂದುಮಾಡಿಕೊಂಡು ವಿರಾಟನ ಸಭೆಗೆ ಹೋಗಿ ರಾಜರು ಮಂಡಿಸುವ ಆಸನಗಳಲ್ಲಿ ಕುಳಿತರು. ವಿರಾಟನು ಎಂದಿನಂತೆ ರಾಜಕಾರ್ಯಗಳನ್ನು ನಡೆಸಲು ಸಭೆಗೆ ಬಂದು ನೋಡುತ್ತಾನೆ-ಉರಿಯುವ ಬೆಂಕಿಯಂತೆ ತೇಜಶ್ಯಾಲಿಗಳಾದ ಈ ಐವರೂ ಕುಳಿತಿದ್ದಾರೆ! ಅವರಲ್ಲಿ ದೇವತೆಗಳೊಡನೆ ಕುಳಿತಿರುವ ದೇವೇಂದ್ರನಂತಿದ್ದ ಯುಧಿಷ್ಠಿರನನ್ನು ನೋಡಿ “ನಿನ್ನೊಡನೆ ನಾನು ಪಗಡೆಯಾಡುತ್ತಿರಲಿಲ್ಲವೆ? ನಿನ್ನನ್ನು ನನ್ನ ಸಭಾಸ್ತಾರನಾಗಿ ಮಾಡಿಕೊಂಡಿರಲಿಲ್ಲವೆ? ಹೀಗಿದ್ದೂ ಅಲಂಕಾರ ಮಾಡಿಕೊಂಡು ಬಂದು ರಾಜಯೋಗ್ಯವಾದ ಆಸನದಲ್ಲಿ ಕುಳಿತುಬಿಟ್ಟಿದ್ದೀಯಲ್ಲಾ! ಏನಿದು?” ಎಂದು ಲಘುವಾಗಿ ಮಾತನಾಡಿಸಲು, ಅರ್ಜುನನು ಮಂದಹಾಸದಿಂದ ಹೀಗೆಂದನು- “ಮಹಾರಾಜ! ಈತನು ಆ ಇಂದ್ರನ ಆಸನದಲ್ಲಿ ಬೇಕಾದರೂ ಕುಳಿತುಕೊಳ್ಳಲು ಅರ್ಹತೆಯುಳ್ಳವನು. ಈತನೇ ಕುಂತೀಪುತ್ರನಾದ ಯುಧಿಷ್ಠಿರ; ಅವನ ಕೀರ್ತಿಯು ಸೂರ್ಯಪ್ರಭೆಯಂತೆ ಲೋಕದಲ್ಲೆಲ್ಲಾ ಹರಡಿದೆ. ಕುರುದೇಶದಲ್ಲಿದ್ದಾಗ ಅವನು ಹೊರಟರೆ ಅವನ ಹಿಂದೆ ಹತ್ತು ಸಹಸ್ರ ಆನೆಗಳು ಹೋಗುತ್ತಿದ್ದವು; ದಿವ್ಯಾಸ್ತ್ರಗಳನ್ನು ಹೂಡಿದ ಮುವತ್ತುಸಾವಿರ ಬಂಗಾರದ ರಥಗಳು ಹೋಗುತ್ತಿದ್ದವು. ಎಂಟುನೂರು ಸೂತರು ಮಣಿಕುಂಡಲಗಳನ್ನು ಧರಿಸಿ ಮಾಗಧರೊಡನೆ ಹೊಗಳುತ್ತಿದ್ದರು. ಕೌರವರು ಕಿಂಕರರಂತೆ ನಿತ್ಯವೂ ಅವನನ್ನು ಸೇವಿಸುತ್ತಿದ್ದರು; ಎಲ್ಲ ರಾಜರೂ ಕಪ್ಪುಕಾಣಿಕೆಗಳನ್ನು ಒಪ್ಪಿಸುತ್ತಿದ್ದರು; ಅವನು ಧರ್ಮಿಷ್ಠ, ದಾಂತ, ಕೋಪರಹಿತ, ಸತ್ಯವಾದಿ, ಬ್ರಹ್ಮನಿಷ್ಠ. ಅವನ ಐಶ್ವರ್ಯ ಪ್ರತಾಪಗಳನ್ನು ಕಂಡು ದುರ್ಯೋಧನ ಕರ್ಣ ಶಕುನಿಗಳು ಕುದಿಯುತ್ತಿರುವರು. ಅವನ ಗುಣಗಳನ್ನೆಲ್ಲಾ ಲೆಕ್ಕಮಾಡಿ ಹೇಳಲು ಸಾಧ್ಯವಲ್ಲ. ಇಂಥ ಪಾಂಡವ ಮಹಾರಾಜನು ರಾಜಯೋಗ್ಯವಾದ ಆಸನದಲ್ಲಿ ಮಂಡಿಸಲು ಹೇಗೆ ತಕ್ಕವನಲ್ಲ?” ವಿರಾಟನು, “ಈತನು ಪಾಂಡವ ಮಹಾರಾಜನೂ, ಕುಂತೀಪುತ್ರನೂ ಆದ ಯುಧಿಷ್ಠಿರನಾದರೆ, ಇವನ ತಮ್ಮಂದಿರಾದ ಭೀಮಾರ್ಜುನ ನಕುಲಸಹದೇವರು ಯಾರು? ದ್ರೌಪದಿ ಯಾರು? ಜೂಜಿನಲ್ಲಿ ಸೋತಮೇಲೆ ಪಾಂಡವರು ಇರುವುದು ಎಲ್ಲಿಯೂ ತಿಳಿದುಬಂದಿಲ್ಲವಲ್ಲಾ?” ಎಂದು ಕೇಳಿದನು. ಅರ್ಜುನನು, “ನಿನ್ನ ಅಡಿಗೆಯವನೆಂದು ಹೇಳಿಕೊಳ್ಳುತ್ತಿರುವ ಈ ಬಲ್ಲವನೇ ಭೀಮಪರಾಕ್ರಮಿಯಾದ ಭೀಮಸೇನ. ಈತನೇ ಗಂಧಮಾದನದಲ್ಲಿ ಮೇಲೆಬಿದ್ದವರನ್ನೆಲ್ಲಾ ಕೊಂದು ದ್ರೌಪದಿಗೆ ಸೌಗಂಧಿಕಾ ಪುಷ್ಪಗಳನ್ನು ತಂದುಕೊಟ್ಟವನು; ದುರಾತ್ಮರಾದ ಕೀಚಕರನ್ನು ಕೊಂದ ಗಂಧರ್ವನೂ ಇವನೇ; ನಿನ್ನ ಅಂತಃಪುರದಲ್ಲಿ ಹುಲಿಗಳನ್ನೂ ಕರಡಿಗಳನ್ನೂ ಹಂದಿಗಳನ್ನೂ ಕೊಂದವನೂ ಇವನೇ; ನಿನ್ನಲ್ಲಿ ಅಶ್ವರಕ್ಷಕನಾಗಿದ್ದವನೇ ನಕುಲ; ಗೋಪಾಲಕನಾಗಿದ್ದವನೇ ಸಹದೇವ; ಈ ಪದ್ಮಪತ್ರಾಯತಾಕ್ಷಿಯೂ ಚಾರುಹಾಸಿನಿಯೂ ಆದ ಸೈರಂಧ್ರಿಯೇ ದ್ರೌಪದಿ; ಅವಳ ಸಂದರ್ಭದಲ್ಲಿಯೇ ಕೀಚಕರು ಹತರಾದದ್ದು. ನಾನೇ ಅರ್ಜುನ; ನನ್ನ ವಿಚಾರ ಮಹಾರಾಜನ ಕಿವಿಗೆ ಬಿದ್ದಿರಬೇಕು; ನಾನು ಭೀಮನ ತಮ್ಮನಾದ ಪಾರ್ಥ; ಈ ಯಮಳರ ಅಣ್ಣ. ಮಹಾರಾಜ! ಇಷ್ಟುದಿನವೂ ನಾವೆಲ್ಲರೂ ನಿನ್ನ ಮನೆಯಲ್ಲಿ, ಗರ್ಭವಾಸದಲ್ಲಿದ್ದ ಮಕ್ಕಳ ಹಾಗೆ ಸುಖವಾಗಿ ಇದ್ದು ಅಜ್ಞಾತವಾಸವನ್ನು ಕಳೆದೆವು” ಎಂದನು. ಅರ್ಜುನನು ಹೀಗೆ ತಮ್ಮ ಪರಿಚಯಗಳನ್ನೆಲ್ಲಾ ಹೇಳಿದಮೇಲೆ ಉತ್ತರನು ಅವನ ವಿಕ್ರಮವನ್ನು ವರ್ಣಿಸುತ್ತ “ಮಹಾರಾಜ! ಈತನೇ ಜಿಂಕೆಗಳ ಮಧ್ಯದಲ್ಲಿ ಸಿಂಹ ಹೇಗೋ ಹಾಗೆ ಶತ್ರುರಥಗಳ ಮಧ್ಯದಲ್ಲಿ ನುಗ್ಗಿ ಸಂಚರಿಸುತ್ತ ಅವರನ್ನು ನಿಗ್ರಹಿಸುತ್ತಿದ್ದವನು; ಈತನೇ ಕೌರವರನ್ನು ನೋಲಿಸಿ ಗೋವುಗಳನ್ನು ಗೆದ್ದುಕೊಟ್ಟವನು; ಈತನ ಶಂಖಧ್ವನಿಯನ್ನು ಕೇಳಿಯೇ ನನ್ನ ಕಿವಿಗಳು ಕಿವುಡಾಗಿ ಹೋದವು” ಎಂದು ಹೊಗಳಿ “ತಂದೆಯೇ, ಈ ಪಾಂಡವರು ಮಹಾತ್ಮರು: ಪೂಜಾಯೋಗ್ಯರು; ಇವರನ್ನು ಸತ್ಕರಿಸಿ ಸನ್ಮಾನ ಮಾಡಬೇಕು!” ಎಂದನು. ವಿರಾಟನು, “ನಾನೂ ಶತ್ರುಗಳ ಕೈಗೆ ಸಿಕ್ಕಿಬಿದ್ದಿದ್ದೆ; ಭೀಮಸೇನನು ನನ್ನನ್ನು ಬಿಡಿಸಿತಂದು, ಗೋವುಗಳನ್ನು ಗೆದ್ದುಕೊಟ್ಟನು. ಇವರ ಬಾಹುವೀರ್ಯದಿಂದ ನಮಗೆ ಜಯವು ದೊರಕಿತು. ಯುಧಿಷ್ಠಿರ! ನಾವೂ ನಮ್ಮ ಮಂತ್ರಿಗಳೂ ನಿಮ್ಮೆಲ್ಲರ ಕ್ಷಮೆ ಬೇಡುತ್ತೇವೆ. ನಿಮಗೆ ಶುಭವಾಗಲಿ. ನಾವು ಅರಿಯದೇ ಏನಾದರೂ ಹೆಚ್ಚುಕಡಮೆಯ ಮಾತನ್ನಾಡಿದ್ದರೆ ಅದನ್ನು ಕ್ಷಮಿಸಿಬಿಡಿ! ಇಗೋ ಈ ರಾಜ್ಯಕೋಶಗಳೆಲ್ಲವೂ ನಿಮ್ಮವು!” ಎಂದು ಅವರನ್ನು ಸಂತೋಷದಿಂದ ಆಲಿಂಗಿಸಿಕೊಂಡನು. ಅವರನ್ನು ಎಷ್ಟು ನೋಡಿದರೂ ಅವನಿಗೆ ತೃಪ್ತಿಯಾಗದು. ಹೀಗೆ ತುಂಬ ಪ್ರೀತಿಗೊಂಡು ಮತ್ತೆ ಯುಧಿಷ್ಠಿರನನ್ನು ಕುರಿತು “ಭಾಗ್ಯವಶದಿಂದ ನೀವೆಲ್ಲರೂ ಕ್ಷೇಮವಾಗಿ ಕಾಡನ್ನು ಬಿಟ್ಟುಬಂದಿರಿ; ಕಷ್ಟಕರವಾದ ಅಜ್ಞಾತವಾಸವನ್ನು ಕಳೆದಿರಿ. ಈ ನನ್ನ ರಾಜ್ಯವನ್ನೂ ನನ್ನದಾಗಿ ಇನ್ನೇನು ವಸ್ತುಗಳಿವೆಯೋ ಅವೆಲ್ಲವನ್ನೂ ಯಾವ ವಿಧವಾದ ಶಂಕೆಯೂ ಇಲ್ಲದೆ ತೆಗೆದುಕೊಳ್ಳಿ. ಸವ್ಯಸಾಚಿಯಾದ ಧನಂಜಯನು ಉತ್ತರೆಯ ಪಾಣಿಗ್ರಹಣ ಮಾಡಲಿ; ಅತನೇ ಅವಳಿಗೆ ಅನುರೂಪನಾದ ಪತಿ!” ಎಂದು ಕೇಳಿಕೊಂಡನು. ಧರ್ಮರಾಜನು ಅರ್ಜುನನ ಮುಖವನ್ನು ನೋಡಲು, ಅರ್ಜುನನು ಅಣ್ಣನ ಸಂಜ್ಞೆಯನ್ನು ಗ್ರಹಿಸಿ ವಿರಾಟನನ್ನು ಕುರಿತು “ರಾಜನೇ! ನಿನ್ನ ಮಗಳನ್ನು ನಾನು ನನ್ನ ಸೊಸೆಯಾಗಿ ಪರಿಗ್ರಹಿಸುತ್ತೇನೆ. ಮತ್ಸ್ಯ ಭರತ ಕುಲಗಳ ಸಂಬಂಧವು ಯುಕ್ತವಾದದ್ದಾಗಿದೆ” ಎಂದನು. “ಅದೇಕೆ ನೀನೇ ಪರಿಗ್ರಹಿಸಲೊಲ್ಲೆ?” ಎಂದು ವಿರಾಟನು ಕೇಳಲು ಅರ್ಜುನನು “ಮಹಾರಾಜ, ನಾನು ಅಂತಃಪುರದಲ್ಲಿದ್ದು ಸದಾ ನಿನ್ನ ಮಗಳನ್ನು ನೋಡುತ್ತಿದ್ದೆ; ಅವಳು ನನ್ನನ್ನು ಏಕಾಂತವಾಗಿಯಾಗಲಿ ಪ್ರಕಾಶವಾಗಿಯಾಗಲಿ ಯಾವಾಗಲೂ ತಂದೆಯಂತೆ ವಿಶ್ವಾಸದಿಂದ ಕಾಣುತ್ತಿದ್ದಳು. ಅಲ್ಲದೆ ಗಾಯನ ನರ್ತನಗಳಲ್ಲಿ ನಾನು ಆಕೆಗೆ ಪೂಜ್ಯನೂ ಪ್ರೀತಿಪಾತ್ರನೂ ಆಗಿದ್ದೆ. ಒಂದು ವರ್ಷದಿಂದ ನಾನು ಅವಳ ಜೊತೆಯಲ್ಲಿ ಇದ್ದು ಈಗ ಮದುವೆ ಮಾಡಿಕೊಂಡರೆ ಜನರು ಇಲ್ಲದ್ದನ್ನು ಏನಾದರೂ ಶಂಕಿಸಿಯಾರು. ನಾನು ಶುದ್ಧನೂ ಜಿತೇಂದ್ರಿಯನೂ ದಾಂತನೂ ಆಗಿದ್ದೇನೆ; ಅವಳೂ ಶುದ್ಧಳಾಗಿರುವಂತೆ ನೋಡಿಕೊಂಡಿದ್ದೇನೆ. ನಾನು ಹೇಳಿದಂತೆ ನಡೆಸಿದರೆ ಸೊಸೆಗಾಗಲಿ ಮಗಳಿಗಾಗಲಿ ಮಗನಿಗಾಗಲಿ ತಂದೆಗಾಗಲಿ ಯಾರಿಗೂ ಯಾವ ವಿಧವಾದ ಸಂದೇಹಕ್ಕೂ ಅವಕಾಶವಿರುವುದಿಲ್ಲ; ಎಲ್ಲವೂ ನಿರ್ಮಲವಾಗಿರುತ್ತದೆ. ಆದ್ದರಿಂದ ನಿನ್ನ ಮಗಳನ್ನು ನನ್ನ ಸೊಸೆಯಾಗಿ ಮಾಡಿಕೊಳ್ಳಬೇಕೆನ್ನುತ್ತೇನೆ. ನನ್ನ ಮಗನಾದ ಆಭಿಮನ್ಯುವು ವಾಸುದೇವನ ಸೋದರಳಿಯ; ಸಾಕ್ಷಾತ್​ ದೇವಕುಮಾರನಂಥವನು; ಶ್ರೀಕೃಷ್ಣನಿಗೆ ಅಚ್ಚುಮೆಚ್ಚು; ಬಾಲ್ಯದಲ್ಲಿಯೇ ಅಸ್ತ್ರಕೋವಿದನಾದವನು; ಅವನು ತಕ್ಕ ಅಳಿಯ; ನಿನ್ನ ಮಗಳಿಗೆ ತಕ್ಕ ಗಂಡ” ಎಂದನು. ವಿರಾಟನು ಈ ಮಾತು ಧರ್ಮನಿರತನೂ ಜ್ಞಾನವಂತನೂ ಕುರುಶ್ರೇಷ್ಠನೂ ಆದ ಧನಂಜಯನಿಗೆ ಸದೃಶವಾದದ್ದೇ. ಪಾರ್ಥ! ಯಾವುದು ನಡೆಸುವುದಕ್ಕೆ ಯೋಗ್ಯವೆಂದು ನೀನು ತಿಳಿಯುತ್ತೀಯೊ ಅದನ್ನು ಶೀಘ್ರವಾಗಿ ನಡೆಸು. ಅರ್ಜುನನು ನನ್ನ ಬೀಗನಾದರೆ ನನ್ನ ಇಷ್ಟಾರ್ಥಗಳೆಲ್ಲಾ ಸಮೃದ್ಧಿಯಾಗಿ ನೆರವೇರಿದಂತಾಯಿತು!" ಎಂದನು. ಹೀಗೆ ಅವರಿಬ್ಬರೂ ಒಮ್ಮತಕ್ಕೆ ಬಂದರು. ಈ ವೃತ್ತಾಂತವನ್ನೆಲ್ಲಾ ವಿರಾಟನೂ ಯುಧಿಷ್ಠಿರನೂ ತಮ್ಮ ಇಷ್ಟಮಿತ್ರರಿಗೂ ವಾಸುದೇವನಿಗೂ ಹೇಳಿಕಳುಹಿಸಿದರು. </p>
<p> ಹೀಗೆ ಹದಿಮೂರನೆಯ ವರ್ಷ ಮುಗಿದಮೇಲೆ ಪಂಚಪಾಂಡವರು ವಿರಾಟನಿಗೆ ಸೇರಿದ್ದ ಉಪಪ್ಲವ್ಯ ನಗರದಲ್ಲಿ ಹೋಗಿ ವಾಸಮಾಡುತ್ತಿದ್ದರು. ಅವರನ್ನು ನೋಡಲು ಅಲ್ಲಿಗೆ ಕಾಶಿರಾಜ ಶೈಬ್ಯ ದ್ರುಪದ ಮುಂತಾದ ಶಸ್ತ್ರಾಸ್ತ್ರ ಸಂಪನ್ನರಾದ ಅಕ್ಷೌಹಿಣೀ ರಾಜರೆಲ್ಲರೂ ಬಂದರು. ವಿರಾಟನು ಅವರೆಲ್ಲರನ್ನೂ ಆದರಿಸಿ ಕಳುಹಿಸಿಕೊಟ್ಟನು. ಅನಂತರ, ವಾಸುದೇವ, ಬಲರಾಮ, ಕೃತವರ್ಮ, ಸಾತ್ಯಕಿ, ಅಕ್ರೂರ, ಸಾಂಬ ಮುಂತಾದವರು ಆಭಿಮನ್ಯುವನ್ನೂ ಸುಭದ್ರೆಯನ್ನೂ ಕರೆದುಕೊಂಡು ಬಂದರು. ಅವರ ಹಿಂದೆ ಹತ್ತುಸಾವಿರ ಆನೆ, ಒಂದು ಲಕ್ಷ ಕುದುರೆ, ಒಂದು ಅರ್ಬುದ ರಥಗಳು, ಒಂದು ನಿಖರ್ವ ಪದಾತಿಗಳು ಬಂದುವು. ಅನೇಕ ವೃಷ್ಣಂಧಕರೂ ಭೋಜರೂ ಬಂದರು. ಶ್ರೀಕೃಷ್ಣನು ಪಾಂಡವರೊಬ್ಬೊಬ್ಬರಿಗೂ ಸ್ತ್ರೀ ವಸ್ತ್ರ ರತ್ನಾದಿಗಳನ್ನು ಉಡುಗೊರೆ ಕೊಟ್ಟನು. ಅನಂತರ ವಿಧಿಗನುಸಾರವಾಗಿ ವಿವಾಹ ನಡೆಯಿತು. ಮತ್ಸ್ಯರಾಜನ ಮನೆಯಲ್ಲಿ ಶಂಖಗಳೂ ಭೇರಿಗಳೂ ಮೃದಂಗಗಳೂ ಗೋಮುಖಗಳೂ ಮೊಳಗಿದ್ದೂ ಮೊಳಗಿದ್ದೇ! ಮೃಗಗಳನ್ನು ಯಥೇಚ್ಛವಾಗಿ ಕೊಂದು ಮಾಂಸಾಹಾರವನ್ನು ಸಿದ್ಧಮಾಡಿದ್ದರು. ಸುರ ಮೈರೇಯ ಮುಂತಾದ ಪಾನಗಳು ಬೇಕಾದಷ್ಟಿದ್ದವು. ಸಂಗೀತಗಾರರು ಗಾಯನಮಾಡುತ್ತ, ಆಖ್ಯಾನಕಾರರು ಕಥೆಮಾಡುತ್ತ, ನಟರು ನಾಟ್ಯಮಾಡುತ್ತ, ವಂದಿಮಾಗಧರು ಸ್ತುತಿಮಾಡುತ್ತ, ಬಂದವರೆಲ್ಲರನ್ನೂ ಸಂತೋಷಪಡಿಸುತ್ತಿದ್ದರು. ಮತ್ಸ್ಯರಾಜನ ಅಂತಃಪುರಕ್ಕೆ ಸೇರಿದ್ದ ಸುಂದರಿಯರಾದ ಸ್ತ್ರೀಯರು ರತ್ನಾಭರಣ ಭೂಷಿತೆಯರಾಗಿ ಸುದೇಷ್ಣೆಯನ್ನು ಮುಂದುಮಾಡಿಕೊಂಡು ಬಂದರು. ದ್ರೌಪದಿಯು ರೂಪಲಾವಣ್ಯಗಳಲ್ಲಿ ಅವರೆಲ್ಲರನ್ನೂ ಮೀರಿಸಿದ್ದಳು. ಅವರು ರಾಜಪುತ್ರಿಯಾದ ಉತ್ತರೆಯನ್ನು ಅಲಂಕರಿಸಿ ವೈಭವದಿಂದ ಕರೆದುಕೊಂಡು ಬರಲು ಅರ್ಜುನನು ಅವಳನ್ನು ತನ್ನ ಮಗನಿಗಾಗಿ ಸ್ವೀಕರಿಸಿದನು. ಮಹಾರಾಜನಾದ ಯುಧಿಷ್ಠಿರನು ದೇವೇಂದ್ರನಂತೆ ಶೋಭಿಸುತ್ತ ಹೆಣ್ಣನ್ನು ಒಪ್ಪಿಸಿಕೊಂಡನು. ಶ್ರೀಕೃಷ್ಣನನ್ನು ಮುಂದಿಟ್ಟುಕೊಂಡು ಆಭಿಮನ್ಯುವಿಗೆ ಮದುವೆಮಾಡಿಸಿ , ಅವನಿಗೆ ನಾಯುವೇಗವುಳ್ಳ ಏಳುಸಾವಿರ ಕುದುರೆಗಳನ್ನೂ ಇನ್ನೂರು ಆನೆಗಳನ್ನೂ ಬಹುಧನವನ್ನೂ ಕೊಟ್ಟನು. ಮದುವೆಯೆಲ್ಲಾ ಮುಗಿದಮೇಲೆ, ಶ್ರೀಕೃಷ್ಣನು ಉಡುಗೊರೆಯಾಗಿ ತಂದು ಕೊಟ್ಟಿದ್ದನ್ನೂ ಜೊತೆಗೆ ಸಾವಿರ ಗೋವುಗಳನ್ನೂ ರತ್ನಗಳನ್ನೂ ಹಲವು ಬಗೆಯ ಬಟ್ಟೆಬರೆಗಳನ್ನೂ ಒಡವೆ ವಸ್ತುಗಳನ್ನೂ ವಾಹನ ಶಯನಾದಿಗಳನ್ನೂ ದಾನಮಾಡಿದನು. ಮತ್ಸ್ಯರಾಜನ ಆ ನಗರವು ಮಹೋತ್ಸವದಿಂದ ತುಂಬಿ, ಹೃಷ್ಟಪುಷ್ಟರಾದ ಜನರಿಂದ ಕಿಕ್ಕಿರಿದು ಶೋಭಿಸುತ್ತಿತ್ತು. </p>
<p>ವಿರಾಟಪರ್ವ ಮುಗಿಯಿತು.</p>
	</section>
</body>
</html>
