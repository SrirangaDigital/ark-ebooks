<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬಂಕಿಮಚಂದ್ರ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-017">
		<h1 class="level1-title" epub:type="title"><span class="num">ಅಧ್ಯಾಯ ೧೭</span> ಸೀತಾರಾಮ</h1>
		<p>“ <span class="bigletter">ಸೀ</span> ತಾರಾಮ” ವು ಬಂಕಿಮಚಂದ್ರನ ಕೊನೆಯ ಕಾದಂಬರಿ. ಇದು ಅವನು ನಡೆಸುತ್ತಿದ್ದ “ಪ್ರಚಾರ” ಮಾಸಪತ್ರಿಕೆಯಲ್ಲಿ ಧಾರಾವಾಹಿಕವಾಗಿ ಪ್ರಕಾಶಿತವಾಯಿತು. ಇದಕ್ಕೂ ಪುಸ್ತಕರೂಪದಲ್ಲಿ ಬಂದ ಮೊದಲ ಮುದ್ರಣಕ್ಕೂ (ಮಾರ್ಚಿ ೧೮೮೨) ಹೆಚ್ಚು ವ್ಯತ್ಯಾಸವಿಲ್ಲ. ಆದರೆ ಎರಡನೆಯ ಮುದ್ರಣದಲ್ಲಿ (ಕ್ರಿ.ಶ. ೧೮೮೮) ಗ್ರಂಥಕರ್ತನು ಕೆಲವು ಭಾಗಗಳನ್ನು ಬಿಟ್ಟು, ಇನ್ನು ಕೆಲವು ಭಾಗಗಳನ್ನು ವ್ಯತ್ಯಾಸಪಡಿಸಿದನು. ಸುಮಾರು ಆರು ಅಧ್ಯಾಯಗಳೇ ಬಿಟ್ಟುಹೋದುವು.</p>
		<p>ಹೀಗೆ ಬಿಟ್ಟುಹೋದ ಭಾಗಗಳಲ್ಲಿ ನಂದಾ ರಮಾ ಇದ್ದ ಅಂತಃಪುರ ವರ್ಣನೆ, ಚಂದ್ರಚೂಡನು ಯಜ್ಞದ ವೆಚ್ಚಕ್ಕೆಂದು ಒಂದು ಸಾವಿರ ರೂಪಾಯಿ ತೆಗೆದುಕೊಂಡು ಅದನ್ನು ರಾತ್ರಿಯೆಲ್ಲಾ ಸೀತಾರಾಮನ ಪರಿವಾರದವರಿಗೆ ಪ್ರಸಾದದೊಡನೆ ಹಂಚಿ ಮರುದಿನ ಬೆಳಗ್ಗೆ ಅವರು ಸಶಸ್ತ್ರರಾಗಿ ಬರಬೇಕೆಂದು ಹೇಳುವುದು, ಸೀತಾರಾಮನು ದೊಂಬಿಯ ಜನರೊಂದಿಗೆ ಸೆರೆಸಿಕ್ಕಿ ಅವರೆಲ್ಲರನ್ನೂ ಸೆರೆಯಿಂದ ಬಿಡಿಸಿ ಅಲ್ಲಿ ಶ್ರೀಯನ್ನು ಕಾಣುವುದು, ತಾನು ಜೀರ್ಣೋದ್ಧಾರ ಮಾಡಿದ ಲಕ್ಷ್ಮೀನಾರಾಯಣ ಜೀಯರ ದೇವಸ್ಥಾನದಲ್ಲಿ ಚಾಂದಶಾಹ ಫಕೀರನ ಪ್ರಥಮ ಪರಿಚಯ, ಮುಂತಾದವುಗಳು ಬರುತ್ತವೆ. ಇವು ಓದುವುದಕ್ಕೆ ಚೆನ್ನಾಗಿದ್ದರೂ, ಗ್ರಂಥವನ್ನು ಅನಾವಶ್ಯಕವಾಗಿ ಬೆಳಸುತ್ತವೆ, ಮುಖ್ಯ ಭಾವಕ್ಕೆ ಅವು ಪೋಷಕವಲ್ಲ- ಎಂದು ಅವುಗಳನ್ನು ಬಿಟ್ಟಿರುವಂತಿದೆ. ಇದು ಉಚಿತವಾದದ್ದೇ. ಗ್ರಂಥಕರ್ತನಿಗೆ ಈ ಔಚಿತ್ಯವಿವೇಕ, ತನ್ನ ಬರವಣಿಗೆಯೆಂಬ ಪಕ್ಷಪಾತದ ರಾಹಿತ್ಯ, ಅವು ಅನಾವಶ್ಯಕವೆಂದು ಕಂಡರೆ ನಿರ್ದಾಕ್ಷಿಣ್ಯವಾಗಿ ಕಿತ್ತು ಒಗೆಯುವಿಕೆ- ಇವು ಲೇಖಕರಲ್ಲಿ ಸಾಧಾರಣವಾಗಿ ಕಂಡುಬರುವ ಗುಣಗಳಲ್ಲ.</p>
		<p>ಮೂರನೆಯ ಮುದ್ರಣವು ಬಂಕಿಮನು ಬದುಕಿದ್ದಾಗಲೇ ಅಚ್ಚಾದರೂ ಅವನು ಗತಿಸಿದ ಒಂದು ತಿಂಗಳ ಅನಂತರ ೨೬-೫-೧೮೯೪ರಲ್ಲಿ ಪ್ರಕಾಶಿತವಾಯಿತು. ಇದರಲ್ಲಿ ಈಗ ಮೂರು ಖಂಡಗಳೂ (೧೪+೧೭+೨೪=)೫೫ ಪರಿಚ್ಛೇದಗಳೂ ಇವೆ.</p>
		<p>ಇದು ಕಥೆಯ ಸಂಗ್ರಹ:</p>
		<p class="text-center"><strong>ಪ್ರಥಮ ಖಂಡ : ಹಗಲು-ಗೃಹಿಣಿ</strong></p>
		<p>ಪೂರ್ವಬಂಗಾಳದ ಭೂಷಣಾ ಎಂಬ ಪಟ್ಟಣದಲ್ಲಿ ಸೀತಾರಾಮನೆಂಬ ದೊಡ್ಡ ಜಮೀನುದಾರನು ವಾಸಿಸುತ್ತಿದ್ದನು. (ಸು. ೧೭೦೦) ಅವನಿಗೆ ಶ್ರೀ, ನಂದಾ, ರಮಾ ಎಂಬ ಮೂರು ಜನ ಹೆಂಡಿರು. ಶ್ರೀಯನ್ನು ಮದುವೆಯಾದ ತರುಣದಲ್ಲಿಯೇ, ಒಬ್ಬ ಜೋಯಿಸನು ಅವಳು “ಪ್ರಿಯಜನಘಾತಿನಿ” ಯಾಗುತ್ತಾಳೆಂದು ಹೇಳಿದ್ದರಿಂದ, ಸೀತಾರಾಮನು ಅವಳನ್ನು ಬಿಟ್ಟು ನಂದಳನ್ನೂ ಆಮೇಲೆ ರಮಾಳನ್ನೂ ಮದುವೆಯಾಗಿದ್ದನು. ಅವರಿಗೆ ಮಕ್ಕಳಾಗಿದ್ದುವು. ಶ್ರೀಯು ಅದೇ ಊರಿನಲ್ಲಿದ್ದ ತನ್ನ ತವರುಮನೆಯಲ್ಲಿ ವಾಸವಾಗಿದ್ದಳು. ತಂದೆ ಮೊದಲೇ ಹೋಗಿದ್ದನು. ಈಗ ಇದ್ದವರು ಅವಳ ತಾಯಿ ಮತ್ತು ಗಂಗಾರಮನೆಂಬ ಅಣ್ಣ. ಆ ತಾಯಿಗೆ ತುಂಬ ಕಾಯಿಲೆಯಾಗಿದ್ದದ್ದರಿಂದ ಗಂಗಾರಮನು ಒಂದು ದಿನ ಬೆಳಗಿನ ಜಾವದಲ್ಲಿ ವೈದ್ಯನನ್ನು ಕರೆತರಲು ಹೋಗುತ್ತಿದ್ದಾಗ ದಾರಿಯಲ್ಲಿ ಒಬ್ಬ ಫಕೀರನು ಅಡ್ಡಲಾಗಿ ಮಲಗಿದ್ದನು. ರಸ್ತೆಯು ತುಂಬ ಇಕ್ಕಟ್ಟಾಗಿದ್ದದ್ದರಿಂದ ಹೋಗುವವರು ಅವನನ್ನು ದಾಟಿಕೊಂಡು ಹೋಗಬೇಕಾಗಿತ್ತು. ಗಂಗಾರಾಮನು ಅವನ ಹತ್ತಿರ ನಿಂತು ದಯವಿಟ್ಟು ದಾರಿ ಬಿಡಬೇಕೆಂದು ಅವನನ್ನು ಎಷ್ಟೆಷ್ಟೋ ಬೇಡಿಕೊಂಡನು. ಆದರೆ ಅವನು ಕಿವಿಯ ಮೇಲೇ ಹಾಕಿಕೊಳ್ಳಲಿಲ್ಲ. ಗಂಗಾರಾಮನಿಗೆ ಆತುರ. ಆದ್ದರಿಂದ ದಾಟಿಕೊಂಡು ಹೋದಾಗ ಅವನ ಹೆಜ್ಜೆ ಫಕೀರನಿಗೆ ಸೋಕಿತು. ಅವನು ಎದ್ದು ಹೋಗಿ ಕಾಜಿಯ ಮುಂದೆ ದೂರು ಹೇಳಿಕೊಂಡನು.</p>
		<p>ಅತ್ತ ಗಂಗಾರಾಮನು ವೈದ್ಯರನ್ನು ಕರೆತಂದ ಸ್ವಲ್ಪ ಹೊತ್ತಿಗೆ ಅವನ ತಾಯಿ ಸತ್ತುಹೋದಳು. ಅವಳ ಉತ್ತರ ಕ್ರಿಯಾದಿಗಳನ್ನು ಮುಗಿಸಿಕೊಂಡು ಮಧ್ಯಾಹ್ನದ ವೇಳೆಗೆ ಮನೆಗೆ ಹಿಂತಿರುಗಿ ಬಂದರೆ ಪೋಲೀಸಿನವರೂ ಅ ಫಕೀರನೂ ಅವನ ಮನೆಯ ಹತ್ತಿರ ಬಂದಿದ್ದು ಅವನನ್ನು ಬೈದು ಹೊಡೆದು ಕಟ್ಟಿ ಕಾಜಿಯ ಹತ್ತಿರಕ್ಕೆ ಹಿಡಿದುಕೊಂಡು ಹೋದರು. ಫಿರ್ಯಾದಿ ಸಾಕ್ಷಿ ನ್ಯಾಯಾಧಿಪತಿ ಎಲ್ಲಾ ಸಾಹೇಬರು. ಕಾಜಿಯು ಗಂಗಾರಾಮನನ್ನು ಜೀವಸಹಿತವಾಗಿ ಗೋರಿಮಾಡಿಬಿಡಬೇಕೆಂದು ಆಜ್ಞೆಮಾಡಿದನು. ಗಂಗಾರಾಮನು ಆ ಆಜ್ಞೆಯನ್ನು ಕೇಳಿ ಆದದ್ದಾಗಲೆಂದು ನಿರ್ಭೀತನಾಗಿ ಫಕೀರನ ಮುಖದ ಮೇಲೆ ಒಂದು ಸಲ ಒದ್ದನು. ಅವನು ನೆಲದ ಮೇಲೆ ಒರಗಿದನು. ಇದ್ದ ಒಂದೆರಡು ಹಲ್ಲುಗಳೂ ಉದುರಿ ಹೋದುವು. ಇಷ್ಟುಹೊತ್ತಿಗೆ ಸಂಜೆಯಾಯಿತು. ಆದ್ದರಿಂದ ಗಂಗಾರಾಮನನ್ನು ಹೂಳುವ ಕೆಲಸವು ಮರುದಿನ ಬೆಳಗಿಗೆ ಹೋಯಿತು. (೧)</p>
		<p>ಈ ಸಂಗತಿಯನ್ನು ತಿಳಿದ ಶ್ರೀಯು ಸ್ವಲ್ಪ ಹೊತ್ತು ಚಿಂತಿಸಿ ಅನಂತರ ಧೈರ್ಯತಂದುಕೊಂಡು ನೆರೆಯಲ್ಲಿದ್ದ ಪಾಂಚಕಡಿಯಮ್ಮನೆಂಬವಳನ್ನು ಜೊತೆ ಮಾಡಿಕೊಂಡು ಸೀತಾರಾಮನ ಮನೆಗೆ ಹೋಗಿ ಅವನನ್ನು ಕಂಡು ತನ್ನ ದುಃಖವನ್ನು ಹೇಳಿಕೊಂಡಳು. ಮದುವೆಯಾದಂದಿನಿಂದ ಅವನು ಅವಳನ್ನು ನೋಡಿರಲಿಲ್ಲ. ಈಗ ನೋಡಿದರೆ ಅವಳು ಇಪ್ಪತ್ತೈದು ವರ್ಷದ ಯುವತಿ, ಪರಮಸುಂದರಿ! ಅವಳು ಅಣ್ಣನನ್ನು ಬದುಕಿಸಿಕೊಡಬೇಕೆಂದು ಅಳುತ್ತಾ ಕೇಳಿಕೊಂಡಳು. ಹಿಂದುವನ್ನು ಹಿಂದು ರಕ್ಷಿಸದಿದ್ದರೆ ಮತ್ತಾರು ರಕ್ಷಿಸಬೇಕೆಂದು ಹಲುಬಿದಳು. ಅವನು ಈ ‘ಕಾಜಿಯು ದಿಲ್ಲಿಯ ಬಾದಷಹನ ಚಾಕರ; ನಾನು ಇದಕ್ಕೆ ಕೈಹಾಕಿದರೆ ಬಾದಷಹನೊಡನೆ ದ್ವೇಷ ಕಟ್ಟಿಕೊಳ್ಳಬೇಕಾಗುತ್ತದೆ; ನನ್ನ ಜೀವಕ್ಕೆ ಸಂಚಕಾರ ಬರುತ್ತದೆ’ ಎಂದರೂ ಕೊನೆಗೆ ಮನಸ್ಸು ಕರಗಿ ‘ಆಗಲಿ, ಪ್ರಯತ್ನ ಮಾಡಿನೋಡುತ್ತೇನೆ!’ ಎಂದು ಮಾತುಕೊಟ್ಟನು. ಶ್ರೀಯು ಮನೆಗೆ ಹಿಂತಿರುಗಿ ಹೋದಳು. ಅವಳ ಸೌಂದರ್ಯದಲ್ಲಿ ಸೀತಾರಾಮನ ಮನಸ್ಸು ನೆಟ್ಟುಹೋಗಿತ್ತು. (೨)</p>
		<p>ಸೀತಾರಾಮನಿಗೆ ಚಂದ್ರಚೂಡ ತರ್ಕಾಲಂಕಾರನೆಂಬ ಒಬ್ಬ ಗುರುವಿದ್ದನು. ಸೀತಾರಾಮನು ಅವನೊಡನೆ ಆಲೋಚಿಸಿ ಆ ರಾತ್ರಿ ನಗರದಲ್ಲಿ ಅನೇಕರ ಮನೆಗಳಿಗೆ ಹೋಗಿ ಮಾತನಾಡಿಕೊಂಡು ಬಂದನು. ಮರುದಿನ ಬೆಳಗ್ಗೆ ಸೂರ್ಯೋದಯಕ್ಕೆ ಮುಂಚೆಯೇ ಒಂದು ದೊಡ್ಡ ಬಯಲಿನಲ್ಲಿ ಊರಿನ ಜನವೆಲ್ಲಾ ಸೇರಿತ್ತು. ಏಕೆಂದರೆ ಅಲ್ಲಿ ಗಂಗಾರಾಮನನ್ನು ಜೀವಂತವಾಗಿ ಹೂಳುವ ಏರ್ಪಾಡಾಗಿತ್ತು. ಸ್ವಲ್ಪ ಹೊತ್ತಿಗೆ ಇನ್ನೂರು ಆಯುಧಪಾಣಿಗಳಾದ ಸಿಪಾಯಿಗಳು ಗಂಗಾರಾಮನನ್ನು ಕೈಕಾಲಿಗೆ ಬೇಡಿಹಾಕಿ ಅಲ್ಲಿಗೆ ಕರೆತಂದರು. ಕಾಜಿಯೂ ಫಕೀರನೂ ಅವರ ಜೊತೆಯಲ್ಲಿದ್ದರು. ಚಂದ್ರಚೂಡನೂ ಶ್ರೀಯೂ ಒಂದು ಮರದ ಮೇಲೆ ನಿಂತಿದ್ದರು. ವನದೇವಿಯಂತೆ ದಿವ್ಯ ಸೌಂದರ್ಯದಿಂದ ಬೆಳಗುತ್ತಿದ್ದ ಅವಳನ್ನು ನೋಡಿ ಜನಸಂದಣಿ ಸ್ತಬ್ಧವಾಗಿತ್ತು. ಆ ಸಮಯದಲ್ಲಿ ಸೀತಾರಾಮನು ಒಂದು ತೇಜಸ್ವಿಯಾದ ಕುದುರೆಯನ್ನೇರಿ ಬರುತ್ತಾ ಗಂಗಾರಾಮನನ್ನು ಹೂಳಲಿದ್ದ ಸಿಪಾಯಿಗಳನ್ನು ತಡೆಯುವಂತೆ ಎರಡು ಕೈಯೂ ಎತ್ತಿ ಸಂಜ್ಞೆ ಮಾಡಿದನು. ಅವನ ಮೇಲಣ ಗೌರವದಿಂದ ಕಾಜಿಯು ಸ್ವಲ್ಪ ತಡೆದನು. ಸೀತಾರಾಮನು ಬಂದು ಅವನ ಯೋಗಕ್ಷೇಮವನ್ನು ವಿಚಾರಿಸಿ ಗಂಗಾರಾಮನು ತನ್ನ ಶರಣಾಗತನೆಂದೂ ಅವನನ್ನು ಬಿಟ್ಟುಕೊಟ್ಟರೆ ಹತ್ತುಸಾವಿರ ಅಷರಫಿಗಳನ್ನು ಕೊಡುವನೆಂದೂ ತನ್ನ ಆಸ್ತಿಪಾಸ್ತಿಗಳನ್ನೆಲ್ಲಾ ಬೇಕಾದರೂ ಕೊಡುವನೆಂದೂ ಹೇಳಿದನು. ಕಾಜಿಯು ಮಧ್ಯಸ್ಥಿಕೆಮಾಡಿದರೂ ಫಕೀರನು ಒಪ್ಪಲಿಲ್ಲ. ಸೀತಾರಾಮನು ಗಂಗಾರಾಮನಿಗೆ ಬದಲಾಗಿ ತನ್ನ ಜೀವವನ್ನು ಕೊಡುವುದಾಗಿ ಹೇಳಿದನು. ಅದಕ್ಕೂ ಫಕೀರನು ಒಪ್ಪಲಿಲ್ಲ- ‘ಇಬ್ಬರನ್ನೂ ಹೂಳಿ ಬಿಡೋಣ’ ಎಂದನು! ಗಂಗಾರಾಮನು ಕೈಮುಗಿದುಕೊಂಡು ‘ಸೀತಾರಾಮನನ್ನು ನನಗಾಗಿ ಏಕೆ ಕೊಲ್ಲಿಸಲಿ! ನಾನು ಈ ಬೇಡಿಯಿಂದಲೇ ತಲೆ ಒಡೆದುಕೊಂಡು ಸಾಯುತ್ತೇನೆ!’ ಎಂದನು. ಇದನ್ನು ಕೇಳಿ ಫಕೀರನು ಗಂಗಾರಾಮನನ್ನು ಸಜೀವವಾಗಿ ಹೂಳುವ ನೋಟ ತಪ್ಪಿಹೋದೀತಲ್ಲಾ ಎಂದು ಅವನ ಕೈಬೇಡಿ ತೆಗೆಸಿದನು. ಅದನ್ನು ತೆಗೆಯುವುದಕ್ಕೆ ಬಂದ ಕಮ್ಮಾರನ ಸೂಚನೆಯಂತೆ ಕಾಲ್ಬೇಡಿಯನ್ನೂ ತೆಗೆಯಲಾಯಿತು. (ಕಮ್ಮಾರನಿಗೆ ರಾತ್ರಿ ಕೈ ಬೆಚ್ಚಗಾಗಿತ್ತು.) ಕೂಡಲೇ ಗಂಗಾರಾಮನು ಸೀತಾರಾಮನ ಕೈಯಲ್ಲಿದ್ದ ಚಾವಟಿಯನ್ನು ಕಿತ್ತುಕೊಂಡು ಅವನ ಕುದುರೆಯ ಮೇಲೆ ಏರಿ ನಾಗಾಲೋಟದಲ್ಲಿ ಅದನ್ನು ಓಡಿಸಿಕೊಂಡು ಹೋಗಿಬಿಟ್ಟನು. ಸಿಪಾಯಿಗಳು ಜನಸಂದಣಿಯನ್ನು ಬಿಡಿಸಿಕೊಂಡು ಅವನ ಹಿಂದೆ ಓಡಿ ಹೋಗುವಷ್ಟರಲ್ಲಿ ಗುಂಪಿನೊಳಗಿನಿಂದ ಕತ್ತಿ ಈಟಿಗಳನ್ನು ಹಿಡಿದ ಯುವಕರು ನುಗ್ಗಿಬಂದು ಸಿಪಾಯಿಗಳನ್ನು ತಡೆದರು. ಕಾಜಿಯು ಹೆಚ್ಚು ಸಿಪಾಯಿಗಳನ್ನು ತರುವಂತೆ ಫೌಜುದಾರನಿಗೆ ಹೇಳಿ ಕಳುಹಿಸಿದನು. ಗುಂಪು ಎರಡು ಪಂಗಡವಾಯಿತು. ಹಿಂದೂಗಳು ಬಲಿಷ್ಠರೂ ಯುವಕರೂ ಹೆಚ್ಚು ಸಂಖ್ಯೆಯವರೂ ಆಗಿದ್ದರು. ಶ್ರೀಯು ಮರದ ಮೇಲಿಂದಲೇ ಸೆರಗು ಬೀಸುತ್ತಾ ರಣಚಂಡಿಯಂತೆ ಉತ್ಸಾಹದಿಂದ “ಹೊಡೆಯಿರಿ! ಹೊಡೆಯಿರಿ!” ಎಂದು ಉತ್ತೇಜನ ಕೊಡುತ್ತಿದ್ದಳು. ಹಿಂದೂಗಳಿಗೆ ಜಯವಾಯಿತು. ಸೀತಾರಾಮನನ್ನು ಒಬ್ಬ ಯುವಕನು ಹೆಗಲ ಮೇಲೆ ಕೂರಿಸಿಕೊಂಡು ಬಂದನು. ಹಿಂದೆ ಮತ್ತೊಬ್ಬನು ಫಕೀರನ ತಲೆಯನ್ನು ಈಟಿಗೆ ಸಿಕ್ಕಿಸಿ ಎತ್ತಿ ಹಿಡಿದುಕೊಂಡು ಬರುತ್ತಿದ್ದನು. ಶ್ರೀಯು ಮರದಿಂದ ಬಿದ್ದು ಮೂರ್ಛಿತಳಾದಳು. (೩-೪)</p>
		<p>ಇಷ್ಟುಹೊತ್ತಿಗೆ ಫೌಜುದಾರನು ಫಿರಂಗಿ ಬಂದೂಕ ಮದ್ದುಗುಂಡುಗಳನ್ನು ತೆಗೆದುಕೊಂಡು ದಂಗೆಕೋರರನ್ನು ಅಡಗಿಸಲು ಬಂದನು. ಅದನ್ನು ನೋಡಿ ಒಂದು ನಿಮಿಷದಲ್ಲಿ ಗುಂಪು ಚೆದರಿತು. ಸೀತಾರಾಮನು ಗಂಗಾರಾಮನನ್ನು ಕರೆದು ಕುದುರೆಯನ್ನು ತೆಗೆದುಕೊಂಡು ಶ್ಯಾಮಪುರಕ್ಕೆ ಹೋಗುವಂತೆಯೂ ಅಲ್ಲಿ ತನ್ನನ್ನು ನೋಡುವಂತೆಯೂ ಹೇಳಿಕಳುಹಿಸಿದನು. ಶ್ರೀಗೆ ಎಚ್ಚರವಾಯಿತು; ಅವನು ಅವಳಿಗೆ ಅಲ್ಲಿ ಅಪಾಯವೆಂದೂ ಆದ್ದರಿಂದ ತನ್ನ ಜೊತೆಯಲ್ಲಿ ಶ್ಯಾಮಪುರಕ್ಕೆ ಬರಬೇಕೆಂದೂ ಹೇಳಿದನು. ಇಷ್ಟು ದಿನವೂ ತನ್ನನ್ನು ಬಿಟ್ಟಿದ್ದದ್ದಕ್ಕೆ ಕಾರಣವೇನು ಎಂದು ತಿಳಿದ ಹೊರತು ತಾನು ಅವನ ಹಿಂದೆ ಬರಲು ಸಿದ್ಧಳಾಗಿರಲಿಲ್ಲವೆಂದು ಅವಳು ಹಟ ಹಿಡದಳು. ಅವನು ಹೇಳುವುದಾಗಿ ಒಪ್ಪಿ ಅವಳನ್ನು ಊರ ಹೊರಗೆ ಮಧುಮತೀ ಹೊಳೆಯ ತೀರಕ್ಕೆ ಕರೆದುಕೊಂಡು ಹೋದನು. ಅಷ್ಟು ಹೊತ್ತಿಗೆ ಕತ್ತಲೆಯಾಗಿಬಿಟ್ಟಿತ್ತು. ಆದರೂ ಮರಳ ಮೇಲೆ ಕುಳಿತು ಕಾರಣವನ್ನು ಹೇಳಿದನು.- ಅವರ ಮದುವೆಯ ಮಾತು ಬಂದಾಗ ಅವನ ತಂದೆಯು ಅವಳ ಜಾತಕ ನೋಡಿಸಬೇಕೆಂದನು; ಅವಳ ಜಾತಕವಿರಲಿಲ್ಲವಾದ್ದರಿಂದ ಅವನು ಒಪ್ಪಲಿಲ್ಲ. ಹುಡುಗಿ ತುಂಬ ಚೆನ್ನಾಗಿದ್ದದ್ದರಿಂದ ತಾಯಿ ಬಲವಂತದಿಂದ ಮದುವೆ ಮಾಡಿಸಿದಳು. ಅದಾದ ಕೆಲವು ತಿಂಗಳ ಅನಂತರ ಒಬ್ಬ ಜೋಯಿಸನು ಬಂದು ಅವಳ ನಷ್ಟ ಜಾತಕವನ್ನು ಬರೆದುಕೊಟ್ಟನು. ಅದನ್ನು ನೋಡಿದಾಗ ಚಂದ್ರನು ಸ್ವಕ್ಷೇತ್ರದಲ್ಲಿ ಬಲಿಷ್ಠನಾಗಿ ಶನಿಯ ತ್ರಿಂಶಾಂಶದಲ್ಲಿದ್ದದ್ದು ಕಂಡಿತು. ಅದರ ಫಲ ಪ್ರಿಯ ಪ್ರಾಣನಾಶ.<sup><a epub:type="noteref" href="999-aside.xhtml#id-017-01">*</a></sup> “ಹೆಂಗಸಿಗೆ ಗಂಡನೇ ಪ್ರಿಯ. ಆದ್ದರಿಂದ ಅವಳನ್ನು ಬಿಟ್ಟು ಮಗನಿಗೆ ಬೇರೆ ಮದುವೆ ಮಾಡಿದರೆ ಶ್ರೀಗೂ ಅವನಿಗೂ ಪ್ರೀತಿ ಬೆಳೆಯುವುದಿಲ್ಲ; ಅವನು ‘ಪ್ರಿಯ’ ನಾಗುವುದಿಲ್ಲ. ಜಾತಕದ ದುಷ್ಫಲ ಇನ್ನಾರಿಗೋ ಪ್ರಾಪ್ತವಾಗುತ್ತದೆ” ಎಂದು ಜೋಯಿಸನು ಹೇಳಿದನು. ಅಂದೇ ಅವನ ತಂದೆಯು ಅವಳನ್ನು ತವರು ಮನೆಗೆ ಕಳುಹಿಸಿ, ಮಗನಿಗೆ ಅವಳ ಸಹವಾಸ ಮಾಡಬೇಡವೆಂದು ವಿಧಿಸಿದನು. ಇಷ್ಟು ಹೇಳಿ, ಅವನ ತಂದೆಯು ಸ್ವರ್ಗಸ್ಥನಾಗಿದ್ದದ್ದರಿಂದ ಈಗ ಅವನು ಅವಳೊಡನೆ ಸಂಸಾರ ಮಾಡಿಕೊಂಡಿರುವುದಕ್ಕೆ ಸಿದ್ಧನಾಗಿದ್ದನೆಂದು ತಿಳಿಸಿದನು. ಶ್ರೀಯು ಒಪ್ಪಲಿಲ್ಲ. ‘ಜೋಯಿಸನು ಏನಾದರೂ ಹೇಳಿರಲಿ, ಗಂಡನಿಗಿಂತ ಮತ್ತಾರು ಪ್ರಿಯರಿದ್ದಾರು? ನನ್ನ ಪ್ರಾರ್ಥನೆಯನ್ನು ಲಾಲಿಸಿ ಅಣ್ಣನನ್ನು ಉಳಿಸಿಕೊಟ್ಟದ್ದಷ್ಟೇ ಸಾಕು’ - ಎಂದು ಕತ್ತಲೆಯಲ್ಲಿಯೇ ಎಲ್ಲಿಗೋ ಹೊರಟು ಹೋದಳು. ಎಷ್ಟು ಹುಡುಕಿಸಿದರೂ ಸಿಕ್ಕಲಿಲ್ಲ. (೫-೮)</p>
		<p>ಶ್ಯಾಮಪುರವು ಮಧುಮತೀ ತೀರದಲ್ಲಿದ್ದ ಒಂದು ಊರು; ಅದು ಸೀತಾರಾಮನಿಗೆ ಪಿತ್ರಾರ್ಜಿತವಾದ ಆಸ್ತಿ; ಭೂಷಣ ನಗರದಲ್ಲಿ ದೊಂಬಿಯಾದ ಮೇಲೆ ಅವನು ಶ್ಯಾಮಪುರಕ್ಕೆ ಬಂದು ನೆಲಸಿದನು; ಅವನ ಆಶ್ರಿತರೂ, ವ್ಯಾಪಾರಿಗಳೂ, ಮುಸಲ್ಮಾನರಿಗೆ ಹೆದರಿದ್ದವರೂ, ಅಲ್ಲಿಗೆ ಬಂದು ಸೇರಿದರು. ಆಗ ಅವನು ತನ್ನ ಹಿರಿಯರು ಕೂಡಿಟ್ಟಿದ್ದ ಹಣವನ್ನು ವೆಚ್ಚಮಾಡಿ ಊರನ್ನು ವೃದ್ಧಿಗೊಳಿಸಿದನು; ಅದಕ್ಕೆ ಮಹಮ್ಮದ್​ ಪುರವೆಂಬ ಹೆಸರಿಟ್ಟು ಅದರ ರಕ್ಷಣೆಗೆ ಬೇಕಾದ ಸೇನೆಯನ್ನೂ ಶಸ್ತ್ರಾಸ್ತ್ರಗಳನ್ನೂ ಸಜ್ಜುಗೊಳಿಸಿಕೊಂಡನು. (೯)</p>
		<p>ಸೀತಾರಾಮನ ಹೆಂಡಿರಲ್ಲಿ ರಮಾ ತುಂಬ ಕೋಮಲ ಪ್ರಕೃತಿಯವಳು. ಸೀತಾರಾಮನ ಸಾಹಸವನ್ನೂ ವೀರಕಾರ್ಯಗಳನ್ನೂ ಕಂಡರೆ ಅವಳಿಗೆ ತುಂಬ ಭಯ. ಸಾಲದ್ದಕ್ಕೆ ಮುಸಲ್ಮಾನರು ಜಯಶೀಲರಾಗಿ ಅವಳನ್ನೂ ಅವಳ ಗಂಡನನ್ನೂ ಹಿಡಿದು ಹೊಡೆಯುತ್ತಿದ್ದಂತೆ ಅವಳಿಗೆ ಕನಸು ಬಿದ್ದು, ಯಾವಾಗಲೂ ಅದೇ ಯೋಚನೆಯಾಯಿತು. ಅವಳು, ಮುಸಲ್ಮಾನರಿಗೆ ಶರಣಾಗತನಾಗಬೇಕೆಂದು ಸೀತಾರಾಮನನ್ನು ಪೀಡಿಸಲಾರಂಭಿಸಿದಳು. ಅವನು ಲಕ್ಷ್ಯಮಾಡಲಿಲ್ಲ. ಬೇಸರ ಪಟ್ಟುಕೊಂಡು ಅವಳನ್ನು ಉದಾಸೀನಮಾಡಿ ನಂದಳನ್ನೇ ಹೆಚ್ಚಾಗಿ ಆದರಿಸುತ್ತಿದ್ದನು. ಅದರಿಂದ ಅವಳ ಗೋಳಾಟ ಇನ್ನೂ ಹೆಚ್ಚಾಯಿತು. ಅವಳು ಅವನ ಕಣ್ಣಿಗೆ ಶೂಲವಾಗಿ ‘ಈ ಕಾಲದಲ್ಲಿ ಶ್ರೀಯು ನನಗೆ ಸಹಾಯಿನಿಯಾಗಿದ್ದರೆ ಚೆನ್ನಾಗಿತ್ತಲ್ಲಾ!’ ಎನ್ನಿಸಿತು. ನಂದಳು ಲಕ್ಷ್ಮಿಯಂತೆ ಆದರ್ಶ ಪತ್ನಿಯಾಗಿದ್ದಳು. ‘ವೈಕುಂಠದಲ್ಲೇನೋ ಲಕ್ಷ್ಮಿ ಚೆನ್ನ, ಆದರೆ ಯುದ್ಧಕಾಲದಲ್ಲಿ ಸಿಂಹವಾಹಿನಿಯೇ ಬೇಕು- ಅವಳು ಶ್ರೀ’ ಎಂದುಕೊಂಡನು. ಅವಳ ಮೇಲಣ ಹುಚ್ಚಿನಲ್ಲಿ ನಂದಾ ರಮಾ ಇಬ್ಬರೂ ಕೊಚ್ಚಿಕೊಂಡು ಹೋದರು. (೧೦)</p>
		<p>ಅತ್ತ ಶ್ರಿಯು ಒಂದು ಯಾತ್ರಿಕರ ಗುಂಪನ್ನು ಸೇರಿಕೊಂಡು ಒರಿಸ್ಸಾದ ಶ್ರೀ ಕ್ಷೇತ್ರದ ಕಡೆಗೆ ಹೋಗುತ್ತಿದ್ದಳು. ಆದರೆ ಆ ಗುಂಪಿನಲ್ಲಿದ್ದ ಪಂಡನು ಅವಳ ಮೇಲೆ ಕಣ್ಣು ಹಾಕಿದ್ದರಿಂದ ಅವರನ್ನು ಬಿಟ್ಟು ಒಬ್ಬಳೇ ಮುಂದುವರಿದಳು. ನಿರಾಶಳಾಗಿ ವೈತರಣೀ ನದಿಯಲ್ಲಿ ಬಿದ್ದು ಆತ್ಮಹತ್ಯೆ ಮಾಡಿಕೊಳ್ಳಬೇಕೆಂದಿದ್ದಾಗ ಅದರ ಹತ್ತಿರ ಜಯಂತಿ ಎಂಬ ಒಬ್ಬ ಸಂನ್ಯಾಸಿನಿಯು ಅವಳಿಗೆ ಪರಿಚಿತಳಾಗಿ ಅವಳಿಗೆ ಸಂನ್ಯಾಸಿನಿಯ ಉಡುಪನ್ನು ಕೊಟ್ಟು ಲಲಿತಗಿರಿಗೆ ಕರೆದುಕೊಂಡು ಹೋದಳು. ಅಲ್ಲಿದ್ದ ಗಂಗಾಧರಸ್ವಾಮಿಯೆಂಬ ಯೋಗಿಯು ಶ್ರೀಯ ಲಕ್ಷಣಗಳನ್ನೂ ಹಸ್ತವನ್ನೂ ನೋಡಿ ಅವಳ ಕುಂಡಲಿಯನ್ನು ಬರೆದು “ನಿನ್ನ ಲಗ್ನದಲ್ಲಿ ಪೂರ್ಣಚಂದ್ರನು ಸ್ವಕ್ಷೇತ್ರನಾಗಿದ್ದಾನೆ; ಸಪ್ತಮದಲ್ಲಿ ಬುಧ ಗುರು ಶುಕ್ರರಿದ್ದಾರೆ; ಆದ್ದರಿಂದ ನೀನು ರಾಣಿಯಾಗಿರಬೇಕು; ಗುರುವು ನೀಚನಾಗಿ, ಮೂರು ಶುಭ ಗ್ರಹಗಳೂ ಪಾಪಗ್ರಹ ಕ್ಷೇತ್ರದಲ್ಲಿ ಪಾಪದೃಷ್ಟರಾಗಿರುವುದರಿಂದ ನಿನ್ನ ಅದೃಷ್ಟದಲ್ಲಿ ರಾಜಭೋಗವಿಲ್ಲ. ಚಂದ್ರನು ಶನಿಯ ತ್ರಿಂಶಾಂಶದಲ್ಲಿರುವುದರಿಂದ ನೀನು ಪ್ರಿಯಜನದ ಪ್ರಾಣಹಂತ್ರಿಯಾಗುವೆ; ಆದರೆ ಮುಂದೆ ಪುಣ್ಯಸಮಯ ಒದಗುತ್ತದೆ; ಆಗ ಪತಿದರ್ಶನವಾಗುತ್ತದೆ; ಅದು ಈಗಲೇ ಇಲ್ಲ; ಮುಂದಿನ ವರ್ಷ ಇಲ್ಲಿಗೆ ಬಂದರೆ ಹೇಳುತ್ತೇನೆ” ಎಂದನು. ಆಮೇಲೆ ಅವರು ಪುರುಷೋತ್ತಮಕ್ಕೆ ಯಾತ್ರೆ ಹೊರಟರು. (೧೧-೧೪)</p>
		<p class="text-center"><strong>ದ್ವಿತೀಯ ಖಂಡ : ಸಂಜೆ-ಜಯಂತಿ</strong></p>
		<p>ಹಿಂದುಗಳು ಎಲ್ಲೆಲ್ಲಿಯೂ ತಲೆಯೆತ್ತಿಕೊಂಡು ಬರುತ್ತಾರೆಂದು ಕೇಳಿ ಮುರಷಿದಾಬಾದಿನಲ್ಲಿ ನವಾಬನಾಗಿದ್ದ ಮುರ್ಷಿದ್​ ಕುಲಿ ಖಾನನು ಸೀತಾರಾಮನನ್ನು ಧ್ವಂಸ ಮಾಡುವಂತೆ ಫೌಜುದಾರ ತೋರಾಬ್​ಖಾನನಿಗೆ ಆಜ್ಞೆ ಮಾಡಿದನು. ಅದರಂತೆ ಅವನು ಬೇಕಾದ ಸೇನಾಸಂಗ್ರಹ ಮಾಡಿಕೊಳ್ಳುತ್ತಿದ್ದನು. ಇದು ಗುಪ್ತಚಾರರಮೂಲಕ ಸೀತಾರಾಮನಿಗೆ ತಿಳಿಯಿತು. ಅವನು ಪ್ರಬಲನಾಗಿದ್ದರೂ ಇನ್ನೂ ರಾಜನೆನ್ನಿಸಿಕೊಂಡಿರಲಿಲ್ಲ; ಅದಕ್ಕೆ ಮೊಗಲ ಬಾದಷಹನಿಂದ ಸನ್ನದನ್ನು ಪಡೆಯಬೇಕಾಗಿತ್ತು. ಅದನ್ನು ಪಡೆಯಲು ಅವನು ಸ್ವತಃ ದಿಲ್ಲಿಗೆ ಹೋಗಿಬರಲು ನಿರ್ಧರಿಸಿದನು. ರಾಜ್ಯರಕ್ಷಣೆಯ ಭಾರವನ್ನು ಚಂದ್ರಚೂಡ ಮೃಣ್ಮಯ ಗಂಗಾರಾಮರಿಗೆ ವಹಿಸಿದನು. ಚಂದ್ರಚೂಡನು ಮಂತ್ರಿಯೂ, ಮೃಣ್ಮಯನು ಸೇನಾಪತಿಯೂ, ಗಂಗಾರಾಮನು ನಗರ ರಕ್ಷಕನೂ ಆದರು. ಅಂತಃಪುರದ ರಕ್ಷಣೆ ನಂದಳ ಮೇಲೆ ಬಿದ್ದಿತು. (೧)</p>
		<p>ಸೀತಾರಾಮನು ಹೊರಟುಹೋದಮೇಲೆ ರಮಾಗೆ ತುಂಬ ಹೆದರಿಕೆಯಾಯಿತು. ಮುಸಲ್ಮಾನರು ರಾಜಧಾನಿಗೆ ಮುತ್ತಿಗೆ ಹಾಕಿ ತಮ್ಮೆಲ್ಲರನ್ನೂ ತುಕ್ಕಡ ತುಕ್ಕಡ ಮಾಡಿಬಿಡುವರೆಂದುಕೊಂಡಳು. ಆಗ ತನ್ನ ಮಗುವನ್ನು ರಕ್ಷಿಸುವವರು ಯಾರು? ಗಂಡನೇನೋ ದೂರದಲ್ಲಿ ಸುರಕ್ಷಿತವಾಗಿರುತ್ತಾನೆ. ನಂದಳನ್ನು ಕೇಳಿದಾಗ ಅವಳು ದೇವರು ಮಾಡಿಸಿದ್ದಾಗುತ್ತದೆ, ಸುಮ್ಮನಿರು ಎಂದು ಸಮಾಧಾನ ಹೇಳಿದಳು; ಆದರೆ ಅದರಿಂದ ಅವಳಿಗೆ ಸಮಾಧಾನವಾಗಲಿಲ್ಲ; ಯಾರಾರನ್ನು ಕೇಳಿದರೂ, ಮಕ್ಕಳನ್ನು ಬಿಡುತ್ತಾರೆಯೇ ಕೊಂದೇ ಕೊಲ್ಲುತ್ತಾರೆ- ಎಂದು ಹೆದರಿಸಿದರು. ಅದು ಅವಳ ಚೊಚ್ಚಲ ಮಗು; ಒಂದು ವರ್ಷದ ಗಂಡುಮಗು. ಈ ಮಧ್ಯೆ ಸೀತಾರಾಮನು ಊರಲಿಲ್ಲವೆಂದು ತಿಳಿದು ತೋರಾಬ್​ಖಾನನು ಅವನ ರಾಜಧಾನಿಯನ್ನು ಮುತ್ತಲು ಇದೇ ಸುಸಮಯವೆಂದು ತಿಳಿದು ಸೈನ್ಯ ತೆಗೆದುಕೊಂಡು ಹೊರಟನು. ಅದನ್ನು ಕೇಳಿ ಊರಿನ ಜನರೆಲ್ಲರೂ ಚೆಲ್ಲಾಪಿಲ್ಲಿಯಾಗಿ ತಮತಮಗೆ ಅನುಕೂಲವಿದ್ದೆಡೆಗೆ ಓಡಿಹೋದರು. ಇದೆಲ್ಲಾ ಅಂತಃಪುರವನ್ನುಮುಟ್ಟಿ ಇಲ್ಲದ ಗಾಬರಿಯುಂಟುಮಾಡಿತು. ನಂದಳು ಎಷ್ಟೋ ಧೈರ್ಯ ಹೇಳುತ್ತಿದ್ದಳು. ಆದರೆ ರಮಾ ಘಳಿಗೆ ಘಳಿಗೆಗೂ ಮೂರ್ಛೆ ಹೋಗುತ್ತಿದ್ದು, ಕೊನೆಗೆ ಒಂದು ನಿರ್ಧಾರಕ್ಕೆ ಬಂದಳು. ಮುರಳಾ ಎಂಬ ತನ್ನ ದಾಸಿಯೊಡನೆ ನಗರ ರಕ್ಷಕನಾದ ಗಂಗಾರಾಮನಿಗೆ ಹೇಳಿ ಕಳುಹಿಸಿ ಅವನ ಮುಂದೆ ಅತ್ತು ಕರೆದು, ನಗರವನ್ನು ಮುಸಲ್ಮಾನರಿಗೆ ಒಪ್ಪಿಸಿ ತನ್ನನ್ನೂ ತನ್ನ ಮಗನನ್ನೂ ಬದುಕಿಸಬೇಕೆಂದು ಬೇಡಿಕೊಂಡಳು. ಗಂಗಾರಾಮನು ಅದಕ್ಕೆ ಒಪ್ಪದೆ ಅಂಥ ಕಾಲ ಬಂದರೆ ಅವಳನ್ನೂ ಅವಳ ಮಗನನ್ನೂ ಅವಳ ತಂದೆಯ ಮನೆಗೆ ಸುರಕ್ಷಿತವಾಗಿ ತಲಪಿಸುವಂತೆ ಮಾತು ಕೊಟ್ಟು ಬಂದನು. ರಮೆಯು ಅಪೂರ್ವ ಸುಂದರಿ. ಅವಳ ಸೌಂದರ್ಯದಲ್ಲಿ ಗಂಗಾರಾಮನ ಮನಸ್ಸು ನೆಟ್ಟುಹೋಯಿತು. ಅಂದಿನಿಂದ ಅವನು ರಹಸ್ಯ ವರ್ತಮಾನವನ್ನು ತಾನೇ ರಾಣಿಗೆ ತಿಳಿಸುವ ನೆವದಿಂದ ನಿತ್ಯವೂ ಮುರಳೆಯ ಜೊತೆಯಲ್ಲಿ ಹೋಗಿ ಅರ್ಧರಾತ್ರಿಯಾದ ಮೇಲೆ ರಮಾಳನ್ನು ಕಂಡು ಮಾತನಾಡಿ ಬರುತ್ತಿದ್ದನು. ಒಂದುದಿನ ಅಂತಃಪುರದ ಕಾವಲುಗಾರನಿಗೆ ಅನುಮಾನ ಬಂದು ಮುರಳೆಗೆ ಬರುವ ಸಂಪಾದನೆಯಲ್ಲಿ ತನಗೆ ಅರ್ಧ ಕೊಡುವುದಾದರೆ ತಾನು ಗಂಗಾರಾಮನನ್ನು ಒಳಕ್ಕೆ ಬಿಡುವುದಾಗಿ ಹೇಳಿದನು. ಅವನು ಗಂಗಾರಾಮನನ್ನು ತಡೆದಾಗ ಅವನಿಗೆ ಏನೂ ತೋರದೆ ಮನೆಗೆ ಹಿಂತಿರುಗಿದನು. ಗಂಗಾರಾಮನು ಅಂದು ಏಕೆ ಬರಲಿಲ್ಲವೆಂದು ರಮಾ ಕೇಳಲು ಮುರಳೆಯು ಪಹರಿಯ ಸಂದೇಹವನ್ನು ವ್ಯಕ್ತಪಡಿಸಿ ಅವನಿಗೆ ಸಂಪಾದನೆಯ ಮೇಲೆ ಆಸೆ ಇರಬಹುದೆಂದು ಸೂಚಿಸಿದಳು. ಆಗ ರಮೆಗೆ ಜ್ಞಾನೋದಯವಾಯಿತು. ತಾನು ಮಾಡುತ್ತಿದ್ದ ಕೆಲಸ ತನ್ನ ಮೇಲೆ ಎಂಥ ಘೋರ ಸಂಶಯಕ್ಕೆ ಕಾರಣವಾಯಿತೆಂದು ತಿಳಿದು ಅಲ್ಲಿಂದ ಮುಂದೆ ಮುರಳೆಯನ್ನು ಗಂಗಾರಾಮನಲ್ಲಿಗೆ ಕಳುಹಿಸುವುದನ್ನು ಬಿಟ್ಟಳು. ರಮೆಯು ವಿಮುಖಳಾಗಿರುವ ಸಂಗತಿ ತಿಳಿಯಿತು. ಆದರೆ ಗಂಗಾರಾಮನು ಅಷ್ಟಕ್ಕೆ ನಿಲ್ಲಲಿಲ್ಲ. ‘ಪ್ರಪಂಚದಲ್ಲಿರುವ ಪಾಪವನ್ನೆಲ್ಲಾ ಮಾಡಿದರೂ ಚಿಂತೆಯಿಲ್ಲ, ನಾನು ರಮೆಯನ್ನು ಬಿಡುವುದಿಲ್ಲ’ ಎಂದು ರಮಾ ಸೀತಾರಾಮರ ಸರ್ವನಾಶವನ್ನು ಯೋಚಿಸಿದನು. (೨-೭)</p>
		<p>ಗಂಗಾಧರಸ್ವಾಮಿಯು ಹೇಳಿದ್ದಂತೆ ಜಯಂತಿಯೂ ಶ್ರೀಯೂ ಅವನನ್ನು ನೋಡಲು ಈಗ ಬಂದರು. ಅವನು ಜಯಂತಿಗೆ ಶ್ರೀಯನ್ನೊಳಗೊಂಡು ಮಹಮ್ಮದ್​ಪುರಕ್ಕೆ ಹೋಗಬೇಕೆಂದೂ ಅದರಿಂದ ಒಳ್ಳೆಯದಾಗುವುದೆಂದೂ ಹೇಳಿದನು. ಅವರು ತ್ರಿಶೂಲಧಾರಿಗಳಾಗಿ ಭೈರವೀ ವೇಷದಲ್ಲಿ ಅಲ್ಲಿಗೆ ಹೊರಟರು. (೮)</p>
		<p>ಗಂಗಾರಾಮನು ಬಂದೇ ಆಲಿ ಎಂಬ ನಂಬಿಕೆಗೆ ಪಾತ್ರನಾದ ಒಬ್ಬ ಸಿಪಾಯಿಯನ್ನು ಫೌಜುದಾರ ತೋರಾಬಖಾನನ ಬಳಿಗೆ ಕಳುಹಿಸಿ ಅವನ ಮೂಲಕ “ನಗರವು ನನ್ನ ಕೈಯಲ್ಲಿದೆ; ನಾನು ಅದನ್ನು ನಿಮಗೆ ವಶಪಡಿಸಿಕೊಡುತ್ತೇನೆ; ಆ ಬಗ್ಗೆ ನಾನೇ ಬಂದು ಮಾತನಾಡಬೇಕಾಗಿದೆ; ಅಭಯ ಕೊಟ್ಟರೆ ಬರುತ್ತೇನೆ” ಎಂದು ಹೇಳಿ ಕಳುಹಿಸಿದನು. ಅವನು ಒಪ್ಪಲು ಭೂಷಣಾನಗರಕ್ಕೆ ಹೋಗಿ ಅವನನ್ನು ಕಂಡು, “ಮಹಮ್ಮದ್​ಪುರಕ್ಕೆ ಎರಡು ರಸ್ತೆ ಇದೆ; ದಕ್ಷಿಣದ ರಸ್ತೆಯಿಂದ ನೀವು ಸೇನೆಯೊಡನೆ ಬನ್ನಿ; ಮೃಣ್ಮಯನು ಅದನ್ನು ನೋಡಿ ನಿಮ್ಮೊಡನೆ ಯುದ್ಧಕ್ಕೆ ಬರುತ್ತಾನೆ; ಆಗ ಕೋಟೆಯಲ್ಲಿ ಹೆಚ್ಚು ಸೈನ್ಯವಿರುವುದಿಲ್ಲ; ಅದು ನನ್ನ ಕೈಯಲ್ಲಿರುತ್ತದೆ; ನಾನು ಅದರೊಳಗಿರುತ್ತೇನೆ; ಅರ್ಧಸೇನೆಯನ್ನು ತೆಗೆದು ಕೊಂಡು ನೀವು ಉತ್ತರದ ರಸ್ತೆಯಿಂದ ಬಂದರೆ ಕೋಟೆಯ ಹತ್ತಿರಕ್ಕೆ ಬರುತ್ತೀರಿ; ಅದರ ಬುಡದಲ್ಲಿ ಹರಿಯುವ ನದಿಯನ್ನು ಹಾದುಕೊಂಡು ಕೋಟೆಯ ಬಾಗಿಲಿಗೆ ಬಂದರೆ ನಾನು ಬಾಗಿಲು ತೆರೆಯುತ್ತೇನೆ; ನೀವು ಸುಲಭವಾಗಿ ಗೆಲ್ಲಬಹುದು” ಎಂದು ಸಲಹೆ ಕೊಟ್ಟನು. ಮತ್ತು ಈ ದ್ರೋಹಕಾರ್ಯಕ್ಕೆ ಪ್ರತಿಫಲವಾಗಿ ತನಗೆ ರಮಾ ಲಭಿಸಬೇಕೆಂದೂ ಇಚ್ಛಿಸಿದನು. ಅದಕ್ಕೆ ಖಾನನು ಒಪ್ಪಿದನು. ಸೀತಾರಾಮನ ಸ್ನೇಹಿತನಾದ ಚಾಂದಶಾಹ ಫಕೀರನು ಬಂದೇ ಆಲಿಯನ್ನೂ ಗಂಗಾರಾಮನನ್ನೂ ಹಿಂಬಾಲಿಸಿ ವಿಷಯವನ್ನು ತಿಳಿದುಕೊಂಡನು. ಮುಸಲ್ಮಾನಸೇನೆ ದಕ್ಷಿಣದಿಕ್ಕಿನಿಂದ ಬರಲಾರಂಭಿಸಿತು. ಮೃಣ್ಮಯನು ಸಿದ್ಧನಾಗಿದ್ದದ್ದರಿಂದ ಸೇನೆಯೊಡನೆ ಅವರನ್ನು ಎದುರಿಸಲು ಹೊರಟನು. ಆಗ ರಮಾ ಮುರಳೆಯೊಡನೆ ಗಂಗಾರಾಮನಿಗೆ ಹೇಳಿಕಳುಹಿಸಿ, ತನ್ನ ಪಾಡು ಇರಲಿ, ಮಗುವನ್ನು ರಕ್ಷಿಸಬೇಕೆಂದೂ ಆದರೆ ಈಗಲೇ ಅವನೇನು ಬರಬೇಕಾದದ್ದಿಲ್ಲವೆಂದೂ ತಿಳಿಸಿದಳು. ಮುರಳೆಯು ಹಿಂತಿರುಗಿ ಬರುತ್ತ ತ್ರಿಶೂಲಧಾರಿಣಿಯರಾದ ಇಬ್ಬರು ಭೈರವಿಯರನ್ನು ಕಂಡು ಭಯಭ್ರಾಂತಳಾದಳು. ಅವರು ಅವಳಿಂದ ಎಲ್ಲ ಸಂಗತಿಯನ್ನೂ ಅರಿತರು. (೯-೧೧)</p>
		<p>ಚಂದ್ರಚೂಡನು ಗಂಗಾರಾಮನಿಗೆ ಎಷ್ಟು ಹೇಳಿದರೂ ಅವನು ನಗರ ರಕ್ಷಣೆಗೆ ಏರ್ಪಾಡು ಮಾಡಿರಲಿಲ್ಲ. ತಾನೇ ಆ ಕೆಲಸವನ್ನು ಕೈಕೊಳ್ಳೋಣವೆಂದರೆ, ಗಂಗಾರಾಮನು ರಕ್ಷಣಾಧಿಕಾರಿ; ಸಿಪಾಯಿಗಳು ಅವನ ಅಧೀನ; ಈ ಸಮಯದಲ್ಲಿ ಚಾಂದಶಹ ಫಕೀರನು ಬಂದು ಗಂಗಾರಾಮನು ಭೂಷಣಾನಗರಕ್ಕೆ ಹೋಗಿಬಂದ ವೃತ್ತಾಂತವನ್ನು ಅರುಹಿದನು. ಭೈರವಿಯು ಬಂದು ಅದೇ ಮಾತನ್ನು ಹೇಳಿ, ಗಂಗಾರಾಮನಲ್ಲಿಗೆ ಹೋದಳು. ಅವಳ ತೇಜಸ್ಸನ್ನು ನೋಡಿ ಅವನು ಬೆರಗಾದನು. ಆಗ ಅವಳು ರಮಾ- ಮುರಳಾ ವೃತ್ತಾಂತವನ್ನೂ ಭೂಷಣಾನಗರಕ್ಕೆ ಅವನು ಹೋಗಿಬಂದ ವೃತ್ತಾಂತವನ್ನೂ ತಾನು ಬಲ್ಲಳೆಂದು ಹೇಳಿ, ತನಗೆ ಒಂದು ಗಾಡಿ ಮದ್ದುಗುಂಡು ಮತ್ತು ಒಬ್ಬ ಗೋಲಂದಾಜನನ್ನು ಕೊಡದಿದ್ದರೆ ಶೂಲದಿಂದ ಅವನನ್ನು ಇರಿದುಬಿಡುವುದಾಗಿ ಹೆದರಿಸಿದಳು. ಅವನು ಪ್ಯಾರೀಲಾಲನೆಂಬ ಒಬ್ಬ ಸಿಪಾಯಿಯೊಡನೆ ಅದನ್ನು ಕಳುಹಿಸಿದನು. ಅವಳೂ ಶ್ರೀಯೂ ಅವನೊಡನೆ ಕೋಟೆಯ ಬಾಗಿಲು ತೆಗೆಸಿಕೊಂಡು ಹೊರಕ್ಕೆ ಬಂದರು. ಅಲ್ಲಿ ಒಬ್ಬ ಅಜಾನುಬಾಹುವಾದ ವೀರಪುರಷನಿದ್ದನು. ಜಯಂತಿಯು ಅವನನ್ನು ನೋಡಿ, ‘ನೀನು ಸಾಹಸಿಯಾಗಿ ಕಾಣುತ್ತೀಯೆ; ನಿನಗೆ ಮದ್ದು ಗಂಡು ಕೊಡಿಸುತ್ತೇನೆ; ಈ ನಗರವನ್ನು ರಕ್ಷಿಸು!’ ಎಂದು ಕೇಳಿಕೊಂಡಳು; ಅವನು ಅವಳ ದಿವ್ಯ ತೇಜಸ್ಸನ್ನು ನೋಡಿ ಅವಳು ರಾಜ್ಯಲಕ್ಷ್ಮಿಯೇ ಇರಬೇಕೆಂದು ಒಪ್ಪಿಕೊಂಡನು. (೧೨-೧೩)</p>
		<p>ಅವನು ಸೀತಾರಾಮ; ಮೊಗಲ ಬಾದಷಹನಿಂದ ಸನ್ನದು ಪಡೆದು ಈ ಸಂಜೆ ತಾನೇ ಹಿಂತಿರುಗಿ ಬಂದಿದ್ದನು; ಪರಿವಾರವನ್ನೆಲ್ಲಾ ಹಿಂದೆ ಬಿಟ್ಟು ತಾನು ವೇಷ ಮರಸಿಕೊಂಡು ನಗರದ ಸ್ಥಿತಿಯನ್ನು ತಿಳಿಯೋಣವೆಂದು ಮುಂದೆ ಬಂದಿದ್ದನು. ಆದರೆ ಕೋಟೆಯ ಬಾಗಿಲು ಹಾಕಿತ್ತು; ಆದ್ದರಿಂದ ಊರ ಹೊರಗೇ ಇರಬೇಕಾಯಿತು; ಅಲ್ಲಿ ಅವನು ಈ ಮೊದಲೇ ಒಂದು ಫಿರಂಗಿಯನ್ನು ಇಡಿಸಿದ್ದನು; ಏಕೆಂದರೆ ಎದುರಿಗೆ ಹೊಳೆ ಹಾಯುವ ಕಡುವು, ತಟ್ಟನೆ ಯಾರಾದರೂ ಶತ್ರುಗಳು ಎದುರು ತೀರದಿಂದ ಹಾಯಲು ಬಂದರೆ ಅವರ ಮೇಲೆ ಪ್ರಯೋಗಿಸಲು ಇರಲೆಂದು. ಈಗ ಅದು ಪ್ರಯೋಜನಕ್ಕೆ ಬಂತು. ರಾತ್ರಿ ಸುಮಾರು ಐನೂರು ಜನ ಮುಸಲ್ಮಾನ ಸಿಪಾಯಿಗಳು ಐವತ್ತು ದೋಣಿಗಳನ್ನು ಏರಿ ಆಚೆ ತೀರದಲ್ಲಿ ಸಿದ್ಧವಾಗಿದ್ದರು. ಗಂಗಾರಾಮನು ಸೇನೆಯನ್ನು ತೆಗೆದುಕೊಂಡು ಹೋಗಲು ಸಿದ್ಧನಾದನು; ಆದರೆ ಶತ್ರುಗಳು ಹೊಳೆ ದಾಟಿ ಕೋಟೆಯ ಬಾಗಿಲಿಗೆ ಬಂದಮೇಲೆ, ಅವರೊಡನೆ ಯುದ್ಧಕ್ಕೆ ಹೋಗುವವನಂತೆ ಬಾಗಿಲು ತೆಗೆದು ಅವರನ್ನು ಒಳಗೆ ಬಿಡಬೇಕೆಂಬುದು ಅವನ ಉದ್ಧೇಶವಾಗಿತ್ತು. ಆದ್ದರಿಂದ ಚಂದ್ರಚೂಡನು ಅಸಹಾಯನಾಗಿದ್ದನು. ಈ ಸ್ಥಿತಿಯಲ್ಲಿ ಸೀತಾರಾಮನು ಫಿರಂಗಿಗೆ ಮದ್ದುಗುಂಡು ತುಂಬಿ ಹೊಡೆಯಲು ಸಿದ್ಧನಾದನು; ಬೆಳಗಾಗುತ್ತ ಬಂದ ಹಾಗೆ, ದೋಣಿಗಳು ಮುಂದೆ ಬರಲು, ಒಂದೊಂದಾಗಿ ಫಿರಂಗಿಯ ಗುಂಡಿನಿಂದ ಮುಳುಗಿದುವು. ಮುಸಲ್ಮಾನ ಸೈನಿಕರೂ ಬಂದೂಕಗಳಿಂದ ಗುಂಡಿನಮಳೆ ಸುರಿಸುತ್ತಿದ್ದರು. ಸೀತಾರಾಮನು ಮರದ ಕೊಂಬೆಗಳನ್ನು ಮರೆಮಾಡಿಕೊಂಡು ಅಗೋಚರನಾಗಿ ಹೊಡೆಯುತ್ತಿದ್ದನು. ಆದ್ದರಿಂದ ಅವನಿಗೆ ಅಪಾಯವಾಗಲಿಲ್ಲ; ಆದರೆ ಗೋಲಂದಾಜ ಸೈನಿಕನು (ಪ್ಯಾರೀಲಾಲ್​) ಶತ್ರುವಿನ ಗುಂಡಿಗೆ ತುತ್ತಾಗಿದ್ದನು. ಚಂದ್ರಚೂಡನಿಗೂ ಗಂಗಾರಾಮನಿಗೂ ಗುಂಡುಗಳ ಸದ್ದುಕೇಳಿ ಆಶ್ಚರ್ಯವಾಯಿತು. ಗಂಗಾರಾಮನು ಇದೆಲ್ಲಾ ಯಾರ ಕೆಲಸವೆಂದು ನೋಡಿ ಅವನನ್ನು ಹಿಡಿದು ತರಬೇಕೆಂದು ಸಿಪಾಯಿಗಳನ್ನು ಕಳುಹಿಸಿದನು. ಸೀತಾರಾಮನು ಮೈಯೆಲ್ಲಾ ಮಸಿಯಾಗಿ ಬಂದು ನಿಂತಾಗ ಚಂದ್ರಚೂಡನಿಗೆ ಪರಮಾನಂದವೂ ಗಂಗಾರಾಮನಿಗೆ ಪ್ರಾಣಭಯವೂ ಉಂಟಾಯಿತು. ಓಡಿಹೋಗುತ್ತಿದ್ದ ಅವನನ್ನು ಸೀತಾರಾಮನು ಹಿಡಿತರಿಸಿ ಬಂಧನದಲ್ಲಿಡಿಸಿದನು. ಅತ್ತ ಮೃಣ್ಮಯನು ಫೌಜುದಾರೀ ಸಿಪಾಯಿಗಳೊಡನೆ ಯುದ್ಧಮಾಡಿ ತೋರಾಬಖಾನನನ್ನು ಕೊಂದು ಜಯ ಪಡೆದನು. (೧೪-೧೬)</p>
		<p>ಜಯಂತಿಯು ಸೀತಾರಾಮನನ್ನು ಕಾಣುವಂತೆ ಶ್ರೀಗೆ ಹೇಳಿದಳು. ಆದರೆ ಅವಳು ಅವನನ್ನು ಕೂಡಲೆ ನೋಡಲು ಒಪ್ಪಲಿಲ್ಲ; ಮನಸ್ಸು ತನ್ನ ವಶದಲ್ಲಿಲ್ಲದೆ ಹೋದರೆ ಅವನನ್ನು ನೋಡದೆಯೇ ದೇಶತ್ಯಾಗ ಮಾಡುವಂತೆ ಸಂಕಲ್ಪಿಸಿರುವುದಾಗಿ ಹೇಳಿದಳು. (೧೭)</p>
		<p class="text-center"><strong>ತೃತೀಯ ಖಂಡ : ರಾತ್ರಿ-ಡಾಕಿನಿ</strong></p>
		<p>ರಮಾ ಅಂತಃಪುರದಲ್ಲಿ ಸೀತಾರಾಮನಿಗೆ ಸಂಗತಿಯನ್ನೆಲ್ಲಾ ನಡೆದದ್ದು ನಡೆದಂತೆ ತಿಳಿಸಿದಳು. ಸೀತಾರಾಮನಿಗೆ ಅವಳು ನಿರಪರಾಧಿನಿಯೆಂದೂ ಅವಳ ಅಪರಾಧಕ್ಕೆಲ್ಲಾ ಕಾರಣ ಅವಳ ಮಗನ ಮೇಲಣ ಪ್ರೀತಿಯೇ ಎಂದೂ ಗೊತ್ತಾಯಿತು. ಆದರೆ ಜನದ ಬಾಯಿ ಮುಚ್ಚಿಸುವ ಹಾಗಿರಲಿಲ್ಲ. ಆದ್ದರಿಂದ ಅವಳು ಜನದ ಮುಂದೆ ಬಹಿರಂಗವಾಗಿ ಸಂಗತಿಯನ್ನು ತಿಳಿಸಬೇಕೆಂದು ನಂದಾ ಅವಳನ್ನು ಒಪ್ಪಿಸಿದಳು. ಸೀತಾರಾಮನು ಬಹಿರಂಗವಾದ ದರ್ಬಾರನ್ನು ಕರೆದು ಅಲ್ಲಿ ಗಂಗಾರಾಮನ ವಿಚಾರಣೆಗೆ ಏರ್ಪಡಿಸಿದನು. ಗಂಗಾರಾಮನು ತಾನು ತಪ್ಪಿತಸ್ಥನಲ್ಲವೆಂದನು. ಚಂದ್ರಚೂಡನು ಸಾಕ್ಷ್ಯವಿತ್ತನು. ಗಂಗಾರಾಮನು ‘ಆ ಬ್ರಾಹ್ಮಣನಿಗೇನು ಗೊತ್ತು ಯುದ್ಧ? ನಾನು ಕೋಟೆಯೊಳಗೇ ಇದ್ದೆ; ದುರ್ಗನಾಶದಿಂದ ನನಗೇನು ಲಾಭ ಬರುತ್ತಿತ್ತು?’ ಎಂದನು. ಚಾಂದಶಹನು ಸಾಕ್ಷ್ಯವಿತ್ತನು. ಗಂಗಾರಾಮನು ‘ನಾನು ತೋರಾಬಖಾನನಲ್ಲಿಗೆ ಹೋಗಿದ್ದದ್ದು ನಿಜ; ಅವನನ್ನು ಮೋಸದಿಂದ ಎಳೆದು ತಂದು ಬಲಿಹಾಕೋಣವೆಂದಿದ್ದೆ!’ ಎಂದನು. ಪಹರೆಯವನು ಸಾಕ್ಷ್ಯವಿತ್ತನು. ಗಂಗಾರಾಮನು ‘ಇವನು ಮುರಳೆಯ ಅಣ್ಣನನ್ನು ಬಿಡುತ್ತಿದ್ದಿರಬಹುದು!’ ಎಂದನು. ಮುರಳೆಯು ಸಾಕ್ಷ್ಯವಿತ್ತಳು. ಗಂಗಾರಾಮನು ‘ಇವಳು ದುಷ್ಟಚರಿತ್ರೆಯವಳು; ಇವಳನ್ನು ಆಗಾಗ್ಗೆ ನಗರದಲ್ಲಿ ನೋಡಿ ದಂಡಿಸಿದ್ದೆ! ಇವಳ ಮಾತು ನಂಬತಕ್ಕದ್ದಲ್ಲ!’ ಎಂದನು. ಕೊನೆಗೆ ರಮಾ ಸಾಕ್ಷ್ಯವಿತ್ತಳು; ಗಂಗಾರಾಮನು ‘ರಾಣಿಯು ರಾತ್ರಿ ಯಾರನ್ನೋ ನೋಡುತ್ತಿದ್ದು, ತನ್ನ ತಪ್ಪನ್ನು ಮರಸಿಕೊಳ್ಳಲು ನನ್ನ ಮೇಲೆ ತಪ್ಪು ಹಾಕುತ್ತಿದ್ದಾಳೆ; ಹೆಂಗಸರು ಅವಿಶ್ವಾಸಿಗಳಾಗಬಹುದು; ವಿಶ್ವಾಸಿ ಭೃತ್ಯರು ಎಂದಿಗೂ ದಾರಿಬಿಟ್ಟು ಹೋಗುವುದಿಲ್ಲ!’ ಎಂದನು. ಆಗ ಜಯಂತಿಯು ಎಲ್ಲಿಂದಲೋ ಬಂದು ತನ್ನ ತ್ರಿಶೂಲವನ್ನು ಅವನ ಎದೆಯ ಮೇಲೆ ಇಟ್ಟು ‘ಈಗ ಹೇಳು; ಸುಳ್ಳು ಹೇಳಿದರೆ ಇರಿದುಬಿಡುತ್ತೇನೆ!’ ಎಂದಳು. ಆಗ ಗಂಗಾರಾಮನು ಹೆದರಿ ತನ್ನ ಲೋಭ ಮೋಹ ದ್ರೋಹಗಳನ್ನೆಲ್ಲಾ ತಿಳಿಸಿದನು. ಎಲ್ಲರೂ ಬೆರಗಾಗಿ ನೋಡುತ್ತಿರಲು, ಜಯಂತಿಯು ಬಂದ ದಾರಿ ಹಿಡಿದು ಹೊರಟುಹೋದಳು. ಅವನನ್ನು ಶೂಲಕ್ಕೆ ಹಾಕಿಸಬೇಕೆಂದೂ, ಮುರಳೆಗೆ ಮುಂಡನ ಮಾಡಿಸಿ ಊರಹೊರಕ್ಕೆ ಅಟ್ಟಿಬಿಡಬೇಕೆಂದೂ ಸೀತಾರಾಮನು ಶಿಕ್ಷೆ ವಿಧಿಸಿದನು. ಅಂದಿನ ರಾತ್ರಿ ಅಂತಃಪುರಕ್ಕೆ ಹೋದರೆ ಅಲ್ಲಿ ಜಯಂತಿ ಕಾಣಿಸಿಕೊಂಡು ಗಂಗಾರಾಮನ ಪ್ರಾಣ ಉಳಿಸಬೇಕೆಂದು ಬೇಡಿಕೊಳಡಳು. ಶ್ರೀಯನ್ನು ತಂದುಕೊಟ್ಟರೆ ಅವನ ಪ್ರಾಣ ಉಳಿಸುವುದಾಗಿ ಸೀತಾರಾಮನು ಹೇಳಿದನು. ಅವಳು ಒಪ್ಪಿದಳು. (೧-೫)</p>
		<p>ಗಂಗಾರಾಮನಿಗೆ ಕಾರಾಗೃಹದಿಂದ ಕೂಡಲೆ ಬಿಡುಗಡೆಯಾಯಿತು. ಅಂದಿನ ರಾತ್ರಿಯೇ ಸೀತಾರಾಮನು ನಂದಳನ್ನು ರಮೆಯ ಯೋಗಕ್ಷೇಮ ನೋಡಿಕೊಳ್ಳುವುದಕ್ಕೆಂದು ಕಳುಹಿಸಿ ಒಬ್ಬನೇ ಇರುವಾಗ ಶ್ರೀಯು ಅವನ ಮುಂದೆ ಭೈರವೀ ವೇಷದಲ್ಲಿ ಕಾಣಿಸಿಕೊಂಡಳು. ಒಬ್ಬರ ಸಂಗತಿಯನ್ನು ಮತ್ತೊಬ್ಬರು ತಿಳಿದುಕೊಂಡಾದಮೇಲೆ ಸೀತಾರಾಮನು ಐದು ವರ್ಷಗಳಿಂದ ಶ್ರೀಯನ್ನು ಹುಡುಕುತ್ತಿದ್ದನೆಂದೂ ಈಗ ಅವಳು ಅವನ ರಾಣಿಯಾಗಬೇಕೆಂದೂ ಬಯಸಿದನು. ಶ್ರೀಯು ತಾನು ಸರ್ವಕರ್ಮ ಪರಿತ್ಯಾಗ ಮಾಡಿದ ಸಂನ್ಯಾಸಿನಿಯೆಂದೂ ತನ್ನಿಂದ ಅವನಿಗೆ ಸುಖವಾಗುವಂತಿಲ್ಲವೆಂದೂ ಹೇಳಿದಳು; ತಾನು ಪ್ರತ್ಯೇಕವಾದ ಒಂದು ಮನೆಯಲ್ಲಿರುವುದಾಗಿಯೂ, ಅವನ ಚಿತ್ತಶುದ್ಧಿಯಾಗುವವರೆಗೂ ಕಾವಿಬಟ್ಟೆಯನ್ನೇ ಧರಿಸುವುದಾಗಿಯೂ, ಬಲವಂತಪಡಿಸಿದರೆ ತನ್ನ ಹತ್ತಿರ ಸದಾ ಸಿದ್ಧವಾಗಿರುವ ವಿಷವನ್ನು ತಿಂದು ಪ್ರಾಣ ಬಿಡುವುದಾಗಿಯೂ ಖಂಡಿತವಾಗಿ ತಿಳಿಸಿಬಿಟ್ಟಳು. ಆದ್ದರಿಂದ ಸೀತಾರಾಮನು ಅವಳನ್ನು “ಚಿತ್ತವಿಶ್ರಾಮ” ವೆಂಬ ಒಂದು ಸಣ್ಣ ಪ್ರಮೋದ ಭವನದಲ್ಲಿರಿಸಿದನು. ಅಲ್ಲಿಗೆ ಮತ್ತಾರಿಗೂ ಪ್ರವೇಶವಿರಲಿಲ್ಲ. ಅವನು ಮಾತ್ರ ಆಗಾಗ್ಗೆ ಬಂದು ಅವಳನ್ನು ನೋಡಿ ಮಾತನಾಡಿಕೊಂಡು ಹೋಗುತ್ತಿದ್ದನು. ಅವಳು ಹುಲಿಯ ಚರ್ಮದ ಮೇಲೆ ದೂರ ಕುಳಿತು ಮಾತನಾಡುತ್ತಿದ್ದಳು. ಕ್ರಮೇಣ ಅವನು ಹೋಗಿಬರುವುದು ಹೆಚ್ಚಾಯಿತು; ಊಟ ತಿಂಡಿಗಳು ಅಲ್ಲೇ ಆಗುತ್ತಿದ್ದುವು. ರಾತ್ರಿ ಅಲ್ಲಿಯೇ ಇರುವಂತಾಯಿತು. ಆದರೆ ಪ್ರತ್ಯೇಕವಾಗಿ ಮಲಗಬೇಕು; ಕೊನೆಗೆ ‘ಚಿತ್ತವಿಶ್ರಾಮ’ ವೇ ಅವನ ವಸತಿಯಾಗಿ ಅರಮನೆಯೇ ಅಪರೂಪವಾಯಿತು. ಆದ್ದರಿಂದ ಅವನ ರಾಜಕಾರ್ಯಗಳೆಲ್ಲವೂ ಹಿಂದೆ ಬಿದ್ದುವು. ಚಂದ್ರಚೂಡನೂ ಮೃಣ್ಮಯನೂ ರಾಜಕಾರ್ಯಗಳನ್ನು ನಡಸುತ್ತಿದ್ದರು. (೬-೧೦)</p>
		<p>ಗಂಗಾರಾಮನ ವಿಚಾರಣೆಯಲ್ಲಿ ರಮಾ ಸಾಕ್ಷ್ಯಕೊಟ್ಟು ಮುಗಿದ ಕೂಡಲೆ ಕುಸಿದು ಬಿದ್ದು ಮೂರ್ಛೆ ಹೋದಳು. ಅಂದಿನಿಂದ ಹಾಸಿಗೆ ಹಿಡಿದು ಮಲಗಿದಳು. ಔಷಧವನ್ನು ತೆಗೆದುಕೊಳ್ಳಲಿಲ್ಲ; ಅದು ನಂದಳಿಗೆ ತಿಳಿದು ಔಷಧ ತೆಗೆದುಕೊಳ್ಳಬೇಕೆಂದು ಬಲವಂತಪಡಿಸಿದಳು. ಸೀತಾರಾಮನು ಬಂದು ಕೊಟ್ಟರೆ ತಾನು ತೆಗೆದುಕೊಳ್ಳುವುದಾಗಿ ಅವಳು ಉತ್ತರ ಕೊಟ್ಟಳು. ಆದರೆ ಈಗ ಸೀತಾರಾಮನು ಅರಮನೆಗೆ ಬರುವುದೇ ಅಪರೂಪವಾಗಿತ್ತು. ಹಾಗೆ ಬಂದಾಗ ಅವನನ್ನು ಬಲವಂತವಾಗಿ ಹಿಡಿದು, ರಮೆಯು ಮೃತ್ಯುಶಯ್ಯೆಯಲ್ಲಿದ್ದಾಳೆಂದು ಹೇಳಿ ಅವನನ್ನು ರಮೆಯಲ್ಲಿಗೆ ಕರೆತಂದಳು. ರಮೆಯು ಅಳುತ್ತ ಅಳುತ್ತ, ಅಳುತ್ತಿದ್ದ ತನ್ನ ಮಗನನ್ನು ಗಂಡನಿಗೆ ಒಪ್ಪಿಸಿದಳು. ‘ಇವನನ್ನು ದೊಡ್ಡ ರಾಣಿಗೆ ಒಪ್ಪಿಸಿ ಹೋಗಬೇಕೆಂದಿದ್ದೆ; ಆದರೆ ಹಾಗೆ ಮಾಡದೆ ನಿಮಗೆ ಒಪ್ಪಿಸಿದ್ದೇನೆ. ತಾಯಿಯ ತಪ್ಪಿಗಾಗಿ ಮಗುವನ್ನು ಬಿಡಬೇಡಿ; ಇದೇ ನನ್ನ ಕಡೆಯ ಪ್ರಾರ್ಥನೆ!’ ಎಂದು ಅವನಿಗೆ ನಮಸ್ಕರಿಸಿ ಪ್ರಾಣಬಿಟ್ಟಳು. (೧೧-೧೨)</p>
		<p>ರಮೆಯು ಸತ್ತುಹೋದ ಮೇಲೆ ಸೀತಾರಾಮನಿಗೆ ಪಶ್ಚಾತ್ತಾಪವಾಯಿತು. ಅವಳನ್ನು ಅವನು ನಿಜವಾಗಿ ಪ್ರೀತಿಸುತ್ತಿದ್ದನು; ನಂದಳಿಗಿಂತಲೂ ಹೆಚ್ಚಾಗಿ ಪ್ರೀತಿಸುತ್ತಿದ್ದನು. ಆದ್ದರಿಂದ ಮನಸ್ಸಮಾಧಾನಕ್ಕಾಗಿ ನಂದಳಲ್ಲಿಗೆ ಹೋಗಲು, ಮನನೊಂದಿದ್ದ ಅವಳು, ‘ರಮೆಯ ಸಾವಿಗೆ ನೀನೇ ಕಾರಣ!’ ಎಂದಳು. ಸೀತಾರಾಮನ ಕೋಪಾಗ್ನಿಗೆ ಎಣ್ಣೆ ಹುಯ್ದಂತಾಯಿತು. ಚಂದ್ರಚೂಡನನ್ನು ನೋಡಲು ಹೋದಾಗ, ಅವನು ‘ನೀನು ಗಮನ ಕೊಡದಿದ್ದರೆ, ಚಿಕ್ಕರಾಣಿಯೇ ಏಕೆ, ರಾಜ್ಯವೂ ಹೋಗುತ್ತದೆ!’ ಎಂದು ಆಕ್ಷೇಪಿಸಿದನು. ದೇಶವೆಲ್ಲವೂ ಸೀತಾರಾಮನು ಒಬ್ಬ ಡಾಕಿನಿಯ ವಶವಾಗಿಬಿಟ್ಟಿದ್ದನೆಂದು ತಿಳಿದುಕೊಂಡಿತ್ತು. ಅವಳು ಶ್ರೀಯೆಂಬುದು ಗೊತ್ತಿರಲಿಲ್ಲ. ಆಡಳಿತಕ್ಕೆ ಹಣವಿಲ್ಲದೆ ಹೋಯಿತು. ಆದ್ದರಿಂದ ಚಂದ್ರಚೂಡನು ಸೀತಾರಾಮನನ್ನು ಬಲವಂತವಾಗಿ ಹಿಡಿದು ದರ್ಬಾರಿನಲ್ಲಿ ಕೂರಿಸಿ ಕಾಗದ ಪತ್ರಗಳನ್ನು ಸುನಾವಣೆ ಮಾಡಿದನು. ಸೀತಾರಾಮನು ಅಪರಾಧಿಗಳೆಲ್ಲರನ್ನೂ ಶೂಲಕ್ಕೆ ಹಾಕುವಂತೆ ಆಜ್ಞೆ ಮಾಡಿದನು. ಹಲವರು ಆ ಶಿಕ್ಷೆ ಅನುಭವಿಸಿದರು. ಮಿಕ್ಕವರು ದೇಶಬಿಟ್ಟು ತಲೆತಪ್ಪಿಸಿಕೊಂಡು ಹೋದರು. ನಗರದಲ್ಲಿ ಹಾಹಾಕಾರ ಹುಟ್ಟಿತು. ಆದರೆ ಇದರಿಂದ ಆದಾಯ ಹೆಚ್ಚಲಿಲ್ಲ; ಬರುವ ಕಂದಾಯ ಕೌಳಿಗೆಗಳು ಸರಿಯಾಗಿ ಬರದೆ, ಸೈನಿಕರಿಗೆ ಸಂಬಳ ಕೊಡದೆ ಅವರು ಕೆಲಸಬಿಟ್ಟು ಹೋದರು. ಆದ್ದರಿಂದ ಸೀತಾರಾಮನು ಬಾಕಿದಾರರನ್ನೂ ತಹಸೀಲ್​ದಾರರನ್ನೂ ಸೆರೆಯಲ್ಲಿಡಿಸಿದನು. ದೊಡ್ಡ ಮನೆಗಳೆಲ್ಲಾ ಸೆರೆಮನೆಗಳಾಗಬೇಕಾಯಿತು. ಅಂದು ರಾತ್ರಿ ಬಹಳ ಹೊತ್ತಿನವರೆಗೆ ಚಂದ್ರಚೂಡನಿಗೂ ಸೀತಾರಾಮನಿಗೂ ಚರ್ಚೆಯಾದ್ದರಿಂದ ಸೀತಾರಾಮನು ಅಂದು ‘ಚಿತ್ತವಿಶ್ರಾಮ’ ಕ್ಕೆ ಹೋಗಲಾಗಲಿಲ್ಲ. (೧೩-೧೫)</p>
		<p>ಆವೊತ್ತಿನ ರಾತ್ರಿಯೇ ಜಯಂತಿಯು ‘ಚಿತ್ತವಿಶ್ರಾಮ’ ದಲ್ಲಿ ಶ್ರೀಯನ್ನು ಕಂಡಳು. ಅವಳನ್ನು ಒಳಗೆ ಬಿಡದಿದ್ದರೆ ಏನಾಗುವುದೋ ಎಂದು ಹೆದರಿ ಕಾವಲಿನವರು ಅವಳನ್ನು ಒಳಗೆ ಬಿಟ್ಟರು. ರಾಜ್ಯದ ಅಶಾಂತಿ ಅವ್ಯವಸ್ಥೆಗಳು ಅವಳಿಗೆ ಗೊತ್ತಾಗಿದ್ದವು. ಶ್ರೀಯು ರಾಜಧಾನಿಯಲ್ಲಿ ರಾಜಮಹಷಿಯಾಗಿದ್ದು ರಾಜನನ್ನು ಅವನ ಧರ್ಮದಲ್ಲಿ ಇರಿಸಬೇಕೆಂದು ಜಯಂತಿ ಸೂಚಿಸಿದಳು. ಅವಳು ‘ನಾನು ರಾಣೀಕರ್ತವ್ಯವನ್ನು ಕಲಿಯಲಿಲ್ಲ; ನನ್ನ ಅದೃಷ್ಟ ವನವಾಸದಲ್ಲಿ ಸಂನ್ಯಾಸವನ್ನು ಅಭ್ಯಾಸ ಮಾಡುವುದಾಗಿತ್ತು. ಈಗ ರಾಜನನ್ನು ಹಗಲೂ ರಾತ್ರಿಯೂ ನೋಡಿ ನಾನು ಗೃಹಿಣಿ, ಅವನ ಧರ್ಮಪತ್ನಿ ಎನ್ನಿಸುತ್ತದೆ; ಆದ್ದರಿಂದ ಇದನ್ನೆಲ್ಲಾ ಬಿಟ್ಟು ಓಡಿಹೋಗುವುದೊಂದೇ ದಾರಿ’ ಎಂದಳು. ಜಯಂತಿಯು ‘ಹಾಗಾದರೆ ನಿನ್ನ ಭೈರವೀ ವೇಷದಲ್ಲಿ ನನ್ನ ತ್ರಿಶೂಲವನ್ನು ಹಿಡಿದು ರಾಜಪುರೋಹಿತನಲ್ಲಿಗೆ ಹೋಗು; ಅವನು ನನ್ನಶಿಷ್ಯ; ನನ್ನ ತ್ರಿಶೂಲವನ್ನು ನೋಡಿದ ಕೂಡಲೆ ನೀನು ಹೇಳಿದಂತೆ ನಡಸುತ್ತಾನೆ. ನಿನ್ನನ್ನು ರಾಜಧಾನಿಯಲ್ಲಿಯೇ ಗೋಪ್ಯವಾಗಿ ಇಟ್ಟಿರುವಂತೆ ತಿಳಿಸು’ ಎಂದಳು. ಅದರಂತೆ ಶ್ರೀಯು ಹೊರಹೊರಟಳು. ಅವಳನ್ನು ಕಾವಲವರು ಅಡ್ಡಿಪಡಿಸಲಿಲ್ಲ. (೧೬)</p>
		<p>ಶ್ರೀಯು ತಪ್ಪಿಸಿಕೊಂಡು ಹೋದಳೆಂದು ತಿಳಿದು ಸೀತಾರಾಮನು ಚಿತ್ತವಿಶ್ರಾಮದ ಆಳುಕಾಳು ಕಾವಲುಗಾರ ಎಲ್ಲರನ್ನೂ ಸೆರೆಯಲ್ಲಿಡಿಸಿದನು. ಅವಳನ್ನು ಹುಡುಕಲು ಜನರನ್ನು ಕಳುಹಿಸಿದನು; ಅವರು ಏನೂ ಗೊತ್ತಾಗದೆ ಹಿಂತಿರುಗಲು ಅವರನ್ನು ಸೆರೆಯಲ್ಲಿಡಿಸಿದನು. ಇದನ್ನು ಕಂಡು ಅರಮನೆಯ ನೌಕರರು ಹೆದರಿ ಓಡಿಹೋದರು. ಪ್ರಜೆಗಳೂ ಅನೇಕರು ಊರುಬಿಟ್ಟರು. ಜಯಂತಿಯು ಬಂದು ನಿರಪರಾಧಿಗಳನ್ನು ಶಿಕ್ಷಿಸಬಾರದೆಂದೂ, ಶ್ರೀಯಿಂದ ರಾಜ್ಯಕ್ಕೆ ಅಮಂಗಳವಾಗುತ್ತಿದ್ದದ್ದರಿಂದ ತಾನೇ ಅವಳನ್ನು ಬಿಡುಗಡೆ ಮಾಡಿ ಕಳುಹಿಸಿದಳೆಂದೂ ಶಿಕ್ಷಿಸಬೇಕಾದರೆ ತನ್ನನ್ನು ಶಿಕ್ಷಿಸಬಹುದೆಂದೂ ತಿಳಿಸಿದಳು. ರಾಜನು ಅವಳನ್ನು ಸೆರೆಯಲ್ಲಿಡಿಸಿ, ಮೂರು ದಿನಗಳೊಳಗೆ ಶ್ರೀಯು ಸಿಕ್ಕದಿದ್ದರೆ ಜಯಂತಿಯನ್ನು ಬೆತ್ತಲೆ ನಿಲ್ಲಿಸಿ ಚಂಡಾಲನಿಂದ ಛಡಿ ಏಟು ಹೊಡಿಸುವುದಾಗಿ ಹೇಳಿದನು. ಶ್ರೀಯು ಸಿಕ್ಕಲಿಲ್ಲವಾಗಿ ನಾಲ್ಕನೆಯ ದಿನ ಜಯಂತಿಯ ಶಿಕ್ಷೆಗೆ ಸಿದ್ಧವಾಯಿತು. ಅದನ್ನು ನೋಡಲು ಅಗಾಧವಾದ ಜನಸಂದಣಿ ಸೇರಿತು. ಕೋಟೆಯ ಮಧ್ಯೆ ಒಂದು ಎತ್ತರವಾದ ಅಟ್ಟಣೆಯ ಮೇಲೆ ಕರಾಳ ಸ್ವರೂಪಿನ ಚಂಡಾಲನೊಬ್ಬನು ಬೆತ್ತಹಿಡಿದು ನಿಂತಿದ್ದನು. ರಾಜನು ಬಂದಕೂಡಲೆ ಆಳುಗಳು ಜಯಂತಿಯನ್ನು ಮಂಚದಮೇಲೆ ತಂದು ನಿಲ್ಲಿಸಿದರು. ಜನರು ಜಯಘೋಷ ಮಾಡಿದರು. ಚಂಡಾಲನ ಕೈಯಲ್ಲಿದ್ದ ಬೆತ್ತವು ಬಿದ್ದು ಹೋಯಿತು. ರಾಜನು ‘ಏನು ನೋಡುತ್ತಿದ್ದೀಯೆ? ಬಟ್ಟೆಯನ್ನು ಸೆಳೆದುಹಾಕಿ ಏಟು ಬಿಗಿ!’ ಎಂದು ಗರ್ಜಿಸಿದನು. ಆಗ ಚಂದ್ರಚೂಡನು ಬಂದು ಕೈಮುಗಿದು ‘ಮಹಾರಾಜ! ನಾನು ಎಂದೂ ಏನೂ ಕೇಳಿದವನಲ್ಲ; ಇಂದು ಕೇಳುತ್ತೇನೆ- ಇವಳನ್ನು ಬಿಟ್ಟುಬಿಡು!’ ಎಂದು ಪ್ರಾರ್ಥಿಸಿದನು. ರಾಜನು ತಿರಸ್ಕರಿಸಿದನು. ಚಂಡಾಲನು ಮತ್ತೆ ಬೆತ್ತವನ್ನು ಹಿಡಿದು ಹೊಡೆಯಲಾರದೆ ನಿಂತುಬಿಟ್ಟನು. ಜಯಂತಿಯು ತಾನೆ ಬೆತ್ತದಿಂದ ತನ್ನ ಎಡಗೈ ಮೇಲೆ ಸ್ಥಿರಳಾಗಿ ಹೊಡೆದುಕೊಂಡಳು. ಛಿಲ್ಲನೆ ರಕ್ತಬಂತು. ಅದನ್ನು ನೋಡಿ ಚಂಡಾಲನು ಗಾಬರಿಗೊಂಡು ಮಂಚದಿಂದ ಇಳಿದು ಓಡಿ ಹೋಗಿಬಿಟ್ಟನು. ರಾಜನು ಒಬ್ಬ ಮುಸಲ್ಮಾನ ಕಟುಕನನ್ನು ಕರಸಿದನು. ಅವನು ಅವಳ ಸೀರೆಯನ್ನು ಹಿಡಿದೆಳೆದನು. ಆಗ ಅವಳು ‘ಈಗ ನಾನು ರಾಜಾಜ್ಞೆಯನ್ನು ಪಾಲಿಸುತ್ತೇನೆ; ಹೆಂಗಸಿನ ಮಕ್ಕಳು, ಹೆಂಗಸಿನ ಅಣ್ಣತಮ್ಮಂದಿರು, ತಾಯಿತಂದೆಗಳು ಕಣ್ಣು ಮುಚ್ಚಿಕೊಳ್ಳಿ! ಅಸತೀ ಪುತ್ರರು ಏನಾದರೂ ಮಾಡಿಕೊಳ್ಳಲಿ; ನಾನು ಅವರನ್ನು ಮನುಷ್ಯರೆಂದೇ ಭಾವಿಸುವುದಿಲ್ಲ!’ ಎಂದಳು. ಅವಳ ಕಣ್ಣಲ್ಲಿ ನೀರುಬಂತು. ಅವಳು ಹೆಣ್ಣ ಜನ್ಮವನ್ನು ಧಿಕ್ಕರಿಸಿ ‘ಪ್ರಭು! ಈ ಹೆಣ್ಣು ಜನ್ಮವನ್ನು ಏಕೆ ಕೊಟ್ಟೆ!’ ಎಂದು ದೇವರಲ್ಲಿ ಮೊರೆಯಿಟ್ಟಳು. ಇಷ್ಟು ಹೊತ್ತೂ ಕಟುಕನು ಅವಳ ಬಟ್ಟೆ ಹಿಡಿದು ಎಳೆಯುತ್ತಲೇ ಇದ್ದನು. ಜನರಲ್ಲಿ ಹಾಹಾಕಾರವೆದ್ದಿತು. ಆಗ ಮಹಾರಾಣಿ ನಂದಳು ಪೌರಸ್ತ್ರೀಯರೊಡನೆ ನುಗ್ಗಿಬಂದು ಅವಳನ್ನು ಸುತ್ತುವರಿದಳು. ರಾಜನು ‘ಇದೇನುಮಹಾರಾಣಿ?’ ಎಂದು ಗದರಿಸಿದನು. ಅವಳು ‘ನನಗೆ ಗಂಡ ಮಕ್ಕಳಿದ್ದಾರೆ; ನಾನು ಈ ಪಾಪವನ್ನು ನಡೆಯಗೊಡಲಾರೆ!’ ಎಂದಳು. ಜನರು ದೊಂಬಿ ಎದ್ದು ಕಟುಕನನ್ನು ಓಡಿಸಿದರು. ನಂದಳು ಜಯಂತಿಯನ್ನು ಅಂತಃಪುರಕ್ಕೆ ಕರೆದುಕೊಂಡು ಹೋದಳು. ಆದರೆ ಅವಳು ಅಲ್ಲಿ ತುಂಬ ಹೊತ್ತಿರಲಿಲ್ಲ; ನಂದಳನ್ನು ಆಶೀರ್ವದಿಸಿ ‘ಸಂನ್ಯಾಸಿನಿಗೆ ರಾಜನಗರವು ಸ್ಥಾನವಲ್ಲಮ್ಮ!’ ಎಂದು ಹೇಳಿ ಹೊರಟುಹೋದಳು. (೧೭-೧೮)</p>
		<p>ಸೀತಾರಾಮನು ಚಿತ್ತವಿಶ್ರಾಮಕ್ಕೆ ಹೋಗಿ ಅಲ್ಲಿ ಒಬ್ಬನೇ ವಾಸವಾಗಿರತೊಡಗಿದನು. ಅವನಿಗೆ ಎಲ್ಲರಮೇಲೂ- ವಿಶೇಷವಾಗಿ ಶ್ರೀಯಮೇಲೆ- ತಡೆಯಲಾರದಷ್ಟು ಕೋಪ. ಅವನು ಕೆಲವು ನೀಚ ಜನರನ್ನು ಹಿಡಿದು ರಾಜ್ಯದಲ್ಲಿ ಕಂಡಕಂಡ ಸುಂದರಿಯರನ್ನೆಲ್ಲಾ ಕರೆದು ತನ್ನಿ ಎಂದು ಆಜ್ಞಾಪಿಸಿದನು. ಅವರು ದುಡ್ಡಿನ ಆಸೆ ತೋರಿಸಿಯೋ, ಬಲವಂತಪಡಿಸಿಯೋ ಹೆಂಗಸರನ್ನು ಎಳೆದು ತಂದರು. ರಾಜ್ಯದಲ್ಲೆಲ್ಲಾ ತುಂಬ ಹಾಹಾಕಾರವೆದ್ದಿತು. ಇದನ್ನು ಕೇಳಿ ಚಂದ್ರಚೂಡನು ಕಾಶಿಗೂ ಚಾಂದಶಾಹ ಫಕೀರನು ಮೆಕ್ಕಾಕ್ಕೂ ಹೊರಟುಹೋದರು. (೧೯)</p>
		<p>ಜಯಂತಿಯು ಶ್ರೀಯನ್ನು ಕಂಡು ಪತಿಸೇವೆ ಅವಳ ಧರ್ಮವೆಂದು ಅವಳನ್ನು ಹಿಂತಿರುಗಿ ಕರೆತಂದಳು. ಈ ಮಧ್ಯೆ ಮುಸಲ್ಮಾನ ಸೇನೆ ಮಹಮ್ಮದ್​ಪುರವನ್ನು ಮುತ್ತುವುದಕ್ಕೆ ಬಂತು. ಈಗ ಗುಪ್ತಚಾರರಿಲ್ಲದ್ದರಿಂದ ಮುಂಚಿತವಾಗಿ ವರ್ತಮಾನ ತಿಳಿಯುವುದಕ್ಕೆ ಅವಕಾಶವಿರಲಿಲ್ಲ. ಆದ್ದರಿಂದ ಯಾವ ಸಿದ್ಧತೆಯೂ ಇರಲಿಲ್ಲ. ಮೃಣ್ಮಯನು ಸಂಗತಿಯನ್ನು ತಿಳಿಯಲೋಸುಗ ಒಬ್ಬನೇ ಕುದುರೆ ಹತ್ತಿ ಹೋಗಲು ಅವನು ಶತ್ರುಸಿಪಾಯಿಗಳ ಗುಂಡಿಗೆ ತುತ್ತಾದನು. ಈ ವರ್ತಮಾನವು ಚಿತ್ತವಿಶ್ರಾಮದಲ್ಲಿದ್ದ ಸೀತಾರಾಮನಿಗೆ ತಿಳಿಯಿತು. ಅವನು ತನ್ನ ಸುತ್ತ ಇದ್ದ ಸುಂದರಿಯರನ್ನೆಲ್ಲಾ ಓಡಿಸಿ ಕುದುರೆ ಹತ್ತಿ ಬಂದು ನೋಡಲು ಶತ್ರುಸೇನೆ ಇನ್ನೂ ಕೋಟೆಯನ್ನು ಮುತ್ತಿರಲಿಲ್ಲ. ಆದ್ದರಿಂದ ಮೊದಲು ಕೋಟೆಯಬಾಗಿಲನ್ನು ಭದ್ರಪಡಿಸಿ ಸುತ್ತಲೂ ನೋಡಲು ಐವತ್ತು ಜನ ಕೂಡ ತನ್ನ ಸಿಪಾಯಿಗಳು ದೊರಕುವಂತಿರಲಿಲ್ಲ. ಒಬ್ಬಿಬ್ಬರು ವಯಸ್ಸಾದ ದಾಸದಾಸಿಯರು ಹೊರತು ಎಲ್ಲರೂ ಓಡಿಹೋಗಿದ್ದರು. ಅನಂತರ ಅಂತಃಪುರಕ್ಕೆ ಹೋಗಿ ನಂದಳಿಗೆ ಹೇಳಿ, ಶಸ್ತ್ರಾಸ್ತ್ರ ಸಜ್ಜಿತನಾಗಿ ದುರ್ಗದ ಬಾಗಿಲ ಹತ್ತಿರಕ್ಕೆ ಬರುತ್ತಿದ್ದಾಗ, ಜಯಂತಿಯನ್ನು ಶಿಕ್ಷೆಗಾಗಿ ನಿಲ್ಲಿಸಿದ್ದ ವೇದಿಕೆಯ ಮೇಲೆ ಇಬ್ಬರು ಭೈರವಿಯರು ಕುಳಿತಿದ್ದದ್ದನ್ನು ಕಂಡನು. ಅವರನ್ನು ಕಂಡು ಸ್ವಲ್ಪಹೆದರಿಕೆಯೇ ಆಯಿತು. ಜಯಂತಿಯು ನಕ್ಕಳು. ಶ್ರೀಯು ಗಂಡನಲ್ಲಿ ತಾನು ತಪ್ಪು ಮಾಡಿದ್ದಳೆಂಬುದು ಈಗ ತಮ್ಮ ಮೃತ್ಯು ಸಮಯದಲ್ಲಿ ಗೊತ್ತಾಯಿತೆಂದು ಹೇಳಿ ಅವನಿಗೆ ನಮಸ್ಕರಿಸಿದಳು; ತಾನು ಸಂನ್ಯಾಸಿನಿಯಲ್ಲವೆಂದಳು; ಅವನ ಕ್ಷಮೆ ಬೇಡಿದಳು. ಅವನು ನೀನೇ ನನ್ನ ರಾಣಿ ಎಂದನು; ಜಯಂತಿಯು ಆಶೀರ್ವದಿಸಿದಳು. ಸೀತಾರಾಮನು ಅವಳ ಕ್ಷಮೆ ಬೇಡಿದನು. ನಂದಾ ರಮಾರ ಮಕ್ಕಳ ರಕ್ಷಣೆಗೆ ಏನಾದರೂ ದಾರಿ ಮಾಡಬೇಕೆಂದು ಶ್ರೀಯು ಕೇಳಿದಳು. ಎಲ್ಲವೂ ನಿರಾಶೆಯಾಗಿದ್ದಾಗ ಸೀತಾರಾಮನಿಗೆ ದೇವರ ಮೇಲೆ ಮನಸ್ಸು ಹೋಯಿತು. ಶ್ರೀಯೂ ಜಯಂತಿಯೂ ಆ ವೇದಿಕೆಯ ಮೇಲೆಯೇ ಮೊಣಕಾಲೂರಿ “ತ್ವಮಾದಿದೇವಃ...” ಎಂದು ಮುಂತಾಗಿ ಸ್ತೋತ್ರ ಮಾಡಿದರು. ಹರಿನಾಮಸ್ಮರಣೆ ಮಾಡಿದರು. ಅಷ್ಟು ಹೊತ್ತಿಗೆ ಆ ಊರಿನಲ್ಲಿ ಉಳಿದಿದ್ದ ಸುಮಾರು ಐವತ್ತು ಜನ ಯುವಕ ಸಿಪಾಯಿಗಳು ತಮ್ಮ ತಮ್ಮಲ್ಲೇ ಆಲೋಚನೆ ನಡೆಸಿ ಸಶಸ್ತ್ರರಾಗಿ ಕುದುರೆ ಹತ್ತಿ ಸೀತಾರಾಮನ ಸಹಾಯಕ್ಕೆ ಬಂದರು. ಅವನು ಅವರನ್ನು ಸೂಚೀವ್ಯೂಹವಾಗಿ ನಿಲ್ಲಿಸಿ, ಅಂತಃಪುರದಿಂದ ನಂದಳನ್ನೂ ಮಕ್ಕಳನ್ನೂ ಕರೆತಂದು ಅವರನ್ನು ಸೂಚೀವ್ಯೂಹದ ಕಣ್ಣಿನಲ್ಲಿ ನಿಲ್ಲಿಸಿ ತಾನು ಮೊನೆಯಲ್ಲಿ ನಿಂತನು. ಶ್ರೀಯೂ ಜಯಂತಿಯೂ ತ್ರಿಶೂಲಗಳನ್ನು ಹಿಡಿದು ಅವನ ಮುಂದೆ ಜಯಜಯಕಾರ ಮಾಡುತ್ತ ಮುಂದುವರಿದರು. ಸೀತಾರಾಮನು ಅವರನ್ನು ಒಡಗೊಂಡು ಬಂದು ಕೋಟೆಯ ಬಾಗಿಲ ಅಗಳಿಯನ್ನು ತೆಗೆದನು. ಹೊರಗೆ ಕಾದುನಿಂತಿದ್ದ ಮುಸಲ್ಮಾನ ಸೇನೆಯು ಒಳಕ್ಕೆ ನುಗ್ಗಿತು. ಆದರೆ ಮುಂದೆ ತ್ರಿಶೂಲ ಹಿಡಿದು ಬಂದ ಭೈರವಿಯರನ್ನು ಕಂಡು ಹಿಮ್ಮೆಟ್ಟಿತು. ವ್ಯೂಹವು ಮುಂದೆ ಮುಂದೆ ಹೋಯಿತು. ಶತ್ರು ಸೇನೆಯು ಅವರನ್ನು ಲಕ್ಷಿಸದೆ ಲೂಟಿಗಾಗಿ ಊರೊಳಗೆ ನುಗ್ಗಿತು. ಮುಸಲ್ಮಾನ ಸೇನಾಪತಿಯು ಸೀತಾರಾಮನನ್ನು ತಡೆಯಲು ಒಂದು ಫಿರಂಗಿಯನ್ನು ಅವನ ವ್ಯೂಹದ ಮುಂದೆ ತಂದು ನಿಲ್ಲಿಸಿದನು. ಶ್ರೀಯೂ ಜಯಂತಿಯೂ ಮುಂದೆ ಬಂದರು. ಶ್ರೀಯು ಫಿರಂಗಿಯ ಮುಂದೆ ಎದೆಯೊಡ್ಡಿ ನಿಂತಳು. ಅವಳನ್ನು ಕಂಡು ಫಿರಂಗಿ ಹಾರಿಸಬೇಕಾಗಿದ್ದ ಗೋಲಂದಾಜನು ಕೈಯಲ್ಲಿದ್ದ ಬತ್ತಿಯನ್ನು ಕೆಳಕ್ಕೆ ಹಾಕಿ ದೂರನಿಂತನು. ಆಗ ಸೀತಾರಾಮನು ಅವನನ್ನು ಕತ್ತರಿಸಿ ಫಿರಂಗಿಯನ್ನು ತನ್ನ ವಶಕ್ಕೆ ತೆಗೆದುಕೊಂಡು ಪ್ರಯೋಗಿಸಿ ಎದುರಿಗಿದ್ದ ಸೇನೆಯನ್ನು ಚಲ್ಲಾಪಿಲ್ಲಿ ಮಾಡಿದನು. ಸೂಚೀವ್ಯೂಹ ಮುಂದುವರಿಯಿತು; ಹೆಂಗಸರು ಮಕ್ಕಳು ಮತ್ತು ಕೆಲವು ಸಿಪಾಯಿಗಳೊಡನೆ ಅವನು ಶತ್ರುಗಳಿಲ್ಲದ ಸುರಕ್ಷಿತ ಸ್ಥಾನಕ್ಕೆ ಬಂದು ನಿಂತನು. ಅತ್ತ ಮುಸಲ್ಮಾನರು ಊರನ್ನು ಲೂಟಿಮಾಡಿದರು. ಸೀತಾರಾಮನ ರಾಜ್ಯವು ಧ್ವಂಸವಾಯಿತು. (೨೦-೨೩)</p>
		<p>ಗೋಲಂದಾಜನು ಗಂಗಾರಾಮ. ಮುಸಲ್ಮಾನ ವೇಷದಲ್ಲಿ ಶತ್ರುಸೇನೆಯೊಡನೆ ಬಂದಿದ್ದನು. ರಮಾ ಸಿಕ್ಕುವಳೆಂದು ಆಸೆ. ಅವನ ಆ ವೇಷದಲ್ಲಿ ಶ್ರೀಗೆ ಸಂದೇಹ ಹುಟ್ಟಿತು; ಆದರೆ ಗುರುತಾಗಲಿಲ್ಲ. ಜಯಂತಿಗೆ ಗುರುತಾಗಿ ಅವನ ಕೊಲೆಯನ್ನು ತಪ್ಪಿಸಲು ಪ್ರಯತ್ನಪಟ್ಟಿದ್ದಳು. ಆದರೆ ಅದು ಆಗಲಿಲ್ಲ; ಅಂದಿನ ಸಂಜೆ ಜಯಂತಿಯು ಪಂಜುಹೊತ್ತಿಸಿಕೊಂಡು ಶ್ರೀಯೊಡನೆ ಗಂಗಾರಾಮನು ಬಿದ್ದ ಸ್ಥಳಕ್ಕೆ ಹೋದಳು. ಅವನ ಕೃತ್ರಿಮವಾದ ಗಡ್ಡಮೀಸೆಗಳನ್ನು ಕಿತ್ತುಹಾಕಿದಮೇಲೆ ಗುರುತಾಯಿತು. ಶ್ರೀಯು ತನ್ನ ಪ್ರೀತಿಪಾತ್ರನ ಮರಣಕ್ಕೆ ಕಾರಣಳಾದದ್ದು ಅರ್ಥವಾಯಿತು. ಇಬ್ಬರೂ ಸೇರಿ ಅವನ ಸಂಸ್ಕಾರ ನಡಸಿದರು. ಮತ್ತೆ ಅವರು ಸೀತಾರಾಮನನ್ನು ನೋಡಲಿಲ್ಲ. ಅಂದಿನ ರಾತ್ರಿಯೇ ಅದೃಶ್ಯವಾದರು. ಎಲ್ಲಿ ಹೋದರೆಂಬುದು ಯಾರಿಗೂ ಗೊತ್ತಾಗಲಿಲ್ಲ. (೨೪)</p>
		<p>ಹೀಗೆ, ಇದೂ ‘ವಿಷವೃಕ್ಷ’ ‘ಕೃಷ್ಣಕಾಂತನ ಉಯಿಲು’ ಗಳಂತೆ ಸ್ತ್ರೀವ್ಯಾಮೋಹದಿಂದ ಹಾಳಾದ ಒಬ್ಬ ಜಮೀನುದಾರನ ಕಥೆಯೇ. ಅವನ ವ್ಯಾಮೋಹವು ಪರಸ್ತ್ರೀಗಾಗಲಿ ವಿಧವೆಗಾಗಲಿ ಸಂಬಂಧಪಟ್ಟದ್ದಲ್ಲ; ತಾನು ಮದುವೆಯಾಗಿದ್ದ ಹೆಂಡತಿಯಾದರೂ, ಅವಳೊಡನೆ ಹೆಂಡತಿಯಂತೆ ಇರಲಾಗದಿದ್ದ ವ್ಯಾಮೋಹ. ಅವನಿಗೆ, ಅವಳಲ್ಲದೆ ಇನ್ನೂ ಇಬ್ಬರು ಹೆಂಡಿರಿದ್ದರು; ಅವರೊಡನೆ ಅವನು ಸಂಸಾರ ಮಾಡಿಕೊಂಡಿದ್ದನು. ಅವರು ಶ್ರೀಗೆ ಏನೂ ಕಡಮೆಯಾಗಿರಲಿಲ್ಲ; ಆದರೂ ಮೋಹ ಮೋಹವೇ; ಅದಕ್ಕೆ ಕಣ್ಣಿಲ್ಲ. ಅದಕ್ಕೆ ಸಿಕ್ಕಿ ಸೀತಾರಾಮನು ದುರ್ಮಾರ್ಗಕ್ಕಿಳಿದು, ಅತ್ಯಾಚಾರಗಳನ್ನು ನಡೆಸಿ, ಸರ್ವನಾಶ ಮಾಡಿಕೊಂಡನು.</p>
		<p>“ಸೀತಾರಾಮ” ವು ಐತಿಹಾಸಿಕ ಹಿನ್ನೆಲೆಯಲ್ಲಿ ರಚಿಸಿದ ಧಾರ್ಮಿಕ-ನೈತಿಕ ಕಾದಂಬರಿ. ಅದರಲ್ಲಿರುವುದು ಸೀತಾರಾಮನ ಸಂಸಾರದಲ್ಲಿ ನಡೆದ ಒಂದು ದುರಂತವಾದ್ದರಿಂದ ಅದನ್ನು ಸಾಂಸಾರಿಕ ಕಾದಂಬರಿ ಎನ್ನಬಹುದಾದರೂ, ಆ ದುರಂತವು ಅವನ ಸಂಸಾರದಲ್ಲಿ ನಡೆದು ಅಲ್ಲಿಯೇ ಆರಿಹೋಗದೆ ರಾಜ್ಯಕ್ಕೆಲ್ಲಾ ಹಬ್ಬಿ ಸರ್ವನಾಶಮಾಡಿದ್ದರಿಂದ ಅದನ್ನು ಸಾಂಸಾರಿಕ ಅಥವಾ ಸಾಮಾಜಿಕ ಎನ್ನುವುದರಲ್ಲಿ ಅಷ್ಟು ಔಚಿತ್ತವಿಲ್ಲ. ಅಲ್ಲದೆ ಸೀತಾರಾಮನು ನಗೇಂದ್ರ ಗೋವಿಂದಲಾಲರಂತೆ ಕಲ್ಪಿತವ್ಯಕ್ತಿಯಲ್ಲ; ಐತಿಹಾಸಿಕ ವ್ಯಕ್ತಿ- ರಾಜ. ‘ರಾಜ ರಾಷ್ಟ್ರಸ್ಯ ನಾಶನಂ’ ಕೂಡಾ ಆಗಬಹುದು. ಒಂದು ಸಂಸಾರದಲ್ಲಿ ಒಬ್ಬ ವ್ಯಕ್ತಿಯ ಇಂದ್ರಿಯತೃಪ್ತಿಯಾಯಿತೇ ಇಲ್ಲವೇ, ಅವನಿಗೆ ಆಶಾಭಂಗವಾಯಿತೇ, ಬುದ್ಧಿ ಕೆಟ್ಟುಹೋಯಿತೇ ಎಂಬುದು ಅಷ್ಟು ಮುಖ್ಯವಲ್ಲ; ಅದರ ಪರಿಣಾಮ ಮುಖ್ಯ. ಆ ವ್ಯಕ್ತಿ ಎಷ್ಟುದೊಡ್ಡವನು, ಅವನು ಪತಿತನಾದರೆ ಒಂದು ಕಲ್ಲು ಬಿದ್ದಂತಾಗುತ್ತದೆಯೇ, ಬೆಟ್ಟವೇ ಉರುಳಿದಂತಾಗುತ್ತದೆಯೇ, ಅದರಿಂದ ಆಗುವ ಹಾನಿ ಎಷ್ಟು ಎಂಬುದು ಮುಖ್ಯ. “ಆ ಕಾಲದಲ್ಲಿ ಬಂಗಾಳದ ಎಲ್ಲಾ ಪ್ರದೇಶಗಳಲ್ಲಿಯೂ ಹಿಂದೂಗಳ ಮೇಲೆ ಅತಿಶಯ ಅತ್ಯಾಚಾರ ನಡೆಯುತ್ತಿತ್ತು- ಚರಿತ್ರೆಯಲ್ಲಿ ಅಷ್ಟು ಅತ್ಯಾಚಾರ ಮತ್ತೆಲ್ಲಿಯೂ ಕಂಡಿಲ್ಲ.” ಕಥೆಯು ಆರಂಭವಾಗುವುದೂ ಮುಗಿಯುವುದೂ ಈ ಅತ್ಯಾಚಾರದಿಂದಲೇ. ಸೀತಾರಾಮನು ಆ ಕಾಲದಲ್ಲಿದ್ದು, ಮುಸಲ್ಮಾನ ಶತ್ರುಗಳನ್ನು ದೂರದಲ್ಲಿಟ್ಟು, ತನ್ನ ವಿವೇಕದಿಂದಲೂ ಸಾಮರ್ಥ್ಯದಿಂದಲೂ ಮೊಗಲ ಚಕ್ರವರ್ತಿಯ ಬೆಂಬಲದಿಂದಲೂ ಹಿಂದೂ ರಾಜ್ಯವನ್ನು ಕಟ್ಟಿದನು. ಆದರೂ ಗ್ರಂಥಕರ್ತನು ಇದನ್ನು ಐತಿಹಾಸಿಕ ಕಾದಂಬರಿ ಎಂದು ಕರೆಯುವುದಕ್ಕೆ ಇಷ್ಟಪಟ್ಟಿಲ್ಲ. “ಸೀತಾರಾಮನು ಐತಿಹಾಸಿಕ ವ್ಯಕ್ತಿ; ಆದರೆ ನಾನು ಈ ಗ್ರಂಥದಲ್ಲಿ ಸೀತಾರಾಮನ ಐತಿಹಾಸಿಕತೆಯನ್ನು ಸ್ವಲ್ಪವೂ ರಕ್ಷಿಸಿಕೊಳ್ಳುವುದಕ್ಕೆ ಹೋಗಿಲ್ಲ. (ಏಕೆಂದರೆ)ಗ್ರಂಥದ ಉದ್ದೇಶವು ಐತಿಹಾಸಿಕತೆಯಲ್ಲ. ಸೀತಾರಾಮನ ಇತಿಹಾಸವನ್ನು ತಿಳಿಯಬೇಕೆನ್ನುವವರು ವೆಸ್ಟ್​ಲೆಂಡ್​ ಸಾಹೇಬನ ಯಶೋಹರದ ವೃತ್ತಾಂತ ಮತ್ತು ಸ್ಟೂವರ್ಟ್ ಸಾಹೇಬನ ಬಂಗಾಳದ ಚರಿತ್ರೆ ಇವುಗಳನ್ನು ಓದಬಹುದು” ಎಂದು ಅವನೇ ವಿಜ್ಞಾಪನದಲ್ಲಿ ಹೇಳಿದ್ದಾನೆ. ಇದರಲ್ಲಿ ಚರಿತ್ರೆ ಮತ್ತು ಚರಿತ್ರೆಯ ಹಿನ್ನೆಲೆ ಬಲು ನವಿರಾಗಿರಬಹುದು, ಅತ್ಯಲ್ಪವಾಗಿರಬಹುದು; ಆದ್ದರಿಂದಲೇ ಗ್ರಂಥ ಐತಿಹಾಸಿಕ “ಕಾದಂಬರಿ” ಯಾಗುವುದು. ಇಲ್ಲದಿದ್ದರೆ, ಇತಿಹಾಸ ಅಥವಾ ಚರಿತ್ರೆಯೇ ಆಗುತ್ತಿತ್ತು.</p>
		<p>ಸೀತಾರಾಮವು ದೇವೀಚೌಧುರಾಣಿಯನ್ನು ಬರೆದನಂತರ ಬರೆದದ್ದು. ಆದ್ದರಿಂದ ಆ ವಾತಾವರಣವಿನ್ನೂ ಇದೆ; ಹಿನ್ನೆಲೆ ಇದೆ; ಭಾವ ಇದೆ; ಒಂದು ವಿಧದಲ್ಲಿ ಸೀತಾರಾಮವು ದೇವೀಚೌಧುರಾಣಿಗೆ ಪೋಷಕ ಮತ್ತು ಪೂರಕ. ಗೃಹಿಣಿಯು ಗೃಹಿಣಿಯಾಗಿರುವುದಕ್ಕೆ ತಕ್ಕ ಸ್ವಭಾವ ಸಾಮರ್ಥ್ಯ ಶಿಕ್ಷಣಗಳನ್ನು ಪಡೆದು ಸಂಸಾರದಲ್ಲಿ ನಿಂತರೆ ಹೇಗೆ ಎಲ್ಲವೂ ಅಮೃತಮಯವಾಗುವುದೆಂದು ದೇವೀಚೌಧುರಾಣಿಯಲ್ಲಿ ತೋರಿಸಿದ್ದರೆ ಅವಳ ಲೋಪದಿಂದ ಹೇಗೆ ಅನರ್ಥ ಸಂಭವಿಸಬಹುದೆಂದು ಸೀತಾರಾಮದಲ್ಲಿ ತೋರಿಸಿದಂತಿದೆ.<sup><a epub:type="noteref" href="999-aside.xhtml#id-017-02">*</a></sup> “ಸೀತಾ ರಾಮ” ದ ಪ್ರಥಮ ಸಂಸ್ಕರಣದ ಕೊನೆಯಲ್ಲಿ- ಪರಿಶಿಷ್ಟಕ್ಕೂ ಕೊನೆಯಲ್ಲಿ- ಈ ವಾಕ್ಯಗಳಿದ್ದುವು:-</p>
		<p><small> “ಹೀಗೆ, ಪಾಠಕರು ಸೀತಾರಾಮನ ದುಷ್ಕರ್ಮ ಶ್ರೀಯ ಅಕರ್ಮಗಳನ್ನು ಬಿಟ್ಟು ಜಯಂತಿಯಂತೆ ಕರ್ಮವನ್ನು ಅನುಸರಿಸಲೆಂದು ಸರ್ವಫಲದಾತನಲ್ಲಿ ಪ್ರಾರ್ಥಿಸುತ್ತೇನೆ.</small></p>
		<p><small>ಜಯಂತೀ, ಈಗ ಹೋಗು. ಪ್ರಫುಲ್ಲೆಯ ಹತ್ತಿರ ಹೋಗಿ ನಿಂತುಕೊ. ಪ್ರಫುಲ್ಲೆ ಗೃಹಿಣೀ, ನೀನು ಸಂನ್ಯಾಸಿನೀ. ಇಬ್ಬರೂ ಒಂದು ಕಡೆ ಇದ್ದುಕೊಂಡು ಸನಾತನ ಧರ್ಮವನ್ನು ಸಂಪೂರ್ಣಗೊಳಸಿ!” </small></p>
		<p>ಇವುಗಳನ್ನು ಬಂಕಿಮನು ಏನು ಕಾರಣದಿಂದಲೋ ಮೂರನೆಯ ಸಂಸ್ಕರಣದಲ್ಲಿ ತೆಗೆದುಬಿಟ್ಟನು. ಜಯಂತಿಯು ಕರ್ಮದ ತತ್ವವನ್ನು ಬಲ್ಲಳು; ಅದರಂತೆ ಆಚರಿಸಿದಳು. ಶ್ರೀಯು ಮಾಡಬೇಕಾದ ಕರ್ಮ ಮಾಡಲಿಲ್ಲ, ಸೀತಾರಾಮನು ಮಾಡಬಾರದ ಕರ್ಮ ಮಾಡಿದನು. ಆದ್ದರಿಂದ ಅನಾಹುತವಾಯಿತು. “ಕರ್ಮಣೋ ಹ್ಯಪಿ ಬೋದ್ಧವ್ಯಂ ಬೋದ್ಧವ್ಯಂ ಚ ವಿಕರ್ಮಣಃ । ಅಕರ್ಮಣಶ್ಚ ಬೋದ್ಧವ್ಯಂ...” - ಎಂದು ಎಚ್ಚರಿಕೆ ಕೊಟ್ಟನೆಂದು ಕಾಣುತ್ತದೆ. ಇದರ ಅರಿವೂ ಆಚರಣೆಯೂ ಸುಲಭವಲ್ಲ. ‘ಗಹನಾ ಕರ್ಮಣೋ ಗತಿಃ!’ ಎಂಬ ನಾಲ್ಕನೆಯ ಪಾದವನ್ನೂ ಅವನು ಬಲ್ಲನು.</p>
		<p>ಸೀತಾರಾಮನಲ್ಲಿ “ಸಂಗಾತ್​ ಸಂಜಾಯತೇ ಕಾಮಃ...ಪ್ರಣಶ್ಯತಿ-” ಎಂಬ ಹೇಳಿಕೆಯ ತತ್ವವನ್ನೂ, ಶ್ರೀಯಲ್ಲಿ ಸಂನ್ಯಾಸಧರ್ಮದ ತಪ್ಪು ತಿಳಿವಳಿಕೆ ಕರ್ಮದ ಅನನುಷ್ಠಾನ ಇವುಗಳಿಂದ ಆದ ಅನಾಹುತವನ್ನೂ ಈ ಕಾದಂಬರಿಯು ನಿದರ್ಶಿಸುತ್ತದೆ. ಶ್ರೀಯು ಸೀತಾರಾಮನ ಮನೆಗೆ ತನ್ನ ಅಣ್ಣನ ಪ್ರಾಣಭಿಕ್ಷೆಯ ಸಲುವಾಗಿ ಹೋದಾಗ ತನ್ನ ಮುಖದ ಮೇಲಣ ಪರದೆಯನ್ನು ತೆಗೆದು ಮಾತನಾಡಿದಳು. ಅವಳನ್ನು ನೋಡಿದ ಕೂಡಲೆ ಅವನು ಮೊದಲು ಆಡಿದ ಮಾತು ‘ನೀನು ಶ್ರೀಯೇ? ಇಷ್ಟೊಂದು ಸುಂದರಿಯೇ?’ ಎಂಬುದು. ಇದು ರೂಪ ಮೋಹ, ಪ್ರಣಯವಲ್ಲ. ಅದು ಎಂದಾದರೂ ಪ್ರಣಯಕ್ಕೆ ಎಡೆಕೊಟ್ಟಿತೋ ಇಲ್ಲವೋ! ನಂದಾ ರಮೆಯರಲ್ಲಿ ಪ್ರಣಯ ಹುಟ್ಟಿ ಬೆಳೆದಿತ್ತು. ಪ್ರಾಯಶಃ ಶ್ರೀಯು ಅವನೊಡನೆ ಸಂಸಾರ ಮಾಡಿದ್ದರೆ, ಅವರ ಅಭಿರುಚಿಗಳೂ ಅಭಿಪ್ರಾಯಗಳೂ ಒಂದೇ ತರದವಾಗಿದ್ದುದ್ದರಿಂದ, ಅವಳಲ್ಲಿ ಪ್ರಣಯ ಹುಟ್ಟಿ, ಮಿಕ್ಕಿಬ್ಬರು ಹೆಂಡತಿಯರಿಂದ ಪಡೆದ ಸುಖಕ್ಕಿಂತ ಹೆಚ್ಚಿನ ಸುಖ ಲಭಿಸುತ್ತಿತ್ತೆಂದು ತೋರುತ್ತದೆ. “ಗಂಡಹೆಂಡಿರಲ್ಲಿ ಪರಸ್ಪರ ಪ್ರೀತಿಮಾತ್ರದಿಂದಲೇ ದಾಂಪತ್ಯಸುಖ ಬರುವುದಿಲ್ಲ. ಸಮಾನೋದ್ದೇಶ- ಸಮಾನಹೃದಯತೆ- ಇವುಗಳಿಂದಲೇ ದಾಂಪತ್ಯ ಸುಖ.”</p>
		<p>ಪ್ರಣಯವೆಂದರೇನು ಎಂದು ಬಂಕಿಮನು ಅಲ್ಲಲ್ಲೇ ವಿಚಾರ ಮಾಡಿದ್ದಾನೆ. ಅದು ಗುಣಜನ್ಯವಾದದ್ದು, ರೂಪಜನ್ಯವಾದದ್ದಲ್ಲ. ಕಾಲಕ್ರಮದಲ್ಲಿ ಬೆಳೆದು ನಿಲ್ಲಬೇಕಾದದ್ದು, ತಟ್ಟನೆ ಹುಟ್ಟಿಬಿಡುವುದಲ್ಲ. “ಪುಸ್ತಕದಲ್ಲಿ ವರ್ಣಿತವಾದ ಪ್ರೇಮವು ಗಗನಕುಸುಮದಂಥ ಒಂದು ಪದಾರ್ಥವಾಗಿದ್ದು, ಯುವಕ ಯುವತಿಯರ ಮನೋರಂಜನಾರ್ಥವಾಗಿ ಕವಿಗಳಿಂದ ಸೃಷ್ಟಿಸಲ್ಪಟ್ಟಿರುವುದಾಗಿ ಕಾಣುತ್ತದೆ. ಆದರೆ ಒಂದು ಮಾತನ್ನು ಒಪ್ಪಬೇಕು- ಸಂಸಾರದಲ್ಲಿ ಇಷ್ಟೊಂದು ಮೆಚ್ಚಿಕೊಳ್ಳುವ ಪ್ರೀತಿ ಅಥವಾ ಪ್ರೇಮವು ಹಳದರಲ್ಲಿಯೇ ಕಂಡುಬರುವುದು; ಹೊಸದರಲ್ಲಿ ಹುಟ್ಟುವುದಿಲ್ಲ; ಯಾರೊಡನೆ ಬಹುಕಾಲವನ್ನು ಕಳೆದು ಸಂಪತ್ತು ವಿಪತ್ತು ಸುದಿನ ದುರ್ದಿನ ಇವುಗಳಲ್ಲಿ ಯಾರ ಗುಣವನ್ನು ಅರಿತಿದ್ದೇವೆಯೋ, ಸುಖದುಃಖಗಳ ಬಂಧನದಲ್ಲಿ ಯಾರೊಡನೆ ಬಂಧಿತರಾಗಿರುವೆವೋ ಅವರಲ್ಲಿಯೇ ಪ್ರೀತಿ ಅಥವಾ ಸ್ನೇಹವು ಹುಟ್ಟುವುದು. ಆದರೆ ಹೊಸದರಲ್ಲಿ ಮತ್ತೊಂದು ಸಂಗತಿ ಇದೆ; ಹೊಸದೆಂದೇ ಅದರಲ್ಲಿ ಒಂದು ಆದರ; ಅದರ ಗುಣ ಗೊತ್ತಿರುವುದಿಲ್ಲ; ಆದರೆ ಲಕ್ಷಣಗಳನ್ನು ನೋಡಿ ಊಹಿಸುತ್ತೇವೆ; ಈಗಾಗಲೇ ಪರೀಕ್ಷಿಸಲ್ಪಟ್ಟಿರುವುದಕ್ಕೆ ಎಲ್ಲೆ ಇರುತ್ತದೆ; ಪರೀಕ್ಷಿಸಲ್ಪಡದೆ, ಕೇವಲ ಊಹೆಗೆ ಒಳಗಾಗಿರುವುದಕ್ಕೆ ಎಲ್ಲೆಯನ್ನು ಕೊಡುವುದು ಬಿಡುವುದು ಮನಸ್ಸಿನ ಅವಸ್ಥೆಯ ಮೇಲೆ ಹೋಗುತ್ತದೆ. ಆದ್ದರಿಂದಲೇ ಹೊಸದರ ಗುಣವು ಅನೇಕ ವೇಳೆ ಎಲ್ಲೆ ಇಲ್ಲದಂತೆ ತೋರುತ್ತದೆ. ಆ ಹೊಸದರ ಮೇಲಣ ಆಸೆಯು ದುರ್ದಮನೀಯವಾಗುತ್ತದೆ; ಅದನ್ನು ‘ಪ್ರೇಮ’ ವೆನ್ನುವುದಾದರೆ, ಸಂಸಾರದಲ್ಲಿ ಪ್ರೇಮವಿದೆ. ಆ ಪ್ರೇಮ ನಿಜವಾಗಿಯೂ ತುಂಬ ಉನ್ಮಾದಕಾರಿಯಾದದ್ದು. ಹೊಸದರಿಂದಲೇ ಅದು ಲಭ್ಯ. ಅದರ ಸೆಳವಿನಲ್ಲಿ ಅನೇಕ ವೇಳೆ ಹಳದು ಕೊಚ್ಚಿಹೋಗುತ್ತದೆ. ಶ್ರೀಯು ಸೀತಾರಾಮನಿಗೆ ‘ಹೊಸದು’. ಶ್ರೀಯಮೇಲಣ ಆ ಉನ್ಮಾದಕರ ಪ್ರೇಮವು ಸೀತಾರಾಮನ ಚಿತ್ತವನ್ನು ವಶಪಡಿಸಿಕೊಂಡಿತು. ಅದರ ಪ್ರವಾಹದಲ್ಲಿ ನಂದಾ ರಮೆಯರು ಕೊಚ್ಚಿಹೋದರು.” ಶ್ರೀಯನ್ನು ನೋಡಿಯೇ ನೋಡಿದ್ದು, ಸೀತಾರಾಮನು ಅವಳನ್ನು ಮರೆಯಲಿಲ್ಲ; ಅವನಿಗೆ ಇನ್ನಿಬ್ಬರು ಹೆಂಡಿರಿದ್ದರು; ಅವರು ಪರಮ ಸುಂದರಿಯರು; ನಂದೆಯ ರೂಪ ಅಪರಂಜಿಯಂತಿದ್ದರೆ, ರಮೆಯ ಸೌಂದರ್ಯ ಹಿಮರಾಶಿಯಲ್ಲಿ ಪ್ರತಿಫಲಿತವಾದ ಬೆಳದಿಂಗಳಂತಿತ್ತು; ಅವರಲ್ಲಿ ಅವನಿಗೆ ಮಕ್ಕಳಾಗಿದ್ದುವು; ಆದ್ದರಿಂದ ಅವನಿಗೆ ರೂಪತೃಷ್ಣೆಯಾಗಲಿ ಸ್ತ್ರೀಚಾಪಲ್ಯವಾಗಲಿ ಇರಲು ಕಾರಣವಿರಲಿಲ್ಲ. ಶ್ರೀಯನ್ನು ಬಿಟ್ಟಮೇಲೆ ಮತ್ತೆ ಅವಳನ್ನು ತುಂಬು ಯೌವನದಲ್ಲಿ ನೋಡುವವರೆಗೂ ಅವಳ ಯೋಚನೆ ಇರಲಿಲ್ಲ; ಕಂಡ ಮೇಲೆ ಮೋಹವುಂಟಾದರೂ, ಅವಳು ಮಧುಮತೀ ತೀರದಿಂದ ಕತ್ತಲಲ್ಲಿ ತಪ್ಪಿಸಿಕೊಂಡು ಹೋದಮೇಲೆ, ಅವನು ಹುಡುಕಿ ಹುಡುಕಿಸಿ ನೋಡಿ, ಸಿಕ್ಕದಿರಲು, ರಾಜ್ಯಭಾರದಲ್ಲಿ ಮನಸ್ಸು ಕೊಟ್ಟು ಪ್ರಯತ್ನಪೂರ್ವಕವಾಗಿ ಮರೆಯಲು ಯತ್ನಿಸುತ್ತಿದ್ದನು. ಅವಳು ಮತ್ತೆ ಕಾಣಿಸಿಕೊಳ್ಳದಿದ್ದರೆ ಕ್ರಮವಾಗಿ ಮರೆಯುತ್ತಿದ್ದನೋ ಏನೋ; ಕಂಡ ಮೇಲೆ, ಎದುರಿಗೆ ಕುಳಿತು ಅವಳನ್ನು ನೋಡುತ್ತ ನೋಡುತ್ತ, ಮಾತನಾಡುತ್ತ ಮಾತನಾಡುತ್ತ, ಸಂಗವು ಕಾಮವನ್ನು ತಂದಿತು. ಕ್ರೋಧ ಬಂದರೂ ಅವನು ಅದನ್ನು ಅಡಗಿಸಿಟ್ಟುಕೊಂಡಿದ್ದನು; ಸಂಮೋಹವು ಅದನ್ನು ಮುಚ್ಚಿಕೊಂಡಿತ್ತು; ಅವಳ ಮುಂದೆ ಎಷ್ಟು ದಿನ ಗೋಗರೆಯುತ್ತ ಬಾಯಿಬಿಟ್ಟುಕೊಂಡು ಕುಳಿತಿರುವುದು, ಬಲಪ್ರಯೋಗ ಮಾಡೋಣ, ಎಂಬ ಯೋಚನೆ ಬಂತು. ಬಲಪ್ರಯೋಗದಿಂದ ಎಂದು ಯಾರಿಗೆ ಪ್ರೇಮಫಲ- ಕಾಮಫಲವೇ ಆಗಲಿ- ದೊರೆತಿದೆ? ಕವಿತೆಯೂ ವನಿತೆಯೂ ತಾವಾಗಿ ಬಂದರೇ ಸುಖ. ಕೊನೆಗೆ ಆದದ್ದಾಗಲಿ ಬಲವಂತಪಡಿಸುತ್ತೇನೆ ಎಂದು ನಿರ್ಧರ ಮಾಡಿಕೊಂಡು ಬಂದ ರಾತ್ರಿ ಅವಳು ತಪ್ಪಿಸಿಕೊಂಡು ಹೋಗಿ ಬಿಟ್ಟಿದ್ದಳು. ಆದ್ದರಿಂದ ಅವನ ಕ್ರೋಧ ಮೋಹಗಳು ಹುಚ್ಚು ಹುಚ್ಚಾಗಿ ಎದ್ದು ಜಯಂತಿಯ ಮೇಲೂ ಪೌರ ಸ್ತ್ರೀಯರ ಮೇಲೂ ಹರಿಯುವುದಕ್ಕೆ ತೊಡಗಿದುವು. ಬುದ್ಧಿ ಕೆಟ್ಟುಹೋದಮೇಲೆ, ಸರ್ವನಾಶ ಹಿಂದೆಯೇ ಪ್ರಾಪ್ತವಾಯಿತು.</p>
		<p>“ಇದು (ರೂಪಮೋಹ) ಒಂದು ಅತ್ಯಂತ ನಿಕೃಷ್ಟವಾದ ಚಿತ್ತವೃತ್ತಿ- ಅದು ಯಾರ ಹೃದಯವನ್ನು ಹೋಗುತ್ತದೆಯೋ ಅವರ ಸರ್ವನಾಶ ಮಾಡಿಬಿಡುತ್ತದೆ.” ಗಂಗಾರಾಮನೂ ಇದಕ್ಕೆ ಉದಾಹರಣೆ. ಅವನು ರಮೆಯನ್ನು ನೋಡಿದಂದಿನಿಂದ ಈ ರೂಪಮೋಹದಲ್ಲಿ ಬಿದ್ದು, ಕೃತಘ್ನನಾಗಿ, ಧರ್ಮಭ್ರಷ್ಟನಾಗಿ, ಅನ್ನವಿಟ್ಟ, ಪ್ರಾಣ ಉಳಿಸಿದ ಬಂಧುವಿಗೆ ದ್ರೋಹವೆಸಗಿ, ಅವನಿಂದಲೇ ಹತನಾದನು.</p>
		<p>ಈ ಕಾದಂಬರಿಯ ಮೂರು “ಖಂಡ” ಗಳನ್ನು ಗ್ರಂಥಕರ್ತನು ಕ್ರಮವಾಗಿ ‘ಹಗಲು-ಗೃಹಿಣಿ’ ‘ಸಂಜೆ-ಜಯಂತಿ’ ‘ರಾತ್ರಿ-ಡಾಕಿನಿ’ ಎಂದು ಕರೆದಿದ್ದಾನೆ. ಇದರಿಂದ ಗೃಹಿಣಿಯಾಗಿದ್ದ ಶ್ರೀಯು ಜಯಂತಿಯ ಸಂಬಂಧದಿಂದ ಡಾಕಿನಿಯಾದಳೆಂಬುದು ಅವನ ಅಭಿಪ್ರಾಯವಾಗಿದ್ದಿರಬಹುದೆಂದು ಊಹಿಸಬಹುದು. ಡಾಕಿನಿ ಶ್ಮಶಾನವಾಸಿನಿಯಾಗಿ ರಾತ್ರಿಯಲ್ಲಿಯೇ ಹೆಚ್ಚಾಗಿ ಸಂಚರಿಸುತ್ತ ಹೆಣವನ್ನು ಕಿತ್ತು ತಿನ್ನುವಳು. ಗೃಹಿಣಿಯಾಗಿದ್ದವಳು, ಆಗಬೇಕಾಗಿದ್ದವಳು, ಡಾಕಿನಿಯಾದರೆ, ಅವಳ ಸುತ್ತ ಶ್ಮಶಾನವಾಗುತ್ತದೆ; ಸರ್ವನಾಶವಾಗುತ್ತದೆ. ಸೀತಾರಾಮನ ಸಂಸಾರದಲ್ಲಿ ಗೃಹಿಣಿಯಾಗಿದ್ದಾಗ, ಪ್ರಕಾಶಮಾನವಾದ ಹಗಲಾಗಿತ್ತು; ಜಯಂತಿ ಪ್ರವೇಶಿಸಿದಾಗ ಮಬ್ಬುಕವಿದು ಕ್ರಮವಾಗಿ ಕಾಳರಾತ್ರಿಯಲ್ಲಿ ಪರಿಣಮಿಸಿತು. ಹೀಗೆ ಇದೊಂದು ದುರಂತಕಥೆ. ಸೀತಾರಾಮನು ಕಷ್ಟಪಟ್ಟು ಕಟ್ಟಿದ ರಾಜ್ಯ ಧ್ವಂಸವಾಯಿತು; ಅವನ ಹೆಂಡಿರಲ್ಲಿ ರಮೆ ಕೊರಗಿ ಪ್ರಾಣಬಿಟ್ಟಳು, ನಂದೆಯೊಬ್ಬಳು ಅವನ ಜೊತೆಗೆ ಹೋದಳು; ಎಲ್ಲಿಗೆ ಹೋದಳೋ ಏನಾದಳೋ ಗೊತ್ತಿಲ್ಲ; ಶ್ರೀಯು ಇತೋಭ್ರಷ್ಟಸ್ತತೋ ಭ್ರಷ್ಟಳಾಗಿ ಜಯಂತಿಯ ಜೊತೆಗೆ ಹೋದಳು; ಎಲ್ಲಿಗೆ ಹೋದಳೋ ಏನಾದಳೋ ಗೊತ್ತಿಲ್ಲ.</p>
		<p>ಈ ದುರಂತ ಬೀಜ ಬಿದ್ದದ್ದು ಶ್ರೀಯು ವೈತರಣಿಯಲ್ಲಿ ಬಿದ್ದು ಆತ್ಮಹತ್ಯೆ ಮಾಡಿಕೊಳ್ಳಬೇಕೆಂದು ಹೋಗುತ್ತ ಜಯಂತಿಯನ್ನು ಕಂಡಾಗ. ಆತ್ಮಹತ್ಯವನ್ನು ತಪ್ಪಿಸಿ ಅವಳು ಶ್ರೀಗೆ ಸಂನ್ಯಾಸ ತತ್ವವನ್ನು ಬೋಧಿಸಿ, ಸಂನ್ಯಾಸ ಜೀವನವನ್ನು ನಡಸುವಂತೆ ಮಾಡಿದಳು; ಅದು ಎಷ್ಟು ವಿಧ್ಯುಕ್ತವಾದದ್ದೋ, ಶ್ರೀಯು- ಸ್ತ್ರೀಸಾಮಾನ್ಯಳೂ ಅಷ್ಟೇ- ಅದಕ್ಕೆ ಎಷ್ಟರಮಟ್ಟಿನ ಅಧಿಕಾರಿಯೋ, ಗುರುವು ಹೇಳಿದ್ದೇನೋ ಶಿಷ್ಯಳು ತಿಳಿದುಕೊಂಡದ್ದೇನೋ! ಅದರಲ್ಲಿ ಯಾರ ಜವಾಬುದಾರಿಯು ಹೆಚ್ಚಿನದೋ ಹೇಳುವಂತಿಲ್ಲ; ಜಯಂತಿಯು ಶ್ರೀಯನ್ನಾಗಲಿ ಅವಳ ಸಂಸಾರವನ್ನಾಗಲಿ ಹಾಳುಮಾಡಬೇಕೆಂಬ ಉದ್ದೇಶದಿಂದ ಅವಳನ್ನು ಸಂನ್ಯಾಸಿನಿಯಾಗಿ ಮಾಡಲಿಲ್ಲ. ಶ್ರೀಯು ಆತ್ಮಹತ್ಯ ಮಾಡಿಕೊಂಡಿದ್ದರೆ, ಅವಳೊಬ್ಬಳು ಸಾಯುತ್ತಿದ್ದಳು; ಆದರೆ ಈಗ ಎಷ್ಟೋ ಜನ ಸತ್ತರು, ದೇಶಭ್ರಷ್ಟರಾದರು, ರಾಜ್ಯವೇ ಹಾಳಾಯಿತು. ಅದರ ತಪ್ಪನ್ನು ಶ್ರೀ ಜಯಂತಿಯರ ಮೇಲೆ ಸಾಕ್ಷಾತ್ತಾಗಿ ಹೊರಿಸುವುದಕ್ಕಿಂತ ದುರಂತವಾದ ವಿಧಿಯನ್ನು ದೂರಬೇಕೆಂದು ತೋರುತ್ತದೆ. ಶ್ರೀಯು ‘ಪ್ರಿಯಪ್ರಾಣ ಹಂತ್ರಿ’ ಯಾಗಬೇಕಾದರೆ ಈಗ ನಡೆದದ್ದೆಲ್ಲವೂ ನಡೆಯಲೇ ಬೇಕಾಗಿತ್ತು. ಆ ದುರಂತದಲ್ಲಿ ಭಾಗಿಗಳಾಗುವ ಫಲವು ಸೀತಾರಾಮ ಮುಂತಾದವರ ಜಾತಕಗಳಲ್ಲಿಯೂ ಇದ್ದಿರಬೇಕು. ಹಾಗಿದ್ದರೆ ಯಾರನ್ನೂ ದೂರವಂತಿಲ್ಲ. ಎಲ್ಲವೂ ದೈವಸಂಕಲ್ಪವೆಂದು ಸುಮ್ಮನಾಗಬೇಕು.</p>
		<p>ಬಂಕಿಮಚಂದ್ರನಿಗೆ ಜ್ಯೋತಿಷದಲ್ಲಿ ನಂಬಿಕೆಯಿತ್ತು; ಅದನ್ನು ಅವನ ಯುಗಳಾಂಗುರೀಯ ಮುಂತಾದ ಕಥೆಗಳಲ್ಲಿಯೂ ನೋಡಿದ್ದೇವೆ. ಅಲ್ಲಿ ಕಥೆಯು ಜೋಯಿಸರು ನುಡಿದಿದ್ದ ಒಂದು ಘಟನೆಯ ಸುತ್ತ ಹೆಣೆದುಕೊಳ್ಳುತ್ತದೆ. ಆದರೆ ಈಚೆಗೆ ಅವನು ಬರೆದ ಕಾದಂಬರಿಗಳಲ್ಲಿ, ಆನಂದಮಠ ದೇವೀಚೌಧುರಾಣಿಗಳಲ್ಲಿ, ಅದರ ಪ್ರಸ್ತಾಪವಿಲ್ಲ. ಇಲ್ಲಿ ಅದನ್ನು ತಂದದ್ದರಿಂದ ಕಥೆಯು ತೊಡಕಾಗುತ್ತದೆ, ಜೀವನ ಸಮಸ್ಯೆಯು ನಿಗೂಢವಾಗುತ್ತದೆ. ಶ್ರೀಯು ತನ್ನ ಯಾವ ತಪ್ಪಿಗಾಗಿ ‘ಪ್ರಿಯಪ್ರಾಣ ಹಂತ್ರಿ’ ಯಾಗಬೇಕು? ಅವಳ ಜಾತಕಕ್ಕೆ ಅವಳು ಜವಾಬುದಾರಳೇ? ಎಲ್ಲವೂ ವಿಧಿವಿಹಿತವಾಗಿರುವಾಗ ಅವಳ ಕಾರ್ಯಗಳಿಗೂ ಅವುಗಳ ಫಲಾಫಲಗಳಿಗೂ ಅವಳು ಹೇಗೆ ಜವಾಬುದಾರಳು? ಇವುಗಳ ಮೇಲೆ ಒಬ್ಬೊಬ್ಬರು ಒಂದೊಂದು ಅಭಿಪ್ರಾಯ ಕೊಡಬಹುದೇ ಹೊರತು, ನಿಜವನ್ನು ಹೇಳಬಲ್ಲವರು ಯಾರು? ನಾವು ನೋಡುತ್ತಿರುವುದು ಪರದೆಯ ಮುಂದೆ ನಟರು- ಸೂತ್ರದ ಬೊಂಬೆಗಳೋ?- ಅಭಿನಯಿಸುವುದನ್ನು; ಅದರ ಹಿಂದಿನ ರಂಗ ಹೇಗಿದೆಯೋ, ಸೂತ್ರಧಾರನ ಕೈವಾಡವೇನೋ ನಾವೇನು ಬಲ್ಲೆವು? ಆದ್ದರಿಂದ ಮುಂದೆ ಮಾಡಿರುವ ವಿಮರ್ಶೆಯು ಪಾರಮಾರ್ಥಿಕ ತತ್ವವನ್ನೂ ಗಹನದಾರ್ಶನಿಕ ಸಮಸ್ಯೆಗಳನ್ನೂ ಗಣನೆಗೆ ತೆಗೆದುಕೊಳ್ಳದೆ ವ್ಯಾವಹಾರಿಕ ದೃಷ್ಟಿಯಿಂದ- ಸೂರ್ಯ ಹುಟ್ಟಿದ, ಮುಳುಗಿದ ಎಂಬಂತೆ- ಮಾಡಿದ್ದಾಗಿದೆ.</p>
		<p>ಶ್ರೀಯದು ದರುದೃಷ್ಟದ ಕಥೆ; ಅವಳು ಚಿಕ್ಕಂದಿನಲ್ಲೇ ತಂದೆಯನ್ನು ಕಳೆದುಕೊಂಡಳು; ಮಕ್ಕಳಿಗೆ ಬಾಲ್ಯದಲ್ಲಿ ತಂದೆತಾಯಿಗಳೇ ದಿಕ್ಕು; ಇನ್ನೂ ಹುಡುಗಿಯಾಗಿದ್ದಾಗಲೇ ತನ್ನ ರೂಪ ಸಂಪತ್ತಿನಿಂದ ದೊಡ್ಡ ಜಮೀನುದಾರನ ಕೈಹಿಡಿದರೂ ಅವಳಿಗೆ ಅವನೊಡನೆ ಬಾಳುವ ಅದೃಷ್ಟವಿರಲಿಲ್ಲ; ವಿಧವೆಯಾದ ತಾಯಿ, ಅಣ್ಣ, ಇವರೊಡನೆ ನೀರಸವಾದ ಬಾಳು ಬಾಳಿಕೊಂಡಿದ್ದಳು- ಬುದ್ಧಿಯಿದ್ದರೂ ವಿದ್ಯೆಯಿಲ್ಲ, ಕಾಲಕ್ಷೇಪಮಾಡಲು ಈಗಿನಂತೆ ಗ್ರಂಥರಾಶಿಗಳಿಲ್ಲ, ನೋಟವಿಲ್ಲ, ನುಡಿಗೆಯಿಲ್ಲ; ಕಸಬಿಲ್ಲ, ಕೈಗಾರಿಕೆಯಿಲ್ಲ; ತಿರುಗಲು ರೈಲಿಲ್ಲ ಮೋಟಾರಿಲ್ಲ; ಸಂಪಾದನೆಯಿಲ್ಲ ಸ್ವಾತಂತ್ರ್ಯವಿಲ್ಲ. ಸೌಂದರ್ಯ ರಾಶಿಯಿದ್ದರೂ, ತುಂಬು ಜವ್ವನೆಯಾದರೂ, ಸಂಸಾರ ಸುಖವಿಲ್ಲ; ತಾಯಿಯೂ ಹೋದಳು. ಅವಳಿಗೆ ಯಾರು ಅಯ್ಯೋ ಎನ್ನಬೇಕು? ಇದ್ದ ಒಬ್ಬ ಅಣ್ಣನನ್ನು ಮೃತ್ಯುವಿನ ದವಡೆಯಿಂದ ಬಿಡಿಸಿಕೊಳ್ಳಲು ಹೋಗಿ ಕಡಿದು ಹೋಗಿದ್ದ ತನ್ನ ಸಂಸಾರ ಕಡುಗಂಟಾಯಿತು. ಅಂಥ ಕಷ್ಟಸ್ಥಿತಿಯಲ್ಲಿ ಅವಳು ತನಗೆ ದಿಕ್ಕಾಗಿ ಯೋಚಿಸಿದ್ದು- ಮತ್ತಾರಾದರೂ ಇದ್ದರೋ ಇಲ್ಲವೋ- ತನ್ನ ಗಂಡನನ್ನೇ. ಅವನು ಅವಳನ್ನು ಬಿಟ್ಟಿದ್ದರೂ ಅವಳು ಅವನನ್ನು- ಮನಸಾ- ಬಿಟ್ಟಿರಲಿಲ್ಲ. ಅವನಿಗೆ ನಂದಾ ಇದ್ದಳು ರಮಾ ಇದ್ದಳು. ಮಕ್ಕಳುಮರಿಗಳಿದ್ದರು. ರಾಜ್ಯವಿತ್ತು ಕೋಶವಿತ್ತು, ವ್ಯವಹಾರವಿತ್ತು, ರಾಜಕೀಯವಿತ್ತು. ಅವಳಿಗೆ ಯಾರಿದ್ದರು, ಏನಿತ್ತು? ಒಂದು ದಿನ ಗಂಡನೊಡನೆ ಸಂಸಾರ ಮಾಡದಿದ್ದರೂ ಅವನ ತಾಯಿಗಿಂತ, ಅಣ್ಣನಿಗಿಂತ, ಹೆಚ್ಚು ಪ್ರೇಮ, ಭಕ್ತಿ. ಸದಾ ಅವನ ಯೋಚನೆ. ಹಿಂದಿನ ಕಾಲದ, ಬೇರೆ ಹವ್ಯಾಸವಿಲ್ಲದ, ಗೋಷಾದಲ್ಲಿ ಬಾಳುವ, ಹೆಂಗಸಿಗೆ ತಾಯಿ ತಂದೆ ಗಂಡ ಮಕ್ಕಳು ಇವರ ಯೋಚನೆ ಬಿಟ್ಟು ಮತ್ತೇನು ಇದ್ದೀತು? ಅವರಲ್ಲಿ ಈಗ ಉಳಿದಿದ್ದವನು ಗಂಡನೊಬ್ಬನೇ; ಅವನನ್ನು ಪ್ರತ್ಯಕ್ಷವಾಗಿ ನೋಡುವ ಹಾಗಿಲ್ಲ; ಅವನನ್ನು, ಬೀದಿಯಲ್ಲಿ ಎಲ್ಲಾದರೂ ಹೋಗುತ್ತಿದ್ದರೆ, ಕದ್ದು ನೋಡಬೇಕು; ಇಲ್ಲದಿದ್ದರೆ ಅವನ ಚಿತ್ರವನ್ನು ಮನಸ್ಸಿನಲ್ಲಿ ಭಾವಿಸಿಕೊಂಡು ಆರಾಧಿಸುತ್ತಿರಬೇಕು. ಸೀತಾರಾಮನು ಅವಳನ್ನು ತೊರೆದಂತೆ, ಮರೆತಂತೆ, ತಾನು ತೊರೆದುಕೊಂಡು ಅವನನ್ನು ಮರೆಯುವುದು ಸಾಧ್ಯವೇ? ಅವನು ಅವಳನ್ನು ತೊರೆದದ್ದಕ್ಕೆ ಕಾರಣ ಗೊತ್ತಿಲ್ಲದೆ, ಏನೋ ಒಂದು ಕುರುಡು ನಿರಾಶೆಯಲ್ಲಿ, ದೂರದ ಆಸೆಯಲ್ಲಿ, ಬಾಲ್ಯದ ಅಜ್ಞಾನದಲ್ಲಿ, ಕಾಲಕಳೆದು ತುಂಬುಯೌವನದಲ್ಲಿ ಅವನ ಹತ್ತಿರ ಹೊಳೆಯ ಮರಳ ಮೇಲೆ ಬೆಳದಿಂಗಳಲ್ಲಿ ಕುಳಿತು, ಅವನಿಂದ ‘ಪ್ರಿಯಜನಹಂತ್ರಿ’ ಯ ಕಥೆಯನ್ನು ಕೇಳಿದ ಮೇಲೆ, ರನ್ನಗನ್ನಡಿಯಂಥ ಅವಳ ಹೃದಯ ಒಡೆದುಹೋಗದಿದ್ದದ್ದು ಹೆಚ್ಚು. ಇಪ್ಪತ್ತು ವರ್ಷ ಅಜ್ಞಾತವಾಸ ಮಾಡಿದ್ದ ರಾಜನಂಥ ಗಂಡನು “ಕಂಠಾಶ್ಲೇಷ ಪ್ರಣಯಿ” ಯಾಗಿ ಅವಳನ್ನು ಕರೆದರೆ, ತಾನು ಅವನ ಕೊರಳಿಗೆ ಸುತ್ತಿಕೊಂಡ ಹಾವಿನಂತೆ ಎಲ್ಲಿ ಆಗುವಳೋ ಎಂಬ ಭೀತಿಯಿಂದ, ಪತಿಕ್ಷೇಮಚಿಂತನೆಯಿಂದ, ಅವಳು ಓಡಿ ಹೋಗಿ ಎಂಥ ಧೈರ್ಯಶಾಲಿಯಾದ ಗಂಡಸಿಗೂ ಮೀರಿದ ಸಾಹಸಗಳನ್ನೆಸಗಿದಳು. ಆದರೆ ಅವನನ್ನು ಮರೆತಾಳು ಹೇಗೆ? ಮರೆಯದಿದ್ದರೆ ಶಾಂತಿ ಲಭಿಸುತ್ತದೆಯೇ? ಜಯಂತಿಯು ಗಂಡನ, ಸಂಸಾರದ, ಕಷ್ಟಸುಖಗಳನ್ನು ಭಾವಿಸಿಯೂ ಕಾಣಳಾದ್ದರಿಂದ ಅವಳಿಗೆ ಭಕ್ತಿ, ವೇದಾಂತ, ಯೋಗ, ಭಿಕ್ಷೆ, ಸಂನ್ಯಾಸ, ಪರಿವ್ರಾಜಕ ಜೀವನ, ಏನೇನು ಬೇಕೋ ಎಲ್ಲವೂ ಸಾಧ್ಯವಾದುವು. ಅವಳಿಗೂ ಶ್ರೀಯ ವಯಸ್ಸೇ; ಪ್ರಾಯಶಃ ಅವಳು ಶ್ರೀಗಿಂತಲೂ ಸ್ವಲ್ಪ ಚಿಕ್ಕವಳು. “ಈಗಲೂ ಅವಳ ಜೀವನ ಪ್ರವಾಹವು ಸ್ವಲ್ಪವೂ ಬತ್ತಿರಲಿಲ್ಲ; ಇನ್ನೂ ಶ್ರೀಯದೇ ಬತ್ತಿಹೋಗಿತ್ತು; ಏಕೆಂದರೆ ಶ್ರೀಯು ದುಃಖವೆಂಬುದನ್ನು ಕಂಡಿದ್ದಳು. ಸಂನ್ಯಾಸಿ- ಬೈರಾಗಿಗೆ ದುಃಖವಿಲ್ಲ.” ಇಂಥವಳು ಶ್ರೀಯನ್ನು “ಎಂದಾದರೂ ಮನಗೆ ಹಿಂತಿರುಗಿ ಹೋಗಲು ಇಚ್ಛೆ ಇದೆಯೋ ಇಲ್ಲವೋ” ಎಂದು ಕೇಳಿದರೆ ಶ್ರೀಯು ಹೇಗೆ ಇಲ್ಲವೆಂದು ಹೇಳಿಯಾಳು? ಅವಳ ಮನೆ- ಗೃಹೀ ಗೃಹಮುಚ್ಯತೇ- ಅವಳ ಹೃದಯದಲ್ಲಿಯೇ ಇದೆ! ಅವಳ ಮನಸ್ಸಿನ ತುಂಬ ಅವಳ ಗಂಡನೇ. ಅವಳ ಕಷ್ಟವನ್ನು ಮರೆಯಲು ಮತ್ತಾವುದರ ಮೇಲಾದರೂ ಮನಸ್ಸಿಡು ಎಂದು ಜಯಂತಿ ಹೇಳುತ್ತಾಳೆ. ಅದಕ್ಕೆ ಶ್ರೀಯು “ಹೆಂಗಸಿಗೆ ಚಿಂತಿಸಬಹುದಾದ ಸದ್ವಸ್ತುವೆಂದರೆ ಗಂಡ; ಅವನನ್ನು ಬಿಟ್ಟು ಬಂದಿರಬೇಕಾದರೆ, ನನಗೆ ಬೇರೆ ಪುಣ್ಯಚಿಂತನೆ ಏನಿದೆ?” ಎಂದು ಉತ್ತರ ಕೊಡುತ್ತಾಳೆ.</p>
		<p>ಜಯಂತಿ- ನಿನ್ನ ಸ್ವಾಮಿಗೂ ಒಬ್ಬ ಸ್ವಾಮಿ ಇದ್ದಾನೆ. (ಅವನನ್ನು ಕುರಿತು ಚಿಂತಿಸು)</p>
		<p>ಶ್ರೀ- ಅವನು ಸ್ವಾಮಿಗೆ ಸ್ವಾಮಿ- ನನಗಲ್ಲ; ನನ್ನ ಸ್ವಾಮಿಯೇ ನನ್ನ ಸ್ವಾಮಿ- ಮತ್ತಾರೂ ಇಲ್ಲ.</p>
		<p>ಜಯಂತಿ- ಯಾರು ನಿನ್ನ ಸ್ವಾಮಿಯ ಸ್ವಾಮಿಯೋ, ಅವನು ನಿನಗೂ ಸ್ವಾಮಿ; ಏಕೆಂದರೆ ಅವನು ಎಲ್ಲರಿಗೂ ಸ್ವಾಮಿ.</p>
		<p>ಶ್ರೀ- ನಾನು ಈಶ್ವರನನ್ನು ತಿಳಿಯೆ- ಸ್ವಾಮಿಯನ್ನೇ ತಿಳಿದಿರುವುದು.</p>
		<p>ಜಯಂತಿ- (ಈಶ್ವರನನ್ನು) ತಿಳಿಯುವೆಯಾ? ತಿಳಿದರೆ ಇಷ್ಟು ದುಃಖ ಇರದು.</p>
		<p>ಶ್ರೀ- ಇಲ್ಲ, ಸ್ವಾಮಿಯನ್ನು ಬಿಟ್ಟು ನನಗೆ ಈಶ್ವರನೂ ಬೇಕಿಲ್ಲ; ಪತಿಯನ್ನು ಬಿಟ್ಟಿದ್ದರಿಂದ ಆಗಿರುವ ದುಃಖ, ಈಶ್ವರ ಪ್ರಾಪ್ತಿಯಿಂದ ಬರಬಹುದಾದ ಸುಖ, ಇವೆರಡರಲ್ಲಿ ನನಗೆ ಸ್ವಾಮಿ ವಿರಹ ದುಃಖವೇ ಪ್ರಿಯ.</p>
		<p>ಜಯಂತಿ- ನೀನೂ ನಿನ್ನ ಗಂಡನೂ ಒಬ್ಬರನ್ನೊಬ್ಬರೂ ನೋಡಿಲ್ಲವೆಂದು ಬೇಕಾದರೂ ಹೇಳಬಹುದು; ಆದರೂ ಇಷ್ಟು ಪ್ರೀತಿ ಹೇಗೆ ಬಂತು?</p>
		<p>ಶ್ರೀ- ನೀನು ಈಶ್ವರನನ್ನು ಪ್ರೀತಿಸುತ್ತೀಯಲ್ಲಾ, ಎಷ್ಟು ದಿನ ಈಶ್ವರನನ್ನು ನೋಡಿದ್ದೀಯೆ?</p>
		<p>ಜಯಂತಿ- ನಾನು ಈಶ್ವರನನ್ನು ಹಗಲೂ ಇರುಳೂ ಮನಸ್ಸಿನಲ್ಲಿ ಭಾವನೆ ಮಾಡುತ್ತಿರುತ್ತೇನೆ.</p>
		<p>ಶ್ರೀ- ನಾನು ಹುಡುಗಿಯಾಗಿದ್ದಾಗ ನನ್ನನ್ನು ಬಿಟ್ಟಂದಿನಿಂದಲೂ ನಾನೂ ನನ್ನ ಪತಿಯನ್ನು ಹಗಲೂ ಇರಳೂ ಭಾವನೆ ಮಾಡುತ್ತಿರುತ್ತೇನೆ...</p>
		<p>ಒಂದೇಮನೆಯಲ್ಲಿ ಸಂಸಾರ ಮಾಡಿಕೊಂಡಿದ್ದರೆ, ಹೀಗಾಗುತ್ತಿರಲಿಲ್ಲವೆನ್ನಿಸುತ್ತದೆ. ಏಕೆಂದರೆ, ಮನುಷ್ಯನೆಂದಮೇಲೆ ದೋಷ ಗುಣ ಎರಡೂ ಇರುತ್ತವೆ; ಅವನಿಗೂ ದೋಷವಿದ್ದಿರಬಹುದು; ಇಲ್ಲದಿದ್ದರೂ ನನ್ನ ದೋಷದಿಂದ ಅವನಲ್ಲಿ ದೋಷವನ್ನು ಕಾಣುತ್ತಿದ್ದೆ; ಒಂದಲ್ಲ ಒಂದು ವೇಳೆ ವಿರಸವಾದ ಮಾತು, ಚಿಂತೆ, ಅಚಾತುರ್ಯ ಒದಗುತ್ತಿತ್ತು, ಆದರೆ ಈ ಬೆಂಕಿ ಇಷ್ಟು ಉರಿಹತ್ತಿ ಬೇಯುತ್ತಿರಲಿಲ್ಲ. ಸುಮ್ಮನೆ ಮನಸ್ಸಿನಲ್ಲಿ ದೇವತೆಯಾಗಿಟ್ಟುಕೊಂಡು ನಾನು ಇಷ್ಟು ವರ್ಷವೂ ಅವನನ್ನು ಪೂಜೆ ಮಾಡಿಕೊಂಡು ಬಂದಿದ್ದೇನೆ. ಗಂಧ ತೆಯ್ದು ದೇವಸ್ಥಾನಕ್ಕೆ ಬಳಿದು ಅವನ ದೇಹಕ್ಕೆ ಲೇಪಿಸಿದೆನೆಂದುಕೊಂಡಿದ್ದೇನೆ; ತೋಟಗಳಲ್ಲಿ ಅಲೆದು ಹೂವನ್ನು ಕದ್ದು ತರಿದು ತಂದು, ದಿನವೆಲ್ಲಾ ಕೆಲಸ ಬಿಟ್ಟು ಎಷ್ಟೋ ಶ್ರಮದಿಂದ ಮಾಲೆ ಕಟ್ಟಿ ಹೂಬಿಟ್ಟ ಮರದ ಕೊಂಬೆಯೊಂದಕ್ಕೆ ನೇತುಹಾಕಿ ಅವನ ಕೊರಳಿಗೆ ಹಾಕಿದೆನೆಂದುಕೊಂಡಿದ್ದೇನೆ; ಒಡವೆ ವಸ್ತುಗಳನ್ನು ಮಾರಿ ಆಹಾರ ಸಾಮಗ್ರಿಗಳನ್ನು ಕೊಂಡುತಂದು ಅಚ್ಚುಕಟ್ಟಾದ ತಿಂಡಿ ತೀರ್ಥಗಳನ್ನು ಮಾಡಿ ನದಿಯಲ್ಲಿ ತೇಲಿ ಬಿಟ್ಟು ಅವನಿಗೆ ತಿನ್ನುವುದಕ್ಕೆ ಕೊಟ್ಟೆನೆಂದುಕೊಂಡಿದ್ದೇನೆ; ದೇವರಿಗೆ ನಮಸ್ಕಾರ ಮಾಡಿದಾಗ ಎಂದೂ ದೇವರಿಗೆ ನಮಸ್ಕಾರ ಮಾಡಿದೆನೆನ್ನಿಸಿಲ್ಲ.- ನನ್ನ ತಲೆಯ ಹತ್ತಿರ ಅವನ (ಪತಿಯ) ಪಾದಪದ್ಮವೇ ಕಾಣುತ್ತಿತ್ತು. ಆಮೇಲೆ, ಜಯಂತೀ!- ಅವನನ್ನು ಬಿಟ್ಟುಬಂದೆ; ಅವನು ಕರೆದ, ಆದರೆ ಬಿಟ್ಟುಬಂದೆ.</p>
		<p>ಶ್ರೀಯು ಮುಂದೆ ಮಾತನಾಡಲಾರದೆ ಹೋದಳು. ಮುಖವನ್ನು ಸೆರಗಿನಿಂದ ಮುಚ್ಚಿಕೊಂಡು ಮನಃ ಪೂರ್ತಿಯಾಗಿ ಅತ್ತಳು.</p>
		<p>ಜಯಂತಿಯ ಕಣ್ಣಿನಿಂದ ಗಳಗಳನೆ ಕಣ್ಣೀರು ಸುರಿಯಿತು. ಇಂಥ ಸಂನ್ಯಾಸಿನಿ ಸಂನ್ಯಾಸಿನಿಯೇ?- ಎಂದು ಗ್ರಂಥಕರ್ತನು ಕೇಳುತ್ತಾನೆ. ಪ್ರಾಯಶಃ ಈ ಮಾತು ಶ್ರೀ ಜಯಂತಿ ಇಬ್ಬರಿಗೂ ಅನ್ವಯಿಸುತ್ತದೆ. ಬೈರಾಗಿ- ಸಂನ್ಯಾಸಿಗೆ ದುಃಖವಿಲ್ಲವೆನ್ನುವುದೇನು? ಗಳಗಳನೇ ಅಳುವುದೇನು? ಅಥವಾ ಪರರ ಕಷ್ಟಕ್ಕಾಗಿ, ತನ್ನ ದುಃಖಕ್ಕಾಗಿ, ಅಳದಿದ್ದವನು ಮನುಷ್ಯನೇ?</p>
		<p>ನಂದಾ ಆಗಲಿ ರಮಾ ಆಗಲಿ ಹೀಗೆ ಗಂಡನನ್ನು- ಜೊತೆಯಲ್ಲಿ ಸಂಸಾರ ಮಾಡುತ್ತಿದ್ದ ಗಂಡನನ್ನು- ಪ್ರೀತಿಸುತ್ತಿದ್ದರೋ ಇಲ್ಲವೋ! ಅವರಿಗೆ ಮಕ್ಕಳಿದ್ದುವು; ಅವರು ತಮ್ಮ ಹೃದಯದ ಒಲವನ್ನು ಅವರಿಗೆ ಹಂಚಿ ಕೊಟ್ಟಿದ್ದರು; ನಂದಳಿಗೆ ರಾಣೀವಾಸದ ಮೇಲಣ ಯಜಮಾನಿಕೆ ಆಡಳಿತ ಬೇರೆ ಇತ್ತು; ಆದರೆ ಶ್ರೀಗೆ ಅದಾವುದೂ ಇಲ್ಲ; ಹೃಚಯದ ತುಂಬ ಅವಳ ಗಂಡನೇ; ಆದರೂ ಜೀವನ ಮಾತ್ರ ಬತ್ತಿಹೋದ ತೊರೆಯಂತೆ ಬರಿದು!</p>
		<p>ಪತಿಪ್ರೇಮ ಪತಿಭಕ್ತಿಗಳಲ್ಲಿ ಮೂವರೂ ಒಂದೇ. ಆದರೆ ಶ್ರೀಯು ನಿರ್ಭಾಗ್ಯಳು ಅಷ್ಟೇ. ರಾಜನ ಹೆಂಡತಿಯಾದರೂ ರಾಣಿಯಾಗಿ ಅರಮನೆಯಲ್ಲಿ ಸುಖಪಡುವ ಅದೃಷ್ಟವಿಲ್ಲದೆ ಚಿತ್ತವಿಶ್ರಾಮದಲ್ಲಿ- ಅದೊಂದು ಸಾದಾ ಜೈಲುಶಿಕ್ಷೆ- ಸಂನ್ಯಾಸಿನೀ ವೇಷದಲ್ಲಿ ಹುಲಿಯ ಚರ್ಮದ ಮೇಲೆ ಕಾಲ ಕಳೆಯುವುದು ಅವಳ ಹಣೆಯ ಬರಹವಾಗಿತ್ತು. ಅದಕ್ಕೆ ಹಿಂದೆ ಇದ್ದ ಮೂಲ ಕಾರಣ ಗಂಡನಿಗೆ ಎಲ್ಲಿ ಕೆಡುಕಾಗುವುದೋ ಎಂಬ ಹೆದರಿಕೆಯೇ. ಮಿಕ್ಕ ಇಬ್ಬರಿಗೂ ಮಕ್ಕಳಾಗಿದ್ದುವು. ಅವಳಿಗೆ ಆ ಪುಣ್ಯವಿರಲಿಲ್ಲ. ತಾಯಿಯಿಲ್ಲ, ತಂದೆಯಿಲ್ಲ; ಇದ್ದ ಒಬ್ಬ ಅಣ್ಣ ವಿಷವೃಕ್ಷವಾದ, ದೇಶದ್ರೋಹಿಯಾದ, ಕೃತಘ್ನನಾದ, ಭ್ರಷ್ಟನಾದ. ಆದ್ದರಿಂದ ತನ್ನ ಪ್ರೇಮವನ್ನೆಲ್ಲಾ ಅವಳು ಪತಿಯ ಮೇಲೆ ಎರೆದಳು- ಆದರೆ ಅದೆಲ್ಲಾ ಕೇವಲ ಮಾನಸಪೂಜೆಯಾಗಬೇಕಾಯಿತು. ನಂದೆಗೆ ಮಕ್ಕಳಾಗಿದ್ದರು; ಆದರೆ ಅವರ ಮೇಲೆ ಅವಳಿಗೆ ಎಷ್ಟು ಪ್ರೀತಿಯಿತ್ತು ಎಂದು ತೋರಿಸುವುದಕ್ಕೆ ಕವಿ ಅವಕಾಶವನ್ನು ಕಲ್ಪಿಸಿಕೊಂಡಿಲ್ಲ. ಅವಳು ರಮೆಯ ಮಗುವಿನ ಮೇಲೆ ತೋರಿಸಿದ ಪ್ರೀತಿಯೇ ಸಾಕಾಗಿದೆ. ಅವಳ ಸಂಸಾರ ನಿರ್ವಹಣ ಸಾಮರ್ಥ್ಯ ಬದ್ಧಿಶಕ್ತಿಗಳು ಪತಿಭಕ್ತಿ ಪುತ್ರವಾತ್ಸಲ್ಯಗಳನ್ನು ಮಸುಕು ಮಾಡಿವೆ. ರಮೆಗೆ ಧೈರ್ಯ ಹೇಳಿ- ಆದದ್ದಕ್ಕೆ ಚಿಂತಿಸದೆ- ಸೀತಾರಾಮನು ದರ್ಬಾರು ನಡಸುವಂತೆ ಏರ್ಪಡಿಸಿದವಳು ಅವಳು. ರಾಣಿಯಾಗಿದ್ದವಳನ್ನು ಜನರೆದುರಿಗೆ ನಿಲ್ಲಿಸಿ ನಾಡಾಡಿ ಹೆಂಗಸನ್ನು ವಿಚಾರಣೆ ಮಾಡುವಂತೆ ಮಾಡಬಹುದೇ ಎಂದು ಅವನು ಯೋಚಿಸುತ್ತಿರುವಾಗ, ಸಾವಿರಾರು ಜನರೆದುರಿಗೆ ಮರದ ಮೇಲೆ ನಿಂತು ಕೂಗಾಡಿ ಹಾರಾಡಿದ ಶ್ರೀಯನ್ನು ಜ್ಞಾಪಿಸಿ, ಅದರಿಂದ ಅವಮಾನವಾಗಲಿಲ್ಲವೇ ಎಂದು ಗಂಡನನ್ನು ಮೂದಲಿಸುವಷ್ಟು ಧೈರ್ಯವಾಗಿ ವರ್ತಿಸಿದವಳು ಅವಳು. ರಾಮನು ಸೀತೆಯನ್ನು ತ್ಯಾಗಮಾಡಿದಂತೆ ತಾನೂ ರಮೆಯನ್ನು ತ್ಯಾಗಮಾಡುವುದಕ್ಕೆ ಅವನು ಸಿದ್ಧತೆಯನ್ನು ತೋರಿಸಿದಾಗ, ‘ರಮೆ ನಿಷ್ಕಳಂಕಳು; ಅವಳನ್ನು ತ್ಯಜಿಸುವುದು ನ್ಯಾಯವಲ್ಲ; ರಾಮನು ಸಾಕ್ಷಾತ್​ ಪರಬ್ರಹ್ಮ; ಅವನಿಗೆ ತ್ಯಾಗವೇನು ಭೋಗವೇನು?’ ಎಂದು ಅವಳ ಪರವಾಗಿ ವಾದಿಸಿ, ಅವನ ಸಿಟ್ಟನ್ನು ಸಹಿಸಿ, ಕ್ಷಮೆ ಬೇಡಿಕೊಂಡು ಕೊನೆಗೆ ಒಪ್ಪಿಸಿದವಳು ಅವಳು. ರಮೆಗೆ ಈ ದಕ್ಷತೆ ದಾರ್ಷ್ಟ್ಯಗಳಿಲ್ಲ. ಸೀತಾರಾಮನು ಅವಳನ್ನು ಒಂದು ಪದಾರ್ಥವಾಗಿಯೇ ಎಣಿಸಿರಲಿಲ್ಲ; ಆದರೆ ಶ್ರಿಯನ್ನು ನೋಡುವುದಕ್ಕೆ ಮುಂಚೆ ಅವಳನ್ನು ಬಹುವಾಗಿ ಪ್ರೀತಿಸುತ್ತಿದ್ದನು. ನಂದೆಗಿಂತಲೂ ಹೆಚ್ಚಾಗಿ ಪ್ರೀತಿಸುತ್ತಿದ್ದನು. ಅವಳ ಪರಿಶುದ್ಧ ಹೃದಯ ಅವನಿಗೆ ಗೊತ್ತು. ಅವಳಲ್ಲಿ ಪತಿಪ್ರೇಮವನ್ನು ಅದಕ್ಕಿಂತಲೂ ಪುತ್ರಪ್ರೇಮವನ್ನು ಕವಿ ಚೆನ್ನಾಗಿ ಚಿತ್ರಿಸಿದ್ದಾನೆ. ಅವಳು ಮಾಡಿಕೊಂಡ ಅವಿವೇಕಕ್ಕೆಲ್ಲಾ ಗಂಡ ಮಕ್ಕಳಿಗೆ ಏನಾಗಿ ಬಿಡುವುದೋ ಎಂಬ ಹೆದರಿಕೆಯೇ, ಅವರು ಸುರಕ್ಷಿತವಾಗಿರುವುದು ಹೇಗೆ ಎಂಬ ಚಿಂತೆಯೇ, ಮೂಲಕಾರಣ. ಮುಸಲ್ಮಾನರ ಮುತ್ತಿಗೆ ಸನ್ನಿಹಿತವೆಂದು ತೋರಿದಾಗ, ಗಂಡನು ಅಲ್ಲಿಂದ ದೂರವಾಗಿ ದಿಲ್ಲಿಯಲ್ಲಿದ್ದನೆಂದು ಅವನ ಬಗೆಗೆ ಅವಳು ನಿಶ್ಚಿಂತಳಾದಳು. ಆದ್ದರಿಂದ ಹೆದರಿಕೆ ಚಿಂತೆಗಳೆಲ್ಲವೂ ತನ್ನ ಮಗುವಿನಮೇಲೆ ಒಂದಕ್ಕೆ ಎರಡಾಗಿ ಕೇಂದ್ರೀಕೃತವಾದುವು. ಅದರ ಯೋಗಕ್ಷೇಮಚಿಂತನೆಯಲ್ಲಿ ಮತ್ತಾವ ಶಂಕೆಯೂ ಬಿಭೀಷಿಕೆಯೂ ಅವಳ ಕಣ್ಣಮುಂದೆ ಸುಳಿಯಲಿಲ್ಲ. ಮುರಳೆ ಸ್ಪಷ್ಟವಾಗಿ ಹೇಳಿದಾಗಲೇ ಅವಳಿಗೆ ತನ್ನ ನಡವಳಿಕೆಯು ಅಪಾರ್ಥ ಕೊಡಬಹುದೆಂದು ಹೊಳೆದದ್ದು. ಏನು ಮಾಡುವುದಕ್ಕೂ ತೋರದೆ ಆತ್ಮಹತ್ಯವನ್ನು ಚಿಂತಿಸುತ್ತ ದಿಂಬನ್ನು ಕಣ್ಣೀರಿನಿಂದ ತೋಯಿಸುತ್ತ ಮುಖಮಡಿಯಾಗಿ ನಿರಾಶೆಯಿಂದ ಮಲಗಿದ್ದ ಅವಳನ್ನು ನಂದೆ ಸಮಾಧಾನ ಮಾಡಿ ವಿಚಾರಣೆಗೆ ಒಡಂಬಡಿಸಿದಾಗ ಅವಳ ಸಂತೋಷವು ವ್ಯಕ್ತಪಟ್ಟದ್ದು, ತನ್ನ ಮಗುವನ್ನು ಎತ್ತಿಕೊಂಡು ಮುತ್ತಿಟ್ಟದ್ದರಲ್ಲಿ. “ಊರಿನವರಷ್ಟೇ ಏಕಕ್ಕ? ಜಗತ್ತಿನ ಜನವನ್ನೆಲ್ಲಾ ಸೇರಿಸು, ನಾನು ಅವರ ಮುಂದೆ ಮುಕ್ತ ಕಂಠದಿಂದ ಈ ಮಾತನ್ನು ಹೇಳುತ್ತೇನೆ!” ಎಂದು ಅವಳು ಗರ್ಜಿಸಿದಳು. ಆ ಧೈರ್ಯದ ಹಿಂದೆ ಇದ್ದದ್ದು ಅವಳ ನಿಷ್ಕಳಂಕ ಹೃದಯ, ಅಪಾರ ಪುತ್ರವಾತ್ಸಲ್ಯ. ಮಾತನಾಡುತ್ತಿದ್ದಾಗ ತನಗೇನಾದರೂ ಅಧೈರ್ಯ ಉಂಟಾದರೆ ಒಬ್ಬದಾದಿ ತನ್ನ ಮಗುವನ್ನು ತೋರಿಸಲಿ, ಅದರ ಮುಖವನ್ನು ನೋಡಿದ ಕೂಡಲೆ ಅವಶ್ಯವಾದ ಚೈತನ್ಯ ಬರುತ್ತದೆ ಎಂದು ಅವಳು ಹೇಳಿದ್ದಳು. ಅದರಂತೆ ಅವಳ ವಿಚಾರಣೆಯ ಕಾಲದಲ್ಲಿ ಮಗುವಿನ ಮುಖವನ್ನು ನೋಡಿಯೇ ಧೈರ್ಯ ಪಡೆದುಕೊಂಡಳು:-</p>
		<p>“ಮೊದಲು ತುಂಬ ನಿಧಾನವಾಗಿ, ಅತಿ ದೂರದಿಂದ ಕೇಳುವ ಸಂಗೀತದಂತೆ, ರಮೆಯು ಮಾತನಾಡುವುದಕ್ಕೆ ತೊಡಗಿದಳು- ಅದು ಎಲ್ಲರಿಗೂ ಕೇಳುತ್ತಿರಲಿಲ್ಲ. ಹೊರವಲಯದಲ್ಲಿ ನೋಡುತ್ತ ನಿಂತಿದ್ದವರು ‘ಅಮ್ಮಾ! ನಮಗೆ ಕೇಳಿಸುತ್ತಿಲ್ಲ - ನಾವು ಕೇಳಬೇಕು!’ ಎನ್ನಲು ಮೊದಲು ಮಾಡಿದರು. ರಮೆಯು ಇನ್ನೂ ಸ್ವಲ್ಪ ಸ್ಪಷ್ಟವಾಗಿ ಮಾತನಾಡತೊಡಿದಳು. ಕ್ರಮವಾಗಿ ಮತ್ತೂ ಸ್ಪಷ್ಟ ಮತ್ತೂ ಸ್ಪಷ್ಟವಾಯಿತು. ಆಮೇಲೆ ಮಗುವಿಗೆ ವಿಪತ್ತು ಪ್ರಾಪ್ತವಾದೀತೆಂದು ಸಾಹಸಕಾರ್ಯಕ್ಕೆ ಕೈಯಿಟ್ಟದ್ದನು ವಿವರಿಸತೊಡಗಿದಾಗ, ಆ ಚಂದ್ರಮುಖವನ್ನು ನೋಡುತ್ತ ಕಣ್ಣೀರು ಸುರಿಸುತ್ತ, ಮಾತೃಪ್ರೇಮದ ಉಸಿರಿನ ಮೇಲೆ ಉಸಿರು, ಅಲೆಯ ಮೇಲೆ ಅಲೆ, ಉಕ್ಕಿ ಬರುವುದಕ್ಕೆ ಮೊದಲಾದಾಗ, ಪರಿಷ್ಕಾರವೂ ಸ್ವರ್ಗೀಯವೂ ಅಪ್ಸರೋನಿಂದಿತವೂ ತ್ರಿಗ್ರಾಮ ಸಂಮಿಲಿತವೂ ಮನೋಮುಗ್ಧಕರವೂ ಆದ ಸಂಗೀತದಂತೆ ಶ್ರೋತೃಗಳ ಕಿವಿಯಲ್ಲಿ ಮೋಹಕ ವಾಕ್ಯಗಳು ಬಾಜಿಸತೊಡಗಿದುವು. ಎಲ್ಲರೂ ಮುಗ್ಧರಾಗಿ ಕೇಳುತ್ತಿದ್ದರು. ಆಮೇಲೆ ರಮೆಯು ತಟ್ಟನೆ ಮಗುವನ್ನು ದಾದಿಯ ಕೊಂಕುಳಿಂದ ಕಿತ್ತುಕೊಂಡು ಸೀತಾರಾಮನ ಪದತಲದಲ್ಲಿ ಹಾಕಿ, ಕೈ ಮುಗಿದುಕೊಂಡು ‘ಮಹಾರಾಜ! ನಿನಗೆ ರಾಜ್ಯವಿದೆ- ನನಗೆ ರಾಜ್ಯ ಈ ಮಗು. ಮಹಾರಾಜ! ನಿನಗೆ ಧರ್ಮವಿದೆ ಕರ್ಮವಿದೆ ಯಶಸ್ಸಿದೆ ಸ್ವರ್ಗವಿದೆ- ನಾನು ಬಾಯಿಬಿಟ್ಟು ಹೇಳುತ್ತೇನೆ, ನನಗೆ ಧರ್ಮ ಇದೇ, ಕರ್ಮ ಇದೇ, ಯಶಸ್ಸು ಇದೇ, ಸ್ವರ್ಗ ಇದೇ! ಮಹಾರಾಜ! ನಾನು ಅಪರಾಧಿನಿಯಾಗಿದ್ದರೆ ಶಿಕ್ಷಿಸು!’ ಎಂದಳು. ಇದನ್ನು ಕೇಳಿ ನೋಟಕರು ಕಣ್ಣೀರು ತುಂಬಿ ಮೇಲೆ ಮೇಲೆ ಜಯಧ್ವನಿ ಮಾಡಲಾರಂಭಿಸಿದರು.”</p>
		<p>ಶ್ರೀಯು ಸಂನ್ಯಾಸಜೀವನದಲ್ಲಿ ಸೀತಾರಾಮನನ್ನು ಮರೆಯುವುದಕ್ಕಾಗಲಿಲ್ಲ; ಸೀತಾರಾಮನು ರಾಜ ಕಾರ್ಯದಲ್ಲಿ ಶ್ರೀಯನ್ನು ಮರೆಯುವುದಕ್ಕಾಗಲಿಲ್ಲ; ಐದುವರ್ಷ ಕಾಲ ದೇಶವಿದೇಶಗಳಲ್ಲಿ ಅಲೆದರೂ, ಅವಳ ಯೋಚನೆ ಹಗಲೂ ರಾತ್ರಿಯೂ ಬೆಂಕಿಯಂತೆ ಹೃದಯವನ್ನು ಸುಡುತ್ತಿತ್ತು; ಅವಳು ಜಯಂತಿಯ ಮೂಲಕ ಅರ್ಧರಾತ್ರಿಯಲ್ಲಿ ತನ್ನ ಶಯ್ಯೆಯ ಮುಂದೆ ಬಂದು ನಿಂತಾಗ ಅವನು ‘ಶ್ರೀ! ಶ್ರೀ! ಓ ಶ್ರೀ! ನನ್ನ ಶ್ರೀ!’ ಎಂದು ಗಟ್ಟಿಯಾಗಿ ಕೂಗುತ್ತ ಎದ್ದು ಬಂದು ತನ್ನ ತೋಳನ್ನು ನೀಡಿದನು. ಆದರೆ ತಲೆಯು ಸುತ್ತಿಬಂದು- ಕಣ್ಣುಮುಚ್ಚಿ ಹಾಸಿಗೆಯ ಮೇಲೆ ಮೂರ್ಛೆ ಹೋದನು. ಐದು ವರ್ಷಗಳ ಕೆಳಗೆ ಮಧುಮತೀ ತೀರದಲ್ಲಿ, ಬೆಳದಿಂಗಳ ರಾತ್ರಿಯಲ್ಲಿ, ಮರಳದಿಬ್ಬದ ಮೇಲೆ ರೂಪಯೌವನ ಸಂಪನ್ನೆಯಾಗಿ ಬೆಳಗುತ್ತಿದ್ದ ಶ್ರೀಯನ್ನು ಅವನು ನಿರೀಕ್ಷಿಸುತ್ತಿದ್ದನು. ಆದರೆ ಈಗ ಕಂಡದ್ದೇನು? ಕಾವೀ ಬಟ್ಟೆಯನ್ನು ಉಟ್ಟು ತ್ರಿಶೂಲವನ್ನು ಹಿಡಿದು ನಿಶ್ಚಲವಾಗಿ ಕಲ್ಲಿನ ಪ್ರತಿಮೆಯಂತೆ ನಿಂತಿದ್ದ ವ್ಯಕ್ತಿಯನ್ನು! ಅವನಿಗೆ ಮೂರ್ಛೆ ತಿಳಿದರೂ ಅವಳು ಹಾಗೇ ನಿಂತಿದ್ದಳು. ಗಂಡನು ಮೂರ್ಛೆಹೋಗಿ ಬಿದ್ದರೆ ಹೆಂಡತಿಯಾದವಳು- ಮತ್ತಾರಾದರೂ ಆಗಿದ್ದರೆ- ಸುಮ್ಮನಿರುತ್ತಿದ್ದಳೇ? ನಿಜ; ಅವಳು ಎಂದಾದರೂ, ಒಂದು ದಿನದ ಮಟ್ಟಿಗಾದರೂ, ಹೆಂಡತಿಯಾಗಿದ್ದಿದ್ದರೆ ತಾನೇ? ಸಾಲದ್ದಕ್ಕೆ ಐದು ವರ್ಷ ಕಾಲ ಸಂನ್ಯಾಸದ ಕಠೋರ ತಾಪದಲ್ಲಿ ಹೃದಯವನ್ನು ಒಣಗಿಸಿ ಒಣಗಿಸಿ, ಮನಸ್ಸನ್ನು ದಂಡಿಸಿ ದಂಡಿಸಿ, ಬಾಳನ್ನು ಬಾಳಕ ಮಾಡಿಕೊಂಡಿದ್ದಳು. ಅದರಲ್ಲಿ ಸ್ವಲ್ಪವಾದರೂ ಹಸಿ ಉಳಿದಿತ್ತೋ ಇಲ್ಲವೋ! ನೆನಸಿದರೆ ನೆನೆಯುವಂತೂ ತೋರಲಿಲ್ಲ. ಆದ್ದರಿಂದ ಅವಳು ಸ್ಥಿರಳಾಗಿ ‘ಈಗ ನಾನೇನು ಮಾಡಬೇಕು?’ ಎಂದು ಕೇಳಿದಳು. ಅವನಿಗೆ ಇದ್ದ ಆವೇಗ ಆತುರಗಳಲ್ಲಿ ಅವನು ಹುಚ್ಚುಹುಚ್ಚಾಗಿ ಉತ್ತರ ಕೊಡಬಹುದಾಗಿತ್ತು. ಆದರೆ ತಡೆದುಕೊಂಡು ‘ನನ್ನ ರಾಣಿಯಾಗಿದ್ದುಕೊಂಡು ರಾಜಪುರಿಯನ್ನು ಬೆಳಗು!’ ಎಂದನು.</p>
		<p>ಶ್ರೀ- ನಂದೆ ಇದ್ದಾಳಲ್ಲ; ಅಂಥ ರಾಣಿ ಇರುವುದು ನಿನ್ನ ಪುಣ್ಯ.</p>
		<p>ಸೀತಾ- ನೀನು ಹಿರಿಯಳು; ನಿನ್ನ ಸ್ಥಾನಕ್ಕೆ ನೀನು ಬಾ!</p>
		<p>ಶ್ರೀ- ಆ ಕಾಲ ಹೋಯಿತು!</p>
		<p>ಸೀತಾ- ಏಕೆ ಹೋಯಿತು?</p>
		<p>ಶ್ರೀ- ನಾನು ಸಂನ್ಯಾಸಿನಿ; ಎಲ್ಲ ಕರ್ಮವನ್ನೂ ತ್ಯಾಗ ಮಾಡಿದ್ದೇನೆ.</p>
		<p>ಸೀತಾ- ಗಂಡನಿರುವವಳಿಗೆ ಸಂನ್ಯಾಸದ ಅಧಿಕಾರವಿಲ್ಲ; ಪತಿಸೇವೆಯೇ ನಿನಗೆ ಧರ್ಮ.</p>
		<p>ಶ್ರೀ- ಎಲ್ಲ ಕರ್ಮವನ್ನೂ ತ್ಯಾಗ ಮಾಡಿರುವವಳಿಗೆ ಪತಿಸೇವೆಯೂ ಧರ್ಮವಲ್ಲ, ದೇವ ಸೇವೆಯೂ ಧರ್ಮವಲ್ಲ.</p>
		<p>ಸೀತಾ- ಎಲ್ಲ ಕರ್ಮವನ್ನೂ ಯಾರೂ ತ್ಯಾಗ ಮಾಡಲಾಗುವುದಿಲ್ಲ; ನೀನೂ ತ್ಯಾಗ ಮಾಡಿಲ್ಲ; ಗಂಗಾರಾಮನ ಜೀವ ಉಳಿಸಿ ನೀನು ಕರ್ಮ ಮಾಡಲಿಲ್ಲವೇ?<sup><a epub:type="noteref" href="999-aside.xhtml#id-017-03">*</a></sup> ನನ್ನನ್ನು ನೋಡಿ ಕರ್ಮ ಮಾಡಲಿಲ್ಲವೇ?</p>
		<p>ಶ್ರೀ- ಮಾಡಿದ್ದೇನೆ; ಅದರಿಂದ ನನ್ನ ಸಂನ್ಯಾಸಧರ್ಮ ಭ್ರಷ್ಟವಾಗಿದೆ; ಒಂದು ಸಾರಿ ಧರ್ಮಭ್ರಷ್ಟಳಾಗಿದ್ದೇನೆಂದು ಎಂದೆಂದಿಗೂ ಧರ್ಮಭ್ರಷ್ಟಳಾಗಿರು ಎನ್ನುತ್ತೀಯಾ?</p>
		<p>ಸೀತಾ- ಗಂಡನೊಡನೆ ಬಾಳುವುದು ಹೆಂಗಸಿಗೆ ಧರ್ಮಭ್ರಂಶವೆಂಬ ಈ ಕುಶಿಕ್ಷಣವನ್ನು ನಿನಗೆ ಕೊಟ್ಟವರು ಯಾರು? ಯಾರಾದರೂ ಕೊಟ್ಟಿರಲಿ;... ನಾನು ನಿನ್ನ ಗಂಡ, ನಿನ್ನಮೇಲೆ ನನಗೆ ಅಧಿಕಾರವಿದೆ. ಆ ಅಧಿಕಾರ ಬಲದಿಂದ, ನಾನು ನಿನ್ನನ್ನು ಹೋಗಲು ಬಿಡುವುದಿಲ್ಲ.</p>
		<p>ಶ್ರೀ- ನೀನು ಗಂಡ, ರಾಜ; ಅಲ್ಲದೆ ಉಪಕಾರಿ, ನಾನು ಉಪಕೃತೆ. ಆದ್ದರಿಂದ ನೀನು ಬಿಟ್ಟುಕೊಡದಿದ್ದರೆ ನಾನು ಹೋಗಲಾರೆ.</p>
		<p>ಸೀತಾ- ನಾನು ಗಂಡ, ರಾಜ, ಉಪಕಾರಿ; ಆದ್ದರಿಂದ ಬಿಟ್ಟುಕೊಡದಿದ್ದರೆ ನೀನು ಹೋಗಲಾರೆ.- ಎಂದೇಕೆ ಹೇಳುತ್ತೀಯೆ? ನಾನು ನಿನ್ನನ್ನು ಪ್ರೀತಿಸುತ್ತೇನೆ, ಆದ್ದರಿಂದ ನಾನು ಬಿಟ್ಟು ಕೊಡದಿದ್ದರೆ ನೀನು ಹೋಗಲಾರೆ ಎಂದೇಕೆ ಹೇಳುವುದಿಲ್ಲ? ಪ್ರೀತಿಯ ಚಿನ್ನ ಸಂಕೋಲೆಯನ್ನು ಹೇಗೆ ಕಡಿದು ಹಾಕುತ್ತೀಯೆ?</p>
		<p>ಶ್ರೀ- ಮಹಾರಾಜ! ಆ ಭ್ರಮೆ ಈಗ ಹೋಗಿದೆ. ಪ್ರೀತಿಸುವವರಿಗೆ ಪ್ರೀತಿಸುವುದು ಧರ್ಮ, ಮತ್ತು ಅದರಲ್ಲಿ ಅವರಿಗೆ ಸುಖವಿದೆ- ಎಂದು ಈಗ ತಿಳಿದಿದ್ದೇನೆ. ಆದರೆ ಪ್ರೀತಿ ಪಡೆಯುವವರಿಗೆ ಅದರಿಂದೇನು? ನೀನು ಮಣ್ಣಿನಿಂದ ದೇವರ ವಿಗ್ರಹವನ್ನು ರಚಿಸಿ ಅದಕ್ಕೆ ಹೂವು ಗಂಧಗಳನ್ನು ಅರ್ಪಿಸುತ್ತೀಯೆ. ಅದರಿಮದ ನಿನಗೆ ಧರ್ಮ ಸಂಪಾದನೆಯಾಗುತ್ತದೆ, ಸುಖವೂ ಆಗುತ್ತದೆ; ಆದರೆ ಅದರಿಂದ ಮಣ್ಣಿನ ವಿಗ್ರಹಕ್ಕೇನು?<sup><a epub:type="noteref" href="999-aside.xhtml#id-017-04">*</a></sup> </p>
		<p>ಸೀತಾ- ಎಂಥ ಭಯಾನಕವಾದ ಮಾತು!</p>
		<p>ಶ್ರೀ- ಭಯಾನಕವಲ್ಲ, ಅಮೃತಮಯವಾದ ಮಾತು. ಈಶ್ವರನು ಸರ್ವಭೂತಗಳಲ್ಲಿಯೂ ಇದ್ದಾನೆ. ಈಶ್ವರನನ್ನು ಪ್ರೀತಿಸುವುದೇ ಜೀವನಿಗೆ ಸುಖ ಅಥವಾ ಧರ್ಮ. ಆದ್ದರಿಂದಲೇ ಎಲ್ಲ ಪ್ರಾಣಿಗಳನ್ನೂ ಪ್ರೀತಿಸುವುದು. ಆದರೆ ಈಶ್ವರನು ನಿರ್ವಿಕಾರ; ಅವನಿಗೆ ಸುಖದುಃಖಗಳಿಲ್ಲ; ಈಶ್ವರನ ಅಂಶವಾಗಿ ಜೀವನಲ್ಲಿ ಇರುವ ಆತ್ಮವೂ ಅವನೇ. ಈಶ್ವರನಲ್ಲಿ ಅರ್ಪಿಸಿದ ಪ್ರೀತಿಯಿಂದ ಅವನಿಗೆ ಸುಖದುಃಖಗಳಿಲ್ಲ. ಆದರೆ ಯಾರಾದರೂ ಪ್ರೀತಿಸಿದಾಗ ನಮಗೆ ಸುಖವಾಗುವುದು ಕೇವಲ ಮಾಯೆಯ ವಿಕ್ಷೇಪ.</p>
		<p>ಸೀತಾ -ಶ್ರೀ! ಯಾವನೋ ಭಂಡ ಸಂನ್ಯಾಸಿಯ ಕೈಗೆ ಸಿಕ್ಕಿ ನೀನು ಸ್ತ್ರೀಬುದ್ಧಿವಶದಿಂದ ಕೆಲವು ಅರ್ಥವಿಲ್ಲದ ರೂಢಿ ಮಾತುಗಳನ್ನು ಬಾಯಿಪಾಠಮಾಡಿಕೊಂಡಿದ್ದೀಯೆ. ಇವೆಲ್ಲಾ ಹೆಂಗಸರಿಗೆ ಒಳ್ಳೆಯದಲ್ಲ. ಯಾವುದು ಒಳ್ಳೆಯದೆಂದು ನಾನು ಹೇಳುತ್ತೇನೆ ಕೇಳು; ನಾನು ನಿನ್ನ ಗಂಡ; ನನ್ನೊಡನೆ ಇರುವುದೇ ನಿನಗೆ ಧರ್ಮ; ನಿನಗೆ ಬೇರೆ ಧರ್ಮವಿಲ್ಲ; ನಾನು ರಾಜ; ಎಲ್ಲರ ಧರ್ಮವನ್ನೂ ರಕ್ಷಿಸುವುದು ನನ್ನ ಕೆಲಸ; ಮತ್ತು ಹೆಂಡತಿಯನ್ನು ಧರ್ಮಾನುವರ್ತಿನಿಯಾಗಿ ಮಾಡತಕ್ಕದ್ದು ಗಂಡನ ಕರ್ತವ್ಯಕರ್ಮವೂ ಆಗಿದೆ. ಆದ್ದರಿಂದ ನಾನು ನಿನ್ನನ್ನು ನಿನ್ನ ಧರ್ಮದಲ್ಲಿ ಪ್ರವೃತ್ತಳಾಗುವಂತೆ ಮಾಡುತ್ತೇನೆ; ನಿನ್ನನ್ನು ಹೋಗಲು ಬಿಡುವುದಿಲ್ಲ.</p>
		<p>ಶ್ರೀ- ಅದೇ ಹೇಳಿದೆನಲ್ಲ! ನೀನು ಗಂಡ, ರಾಜ, ಉಪಕಾರಿ, ನಿನ್ನ ಆಜ್ಞೆ ಶಿರಸಾವಹಿಸಬೇಕಾದದ್ದು; ಆದರೆ ನಾನು ಹೇಳುವುದಿಷ್ಟೇ- ನನ್ನಿಂದ ನೀನು ಸುಖಿಯಾಗುವುದಿಲ್ಲ.</p>
		<p>ಸೀತಾ- ನಿನ್ನನ್ನು ನೋಡಿಯೇ ನಾನು ಸುಖಿಯಾಗುತ್ತೇನೆ.</p>
		<p>ಶ್ರೀ- ನನ್ನದೊಂದು ಪ್ರಾರ್ಥನೆ; ನಾನು ಮನೆಯಲ್ಲಿರಬೇಕಾದರೆ, ಈ ರಾಜಧಾನಿಯ ಮಧ್ಯದಲ್ಲಿ ಸ್ಥಳ ಮಾಡದೆ, ನನಗೆ ಬೇರೆ ಒಂದು ಕುಟೀರವನ್ನು ಮಾಡಿಸಿಕೊಡು; ನಾನು ಸಂನ್ಯಾಸಿನಿ; ರಾಜಧಾನಿಯ ಮಧ್ಯೆ ನಾನು ಸುಖವಾಗಿರುವುದಿಲ್ಲ; ಜನರೂ ನಿನ್ನನ್ನು ಹಾಸ್ಯಮಾಡುತ್ತಾರೆ.</p>
		<p>ಸೀತಾ- ಕುಟೀರದಲ್ಲಿ ರಾಜಮಹಿಷಿಯನ್ನು ಇಟ್ಟರೆ ಜನ ಹಾಸ್ಯ ಮಾಡುವುದಿಲ್ಲವೋ?</p>
		<p>ಶ್ರೀ- ರಾಜಮಹಿಷಿಯೆಂದು ಯಾರಿಗೂ ತಿಳಿಯುವುದಿಲ್ಲ.</p>
		<p>ಸೀತಾ- ನನ್ನನ್ನು ನೀನು ನೋಡುವೆಯೋ ಇಲ್ಲವೋ?</p>
		<p>ಶ್ರೀ- ಅದು ನಿನ್ನ ಇಷ್ಟ.</p>
		<p>ತನ್ನನ್ನು ನೋಡಬಹುದು, ತನ್ನೊಡನೆ ಮಾತನಾಡಬಹುದು ಎಂದಾದರೂ ಸಮ್ಮತಿಸಿದಳಲ್ಲ!</p>
		<p>ಸೀತಾ- ನಾನು ನಿನ್ನನ್ನು ಕಂಡು ನಿನ್ನೊಡನೆ ಮಾತುಕಥೆಯಾಡಿಕೊಂಡಿದ್ದರೂ, ನೀನು ರಾಜಮಹಿಷಿಯಲ್ಲ, ಎಂದರೆ, ಜನ ನಿನ್ನನ್ನು ಏನೆನ್ನುತ್ತಾರೆ?</p>
		<p>ಶ್ರೀ- ತಿಳಿದೇ ಇದೆ! ಜನ ನನ್ನನ್ನು ದೊರೆಯ ಉಪಪತ್ನಿ ಎಂದು ಹೇಳುತ್ತಾರೆ. ಮಹಾರಾಜ! ನಾನು ಸಂನ್ಯಾಸಿನಿ, ನನಗೆ ಮಾನಾಪಮಾನ ಏನೂ ಇಲ್ಲ; ಹೇಳಿದರೆ ಹೇಳಿಕೊಳ್ಳಲಿ; ನನ್ನ ಮಾನಾಪಮಾನಗಳು ನಿನ್ನ ಕೈಯಲ್ಲಿರುತ್ತವೆ.</p>
		<p>ಸೀತಾ- ಅದು ಹೇಗೆ?</p>
		<p>ಶ್ರೀ- ನಾನು ನಿನ್ನ ಸಹಧರ್ಮಿಣಿ; ನನ್ನೊಡನೆ ನೀನು ಧರ್ಮಾಚರಣೆ ಹೊರತು ಅಧರ್ಮಾಚರಣೆ ಮಾಡಬಾರದು; ಧರ್ಮಪ್ರಯೋಜನವನ್ನು ಬಿಟ್ಟು ಬರಿಯ ಇಂದ್ರಿಯ ಪರಿತೃಪ್ತಿಯು ಅಧರ್ಮ; ಇಂದ್ರಿಯ ತೃಪ್ತಿಯು ಪಶು ವೃತ್ತಿ; ದೇವರು ಪಶುವೃತ್ತಿಗಾಗಿ ವಿವಾಹವನ್ನು ಏರ್ಪಡಿಸಲಿಲ್ಲ; ಪಶುಗಳಿಗೆ ಮದುವೆಯಿಲ್ಲ; ಮದುವೆಯೆಂಬುದು ಕೇವಲ ಧರ್ಮಪ್ರಯೋಜನಕ್ಕಾಗಿ. ರಾಜರ್ಷಿಗಳು ಎಂದೂ ವಿಶುದ್ಧಚಿತ್ತರಾಗದೆ ಸಹಧರ್ಮಿಣೀ ಸಹವಾಸ ಮಾಡುತ್ತಿರಲಿಲ್ಲ. ಇಂದ್ರಿಯಾಧೀನತೆಯೇ ಪಾಪ; ನೀನು ಎಂದು ಪಾಪರಹಿತನಾಗಿ ಶುದ್ಧಚಿತ್ತಳಾದ ನನ್ನೊಡನೆ ಮಾತನಾಡಲು ಸಮರ್ಥನಾಗುತ್ತೀಯೋ ಅಂದು ನಾನು ಈ ಕಾವೀಬಟ್ಟೆಯನ್ನು ಬಿಡುತ್ತೇನೆ; ನಾನು ಈ ಕಾವಿಯನ್ನು ಬಿಡುವವರೆಗೂ ನೀನು ಬೇರೆ ಆಸನದಲ್ಲಿ ಕುಳಿತುಕೊಳ್ಳಬೇಕು.</p>
		<p>ಸೀತಾ- ನಾನು ನಿನಗೆ ಪ್ರಭು, ನನ್ನ ಮಾತೇ ನಡೆಯಬೇಕು.</p>
		<p>ಶ್ರೀ- ಒಂದು ಸಾರಿ ನಡೆಯಬಹುದು; ಏಕೆಂದರೆ ನೀನು ಬಲಶಾಲಿ. ಆದರೆ ನನಗೂ ಒಂದು ವಿಧವಾದ ಬಲವಿದೆ. ನಾನು ವನವಾಸಿನಿ; ಕಾಡಿನಲ್ಲಿ ನಾನಾ ವಿಪತ್ತುಗಳು; ಬಿಡಿಸಿಕೊಳ್ಳಲಾರದ ವಿಪತ್ತಿಗೆ ಸಿಕ್ಕಿದಾಗ ಆತ್ಮರಕ್ಷಣೆಗೋಸ್ಕರವೆಂದು ನಾವು ಸ್ವಲ್ಪ ವಿಷವಿಟ್ಟುಕೊಂಡಿರುತ್ತೇವೆ; ನನ್ನ ಹತ್ತಿರ ವಿಷವಿದೆ- ಅವಶ್ಯವಾದರೆ ಅದನ್ನು ತಿಂದುಬಿಡುತ್ತೇನೆ.</p>
		<p>ಹಾ! ಈ ಶ್ರೀಯು ಸೀತಾರಾಮನ ಶ್ರೀಯಲ್ಲ.</p>
		<p>“ಶ್ರೀಯು ಬರದೆ ಇದ್ದಿದ್ದರೆ ಸೀತಾರಾಮನಿಗೆ ಇಷ್ಟೊಂದು ಅವನತಿ ಉಂಟಾಗುತ್ತಿತ್ತೋ ಇಲ್ಲವೋ ತಿಳಿಯದು; ಏಕೆಂದರೆ, ಸೀತಾರಾಮನು ರಾಜ್ಯಭಾರದಲ್ಲಿ ಮನಸ್ಸನ್ನು ಕೊಟ್ಟು ಶ್ರೀಯನ್ನು ಮರೆಯುವನೆಂದು ಮನಸ್ಸಿನಲ್ಲಿ ಗಟ್ಟಿಮಾಡಿಕೊಂಡಿದ್ದನು.... ಶ್ರೀಯು ಅಸಮಯದಲ್ಲಿ ಕಾಣಿಸಿಕೊಳ್ಳಲು ಆಸಕ್ತಿಯ ವೇಗದಲ್ಲಿ ಅವನ ಆ ನಿರ್ಧಾರ ಮರಳ ಕಟ್ಟೆಯಂತೆ ಕೊಚ್ಚಿಹೋಯಿತು.” ರಾಜ್ಯಭಾರದಲ್ಲಿ ಮನಸ್ಸು ಕೊಟ್ಟಿದ್ದರೂ ಆಪತ್ತು ಒದಗುತ್ತಲೇ ಇರಲಿಲ್ಲವೆಂದಲ್ಲ, ಆದರೆ ಶ್ರೀಯು ಬಂದು ನಂದೆಯಂತೆ ರಾಜಪುರಿಯಲ್ಲಿ ರಾಣಿಯಾಗಿದ್ದುಕೊಂಡು, ನಂದೆಯಂತೆ ರಾಜನ ರಾಜಧರ್ಮದಲ್ಲಿ ಸಹಾಯಮಾಡುತ್ತಿದ್ದರೆ, ಸೀತಾರಾಮನಿಗೆ ಇಷ್ಟು ಅವನತಿ ಉಂಟಾಗುತ್ತಿರಲಿಲ್ಲವೆಂದು ತೋರುತ್ತದೆ; ಏಕೆಂದರೆ ಕೇವಲ ಐಶ್ವರ್ಯಮದದಿಂದ ಉಂಟಾಗುತ್ತಿದ್ದ ಅವನತಿಯು ಶ್ರೀಯ ಮತ್ತು ನಂದೆಯ ಸಹಾಯದಿಂದ ಸ್ವಲ್ಪ ತಗ್ಗುತ್ತಿತ್ತು. ಹಾಗೆಯೇ ಶ್ರೀಯು ರಾಜಪುರಿಯಲ್ಲಿ ರಾಣಿಯಾಗಿದ್ದುಕೊಂಡಿರದೆ, ಚಿತ್ತವಿಶ್ರಾಮಕ್ಕೆ ಬಂದು, ಅಲ್ಲಿ ಉಪಪತ್ನಿಯ ಹಾಗೆ ಇದ್ದುಕೊಂಡಿದ್ದರೂ ಇಷ್ಟು ಪ್ರಮಾದ ಘಟಿಸುತ್ತಿರಲಿಲ್ಲ. ಏಕೆಂದರೆ, ಆಶೆ ಪೂರ್ಣವಾಗಿಬಿಟ್ಟ ಮೇಲೆ ಅದರ ಮೋಹಿನೀ ಶಕ್ತಿಯು ಬಹು ಮಟ್ಟಿಗೆ ದುರ್ಬಲವಾಗಿ ಬಿಡುತ್ತದೆ; ಸ್ವಲ್ಪದಿನದ ಮೇಲೆ ರಾಜನು ಎಚ್ಚರಗೊಳ್ಳುತ್ತಿದ್ದನು. ಶ್ರೀಯು ಸಂನ್ಯಾಸಿನಿಯಾಗಿ, ಪೂರ್ಣ ಸಂನ್ಯಾಸಿನಿಯ ರೀತಿಯಲ್ಲಿ ಇದ್ದಿದ್ದರೂ ಈ ವಿಪತ್ತು ಉಂಟಾಗುತ್ತಿರಲಿಲ್ಲ. ಆದರೆ ಈ ಇಂದ್ರಾಣಿಯಂಥ ಸಂನ್ಯಾಸಿನಿ ಹುಲಿಯ ಚರ್ಮದ ಮೇಲೆ ಕುಳಿತು ಮಾತಿನಲ್ಲಿ ಮಧುವನ್ನು ಸುರಿಸುತ್ತಿರಲು, ಸೀತಾರಾಮನು ಹಸಿದ ನಾಯಿಯಂತೆ ದೂರದಲ್ಲಿ ಕುಳಿತು ನೋಡುತ್ತಿರಬೇಕು- ಅದೂ ಅವನ ಹೆಂಡತಿಯನ್ನು! ಐದುವರ್ಷದಿಂದ ಸೀತಾರಾಮನು ಅವಳಿಗಾಗಿ ಪ್ರಾಣಬಿಡುತ್ತಿದ್ದನು. ಆ ದುಃಖಕ್ಕೆ ಹೋಲಿಕೆಯುಂಟೇ? ಇದರಿಂದಲೇ ಸೀತಾರಾಮನ ಸರ್ವನಾಶ ಉಂಟಾದದ್ದು. ಬೆಂಕಿಹೊತ್ತಿದ್ದು ಮನೆಯನ್ನೇ ಸುಟ್ಟಿತು... ಬಲಪ್ರಯೋಗ ಮಾಡುವುದೋ ಬಿಡುವುದೋ ಎಂದು ಯೋಚಿಸುತ್ತ ಯೋಚಿಸುತ್ತ ಸೀತಾರಾಮನ ಪ್ರಾಣವೇ ಹೊರಕ್ಕೆ ಬಂದಂತಾಯಿತು; ಒಂದಲ್ಲ ಒಂದು ನಿರ್ಧಾರ ಮಾಡುವ ತನಕ ಸೀತಾರಾಮನು ಒಂದು ವಿಧವಾದ ಜ್ಞಾನ ಶೂನ್ಯಾವಸ್ಥೆಯಲ್ಲಿದ್ದನು. ಈ ಭಯಾನಕ ಬುದ್ಧಿವಿಪರ್ಯಯ ಸ್ಥಿತಿಯಲ್ಲಿ ರಾಜ್ಯಾಧಿಕಾರಿಗಳು ಶೂಲಕ್ಕೇರಿದರು, ತಹಶೀಲಿನ ಅಧಿಕಾರಿಗಳು ಕಾರಾಗಾರಕ್ಕೆ ಸೇರಿದರು, ಬಾಕಿದಾರರು ಬಂಧಿತರಾದರು, ಪ್ರಜೆಗಳು ಓಡಿಹೋದರು, ರಾಜ್ಯ ಚೂರು ಚೂರಾಗುವ ಸ್ಥಿತಿಗೆ ಬಂತು.</p>
		<p>“ಶ್ರೀಯು ಬರದೆ ಇದ್ದಿದ್ದರೆ ಸೀತಾರಾಮನಿಗೆ ಇಷ್ಟೊಂದು ಅವನತಿ ಉಂಟಾಗುತ್ತಿತ್ತೋ ಇಲ್ಲವೋ ತಿಳಿಯದು; ಏಕೆಂದರೆ, ಸೀತಾರಾಮನು ರಾಜ್ಯಭಾರದಲ್ಲಿ ಮನಸ್ಸನ್ನು ಕೊಟ್ಟು ಶ್ರೀಯನ್ನು ಮರೆಯುವನೆಂದು ಮನಸ್ಸಿನಲ್ಲಿ ಗಟ್ಟಿಮಾಡಿಕೊಂಡಿದ್ದನು.... ಶ್ರೀಯು ಅಸಮಯದಲ್ಲಿ ಕಾಣಿಸಿಕೊಳ್ಳಲು ಆಸಕ್ತಿಯ ವೇಗದಲ್ಲಿ ಅವನ ಆ ನಿರ್ಧಾರ ಮರಳ ಕಟ್ಟೆಯಂತೆ ಕೊಚ್ಚಿಹೋಯಿತು.” ರಾಜ್ಯಭಾರದಲ್ಲಿ ಮನಸ್ಸು ಕೊಟ್ಟಿದ್ದರೂ ಆಪತ್ತು ಒದಗುತ್ತಲೇ ಇರಲಿಲ್ಲವೆಂದಲ್ಲ, ಆದರೆ ಶ್ರೀಯು ಬಂದು ನಂದೆಯಂತೆ ರಾಜಪುರಿಯಲ್ಲಿ ರಾಣಿಯಾಗಿದ್ದುಕೊಂಡು, ನಂದೆಯಂತೆ ರಾಜನ ರಾಜಧರ್ಮದಲ್ಲಿ ಸಹಾಯಮಾಡುತ್ತಿದ್ದರೆ, ಸೀತಾರಾಮನಿಗೆ ಇಷ್ಟು ಅವನತಿ ಉಂಟಾಗುತ್ತಿರಲಿಲ್ಲವೆಂದು ತೋರುತ್ತದೆ; ಏಕೆಂದರೆ ಕೇವಲ ಐಶ್ವರ್ಯಮದದಿಂದ ಉಂಟಾಗುತ್ತಿದ್ದ ಅವನತಿಯು ಶ್ರೀಯ ಮತ್ತು ನಂದೆಯ ಸಹಾಯದಿಂದ ಸ್ವಲ್ಪ ತಗ್ಗುತ್ತಿತ್ತು. ಹಾಗೆಯೇ ಶ್ರೀಯು ರಾಜಪುರಿಯಲ್ಲಿ ರಾಣಿಯಾಗಿದ್ದುಕೊಂಡಿರದೆ, ಚಿತ್ತವಿಶ್ರಾಮಕ್ಕೆ ಬಂದು, ಅಲ್ಲಿ ಉಪಪತ್ನಿಯ ಹಾಗೆ ಇದ್ದುಕೊಂಡಿದ್ದರೂ ಇಷ್ಟು ಪ್ರಮಾದ ಘಟಿಸುತ್ತಿರಲಿಲ್ಲ. ಏಕೆಂದರೆ, ಆಶೆ ಪೂರ್ಣವಾಗಿಬಿಟ್ಟ ಮೇಲೆ ಅದರ ಮೋಹಿನೀ ಶಕ್ತಿಯು ಬಹು ಮಟ್ಟಿಗೆ ದುರ್ಬಲವಾಗಿ ಬಿಡುತ್ತದೆ; ಸ್ವಲ್ಪದಿನದ ಮೇಲೆ ರಾಜನು ಎಚ್ಚರಗೊಳ್ಳುತ್ತಿದ್ದನು. ಶ್ರೀಯು ಸಂನ್ಯಾಸಿನಿಯಾಗಿ, ಪೂರ್ಣ ಸಂನ್ಯಾಸಿನಿಯ ರೀತಿಯಲ್ಲಿ ಇದ್ದಿದ್ದರೂ ಈ ವಿಪತ್ತು ಉಂಟಾಗುತ್ತಿರಲಿಲ್ಲ. ಆದರೆ ಈ ಇಂದ್ರಾಣಿಯಂಥ ಸಂನ್ಯಾಸಿನಿ ಹುಲಿಯ ಚರ್ಮದ ಮೇಲೆ ಕುಳಿತು ಮಾತಿನಲ್ಲಿ ಮಧುವನ್ನು ಸುರಿಸುತ್ತಿರಲು, ಸೀತಾರಾಮನು ಹಸಿದ ನಾಯಿಯಂತೆ ದೂರದಲ್ಲಿ ಕುಳಿತು ನೋಡುತ್ತಿರಬೇಕು- ಅದೂ ಅವನ ಹೆಂಡತಿಯನ್ನು! ಐದುವರ್ಷದಿಂದ ಸೀತಾರಾಮನು ಅವಳಿಗಾಗಿ ಪ್ರಾಣಬಿಡುತ್ತಿದ್ದನು. ಆ ದುಃಖಕ್ಕೆ ಹೋಲಿಕೆಯುಂಟೇ? ಇದರಿಂದಲೇ ಸೀತಾರಾಮನ ಸರ್ವನಾಶ ಉಂಟಾದದ್ದು. ಬೆಂಕಿಹೊತ್ತಿದ್ದು ಮನೆಯನ್ನೇ ಸುಟ್ಟಿತು... ಬಲಪ್ರಯೋಗ ಮಾಡುವುದೋ ಬಿಡುವುದೋ ಎಂದು ಯೋಚಿಸುತ್ತ ಯೋಚಿಸುತ್ತ ಸೀತಾರಾಮನ ಪ್ರಾಣವೇ ಹೊರಕ್ಕೆ ಬಂದಂತಾಯಿತು; ಒಂದಲ್ಲ ಒಂದು ನಿರ್ಧಾರ ಮಾಡುವ ತನಕ ಸೀತಾರಾಮನು ಒಂದು ವಿಧವಾದ ಜ್ಞಾನ ಶೂನ್ಯಾವಸ್ಥೆಯಲ್ಲಿದ್ದನು. ಈ ಭಯಾನಕ ಬುದ್ಧಿವಿಪರ್ಯಯ ಸ್ಥಿತಿಯಲ್ಲಿ ರಾಜ್ಯಾಧಿಕಾರಿಗಳು ಶೂಲಕ್ಕೇರಿದರು, ತಹಶೀಲಿನ ಅಧಿಕಾರಿಗಳು ಕಾರಾಗಾರಕ್ಕೆ ಸೇರಿದರು, ಬಾಕಿದಾರರು ಬಂಧಿತರಾದರು, ಪ್ರಜೆಗಳು ಓಡಿಹೋದರು, ರಾಜ್ಯ ಚೂರು ಚೂರಾಗುವ ಸ್ಥಿತಿಗೆ ಬಂತು.</p>
		<p>ಈ ಸಮಯದಲ್ಲಿ ಜಯಂತಿಯು ಬಂದು ಶ್ರೀಗೆ ಸ್ಪಷ್ಟವಾಗಿ ‘ರಾಜಧಾನಿಗೆ ಹೋಗು; ರಾಜಪುರಿಯಲ್ಲಿ ರಾಣಿಯಂತೆ ವಾಸಮಾಡು; ಅಲ್ಲಿ ರಾಜನಿಗೆ ಪ್ರಧಾನಮಂತ್ರಿಯಾಗಿದ್ದುಕೊಂಡು ಅವನನ್ನು ಸ್ವಧರ್ಮದಲ್ಲಿ ಇರಿಸು. ಇದು ನಿನ್ನ ಕೆಲಸವೇ!’ ಎಂದು ಹೇಳಿದಳು.</p>
		<p>ಶ್ರೀಯು ‘ಅದನ್ನು ನಾನು ಅರಿಯೆ; ರಾಣಿಯ ಧರ್ಮವನ್ನು ಕಲಿಯಲಿಲ್ಲ; ಸಂನ್ಯಾಸಿನಿಯ ಧರ್ಮವನ್ನು ನೀನು ಕಲಿಸಿಕೊಟ್ಟೆ; ನಾನು ಕಲಿತುಕೊಂಡೆ; ನಾನು ಅರಿಯದ, ನಡಸಲಾರದ, ಧರ್ಮವನ್ನು ಕೈಕೊಂಡರೆ ಎಲ್ಲವೂ ಗೋಳಿಗಿಟ್ಟುಕೊಳ್ಳುತ್ತದೆ; ಸಂನ್ಯಾಸಿನಿಯು ರಾಣಿಯಾದರೆ ಮಂಗಳವಾಗುತ್ತದೆಯೇ?’ ಎಂದಳು.</p>
		<p>ಅದನ್ನು ಜಯಂತಿಯು ಹೇಗೆ ಹೇಳಬಲ್ಲಳು? ಅವಳು ಎಂದಾದರೂ ರಾಣಿಯಾಗಿದ್ದಳೇ, ರಾಣಿ ಜೀವನವನ್ನು ನೋಡಿಯಾದರೂ ನೋಡಿದ್ದಳೋ? ಸಂನ್ಯಾಸಿನಿಯು ರಾಣಿಯಾಗಿದ್ದರೆ ಏನಾಗುತ್ತಿತ್ತೋ! ರಾಣಿಯು ಸಂನ್ಯಾಸಿನಿಯಾದ್ದರಿಂದಂತೂ ಅಮಂಗಳವಾಯಿತು.</p>
		<p>ರಾಣಿತನವನ್ನು ಕಲಿಸಿಕೊಡುವುದಕ್ಕೆ ತನ್ನ ಗಂಡನಿದ್ದನು, ತಂಗಿಯರಂತಿದ್ದ ನಂದೆ ರಮೆಯರಿದ್ದರು; ಜಯಂತಿಯು ಸಂನ್ಯಾಸ ಶಿಕ್ಷಣದಲ್ಲಿ ಎಷ್ಟು ಗಟ್ಟಿಗಳೋ ಅದಕ್ಕಿಂದ ನೂರರಷ್ಟು ರಾಣೀಜೀವನ ಶಿಕ್ಷಣದಲ್ಲಿ ನಂದೆ ಗಟ್ಟಿಗಳಾಗಿದ್ದಳು. ಗಂಡಸಾಗಲಿ ಹೆಂಗಸಾಗಲಿ ಯಾರೂ ಹುಟ್ಟುತ್ತಲೇ ಸಂಸಾರ ಮಾಡುವುದನ್ನು ಕಲಿತುಕೊಂಡು ಬರುವುದಿಲ್ಲ; ಯಾವುದನ್ನೂ ಕಲಿಯುತ್ತ ಕಲಿಯುತ್ತ ಕುದುರಿಸಿಕೊಳ್ಳಬೇಕು, ಕುಶಲತೆ ಪಡೆಯಬೇಕು. ಸುಖತ್ಯಾಗಕ್ಕೆ ದೇಹವನ್ನೂ ಜೀವವನ್ನೂ ಅಭ್ಯಾಸ ಮಾಡಿಸಲು ದೀರ್ಘಕಾಲ ಬೇಕು, ದಮನಶಕ್ತಿ ಬೇಕು; ಸುಖಭೋಗಕ್ಕೆ ಅದನ್ನು ಪಳಗಿಸಲು ಅಷ್ಟು ಕಷ್ಟ ಬೇಕಾಗುತ್ತದೆಯೇ? ನಿವೃತ್ತಿಮಾರ್ಗ ಕಷ್ಟ, ಪ್ರವೃತ್ತಿ ಮಾರ್ಗ ಕಷ್ಟವೇ? ಪ್ರಾಣಿ ಮಾತ್ರದ ಸ್ವಭಾವವೇ ಪ್ರವೃತ್ತಿಯ ಕಡೆಗೆ.</p>
		<p>ಶ್ರೀಯು ಪ್ರವೃತ್ತಿಯ ಸೆಳೆತವನ್ನು ಅನುಭವಿಸುತ್ತಿದ್ದಳು. ‘ರಾಜನನ್ನು ಹಗಲೂ ರಾತ್ರಿಯೂ ನೋಡುತ್ತ ನೋಡುತ್ತ ಅನೇಕ ಸಮಯದಲ್ಲಿ ನಾನು ಗೃಹಿಣಿ, ಅವನ ಧರ್ಮಪತ್ನಿ, ಎನ್ನಿಸುತ್ತದೆ. ಅದರಿಂದ ಹಿಂದಿನದೆಲ್ಲಾ ಜ್ಞಾಪಕಕ್ಕೆ ಬರುತ್ತದೆ; ಮತ್ತೆ ಪ್ರಣಯದ ಗೊಂದಲದಲ್ಲಿ ಏಕೆ ಬೀಳಲಿ!’ ಎನ್ನತ್ತಾಳೆ. ಬಿದ್ದಿದ್ದರೆ ಏನು ತಪ್ಪಾಗುತ್ತಿತ್ತು? ಅದೇನು ಮಾಡಬಾರದ್ದೇ? ಆಗ ತನ್ನ ಗುರುವಿನಮೇಲೋ ಗಂಡನಮೇಲೋ ಭಾರಹಾಕಿ ಸಂಸಾರಕ್ಕೆ ಪ್ರವೇಶಿಸಬಹುದಾಗಿತ್ತು; ಹಾಗೆ ಮಾಡಿದರೆ ತನ್ನ ಸಂನ್ಯಾಸ ಹಾಳಾಗುವುದೆಂಬ ಭ್ರಾಂತಿಯಿಂದ ಅವಳು ಓಡಿ ಹೋಗುವುದೇ ಸರಿ ಎಂಬ ನಿರ್ಧಾರಕ್ಕೆ ಬರುತ್ತಾಳೆ. ಓಡಿಹೋದರೆ, ಬಂದ ಯೋಚನೆ ಹಿಂದೆ ನಿಂತು ಬಿಡುತ್ತದೆಯೇ? ಅಲ್ಲದೆ, ವಿಷಯ ಪ್ರವೃತ್ತಿಯುಂಟಾದರೆ ಕುಟ್ಟೆ ಹಿಡಿದ ಹಾಗೆ; ಅಂಥ ಪದಾರ್ಥವನ್ನು ಎಲ್ಲಿ ಎಸೆದರೂ ಅದನ್ನು ಒಳಗಿಂದ ಕುಟ್ಟೆ ತಿಂದು ಲೊಡ್ಡು ಮಾಡುತ್ತಲೇ ಇರುತ್ತದೆ. ಅಷ್ಟು ತಪಶ್ಚರ್ಯೆ ಮಾಡಿ ಶಿಸ್ತಿನಲ್ಲಿ ಜೀವನ ನಡೆಸಿದವಳು ಸಂಸಾರಕ್ಕೆ ಪ್ರವೇಶಿಸಿದ್ದರೆ ಪ್ರಾಯಶಃ ಬೆರಳಿಗೆ ಎಣ್ಣೆ ಹತ್ತಿಸಿಕೊಂಡು ಹಲಸಿನ ಹಣ್ಣು ಬಿಡಿಸಿದಂತೆ, ಅದು ಅಂಟುತ್ತಿರಲಿಲ್ಲವೆಂದು ತೋರುತ್ತದೆ. ಒಂದು ವಿಧದಲ್ಲಿ ನೋಡಿದರೆ ಅಂಥವರೇ ಸಂಸಾರಕ್ಕೆ ಯೋಗ್ಯರು. ಭೋಗ ಸಾಮಗ್ರಿಗಳಲ್ಲಿ ಚಾಪಲ್ಯವಿರತಕ್ಕವರು ಅದನ್ನು ವಿವೇಕದಿಂದ ಅನುಭವಿಸಿ ಬಿಟ್ಟುಬಿಡುವುದೇ ಕ್ಷೇಮ ಎಂಬುದು ಕೆಲವರ ಅಭಿಪ್ರಾಯ; ಆದ್ದರಿಂದಲೇ ಸಂನ್ಯಾಸವನ್ನು ಎಲ್ಲಕ್ಕೂ ಕೊನೆಗೆ ವಿಧಿಸಿರುವುದು; ವಿಷಯ ದೂರವಾಗಿರುವಾಗಲೇ, ಮನಸ್ಸು ಇಂದ್ರಿಯ ಸುಖದಿಂದ ಕಲುಷಿತವಾಗುವುದಕ್ಕೆ ಮುಂಚೆಯೇ, ಸಂನ್ಯಾಸ ದೀಕ್ಷೆಯನ್ನು ಕೈಕೊಂಡು, ಆ ಬೇಲಿಯ ಮಧ್ಯದಲ್ಲಿಯೇ ಜೀವವನ್ನು ಬಲಿಸಿಕೊಂಡು ಬರಬೇಕೆಂಬುದು ಇನ್ನೊಂದು ಮತ; ಪ್ರಾಯಶಃ ಜಯಂತಿಯು ಅದಕ್ಕೆ ಉದಾಹರಣೆ.</p>
		<p>ಶ್ರೀಗೆ ತಾನು ತನ್ನದು ಎಂಬ ಮಮತೆ ಹೋಗಿಲ್ಲ; ತನ್ನನ್ನು ಪೂರ್ತಿಯಾಗಿ ಈಶ್ವರನಿಗೆ ಸಮರ್ಪಣೆ ಮಾಡಿಕೊಂಡು, ತನ್ನನ್ನು ತಾನು ಮರೆತು, ಅವನ ಮೇಲೆ ಭಾರ ಹಾಕಿ, ಅವನ ಕೈಯಿನ ಯಂತ್ರವಾಗಿ ನಡೆಯುವುದು ಬಂದಿಲ್ಲ. ಆದ್ದರಿಂದ ಜಯಂತಿಯು ‘ಜಗದೀಶ್ವರನಿಗೆ ಅರ್ಪಿಸಿದ್ದನ್ನು ಕಿತ್ತುಕೊಂಡಿಬಿಟ್ಟಿದ್ದೀಯೆ; ನಿನ್ನ ಯೋಚನೆಯನ್ನೂ ಯೋಚಿಸುವುದನ್ನು ಕಲಿತುಕೊಂಡಿದ್ದೀಯೆ; ಇದನ್ನು ಸಂನ್ಯಾಸವೆನ್ನುತ್ತಾರೆಯೇ?’ ಎಂದು ಮೂದಲಿಸುತ್ತಾಳೆ. ತಾನು ಓಡಿಹೋದರೆ ‘ಗಂಡನು ಆತ್ಮಹತ್ಯ ಮಾಡಿಕೊಳ್ಳುತ್ತಾನೆಯೋ ಏನೋ’ ಎಂದು ಅವನ ಯೋಚನೆಯೂ ಬರುತ್ತದೆ. ಜಯಂತಿಯು ‘ಆಗಲಿ, ರಾಜನು ಸತ್ತನೋ ಬದುಕಿದನೋ ಅದರಿಂದ ನಿನಗೇನು? ನಿನ್ನ ಗಂಡನೆಂದು ನಿನಗೆ ಅಷ್ಟೊಂದು ವ್ಯಥೆಯೇ? ಇದು ಸಂನ್ಯಾಸವೇ?’ ಎಂದು ಕೇಳಬೇಕಾಗುತ್ತದೆ.</p>
		<p>ಅವಳಿಗೆ ಜಯಂತಿಯ ಯೋಚನೆಯೂ ಇಲ್ಲದೆ ಹೋಗುವುದಿಲ್ಲ. ‘ನಾನು ನಿನ್ನ ತ್ರಿಶೂಲವನ್ನು ಹಿಡಿದು ನಿನ್ನ ವೇಷದಲ್ಲಿ ಹೊರಕ್ಕೆ ಹೊರಟುಹೋದರೆ ನೀನು ಇಲ್ಲಿಂದ ಹೇಗೆ ತಪ್ಪಿಸಿಕೊಂಡು ಹೋಗುತ್ತೀಯೆ?’ ಎಂದು ಕೇಳುತ್ತಾಳೆ. ಅವಳು ನಕ್ಕು ‘ಇದೇನು ನನ್ನ ಅದೃಷ್ಟ! ಇಷ್ಟು ಕಾಲದ ಮೇಲೆ ನನಗೋಸ್ಕರ ಚಿಂತೆ ಮಾಡುವವರೊಬ್ಬರು ಬಂದರೇ! ನಾನು ಹೋಗಲಾಗುವುದಿಲ್ಲವೆಂದು ತಿಳಿದುಕೋ; ಅದರಿಂದೇನು ತಪ್ಪು?’ ಎಂದು ಹಾಸ್ಯಮಾಡುತ್ತಾಳೆ.</p>
		<p>ಶ್ರೀ -ರಾಜನ ಕೈಯಲ್ಲಿ ಬೀಳುವೆ; ಅವನು ನಿನ್ನ ಮೇಲೆ ಕೋಪಿಸಿಕೊಳ್ಳುತ್ತಾನೋ ಏನೋ!</p>
		<p>ಜಯಂತಿ- ಕೋಪಿಸಿಕೊಂಡು ನನ್ನನ್ನು ಏನು ಮಾಡುತ್ತಾನೆ? ಸಂನ್ಯಾಸಿನಿಗೆ ಕೆಡುಕನ್ನು ಮಾಡುವಷ್ಟು ಶಕ್ತಿ ರಾಜನಿಗೆ ಇರುತ್ತದೆಯೇ?</p>
		<p>ಇತ್ತು; ಅದನ್ನು ಅವಳು ಯೋಚಿಸಲಾರದೆ ಹೋದಳು; ಅವಳೇನು ಸರ್ವಜ್ಞಳಲ್ಲ, ಮುಂದಾಗುವುದನ್ನು ತಿಳಿಯುವುದಕ್ಕೆ.</p>
		<p>ಅವರಿಬ್ಬರೂ ಇಷ್ಟು ಕ್ಲೇಶವನ್ನೂ ಹಿಂಸೆಯನ್ನೂ ಅನುಭವಿಸಿ ಸಾಧಿಸಿದ್ದೇನು? ಶ್ರೀಯು ಸಂನ್ಯಾಸಕ್ಕೆ ಸಮರ್ಥಳಲ್ಲವೆಂದೂ ಸಂಸಾರವನ್ನು ಪ್ರವೇಶಿಸಬಹುದೆಂದೂ ಜಯಂತಿಗೆ ತೋರಿದ್ದರೆ ಅವಳನ್ನು ಸೀತಾರಾಮನಿಗೆ ಒಪ್ಪಿಸಬಹುದಾಗಿತ್ತಲ್ಲ! ಅವಳೂ ಶ್ರೀಯ ಭ್ರಾಂತಿಯನ್ನೇ ಹಿಡಿದು ಅವಳನ್ನು ಬಚ್ಚಿಟ್ಟು ತಾನು ಪಡಬಾರದ ಹಿಂಸೆಯನ್ನು ಪಟ್ಟಳು. ಕೊನೆಗೆ ಇಬ್ಬರೂ ಯಾವ ಅನನ್ಯ ಸಾಧಾರಣವಾದ, ಅಭೂತಪೂರ್ವವಾದ ಸದ್ಗತಿಯನ್ನು ಪಡೆದರೋ ಗ್ರಂಥಕರ್ತನು ಹೇಳಿಲ್ಲ! ಅವಿಲಂಘ್ಯವಾದ ವಿಧಿ ಶಕ್ತಿಯು ಜಯಂತಿಗೂ ಮಂಕು ಕವಿಸಿ, ಅವರಿಬ್ಬರನ್ನೂ ಮುಂದೆ ನಡೆಯಬೇಕಾದ ಘಟನೆಯ ಕಡೆಗೆ ದಬ್ಬಿಕೊಂಡು ಹೋಗುತ್ತಿರುವಂತೆ ಕಾಣುತ್ತದೆ.</p>
		<p>ಜಯಂತಿಯು ತನ್ನನ್ನು ತಾನೇ ವಂಚಿಸಿಕೊಂಡಿದ್ದಳು: ‘ಪ್ರಪಂಚದಲ್ಲಿರುವ ಎಲ್ಲ ಸುಖದುಃಖಗಳಿಗೂ ಜಲಾಂಜಲಿ ಕೊಟ್ಟಿದ್ದೇನೆ; ನನಗೆ ಸುಖವೂ ಇಲ್ಲ, ದುಃಖವೂ ಇಲ್ಲ; ಹೀಗಿರಲು, ನನಗೆ ನಾಚಿಕೆ ಎಂಥದು? ಇಂದ್ರಿಯದೊಡನೆ ನನ್ನ ಮನಸ್ಸಿಗೆ ಯಾವ ಸಂಬಂಧವೂ ಇಲ್ಲದಿರಲು, ನನಗೆ ಬಟ್ಟೆಯೇನು, ಬೆತ್ತಲೆ ಏನು? ಪಾಪವೇ ನಾಚಿಕೆ; ಏಕೆ ನಾಚಿಕೆಪಡಲಿ? ಜಗದೀಶ್ವರನ ಹತ್ತಿರ ಹೊರತು ಸುಖದುಃಖಗಳ ಅಧೀನನಾದ ಮನುಷ್ಯನ ಹತ್ತಿರ ನಾಚಿಕೆ ಏನು ಬಂತು? ನಾನು ಈ ಸಭಾಮಧ್ಯದಲ್ಲಿ ಏಕೆ ಬೆತ್ತಲೆ ನಿಲ್ಲಲಾಗುವುದಿಲ್ಲ?’ ಎಂದು ಕೊಂಡಿದ್ದಳು. ಆದರೆ ಬೆತ್ತಲೆಯಾಗಬೇಕಾದ ಹೊತ್ತು ಬಂದಾಗ, ಎಲ್ಲಿಂದಲೋ ನಾಚಿಕೆ ಬಂದು ಜಿತೇಂದ್ರಿಯಳೂ ಸುಖದುಃಖ ವರ್ಜಿತಳೂ ಆದ ಜಯಂತಿಯನ್ನು ಪರಾಭವಗೊಳಿಸಿತು. ಅವಳು ಹೆಣ್ಣು ಜನ್ಮವನ್ನು ಬೈದುಕೊಂಡು, ಕಾತರಳಾಗಿ ದೇವರನ್ನು ‘ರಕ್ಷಿಸು!’ ಎಂದು ಬೇಡಿಕೊಂಡಳು. ದೇಹಜ್ಞಾನ, ದೇಹದೌರ್ಬಲ್ಯ, ಅವಳಿಗೂ ತಪ್ಪಲಿಲ್ಲ. ಇನ್ನು ಶ್ರೀಗೆ ಹೇಗೆ ತಪ್ಪೀತು? ಪಾರಮಾರ್ಥಿಕ ತತ್ವವನ್ನು ವ್ಯವಹಾರಕ್ಕೆ ತರುವುದು ಸಾಧ್ಯವಲ್ಲ. ಪಾಪಪುಣ್ಯ, ಸುಖದುಃಖ, ಲಜ್ಜೆಭಯ ಮುಂತಾದ ದ್ವಂದ್ವಗಳನ್ನು ಇಂದ್ರಿಯಗಳ ಕಂಥೆಯಾದ ದೇಹವು ತ್ಯಜಿಸುವುದು ಹೇಗೆ? ಸಂನ್ಯಾಸ ಸಾಧಿಸುವುದು ಶ್ರೀಗೆ ಸಾಧ್ಯವಾಗಿರಲಿಲ್ಲವೆಂಬಂತೆ ಅವಳನ್ನು ಅರ್ಧ ಮೂದಲಿಕೆಯ ಮಾತುಗಳಿಂದ, ಸಂನ್ಯಾಸಿನಿಗೆ ಅದೇಕೆ ಇದೇಕೆ ಎಂದು ಜಯಂತಿಯು ಚುಚ್ಚುಮಾತಾಡುತ್ತಿರಲು, ಶ್ರೀಯೇ ಕೊನೆಗೆ ತಿರುಗಿಬಿದ್ದು ‘ಸಂನ್ಯಾಸಿನಿಯೇ ಆಗಲಿ, ಯಾರೇ ಆಗಲಿ, ಮನುಷ್ಯನು ಎಂದಿಗೂ ಮನುಷ್ಯನೇ; ನಾನು ನಿನ್ನನ್ನು ದೇವಿ ಎಂದುಕೊಂಡಿದ್ದೇನೆ; ಆದರೆ ನೀನೂ ಲೌಕಿಕ ಲಜ್ಜೆಯಿಂದ ಪರಾಭವ ಹೊಂದಿದೆ; ಇನ್ನು ನನ್ನ ಸಂನ್ಯಾಸಭ್ರಂಶದ ಮಾತೇಕೆ ಹೇಳು’ ಎಂದು ಕೇಳುತ್ತಾಳೆ.</p>
		<p>ಜಯಂತಿಯ ಧರ್ಮತತ್ತ್ವವು ನಿರೀಶ್ವರ ಸಾಂಖ್ಯವಲ್ಲ, ನಿರ್ಗುಣ ಪರಬ್ರಹ್ಮ ತತ್ವವಲ್ಲ; ಅವಳು ‘ಜ್ಞಾನ ಭಕ್ತಿರೂಪಿಣಿ’ ; ಈಶ್ವರನ ಅಸ್ತಿತ್ವದಲ್ಲಿ ಅವಳಿಗೆ ನಂಬಿಕೆ; ಅವನ ಅನಂತದಯೆ ಅಪಾರ ಮಹಿಮೆಗಳಲ್ಲಿ ನಂಬಿಕೆ; ಅವಳಿಗೆ ಬಂದಿದ್ದ ವಿಪತ್ತು ಅದರಿಂದ ಪಾರಾದದ್ದು, ಒಂದು ಸಂಪತ್ತೆಂದೇ ಅವಳ ನಂಬಿಕೆ. ಏಕೆಂದರೆ, ‘ಇಷ್ಟು ದಿನವೂ ನಾನು ಧರ್ಮಭ್ರಷ್ಟೆಯೆಂದು ತಿಳಿದುಕೊಳ್ಳಲಾರದೆ ಇದ್ದೆ; ಏಕೆಂದರೆ, ನಾನು ವೃಥಾ ಗರ್ವದಲ್ಲಿ ಗರ್ವಿತೆಯಾಗಿದ್ದೆ; ವೃಥಾ ಅಭಿಮಾನದಿಂದ ಅಭಿಮಾನಿನಿಯಾಗಿದ್ದೆ, ಅಹಂಕಾರ ವಿಮೂಢೆಯಾಗಿದ್ದೆ; ಅರ್ಜುನನಂತೆ ನಾನೂ ಬೇಡುತ್ತೇನೆ, ತಿಳಿಸು- ಯಾವುದು ನಿಜವಾದ ಶ್ರೇಯಸ್ಸೋ ಅದನ್ನುಹೇಳು’ ಎಂದು ಪ್ರಾರ್ಥಿಸುತ್ತಾಳೆ; ಈಶ್ವರನು ಎದುರಿಗೆ ನಿಂತಿದ್ದರೆ ಹೇಗೋ ಹಾಗೆ ಅವನೊಡನೆ ಮಾತನಾಡುತ್ತಾಳೆ. ಸೀತಾರಾಮನು ಅಷ್ಟು ಪಾಪ ಮಾಡಿದ್ದರೂ ಅವನು ಈಶ್ವರನನ್ನು ಪ್ರಾರ್ಥಿಸಿದರೆ, ದಯಾಮಯನಾದ ಈಶ್ವರನು ಅವನಿಗೂ ಕರುಣೆಯನ್ನು ತೋರಿಸಿ ಉದ್ಧರಿಸುವನೆಂದೇ ಅವಳ ನಂಬಿಕೆ. ಆದರೆ ಪಾಪಿಯು ಆ ದಯಾಮಯನನ್ನು ಕುರಿತು ಪ್ರಾರ್ಥಿಸುವುದನ್ನು ಮರೆತಿರುತ್ತಾನೆ; ಅದೇ ಅವನಿಗೆ ಶಿಕ್ಷೆ. ಪಾಪಿಯಾದವನೂ ಪಶ್ಚಾತ್ತಾಪದಿಂದ, ಪ್ರಾರ್ಥನೆಯಿಂದ, ಉದ್ಧಾರವಾಗುತ್ತಾನೆಂಬುದು ಭಕ್ತಿಮಾರ್ಗದ ಒಂದು ದೊಡ್ಡ ತತ್ತ್ವ. ಹಾಗೆ ನೋಡುವುದಕ್ಕೆ ಹೋದರೆ, ಪಾಪ ಮಾಡುವಂತೆ ಬರುವ ಪ್ರೇರಣೆಗೆ ಕಾರಣರು ಯಾರು? ‘ನಿಶ್ಚೇಷ್ಟರಾದವರು ಕೂಗಿದರೆ ಭಗವಂತನು ಕೇಳುವುದಿಲ್ಲ!’ ಎನ್ನುತ್ತಾಳೆ ಜಯಂತಿ. ನಿಶ್ಚೇಷ್ಟರು ನಿಶ್ಚೇಷ್ಟರಾಗಿರುವುದಕ್ಕೂ, ಅವರು ಸಚೇಷ್ಟರಾಗುವಂತೆ ಬುದ್ಧಿಬರುವುದಕ್ಕೂ, ಯತ್ನಶೀಲರಾಗುವುದಕ್ಕೂ ಕಾರಣರು ಯಾರು?- ‘ಪ್ರಕೃತಿಸ್ತ್ವಾಂ ನಿಯೋಕ್ಷ್ಯತಿ’ ಎಂದು ಹೇಳಬಹುದಲ್ಲವೇ?</p>
		<p>ಜ್ಞಾನ ಭಕ್ತಿ ಕರ್ಮಗಳನ್ನು ಕಲಸಿಬಿಟ್ಟರೆ ಒಂದು ಗೊಂದಲವಾಗುವಂತೆ ತೋರುತ್ತದೆ, ಜ್ಞಾನವುಂಟಾಗಿ, ಯಾವ ಯಾವುದು ಹೇಗೆ ನಡೆಯಲೇಬೇಕೆಂಬುದರ ಪರಿಜ್ಞಾನ ಉಂಟಾದರೆ, ಭಕ್ತಿ ಏಕೆ? ಯಾರಲ್ಲಿ ಭಕ್ತಿ? ಮೊರೆಯಿಡುವುದು ಯಾರಲ್ಲಿ? ಅವನು ಏಕೆ ಕೇಳುತ್ತಾನೆ? ‘ಸೀತಾರಾಮನು ಅವನನ್ನು (ದೇವರನ್ನು) ಮರೆತಿದ್ದಾನೆ, ಅವನನ್ನು ಕೂಗುವುದಿಲ್ಲ; ಅವನು ಕೂಗದಿದ್ದರೆ ಹೋಗಲಿ, ನಾನು ಅವನ ಪರವಾಗಿ ಜಗದೀಶ್ವರನನ್ನು ಕೂಗಿದರೆ ಅವನು ಕೇಳುವುದಿಲ್ಲವೇ? ನಾನು ತಂದೆಯಲ್ಲಿ ಹಟಮಾಡಿ, ಈ ಪಾಪಿಷ್ಠ ಸೀತಾರಾಮನನ್ನು ಪಾಪದಿಂದ ಬಿಡುಗಡೆ ಮಾಡು ಎಂದು ಕಾಡಿ ಬೇಡಿದರೆ ಅವನು ಕಿವಿಗೊಡುವುದಿಲ್ಲವೇ? ಜಯ ಜಗನ್ನಾಥ! ನಿನ್ನ ಹೆಸರಿಗೆ ಜಯವಾಗಲಿ! ಸೀತಾರಾಮನನ್ನು ಉದ್ಧಾರ ಮಾಡಬೇಕು!’ ಎನ್ನುತ್ತಾಳೆ ಜಯಂತಿ. ತಾನಾಗಲಿ ತನ್ನ ಪರವಾಗಿ ಮತ್ತೊಬ್ಬರಾಗಲಿ ಮೊರೆಯಿಟ್ಟರೆ, ದೇವರು ಮನಕರಗಿ ‘ಬಾರಾಖೂನ್​ ಮಾಫ್​’ ಮಾಡುತ್ತಾನೆಂಬುದು ಹೇಗೆ? ಕರ್ಮ, ಅದರ ಫಲ, ಎಲ್ಲಿ ಹೋಗುತ್ತದೆ? ಜ್ಞಾನಾಗ್ನಿಯಿಂದ ಕರ್ಮ ದಗ್ಧವಾಗಬಹುದು; ಎಲ್ಲರೂ ನಿಮಿತ್ತಮಾತ್ರ; ಪ್ರಪಂಚದಲ್ಲಿ ಹುಲ್ಲು ಅಲ್ಲಾಡುವುದರಿಂದ ಮೊದಲು ಸೂರ್ಯ ಚಂದ್ರರ ಚಲನೆಯವರೆಗೆ ಎಲ್ಲ ಕರ್ಮವೂ ಸೃಷ್ಟಿಯದೇ, ಎಂದು ಅನುಭವಕ್ಕೆ ಬಂದರೆ ಪಾಪ ಪುಣ್ಯ ಜ್ಞಾನ ಅಳಿಸಿಹೋಗಿ, ತಾನು ಕಾರಣವೆಂಬ ಭಾವ ಅಳಿಸಿಹೋಗಿ, ಒಂದು ವಿಧವಾದ ನಿರ್ಲಿಪ್ತತೆಯುಂಟಾಗಬಹುದು. ಹಾಗಲ್ಲದೆ ನಾನು ಎಂಬ ಅಹಂಭಾವ ತುಂಬಿರುವಾಗ, ನಾನು ಹಿಂದೆ ಪಾಪಕಾರ್ಯ ಮಾಡಿದ್ದೇನೆ ಎಂಬ ಪರಿಜ್ಞಾನ ಸಂಸ್ಕಾರಗಳಿರುವ ತನಕ, ಅದರ ಕಳಂಕ ಹೇಗೆ ಹೋದೀತು? ಪರಾಭಕ್ತಿಯ ಲಕ್ಷಣವು ಪ್ರಪತ್ತಿ- ನೀನೇ ಸರ್ವತಂತ್ರ ಸ್ವತಂತ್ರ, ಎಲ್ಲವೂ ನಿನ್ನದೇ ಎಂಬ ಭಾವ; ಪಾಪ ಮಾಡಿಸುವವನೂ ಅವನೇ ಶಿಕ್ಷಿಸುವವವನೂ ಅವನೇ; ಪ್ರಾರ್ಥನೆಯ ಮೂಲಕವೋ ಪ್ರಾಯಶ್ಚಿತ್ತದ ಮೂಲಕವೋ ಇಲ್ಲ ಯಾವುದೂ ಇಲ್ಲದೆಯೋ ಕಷ್ಟ ದುಃಖ ಮುಂತಾದ ಅಪ್ರಿಯ ಫಲಗಳನ್ನು ತಪ್ಪಿಸುವವನೂ ಅವನೇ; ಜಯಂತಿಯಾಗಲಿ ವೈಜಯಂತಿಯಾಗಲಿ, ಸೃಷ್ಟಿಸ್ಥಿತಿಕರ್ತನು ಅವಳ ಆಜ್ಞಾಧಾರಕನೇ? ಮುದ್ದು ಮಕ್ಕಳು ಹಟಮಾಡಿದರೆ ಮಮತೆಯ ತಾಯಿ ತಂದೆಗಳು ಹೇಳಿದ ಮಾತುಕೇಳಿ ಮುದ್ದುಮಾಡುತ್ತಾರೆಂದರೆ, ಅದನ್ನು ನೋಡಿಕೊಂಡು ದೇವರಲ್ಲಿ ಅದನ್ನು ಆರೋಪಿಸುವುದು ಸರಿಯೇ? ಇಂದಿಗೂ ಸೃಷ್ಟಿತತ್ತ್ವವನ್ನು ನಾವೇನು ಬಲ್ಲೆವು? ದೇವರು ಇದ್ದಾನೋ ಇಲ್ಲವೋ, ಇದ್ದರೆ ಅವನ ಸ್ವರೂಪವೇನೋ!</p>
		<p>ಜಯಂತಿಯಿಂದ ಶ್ರೀಯು ಸೀತಾರಾಮನ ವೃತ್ತಾಂತವನ್ನು ಕೇಳಿದ ಕೂಡಲೆ, ಅವನ ಚಿಂತೆ ಮನಸ್ಸಿಗೆ ಹತ್ತಿಕೊಳ್ಳುತ್ತದೆ. ಅವಳು ವಿಷಣ್ಣಳಾಗಿ, ‘ರಾಜನ ಅಧಃಪತನ ಸಮೀಪಿಸಿದೆ; ಅವನ ಉದ್ಧಾರಕ್ಕೆ ಏನೂ ಮಾರ್ಗವಿಲ್ಲವೇ?’ ಎಂದು ಕೇಳುತ್ತಾಳೆ. ಅವಳಿಗೆ ಸೀತಾರಾಮನು ಗಂಡ, ತನ್ನವನು, ಅವನು ಕೆಡಬಾರದು ಎಂಬ ಅಭಿಮಾನವಿದೆ; ಅವನು ಉದ್ಧಾರವಾಗಲು ತನ್ನ ಕೈಯಲ್ಲಾದದ್ದು ಮಾಡಬೇಕು, ಎಂಬ ಸಂಕಲ್ಪವಿದೆ, ‘ತಾನು ಸಂನ್ಯಾಸಿನಿ; ತನಗೆ ಕರ್ಮವಿಲ್ಲ’ ಎಂದು ತಿಳಿದುಕೊಂಡಿದ್ದಳು. ಜಯಂತಿಯು ಹೇಳಿ ಕೊಟ್ಟದ್ದು ಅದೇ ಎಂದು ತಿಳಿದುಕೊಂಡಿದ್ದಳು. ಹಾಗೇ ಜಯಂತಿಗೆ ಉತ್ತರ ಕೊಟ್ಟಳು. ಜಯಂತಿ ಒಪ್ಪಲಿಲ್ಲ:- “ನಾನು ಹಾಗೆ ಬೋಧಿಸಿದೆನೇ? ಅನುಷ್ಠೇಯ ಕರ್ಮವನ್ನು ಅನಾಸಕ್ತಳಾಗಿ, ಫಲತ್ಯಾಗಪೂರ್ವಕವಾಗಿ, ಅನುಷ್ಠಾನ ಮಾಡಿದರೆ ಅದು ಕರ್ಮತ್ಯಾಗ, ಇಲ್ಲದಿದ್ದರೆ ಇಲ್ಲ- ಎಂದು ಬೋಧಿಸಿರಲಿಲ್ಲವೆ? ಸ್ವಾಮಿಸೇವೆಯು ನಿನ್ನ ಅನುಷ್ಠಾನ ಕರ್ಮವಲ್ಲವೇ?” ಎಂದು ಖಂಡಿತವಾಗಿ ಮಾತನಾಡುತ್ತಾಳೆ. ಪ್ರಾಯಶಃ ಹಿಂದೆ ಅವಳು ಇಷ್ಟೇ ಖಂಡಿತವಾಗಿ ಮಾತನಾಡಿ ‘ನೀನು ಮದುವೆಯಾದವಳು; ನಿನ್ನ ಗಂಡನೊಡನಿರುವುದು ಧರ್ಮ!’ ಎಂದು ಹೇಳಿ ಅವನೊಡನೆ ನಿಲ್ಲಿಸಿದ್ದರೆ ಆಗ ನಡೆದ ಅನರ್ಥ ಅನಾಹುತಗಳಲ್ಲಿ ಬಹುಭಾಗವಾದರೂ ತಪ್ಪುತ್ತಿತ್ತು ಎಂದು ತೋರುತ್ತದೆ. ಆದರೆ ಅವಳೇ ‘ಶ್ರೀಯು ಓಡಿಹೋದದ್ದು ಒಳ್ಳೆಯದಾಗಲಿಲ್ಲ’ ಎಂದುಕೊಂಡರೂ ‘ಅಥವಾ ಓಡಿಹೋಗದೆ ಇದ್ದರೂ ಏನಾಗುತ್ತಿತ್ತೋ!’ ಎಂದುಕೊಳ್ಳುತ್ತಾಳೆ. ತನ್ನ ವಿಚಾರದಲ್ಲಿಯೇ ಆಗಲಿ, ಇತರರ ವಿಚಾರದಲ್ಲಿಯೇ ಆಗಲಿ, ಅವಳು ಸರ್ವಜ್ಞಳಂತೆ, ತ್ರಿಕಾಲಜ್ಞಳಂತೆ, ಸ್ಥಿರಪ್ರಜ್ಞಳಾಗಿ ನಡೆದುಕೊಳ್ಳಲಾರಳು. ಇಂಥವರು ಮತ್ತೊಬ್ಬರನ್ನು ನಡಸುವ ಕೆಲಸವನ್ನು ಕೈಕೊಂಡರೆ, ‘ಅಂಧೇನೈವ ನೀಯಮಾನಾ ಯಥಾಂಧಾಃ’ ಎಂಬಂತಾಗುತ್ತದೆ. ಅವಳು ಎಷ್ಟಾದರೂ ಹೆಂಗಸು, ಚಿಕ್ಕವಯಸ್ಸಿನ ಹೆಂಗಸು; ಭವಾನೀಠಾಕೂರನ ಹಾಗೆ, ಬಹುಶ್ರುತಳಲ್ಲ; ಅವಳ ಗುರುಗಳು ಯಾರೋ, ಏನು ಹೇಳಿಕೊಟ್ಟರೋ, ಅವಳು ಏನು ತಿಳಿದುಕೊಂಡಳೋ, ಎಷ್ಟನ್ನು ಅನುಷ್ಠಾನಕ್ಕೆ ತಂದುಕೊಂಡು ಏನು ಅನುಭವ ತಂದುಕೊಂಡಿದ್ದಳೋ ಗೊತ್ತಿಲ್ಲ; ಅಂತು ಅವಳು ಅಸಾಧಾರಣ ತೇಜಸ್ವಿನಿಯೂ ಬುದ್ಧಿಮತಿಯೂ ತಪಸ್ವಿನಿಯೂ ಆದ ವ್ಯಕ್ತಿಯಾದರೂ ಇನ್ನೂ ಪೂರ್ಣ ಪರಿಪಕ್ವ ಸ್ಥಿತಿಗೆ ಬಂದಂತೆ ಕಾಣುವುದಿಲ್ಲ; ಗಂಗಾಧರಸ್ವಾಮಿಗೆ ಹೋಲಿಸಿದರೆ ಅವಳು ರಜೋಮೂರ್ತಿ; ಗಂಗಾರಾಮನಿಂದ ಸೀತಾರಾಮನವರೆಗೆ ಎಲ್ಲರನ್ನೂ ಬೆರಗುವಡಿಸಿದವಳು, ನಡುಗಿಸಿದವಳು.</p>
		<p>ಅಂತೂ, ಅವಳೇ ಸರಿಯಾಗಿ ತಿಳಿಸಲಿಲ್ಲವೋ, ಶ್ರೀಯೆ ಸರಿಯಾಗಿ ತಿಳಿದುಕೊಳ್ಳಲಿಲ್ಲವೋ, ಗುರುವಿನ ತಪ್ಪಿನಿಂದಲೋ ಶಿಷ್ಯಳ ದೋಷದಿಂದಲೋ, ಅನರ್ಥ ನಡೆಯಿತು. ಅದನ್ನು ಶ್ರೀಯು ಕೊನೆಗೆ ಕೈಮೀರಿದ ಮೇಲೆ ತಿಳಿದುಕೊಂಡಳು. ಸೀತಾರಾಮನನ್ನು ಮತ್ತೆ ಕಂಡಾಗ “ನಾನು ನಿನ್ನ ವಿಷಯದಲಿ ಅಪರಾಧ ಮಾಡಿದ್ದೇನೆಜ; ಇದನ್ನು ನಿನ್ನ ಮತ್ತು ನನ್ನ ಮೃತ್ಯು ಹತ್ತಿರವಾಗಿರುವಾಗ ತಿಳಿದುಕೊಂಡಿದ್ದೇನೆ” ಎಂದು ಅವನ ಕಾಲಮೇಲೆ ಬಿದ್ದು- ವ್ಯಾಘ್ರಾಸನದ ಮೇಲೆ ಒಂದು ಮಾರು ದೂರದಲ್ಲಿ ಮಡಿಯಾಗಿ ಕುಳಿತಿರುತ್ತಿದ್ದವಳು!- ‘ಇಗೋ ನಿನ್ನಪಾದವನ್ನು ಮುಟ್ಟಿ ಹೇಳುತ್ತೇನೆ- ನಾನು ಸಂನ್ಯಾಸಿನಿಯಲ್ಲ; ನನ್ನ ಅಪರಾಧವನ್ನು ಕ್ಷಮಿಸುತ್ತೀಯಾ? ಮತ್ತೆ ನನ್ನನ್ನು ಸ್ವೀಕರಿಸುತ್ತೀಯಾ?’ ಎಂದು ಗಟ್ಟಿಯಾಗಿ ಕೂಗಿಕೇಳುತ್ತಾಳೆ; ಅವನು ‘ನೀನೇ ನನ್ನ ರಾಣಿ!’ ಎನ್ನುತ್ತಾನೆ. ಶ್ರೀಯು ಅವನ ಪದಧೂಳಿಯನ್ನು ಧರಿಸುತ್ತಾಳೆ. ಜಯಂತಿಯು ತನ್ನ ತಪ್ಪಿಗೆ ಪಶ್ಚಾತ್ತಾಪ ಪಟ್ಟಂತೆ, ಒಂದು ಬಗೆಯ ಸಮಾಧಾನದಿಂದ, ಅವರನ್ನು ಆಶೀರ್ವದಿಸುತ್ತಾಳೆ. ಆದರೆ ಆಗ ಮುಸಲ್ಮಾನರು ಜನಶೂನ್ಯವಾದ ಅವನ ಕೋಟೆಗೆ ಮುತ್ತಿಗೆ ಹಾಕಿದ್ದಾರೆ; ಫಿರಂಗಿಯ ಗುಂಡುಗಳು ಮೊರೆಯುತ್ತಿವೆ; ಅವರ ಕೋಲಾಹಲ ಕೇಳುತ್ತಿದೆ; ಅವನು ಅಸಹಾಯನಾಗಿದ್ದಾನೆ; ಆದ್ದರಿಂದ ಅವಳ ಆಶೀರ್ವಾದವು ಸಾಯುವವರ ಬಾಯಿಗೆ ಗಂಗೆಯನ್ನು ಬಿಟ್ಟಂತಾಗಿದೆ! ಗಂಗೆ ಪವಿತ್ರವೇನೋ ಹೌದು! ಆದರೆ ಅದು ಅಮೃತವಲ್ಲ. ಹೋಗುವ ಜೀವವನ್ನು ಉಳಿಸುವುದಿಲ್ಲ.</p>
		<p>ಆಗ ಶ್ರೀ ಜಯಂತಿಯರು ‘ತ್ವಮಾದಿದೇವಃ ಪುರಷಃ ಪುರಾಣಃ’ ‘ನಮೋ ನಮಸ್ತೇಸ್ತು ಸಹಸ್ರಕೃತ್ವಃ’ ಎಂದು ಮುಂತಾಗಿ ಸ್ತೋತ್ರ ಮಾಡಿದರೆಂದೂ, ಹರಿಭಜನೆ ಮಾಡಿದರೆಂದೂ ಅದನ್ನು ಕೇಳಿ ಸೀತಾರಾಮನ ಚಿತ್ತವು ಶುದ್ಧವಾಯಿತೆಂದೂ, ರಾಜಭಕ್ತರಾಗಿದ್ದ ಐವತ್ತು ಜನ ಸಿಪಾಯಿಗಳು ಅನಿರೀಕ್ಷಿತವಾಗಿ ಗುಂಪುಕಟ್ಟಿಕೊಂಡು ಬಂದು ‘ಸೀತಾರಾಮ ಮಹಾರಾಜನಿಗೆ ಜಯವಾಗಲಿ!’ ಎಂದು ಕೂಗಿದರೆಂದೂ ಗ್ರಂಥಕರ್ತನು ಹೇಳುತ್ತಾನೆ. ಅದು ಅವನ ದೈವಭಕ್ತಿ ಪಕ್ಷಪಾತವನ್ನು ತೋರುತ್ತದೆ. ಅಷ್ಟೇ. ಹಿಂದೆ ಆಶ್ಚರ್ಯಕರವಾದ ರೀತಿಯಲ್ಲಿ ನಗರ ಉದ್ಧಾರವಾದಂತೆ, ಈಗ ಯಾವುದೋ ಪವಾಡ ನಡೆದು ನಗರ ಉಳಿಯಲಿಲ್ಲ.</p>
		<p>ಗಂಗಾರಾಮನ ಪಾಪಕ್ಕೆ ಶಿಕ್ಷೆಯಾಯಿತು; ಅವನು ಸತ್ತನು; ಜೀವ ತೆರುವುದು, ಅದರಲ್ಲಿಯೂ ಯೋಧನಿಗೆ, ಶಿಕ್ಷೆಯೆನ್ನಬಹುದೇ? ವೀರಮೃಣ್ಮಯನು ಏಕಾಂಗ ಸಾಹಸವನ್ನು ತೋರಿ ಪ್ರಾಣ ನೀಗಿದನು; ಅದು ಶಿಕ್ಷೆಯೇ? ಏತಕ್ಕೆ ಶಿಕ್ಷೆ? ಸೀತಾರಾಮನೇನೋ ಬದುಕಿಕೊಂಡನು; ಅವನು ಪಾಪ ಮಾಡಿರಲಿಲ್ಲವೇ? ಯಾರ ಪುಣ್ಯವೋ ಯಾವ ಪುಣ್ಯವೋ, ನಂದಾ ಮಕ್ಕಳ ಅದೃಷ್ಟವೋ ಅವನನ್ನು ಉಳಿಸಿತು; ಅವನೇನಾದನೋ ಕಥೆ ಹೇಳುವುದಿಲ್ಲ; ಎಂಥ ಅನಾಮಧೇಯನಾಗಿ ಎಲ್ಲಿದ್ದರೂ ಅವನು ನಂದೆಯೊಡನೆ ಖಂಡಿತವಾಗಿ ಸುಖದಿಂದ ಇದ್ದನೆಂದು ಊಹಿಸಬಹುದು; ಆದರೆ ರಮೆ ಹೋದಳು; ಯಾರನ್ನು ಉಳಿಸಿಕೊಳ್ಳಲು ಹೋಗಿ ಇಷ್ಟೆಲ್ಲಾ ಅನಾಹುತವಾಯಿತೋ ಅಂಥ ಎಳೆಯ ಮಗುವನ್ನು ತಬ್ಬಲಿಯನ್ನಾಗಿ ಮಾಡಿ ಹೋದಳು. ಅವಳ ಯಾವ ತಪ್ಪಿಗೆ? ಅವಳೇನು ದೇವರ ಧ್ಯಾನ ಮಾಡಲಿಲ್ಲವೇ? ಸೀತಾರಾಮನನ್ನು ಪಾರುಮಾಡಿದ ದೇವರು ಅವಳನ್ನು ಏಕೆ ಉಳಿಸಬಾರದಾಗಿತ್ತು? ಇದೊಂದು ಬಿಡಸಲಾರದ ಗೂಢ ಸಮಸ್ಯೆ- ನಿತ್ಯವೂ ನಮ್ಮ ಕಣ್ಣೆದುರಿಗೆ ಕಾಣುತ್ತಿರುವುದು. ಇದು, ಕಥೆಯ ದುರಂತತೆಯ ಒಂದು ಮುಖ. ಅವಳೂ ಶ್ರೀಯೂ- ಪ್ರಾಯಶಃ ಜಯಂತಿಯೂ- ತಮ್ಮ ಸ್ತ್ರೀಬುದ್ಧಿಯಿಂದ ದುರಂತವುಂಟು ಮಾಡಿದರು. ನಂದೆಯೂ ಸ್ತ್ರೀಯಾದರೂ ಅವಳ ಬುದ್ಧಿ ಸಂಸ್ಕೃತವಾದದ್ದು; ಅವಳ ವಿವೇಕ ತಾಳ್ಮೆ ದೂರದರ್ಶಿತ್ವ ದಕ್ಷತೆ ಇವು ಅಸಾಧಾರಣವಾದವು. ಅದಕ್ಕೆ ಅವಳಿಗಿದ್ದ ಪತಿಭಕ್ತಿ, ಅವನ ಶಿಕ್ಷಣ, ಅವಳ ದಿನದಿನದ ಕಾರ್ಯಾನುಭವ ಇವೆಲ್ಲಾ ಕಾರಣ; ಹುಟ್ಟು ಗುಣವೂ ಕಾರಣ; ಅದೇ ಮುಂದೆ ವಿಕಾಸಗೊಳ್ಳುವುದು.</p>
		<p>ಅನಾದಿ ಕಾಲದಿಂದಲೂ ಹೆಂಗಸನ್ನು ಗಂಡಸು ತುಳಿಯುತ್ತಿದ್ದಾನೆ ಎಂದು ಆಕ್ಷೇಪಿಸುವುದು ಇಂದು ರೂಢಿಯಾಗಿದೆ. ಹೆಂಗಸು ಗಂಡಸಿನಿಂದ ದೂರವಾದರೆ ಅವಳು ಸುಖವಾಗಿರಬಲ್ಲಳೇ? ಅದರ ಪರಿಣಾಮವೇನು? ಜಯಂತಿಗೆ ಗಂಡನಿಲ್ಲ; ಶ್ರೀಯು ಗಂಡನಿಂದ ದೂರವಾಗಲು ಪ್ರಯತ್ನಪಟ್ಟಳು. ರಮಾ ನಂದಾ ರಾಣಿಯರಾಗಿದ್ದರು. ಊರಿನ ಅನೇಕ ಸುಂದರಿಯರು ಒಪ್ಪಿಯೋ ಒಪ್ಪದೆಯೋ ಸೀತಾರಾಮನ- ಪರಪುರುಷನ- ಕಾಮಕ್ಕೆ ಆಹುತಿಯಾಗಬೇಕಾಯಿತು. ಹೆಂಗಸಿಗೆ ಈ ಅಸಹಾಯತೆ ಯಾವಾಗಲೂ ಇದ್ದೇ ಇದೆ. ತಪ್ಪಿಸಿಕೊಳ್ಳಬಲ್ಲ ಅವಕಾಶ ಸಾಮರ್ಥ್ಯಗಳಿರುವವಳು, ಬಲಿಯಾದಮೇಲೆ ಮುಯ್ಯಿಯಾದರೂ ತೀರಿಸಿಕೊಳ್ಳಬಲ್ಲ ಅವಕಾಶ ಸಾಮರ್ಥ್ಯಗಳಿರುವವಳು- ವಿಮಲೆಯಂತೆ- ತೀರ ಅಪರೂಪ. ತನ್ನ ರಕ್ಷಣೆಗೆ ಅವಳು ಹಿಡಿಯುವ ಆಯುಧ ಆತ್ಮಹತ್ಯೆ- ಶ್ರೀಯು ಗಂಡ ಹತ್ತಿರ ಬಂದರೆ ವಿಷ ತಿಂದು ಸಾಯುವೆನೆಂದು ಹೆದರಿಸುತ್ತಾಳೆ. ಅವಳಿಗೆ ರಕ್ಷಣೆ ಬೇಕು.- ನ ಸ್ತ್ರೀ ಸ್ವಾತಂತ್ರ್ಯಮರ್ಹತಿ. ಆತ್ಮ ತೇಜಸ್ಸಿನಿಂದಲೂ, ತ್ರಿಶೂಲದಿಂದಲೂ ಎಲ್ಲರನ್ನೂ ಹೆದರಿಸಿದ ಜಯಂತಿಗೂ ನಂದಳ, ಪೌರಸ್ತ್ರೀಯರ, ರಕ್ಷಣೆ ಬೇಕಾಯಿತು. ಅವಳು ಮದುವೆಮಾಡಿಕೊಳ್ಳದೆ, ಗಂಡನಿಲ್ಲದೆ, ಗಂಡಸನ್ನು ಬಿಟ್ಟು, ಸಂಸಾರದೂರಳಾಗಿ ಸಾಧಿಸಿದ್ದೇನು? ಗಂಡಸಿನಿಂದ ಹೆಂಗಸಿಗೂ ಹೆಂಗಸಿನಿಂದ ಗಂಡಸಿಗೂ ಇರುವ ಸುಖವಿದ್ದೇ ಇದೆ. ಅದನ್ನು ಬಿಟ್ಟರೆ ಅಷ್ಟುಮಟ್ಟಿಗೆ ಗಂಡೋ ಹೆಣ್ಣೋ ಆ ಸುಖದಿಂದ ವಂಚಿತವಾದಂತೆಯೇ. ಅದು ಶುದ್ಧ ಸಾತ್ವಿಕ ಪ್ರೇಮವಾಗಿರಬಹುದು. ವೈಷಯಿಕ ಸುಖವಾಗಿರಬಹುದು. “ನಾನು ಈಗ ಹಾಯಾಗಿ ಬೆಂಡಿನಂತೆ ತೇಲಿಕೊಂಡಿದ್ದೇನೆ” ಎಂದರೆ ಅಂಥವಳು ಜೀವನದಲ್ಲಿ ಯಾವ ಸುಖವನ್ನು ನಿರೀಕ್ಷಿಸಬಹುದು? ಜಯಂತಿಯು ‘ಸಮುದ್ರದಲ್ಲಿ ಮುಳುಗುವವರು ಸಾಯುವುದಿಲ್ಲ, ಕೌಶಲವಿದ್ದರೆ ರತ್ನವನ್ನು ತೆಗೆದುಕೊಂಡು ಬರುತ್ತಾರೆ’ ಎಂದು ಶ್ರೀಗೆ ಉತ್ತರ ಕೊಡುತ್ತಾಳೆ. ಆ ಜಯಂತಿಯೂ ಸಂಸಾರ ಸುಖವನ್ನು ಬಿಟ್ಟಂತಾಯಿತೇ ಹೊರತು ಸಂಸಾರವನ್ನು ಬಿಡಲಾಗಲಿಲ್ಲ; ಅದು ಅವಳನ್ನು ಬಿಡಲಿಲ್ಲ. ಶ್ರೀಯೂ ಗಂಗಾಧರಸ್ವಾಮಿಯೂ ಎಲ್ಲಿ ಹೇಗೆ ಗಂಟುಬಿದ್ದರೋ, ಅವರೊಡನೆ ತಂಗಿಯಂತೆ ತಂದೆಯಂತೆ ನಡೆದುಕೊಳ್ಳಬೇಕಾಯಿತು. ಮುಸಲ್ಮಾನ ಕಟುಕನ ಕೈಗೆ ಸೀರೆಯಸೆರಗನ್ನು ಕೊಟ್ಟು, ಸಾವಿರಾರು ಜನರ ಮುಂದೆ ಅವನು ಸೀರೆ ಸೆಳೆಯುತ್ತಿರಲು, ‘ಈ ಹೆಣ್ಣು ಜನ್ಮವನ್ನು ಏಕೆ ಕೊಟ್ಟೆ, ದೇವರೇ!’ ಎಂದು ಗೋಳಾಡಬೇಕಾಯಿತು. ಅವಳಿಗೂ ಪ್ರಪಂಚದ ಸಿಹಿಕಹಿಗಳು ತಪ್ಪಲಿಲ್ಲ. ಗಂಡನಿದ್ದು ಸಂಸಾರಿಯಾಗಿದ್ದರೆ ಈ ಬವಣೆ ಬರುತ್ತಿತ್ತೇ? ವಿಧವೆಯ ಮಾತು ಬೇರೆ, ಅವಳ ಸಮಸ್ಯೆ ಬೇರೆ. ಅಧವೆ ಸಧವೆಯರ ಸಮಸ್ಯೆಯೇನು? ನಂದಾ ರಮಾ ರಾಣಿಯರಾಗಿದ್ದರು. ಅವರಿಗೇನು ಕಡಮೆಯಾಗಿತ್ತು? ಅಜ್ಞಾನದಿಂದ, ಅವಿವೇಕದಿಂದ, ಮೂರ್ಖತನದಿಂದ, ಮೊಂಡತನದಿಂದ, ಹೆಂಗಸು ಗಂಡಸಿಗೆ ಮುಳ್ಳಾಗಬಲ್ಲಳು. ಅರಿವಿನಿಂದ ಅನುಭವದಿಂದ ವಿವೇಕದಿಂದ ಸಹಕಾರದಿಂದ ಸಹಧರ್ಮಿಣಿಯಾಗಬಲ್ಲಳು, ಸೌಖ್ಯವನ್ನು ಕೊಡಬಲ್ಲಳು ಕೊಳ್ಳಬಲ್ಲಳು. ನಂದಾ ಅಂಥವಳು. ಒಂದು ದಿನವೂ ಅವಳು ಗಂಡನ ಮೇಲೆ ಕೋಪಿಸಿಕೊಂಡವಳಲ್ಲ. ಸೀತಾರಾಮನು ಊರನ್ನು ಬಿಟ್ಟು ಹೋದಾಗ ಅವಳಿಗೆ ಅಂತಃಪುರದ- ಅರಮನೆಯ- ಮೇಲಣ ಭಾರವನ್ನು ವಹಿಸಿ ಹೋಗಿದ್ದನು. ಅವಳು ಸಾಮರ್ಥ್ಯದಿಂದ ನಿರ್ವಹಿಸಿದಳು. ಆದರೆ ರಮೆ? ತಿಳಿದವಳಲ್ಲ, ತಿಳಿಯದವಳಲ್ಲ; ಭಯಕ್ಕೆ ಬಲಿಯಾಗಿ ರಾಜ್ಯವನ್ನು ಮುಸಲ್ಮಾನರಿಗೆ ಅನಾಯಾಸವಾಗಿ ಕೊಟ್ಟುಬಿಡು ಎಂದು ಹಟಹಿಡಿದರೆ, ಅತ್ತರೆ, ಕರೆದರೆ, ಯಾವ ಶೂರ ಗಂಡ, ರಾಜ, ಒಪ್ಪಿಯಾನು? ಶತ್ರುವಿಗೆ ಶರಣಾಗತನಾದರೆ ಎಂಥ ಬಲಿಯೂ ಪಾತಾಳಕ್ಕೆ ಹೋಗಬೇಕು! ಅಂಥದರಲ್ಲಿ ಹಿಂದೂರಾಜ್ಯ ಸಂಸ್ಥಾಪನೆ ಮಾಡಬೇಕೆಂದು ಹೊರಟಿದ್ದ ಸೀತಾರಾಮನು ಒಪ್ಪಿಯಾನೇ? ಅವನು ಅವಳ ಮಾತನ್ನು ಕಿವಿಯ ಮೇಲೆ ಹಾಕಿಕೊಳ್ಳದಿದ್ದರೆ ಗಂಡ ಉದಾಸೀನನಾದನೆಂದು ದೂರಬಹುದೋ? ಸ್ವತಂತ್ರವಾಗಿ ವರ್ತಿಸಿ, “ಸ್ತ್ರೀಬುದ್ಧಿ” ಯನ್ನು ಉಪಯೋಗಿಸಿ ಆತ್ಮರಕ್ಷಣೆ ಪುತ್ರರಕ್ಷಣೆ ಮಾಡಿಕೊಳ್ಳುತ್ತೇನೆಂದು ಹೋಗಿ ಅನಿರೀಕ್ಷಿತವಾಗಿ ಏನು ಆಭಾಸಗಳು ನಡೆದುವು! ಸಂಸಾರದಲ್ಲಿ ನಂದಳಂಥ ಹೆಂಡತಿಯಿದ್ದು ಸಹಕರಿಸಿದರೆ ಗಂಡನಿಗೇನು ಕೊರತೆ, ಹೆಂಡತಿಗೇನು ಕೊರತೆ? ಶ್ರೀಗೆ ಮದುವೆಯಾದ ಗಂಡನಿರುವಾಗ ಯಾವ ಸೀಮೆಯ ಸಂನ್ಯಾಸ? ಇಪ್ಪತ್ತೈದು ಮುವ್ವತ್ತೈದು ವರ್ಷ ಕಟ್ಟುನಿಟ್ಟಾದ ಜೀವನವನ್ನು ಜೀವಿಸಿ ದಿವ್ಯ ಸುಂದರಿಯಾಗಿ ಬೆಳೆದಿದ್ದವಳು ಗಂಡನಿಗೆ ಅಸಿಧಾರಾ ವ್ರತವನ್ನು ಆಚರಣೆ ಮಾಡಿಸುವುದಕ್ಕಿಂತ ಅವನ ಮಾತು ಕೇಳಿ ಅವನೊಡನೆ ಸಂಸಾರ ಮಾಡಿಕೊಂಡಿದ್ದರೆ, ಅವನಿಗೆ ವಿವೇಕವಿರುತ್ತಿತ್ತೋ ಏನೋ! ಊರಿನ ಎಷ್ಟೋ ಸಂಸಾರಗಳಾದರೂ ಮಾನದಿಂದ ಉಳಿಯುತ್ತಿದ್ದುವು. ಅವಳನ್ನು ಮದುವೆಯಾದ ಎಷ್ಟುಕಾಲದ ಮೇಲೆ ಸೀತಾರಾಮನು ಅವಳನ್ನು ಬಿಟ್ಟನೋ, ಒಂದೆರಡು ದಿನವಾದರೂ ಅವಳೊಡನೆ ಸಂಸಾರಮಾಡಿದ್ದನೋ ಇಲ್ಲವೋ ತಿಳಿಯದು. ಒಂದೇ ಒಂದು ರಾತ್ರಿ ಗಂಡನೊಡನಿದ್ದ ಪ್ರಫುಲ್ಲೆಯು ಸಂಸಾರದಿಂದ ವಿಮುಖಳಾಗದೆ ಹೋದಳು. ಸೀತಾರಾಮನು ನಂದಳಲ್ಲಿ, ರಮೆಯಲ್ಲಿ, ತನ್ನ ಮನಸ್ಸು ಬೇಸತ್ತು ವೆಗಟಾಗಿ ಹೋಗುವಷ್ಟು ಸುಖ ಪಡಬಹುದಾಗಿತ್ತು; ಶ್ರೀಯನ್ನು ಅಷ್ಟು ಕೈಕಾಲು ಕಟ್ಟಿಕೊಂಡು ಅವಳ ಮುಂದೆ ಕೂತು ತಪಸ್ಸು ಮಾಡಬೇಕಾದದ್ದೇನಿತ್ತು? ಅದೇ ಮೋಹ! ಮನಸ್ಸು ಅನೇಕವೇಳೆ ಮಕ್ಕಳಂತೆ ಮೊಂಡಾಟ ಮಾಡುತ್ತದೆ; ತಾನು ಕೇಳಿದ್ದೇ ಬೇಕು. ಅದಕ್ಕಾಗಿ ಅವು ಏಟು ತಿನ್ನಬೇಕಾಗುತ್ತದೆ. ಶ್ರೀಯು ಸುಂದರಿಯೇ ಹೌದು; ನಂದಳೂ ಸುಂದರಿ, ರಮೆಯೂ ಸುಂದರಿ- ನಯನ ತಾರೆಯಂತಲ್ಲ. ಆದರೆ ಈಗ ಸೀತಾರಾಮನಿಗೆ ಬೇಕಾದದ್ದು ಹೆಂಗಸಲ್ಲ, ಸೌಂದರ್ಯವಲ್ಲ, ವಿಷಯ ಸುಖವಲ್ಲ, ಸ್ತ್ರೀ ಸಹವಾಸವಲ್ಲ- ಶ್ರೀ. ಅವನು ಅವಳಿಗಾಗಿ ತನ್ನ ವಿವೇಕವನ್ನು ಕಳೆದುಕೊಂಡನು. ನಂದಳು ಲಕ್ಷ್ಮಿ, ಅವಳು ವೈಕುಂಠಕ್ಕೆ ಸರಿ, ನನಗೆ ಬೇಕಾದದ್ದು ಈಗ ಸಿಂಹವಾಹಿನಿ; ಅವಳು “ಶ್ರೀ” ಎಂದುಕೊಂಡನು. ಸಿಂಹವಾಹಿನಿಯ ಅಗತ್ಯವೇ ಏನಿತ್ತು? ಸಿಂಹಗಳು, ಸಿಂಹವಾಹನರು ಅವನ ಪರಿವಾರದಲ್ಲಿ ಬೇಕಾದಷ್ಟು ಜನರಿದ್ದರು. ಅವರಿಂದ ಅವನು ರಾಜ್ಯ ಕಟ್ಟಿದ್ದನೇ ಹೊರತು ಶ್ರೀಯಿಂದ ಅಲ್ಲ. ಅದು ಅವನ ಮೋಹ- “ಸಂಮೋಹ.” ಶ್ರೀಯನ್ನು ಎಷ್ಟೋ ವರ್ಷಗಳಿಂದ ನೋಡಿರಲಿಲ್ಲ- ಅವಳಮೇಲೆ ‘ಕಾಮ’ ಹುಟ್ಟಿರಲಿಲ್ಲ. ಅವಳನ್ನು ನೋಡುತ್ತ ನೋಡುತ್ತ ಆಸೆಯುಂಟಾಯಿತು -ಸಂಗಾತ್​ ಸಂಜಾಯತೇ ಕಾಮಃ. ಮದುವೆಯ ನಂತರ ಅವಳನ್ನು ಬಿಟ್ಟು, ಒಬ್ಬಳ ಮೇಲೆ ಇನ್ನೊಬ್ಬಳಂತೆ ದಿವ್ಯಸುಂದರಿಯರನ್ನು ಮದುವೆಯಾದ ಮೇಲೂ ಅಷ್ಟೆ, ಭೂಷಣಾದಲ್ಲಿ ದಂಗೆ ನಡೆದು ಅವಳು ಹೊರಟು ಹೋದಮೇಲೂ ಅಷ್ಟೆ, ಅವನು ಅವಳನ್ನು ರಾಜ್ಯವ್ಯವಹಾರದಲ್ಲಿ ಪ್ರಯತ್ನ ಪುರಸ್ಸರವಾಗಿ ಮರೆತನು. ಅವಳನ್ನು ಮತ್ತೆ ಕಂಡಾಗ ಸುಪ್ತ ಚಾಪಲ್ಯವು, ಪ್ರಯತ್ನಪೂರ್ವಕವಾಗಿ ಅದುಮಿಟ್ಟಿದ್ದ ದೌರ್ಬಲ್ಯವು, ಮತ್ತೆ ತಲೆಯೆತ್ತಿತ್ತು. ಅವಳು, ಪ್ರಾಯಶಃ ತನ್ನ ದೌರ್ಬಲ್ಯದಿಂದಲೂ, “ಚಿತ್ತವಿಶ್ರಾಮ” ದಲ್ಲಿ ಇರಲು ಒಪ್ಪಿದಾಗ ಅವಳ ಸಂತತ ಸಹವಾಸದಿಂದ, “ಸಂಗ” ದಿಂದ, “ಕಾಮ” ವು ಕೆರಳಿತು. ಹಸಿದವನ ಮುಂದೆ ಔತನದ ಎಡೆಯನ್ನು ಇಟ್ಟು ಕೈಹಾಕಲೂ ಅಡ್ಡಿಪಡಿಸಿದಂತೆ ಅವನನ್ನು- ಎಷ್ಟು ತಿಂಗಳ ಕಾಲವೋ, ವರ್ಷಕಾಲವೋ- ದೂರವಿರಿಸಿದಾಗ ‘ಕಾಮ’ ದಿಂದ ‘ಕ್ರೋಧ’ ಉಂಟಾಗದಿದ್ದದ್ದು ಆಶ್ಚರ್ಯ. ಅದು ಅವಳು ತಪ್ಪಿಸಿಕೊಂಡು ಹೋದ ಮೇಲೆ ರಭಸದಿಂದ ಮೇಲಕ್ಕೆ ಸಿಡಿಯಿತು. ಅವಳಿಲ್ಲದ್ದರಿಂದ ಗಾಳಿಗುದ್ದಿ ಕೈ ನೋಯಿಸಿಕೊಂಡ ಹಾಗಾಯಿತು. ಅವಳ ಮೇಲಣ ಕೋಪ ಬೀದಿವರಿದು, ಅರಸನು ಅಸುರನಾಗಿ ಪರನಾರಿಯರ ಮೇಲೆಲ್ಲಾ ಕೈಮಾಡುವಂತಾಯಿತು. ಜಯಂತಿಯ ಮೇಲೆ ಯೋಚಿಸಲೂ ಆರದಂಥ ರೀತಿಯಲ್ಲಿ ಕ್ರೂರವರ್ತನೆಯನ್ನು ನಡಸುವಂತಾಯಿತು. ಗಂಡನುಳ್ಳ ಗರತಿ, ಇಪ್ಪತ್ತೈದು ವರ್ಷದ ಯುವತಿ, ಸುಂದರಿ, ಹಗಲೂ ಇರುಳೂ ಯುವಕನಾದ ಗಂಡನಮುಂದೆ ವ್ಯಾಘ್ರಾಸನದ ಮೇಲೆ ಏಕಾಕಿನಿಯಾಗಿ ಮಿಟಮಿಟನೆ ನೋಡುತ್ತ ದೂರದಲ್ಲಿ ಕುಳಿತು ಸಂವಾದ ನಡಸುವುದು ಅದೆಂಥ ಸಂನ್ಯಾಸ? ಅವಳೇನು ಮನುಷ್ಯಳೋ ‘ಮಣ್ಣಿನ ವಿಗ್ರಹ’ ವೋ? ಅವಳಿಗೇನು ಹತ್ತೆಂಟು ಮಕ್ಕಳಾಗಿಲ್ಲ, ಗಂಡನೋ ತಾನೋ ರೋಗಿಯಾಗಿಲ್ಲ, ಉಪವಾಸ ವನವಾಸ ಮಾಡುತ್ತಿಲ್ಲ. ಗಂಡನ ಸಮ್ಮತಿ ಇಲ್ಲದೆ ಯಾವ ವ್ರತವೂ ಸಲ್ಲದೆಂದು ಹೇಳುತ್ತಾರೆ; ಇನ್ನು ಸಂನ್ಯಾಸಕ್ಕೆ ಕೇಳಬೇಕೇ? ಎಷ್ಟೆಷ್ಟೋ ವ್ರತ ಉದ್ಯಾಪನೆ ಉಪವಾಸ ವನವಾಸಗಳನ್ನು ಮಾಡಿ ವೈರಾಗ್ಯ ಜೀವನವನ್ನು ಜೀವಿಸುತ್ತಿದ್ದವರಿಗೂ ಮನಸ್ಸು ಸಡಿಲವಾಗಿ, ಮೈ ಒಲಿದು, ಅಪರ ವಯಸ್ಸಿನಲ್ಲಿ ಮಕ್ಕಳಾದದ್ದುಂಟು. ಗಂಡನೂ ಸಂನ್ಯಾಸ ತೆಗೆದುಕೊಳ್ಳಬೇಕಾದರೆ ಹೆಂಡತಿಯ ಸಮ್ಮತಿ ಬೇಕು. ಶ್ರೀಗೆ ಇದ್ದ ಅಸಾಧಾರಣ ಆತ್ಮಸಂಯಮಕ್ಕೆ ಕಾರಣ ತಾನು ಅವನೊಡನೆ ಸಂಸಾರ ಮಾಡಿಕೊಂಡಿದ್ದರೆ ಎಲ್ಲಿ ಅಮಂಗಳವಾಗಿ ಬಿಡುವುದೋ ಎಂಬ ಹೆದರಿಕೆ ಇರಬಹುದು; ಅದೂ ಅತಿ ಮಾನುಷವಾದದ್ದೇ. ತಿಳಿದೂ ತಿಳಿದೂ ಅಂಥ ಸಂದರ್ಭದಲ್ಲಿ ಮಾದ್ರಿಯು ಪಾಂಡುವಿನ ಮರಣಕ್ಕೆ ಕಾರಣಳಾಗಲಿಲ್ಲವೇ? ಜ್ಯೋತಿಷ ನಿಜವಾಗುವುದಾದರೆ, ವಿಧಿ ತನ್ನ ಗುರಿಯನ್ನು ತಾನು ಸಾಧಿಸಿದರೆ, ಅದನ್ನು ಯಾರು ತಡೆಯುವುದಕ್ಕಾಗುತ್ತದೆ? ಅವನನ್ನು ಮುಟ್ಟದಿದ್ದ ಮಾತ್ರಕ್ಕೆ ಅವರು ಪರಸ್ಪರ “ಪ್ರಿಯ” ರಾಗುವುದು ತಪ್ಪಿತೇ? ಜೋಯಿಸನು ಹೇಳಿದ್ದದ್ದು ಸೀತಾರಾಮನು ಇನ್ನೊಂದು ಮದುವೆ ಮಾಡಿಕೊಂಡರೆ ಆ ದೋಷ ಪರಿಹಾರವಾಗುವುದೆಂದು. ಅದು ಆದದ್ದೂ ಹಾಗೇ. ಕೊನೆಯಲ್ಲಿ “ಪ್ರಿಯ” ತನ ಸೀತಾರಾಮನಿಂದ ಮತ್ತಾರ ತಲೆಯ ಮೇಲಕ್ಕೋ ಹೋಯಿತು. ಪ್ರಾಯಶಃ, ಗಂಗಾಧರಸ್ವಾಮಿ ಹೇಳಿದಂತೆ, ಅವಳಿಗೆ ರಾಣಿಯಾಗಿ ಬಾಳುವ ಯೋಗವಿರಲಿಲ್ಲ. ಬೇಡ; ಚಿತ್ತ ವಿಶ್ರಾಮದಲ್ಲಿಯೇ ಸೀತಾರಾಮನ ಹೆಂಡತಿಯಾಗಿರ ಬಹುದಾಗಿತ್ತು. ಜ್ಯೋತಿಷದ ಗೊಂದಲದ ಜೊತೆಗೆ, ತಾನು ಸಂನ್ಯಾಸಿಯಾಗಿದ್ದೇನಲ್ಲಾ ಸಂಸಾರ ಮಾಡುವುದು ಹೇಗೆ, ಸಂನ್ಯಾಸಕ್ಕೆ ಅಭ್ಯಾಸವಾಗಿರುವ ದೇಹವನ್ನು ವಿಷಯ ಜೀವನಕ್ಕೆ ಹೊಂದಿಸುವುದು ಹೇಗೆ, ಸಂನ್ಯಾಸಕ್ಕೆ ಆಗಿರುವ ಶಿಕ್ಷಣ ಸಂಸಾರದಲ್ಲಿ ಆಗಿಲ್ಲವಲ್ಲಾ ಎಂಬ ಸಂಕೋಚವೂ ಸೇರಿದುವು.- ಸಂಶಯಾತ್ಮಾ ವಿನಶ್ಯತಿ!</p>
		<p>ಅದಕ್ಕೆ ಅವಳ ಸ್ತ್ರೀ ಸ್ವಭಾವದ ಮನಶ್ಶಕ್ತಿಯೂ- ದಾರ್ಢ್ಯವೆನ್ನಿ, ಒರಟುತನವೆನ್ನಿ, ಮೂರ್ಖತನವೆನ್ನಿ- ಒಂದುಕಾರಣ. ಹೆಂಗಸು ಮನಸ್ಸನ್ನು ಕಲ್ಲುಮಾಡಿಕೊಂಡು ಒಂದು ನಿರ್ಧಾರಕ್ಕೆ ಬಂದುಬಿಟ್ಟರೆ ಬ್ರಹ್ಮನ ಕೈಯಲ್ಲೂ ಅದನ್ನು ಕದಲಿಸುವುದಕ್ಕಾಗುವುದಿಲ್ಲ. ಪ್ರಪಂಚದ ಎಲ್ಲಾ ಸಾಹಿತ್ಯ, ಚರಿತ್ರೆ, ಪುರಾಣಗಳಲ್ಲಿಯೂ ಗಂಡಸಿನ ಮನೋದೌರ್ಬಲ್ಯ ಹೆಂಗಸಿನ ಮನೋದಾರ್ಢ್ಯಗಳೇ ಚಿತ್ರಿತವಾಗಿವೆ. ‘ಅಗ್ನಿಕುಂಡಸಮಾ ನಾರೀ ಘೃತಕುಂಬ ಸಮೋ ನರಃ’ ಎಂಬ ಹೇಳಿಕೆ ಒಂದಕ್ಕಿಂತ ಹೆಚ್ಚು ಅರ್ಥಗಳಲ್ಲಿ ನಿಜ. ರಮೆಯಂಥ ಭೀರು ಸ್ವಭಾವದ ಹೆಂಗಸಿನ ಅಸಹಾಯತೆಯ ಹಿಂದೂ ಈ ದಾರ್ಢ್ಯವಿದೆ. ಅವಳು ಹಿಡಿದ ಹಟ ಬಿಡಳು. ಸೀತಾರಾಮನೊಡನೆ ವಾದಿಸುವಾಗಲೂ ಅಷ್ಟೇ, ಗಂಗಾರಾಮನನ್ನು ಕರಸುವಾಗಲೂ ಅಷ್ಟೇ, ಬಿಟ್ಟಮೇಲೂ ಅಷ್ಟೇ, ಔಷಧ ಅನ್ನ ನೀರುಗಳನ್ನು ತೊರೆದಾಗಲೂ ಅಷ್ಟೇ. ಹೆಂಗಸಿನ ಮನಸ್ಸು ಪಟ್ಟೆಯ ನೂಲಿನಂತೆ ನಯ, ನುಣುಪು; ಆದರೆ ಅಷ್ಟೇ ಗಟ್ಟಿ; ಅದರಲ್ಲಿ ಗಂಟು ಬಿದ್ದಿತೆಂದರೆ ಬಿಚ್ಚುವುದಕ್ಕಾಗುವುದಿಲ್ಲ, ಕೀಳುವುದಕ್ಕಾಗುವುದಿಲ್ಲ.</p>
		<p>ಶ್ರೀಯು ಓದಿದವಳಲ್ಲ; ತಂದೆಯು ಮೊದಲೇ ಹೋಗಿದ್ದನು; ತಾಯಿಯೂ ವಿದ್ಯಾವತಿಯಾಗಿ ಕಾಣುವುದಿಲ್ಲ; ಅದು ಹಿಂದಿನ ಕಾಲ; ಅವಳಿಂದಲೂ ಅವಳು ಏನೂ ಕಲಿತಳೆಂದು ಹೇಳಿಲ್ಲ; ಅವಳು ಗಂಡನೊಡನೆಯಾಗಲಿ ಅತ್ತೆಮಾವಂದಿರೊಡನೆಯಾಗಲಿ ಸಂಸಾರ ಮಾಡಲಿಲ್ಲ; ಮನೆಯಲ್ಲಿ ತಾಯಿ ಅಣ್ಣ ಹೊರತು ಯಾರೂ ಇಲ್ಲ; ಆದ್ದರಿಂದ ಹೆಚ್ಚಿನ ಪ್ರಾಪಂಚಿಕ ಅನುಭವವಿಲ್ಲದವಳು. ಗೋಷಾ ಬೇರೆ. ಪ್ರಫುಲ್ಲೆಯೂ ಇಂಥವಳೇ; ಆದರೆ ಅವಳು ದಕ್ಷನಾದ ಗುರುವಿನ ಕೈಗೆ ಸಿಕ್ಕಿದಳು- ಹತ್ತು ವರ್ಷ ಶಿಕ್ಷಣ ಪಡೆದಳು; ಕಷ್ಟಸುಖಗಳಲ್ಲಿ ನುರಿತಳು; ರಾಣಿಗಿರಿ ದಾಸಿಗಿರಿ ಎರಡಕ್ಕೂ ಸಿದ್ಧಳಾದಳು; - ಯೋಗ್ಯತೆ ಸಂಪಾದಿಸಿದಳು; ಆದರೂ ಅವಳ ಮನಸ್ಸು ಮನೆಯಕಡೆಗೆ, ಪ್ರವೃತ್ತಿ ಸಂಸಾರದ ಕಡೆಗೆ. ಶ್ರೀಯು ಅಷ್ಟು ಧೈರ್ಯಸ್ಥೈರ್ಯವುಳ್ಳವಳಾಗಲಿ, ಬುದ್ಧಿಯುಳ್ಳವಳಾಗಲಿ ಇರುವಂತೆ ತೋರುವುದಿಲ್ಲ. ಅವಳು ಜಯಂತಿಯಿಂದ ಐದಾರುವರ್ಷ ಶಿಕ್ಷಣಪಡೆದಳು. ಆದರೆ ಆ ಶಿಕ್ಷಣದ ಸ್ವರೂಪವೇನು, ಅದು ಅವಳ ಮೇಲೆ ಏನು ಸಂಸ್ಕಾರ ಪರಿಣಾಮಗಳನ್ನುಂಟು ಮಾಡಿತು, ಎಂಬುದರ ವಿವರಗಳಿಲ್ಲ. ಕರ್ಮ, ಸಂನ್ಯಾಸ, ಇವುಗಳನ್ನು ಜಯಂತಿಯು ಬೋಧಿಸಿ ಚರ್ಚಿಸಿರುವಂತಿದೆ. ಆದರೆ ಅವಳಿಗೆ ಅದಕ್ಕೆ ಏನು ಅರ್ಹತೆಯಿತ್ತೋ, ಅದನ್ನು ಹೇಗೆ ಯಾರಿಂದ ಪಡೆದಳೋ ಗೊತ್ತಿಲ್ಲ; ಅವಳು ಚಿಕ್ಕವಯಸ್ಸಿನವಳು.</p>
		<p>ಹೀಗೆ, ಯಾರೋ ಹೇಳಿದ್ದನ್ನು ಏನೋ ತಿಳಿದುಕೊಂಡು ಹೇಗೋ ನಡೆದರೆ ಎಡವಟ್ಟಾಗುತ್ತದೆ. ಅದರ ಜೊತೆಗೆ ಅಜ್ಞತೆ ಅನನುಭವ ಮೊರಡುತನಗಳು ಸೇರಿದರೆ ಅನಾಹುತವಾಗುತ್ತದೆ. ಅದು ರಾಜನಲ್ಲೋ ರಾಣಿಯಲ್ಲೋ ಆದರೆ ರಾಜ್ಯನಾಶ; ಸಾಮಾನ್ಯ ಗಂಡಸಿನಲ್ಲಿಯೋ ಹೆಂಗಸಿನಲ್ಲಿಯೋ ಆದರೆ ಸಂಸಾರ ಹಾಳು. ವಿದ್ಯಾರ್ಥಿಗಳಲ್ಲಾದರೆ ವಿದ್ಯೆಗೆ ಹಾನಿ, ಭವಿಷ್ಯಕ್ಕೆ ಕೇಡು. ಕಾರ್ಯದಲ್ಲಿ ಪ್ರವರ್ತಿಸಿದ ಹೊರತು ಯಾರ ಸಾಮರ್ಥ್ಯವೆಷ್ಟು, ಎಂಥದು, ಎಂದು ಗೊತ್ತಾಗುವುದಿಲ್ಲ. ಶ್ರೀಯು ಗಂಡನ ಇಷ್ಟದಂತೆ ಸಂಸಾರವನ್ನು ಪ್ರವೇಶಿಸಿದ್ದರೆ ಅವಳು ಮಿಕ್ಕ ಇಬ್ಬರು ರಾಣಿಯರಿಗಿಂತ ಮೇಲೆನ್ನಿಸಿಕೊಳ್ಳುತ್ತಿದ್ದಳೋ ಏನೋ! ತನಗೆ ಸಂಸಾರದ ಅನುಭವ, ರಾಣಿಗಿರಿಯ ಅನುಭವ, ಇಲ್ಲ ಎಂದು ಅವಳೂ ಆತ್ಮವಂಚನೆ ಮಾಡಿಕೊಂಡಳೆಂದು ತೋರುತ್ತದೆ. ಇನ್ನೂ ಚಿಕ್ಕವಯಸ್ಸಿನಲ್ಲಿಯೇ ಅವಳು ತಾಯಿಗೆ ಸಹಾಯಕಳಾಗಿದ್ದು, ಅವಳು ಹಾಸಿಗೆ ಹತ್ತಿ ಮಲಗಿದಾಗ ಸಂಸಾರ ನಡಸಿ, ಅಣ್ಣ ಪ್ರಾಣಾಪಾಯಕ್ಕೆ ಸಿಕ್ಕಿದಾಗ ಉಪಾಯವನ್ನು ಯೋಚಿಸಿ ಸೀತಾರಾಮನ ಭರವಸೆ ಸಹಾಯಗಳನ್ನು ಪಡೆಯಲಿಲ್ಲವೇ? ಅವನಿಗೂ ಮೆಚ್ಚುಗೆಯಾಗುವ ಹಾಗೆ ಸಾವಿರಾರುಮಂದಿಯ ನೆರವಿಯಲ್ಲಿ ಮರದ ಮೇಲೆ ಹತ್ತಿನಿಂತು ಸೇನಾನಿಗಿಂತ ಹೆಚ್ಚಾಗಿ ಯೋಧರನ್ನು ಉತ್ತೇಜನಗೊಳಿಸಲಿಲ್ಲವೇ? ಅವಳ ಆ ರಜೋಗುಣವು ನಂದೆಯಲ್ಲಿಯೂ ಕಂಡುಬರುವುದಿಲ್ಲ, ರಮೆಯಲ್ಲಂತೂ ಇಲ್ಲವೇ ಇಲ್ಲ. ಗಂಡನಿಗಿಂತ ಹೆಂಡತಿಗೆ ಪ್ರಿಯರು, ಹಿತವರು, ಮತ್ತಾರಿದ್ದಾರು? ಅದರಲ್ಲಿಯೂ ಶ್ರೀಯಂಥ ಅನಾಥಳಿಗೆ? ಅವನು ಒಂದುಪಕ್ಷ ಅವಿವೇಕಿಯಾಗಿದ್ದರೂ ದುರ್ಮಾರ್ಗಿಯಾಗಿದ್ದರೂ ಅವಳ ವಿವೇಕದಿಂದ ಬುದ್ಧಿಯಿಂದ ವಿವೇಕಕ್ಕೂ ಸನ್ಮಾರ್ಗಕ್ಕೂ ತಿರುಗುವ ಸಂಭವವುಂಟು. ಅಂಥದರಲ್ಲಿ ವಿಧರ್ಮಿಗಳಾದ ಶತ್ರುಗಳ ಮಧ್ಯೆ ಗರಿಗಟ್ಟಿಕೊಂಡು ರಾಜನಾಗಿ ಸಮ್ರಾಟನಿಂದ ಸಾಮಾನ್ಯನವರೆಗೆ ಎಲ್ಲರಿಗೂ ಪ್ರೀತಿ ಗೌರವ ಪಾತ್ರನಾಗಿದ್ದ ಗಂಡನಿಗೆ ಸೋತುಹೋಗಿದ್ದರೆ ತಪ್ಪಾಗುತ್ತಿದ್ದಿತೇ? ತಪ್ಪಾಗಿದ್ದರೆ ತಿದ್ದಿಕೊಳ್ಳುವುದು ಕಷ್ಟವಾಗಿತ್ತೋ? ‘ಧರ್ಮಶಾಸ್ತ್ರಂ ಪ್ರಮಾಣಂ ಚೇತ್​ ಕುಂಭೀಪಾಕೇ ಭವಿಷ್ಯತಿ (ಸಂಗಮಃ)’ ಎಂದು ಒಬ್ಬ ಪತಿತ ಸಂನ್ಯಾಸಿ ತನ್ನ ಪತನಕ್ಕೆ ಕಾರಣಳಾದ ಒಬ್ಬ ವಿಧವೆಗೆ ಹೇಳಿದಂತೆ ಒಂದು ಕಥೆ ಇದೆ. ಅಂಥ ಸಂದರ್ಭವೇನೂ ಇಲ್ಲಿ ಇರಲಿಲ್ಲ. ಗಾರ್ಹಸ್ಥ್ಯದಲ್ಲಿ ಸಂನ್ಯಾಸವಿಲ್ಲವೆ? ಸಂಸಾರಿಯಾದ ಪ್ರಫುಲ್ಲೆಗಿಂತ ಹೆಚ್ಚಿನ ಸಂನ್ಯಾಸಿಯುಂಟೇ? ಸಂನ್ಯಾಸವು ಗಾರ್ಹಸ್ಥ್ಯ, ವಾನಪ್ರಸ್ಥಗಳಾದ ಮೇಲೇ ಕ್ರಮ ಪ್ರಾಪ್ತವಾಗುವುದು. ಆ ಸಂನ್ಯಾಸವೇ ದೃಢವಾಗಿರುವುದು, ಅನಪಾಯಿಯಾಗಿರುವುದು.</p>
		<p>ಶ್ರೀಯನ್ನು ದೂಷಿಸಿ ಪ್ರಯೋಜನವಿಲ್ಲ; ಅವಳು ಸೀತಾರಾಮನನ್ನು ಪೀಡಿಸಬೇಕೆಂದು ಹಾಗೆ ನಡೆದುಕೊಳ್ಳಲಿಲ್ಲ; ಅವಳಲ್ಲಿ ಅಂತಹ ನೀಚ ದುಷ್ಟ ಉದ್ದೇಶಗಳೇನೂ ಇರಲಿಲ್ಲ. ತಾನು ಸಂನ್ಯಾಸಿನಿಯಾಗಿ ಹಿರಿಯ ಧ್ಯೇಯವನ್ನು ಅವಲಂಬಿಸಿ ನಡೆದು ಸತ್ಫಲವನ್ನು ಪಡೆಯುತ್ತೇನೆಂದೇ ಹಾಗೆ ನಡೆದುಕೊಂಡಳು. ಅವಳ ಭ್ರಾಂತಿಯಿಂದಲೂ ಅವಿವೇಕದಿಂದಲೂ ಸೀತಾರಾಮನ ದೌರ್ಬಲ್ಯದಿಂದಲೂ ಒಂದು ದೊಡ್ಡ ದುರಂತ ನಡೆಯಿತು. ಅವರ ಕೊನೆಯನ್ನು ಈ ಕತೆಯಲ್ಲಿ ಗ್ರಂಥಕರ್ತನು ಹೇಳಿಲ್ಲ; ಅದು ಶುಭವಾಗಿದ್ದರೆ ಹೇಳುತ್ತಿದ್ದನೆಂದು ತೋರುತ್ತದೆ; ದೇವೀಚೌಧುರಾಣಿಯಲ್ಲಿ ಹೇಳಿದ್ದಾನೆ; ವಿಷವೃಕ್ಷದಲ್ಲಿ ಕುಂದೆಯ ಮತ್ತು ಹೀರೆ-ದೇವೇಂದ್ರರ ದುರಂತಾಧ್ಯಾಯಗಳು ನಡೆದು ಹೋದ ಮೇಲೆ ನಗೇಂದ್ರ ಸೂರ್ಯಮುಖಿಯರು ಸುಖವಾಗಿದ್ದರೆಂದು ಊಹಿಸಬಹುದು. ಇಲ್ಲಿ? ಕಷ್ಟಪಟ್ಟು ಕಟ್ಟಿದ್ದ ರಾಜ್ಯವು, ಶ್ರೀಯೂ ರಮೆಯೂ ಮೂಲಕಾರಣರಾಗಿ, ಹಾಳಾಯಿತು. ಮತ್ತೆ ಅದರ ಉದ್ಧಾರವೆಲ್ಲಿ? ಸೀತಾರಾಮನಿಗೆ ವಿವೇಕ ಬಂತೇ, ಶಾಂತಿ ಬಂತೇ? ಶ್ರೀಗೆ ನೈಷ್ಕರ್ಮ್ಯ ಸಿದ್ಧಿಸಿತೇ, ಶಾಂತಿ ಬಂತೇ?- ಕಾಣೆವು. ನಂದೆ ಅವನನ್ನು ತನ್ನ ವಿವೇಕದಿಂದ ಆದಷ್ಟು ಸುಖಶಾಂತಿಗಳಲ್ಲಿಟ್ಟಿರಬಹುದಾದದ್ದು ಸಂಭವವಾಗಿ ಕಾಣುತ್ತದೆ.</p>
		<p>‘ಸೀತಾರಾಮ’ ವನ್ನು ಬರೆದಾಗ ಬಂಕಿಮನು ಹೌರಾದ ಮ್ಯಾಜಿಸ್ಟ್ರೇಟ್​ ಆಗಿ ಕಲ್ಕತ್ತದಲ್ಲಿ ವಾಸವಾಗಿರುತ್ತಿದ್ದನು. ಇದಕ್ಕಿಂತ ಸ್ವಲ್ಪ ಮುಂಚೆ ಅವನು ಒರಿಸ್ಸಾದ ಜಾಜಪುರದಲ್ಲಿದ್ದನು. ಅಲ್ಲಿನ ದೃಶ್ಯ ಅವನ ಮನಸ್ಸಿನಲ್ಲಿ ಇನ್ನೂ ಅಚ್ಚಳಿಯದೆ ಇತ್ತು. ಅದರ ವರ್ಣನೆಗೆ ಇಲ್ಲಿ ಅವನು ಅವಕಾಶ ಕಲ್ಪಿಸಿಕೊಂಡಿದ್ದಾನೆ. ಶ್ರೀಯು ಮಧುಮತೀ ತೀರದಿಂದ ಹೊರಟು ಅಲ್ಲಿ ಇಲ್ಲಿ ಅಲೆದಾಡಿಕೊಂಡು ಒರಿಸ್ಸ ಪ್ರಾಂತಕ್ಕೆ ಬರುತ್ತಾಳೆ. ಅದನ್ನು ಹೇಳುತ್ತ ಅವನು ಒಂದು ಕಡೆ ಉದಯಗಿರಿ ಇನ್ನೊಂದು ಕಡೆ ಲಲಿತಗಿರಿ, ಮಧ್ಯೆ ತಿಳಿನೀರಿನ ವಿರೂಪಾನದಿ, ಇವುಗಳನ್ನು ಕಣ್ಣಿಗೆ ಕಟ್ಟಿದಂತೆ ವರ್ಣಿಸುತ್ತಾನೆ:- ‘ನಾಲ್ಕು ಕಡೆಯೂ, ಯೋಜನದ ಮೇಲೆ ಯೋಜನದ ದೂರ, ಹಸುರು ಗದ್ದೆಗಳು ಭೂಮಿ ತಾಯಿಗೆ ಬಹು ಯೋಜನ ಉದ್ಧವಾದ ಪೀತಾಂಬರವನ್ನು ಉಡಿಸಿದಂತಿದ್ದುವು... ಮಧ್ಯೆ ನೀಲ ಜಲದ ವಿರೂಪಾನದಿಯು ನೀಲಿ ಹಳದಿ ಹೂವುಗಳು ನಿಬಿಡವಾಗಿದ್ದ ಹಸುರು ಮೈದಾನದಲ್ಲಿ ಹರಿಯುತ್ತಿರಲು, ಅದು ಅತ್ಯಂತ ಕೋಮಲವಾದ ರತ್ನಕಂಬಳಿಯಮೇಲೆ ನದಿಯನ್ನು ನೆಯ್ದಂತಿತ್ತು.’ ಅಲ್ಲಿಯ ಹಿಂದೂ ಶಿಲ್ಪವನ್ನು ವರ್ಣಿಸುತ್ತ ಅವನು ‘ನಾನು ಹಿಂದೂ ಕುಲದಲ್ಲಿ ಹುಟ್ಟಿದ್ದು ಸಾರ್ಥಕವೆನ್ನಿಸಿತು’ ಎನ್ನುತ್ತಾನೆ. ‘ಅಲ್ಲಿ ಬಿದ್ದಿದ್ದ ಮೂರ್ತಿಗಳ ರಾಶಿಯಿಂದ ಒಂದೆರಡನ್ನು ತಂದು ಕಲ್ಕತ್ತೆಯ ಮಹಾಸೌಧಗಳಲ್ಲಿಟ್ಟರೆ ಕಲ್ಕತ್ತೆಯು ಎಷ್ಟೋ ಸುಂದರವಾದೀತು. ಆದರೆ ಹಾ! ಈಗ ಹಿಂದೂಗಳು ಇಂಡಸ್ಟ್ರಿಯಲ್​ ಸ್ಕೂಲಿನಲ್ಲಿ ವಿಗ್ರಹ ಮಾಡುವುದನ್ನು ಕಲಿಯುತ್ತಿದ್ದಾರೆ. ನಾವು ಕುಮಾರಸಂಭವವನ್ನು ಬಿಟ್ಟು ಸ್ವಿನ್​ಬರ್ನ್ ಓದುತ್ತಿದ್ದೇವೆ, ಗೀತೆಯನ್ನು ಬಿಟ್ಟು ಮಿಲ್​ನನ್ನು ಓದುತ್ತೇವೆ, ಒರಿಸ್ಸದ ಶಿಲಾಶಿಲ್ಪವನ್ನು ಬಿಟ್ಟು ಸಾಹೇಬರ ಚೀನೀ ಬೊಂಬೆಗಳನ್ನು ಬೆರಗಾಗಿ ನೋಡುತ್ತೇವೆ! ಇನ್ನೂ ಏನೇನು ಹಣೆಯಲ್ಲಿ ಬರೆದಿದೆಯೋ ನಾನು ಹೇಳಲಾರೆ’ - ಎಂದು ವ್ಯಥೆಪಡುತ್ತಾನೆ.</p>
		<p>ಇದು ಅವನ ಸ್ವದೇಶ ಪ್ರೇಮ ಸಂಸ್ಕೃತಿಗೌರವಗಳನ್ನು ತೋರಿಸುತ್ತದೆ. ಅವನ ಸ್ವಜನಾಭಿಮಾನವೂ ಅಷ್ಟೇ ತೀವ್ರವಾದದ್ದು. ಹಿಂದೂಗಳು ಮುಸಲ್ಮಾನರಿಗೆ ಸೋತಿದ್ದರೆ, ಅದಕ್ಕೆ ಕಾರಣ ಹಿಂದೂಗಳ ನಿರ್ವೀರ್ಯತೆಯಲ್ಲ, ಅವರಲ್ಲಿದ್ದ ಒಡಕು, ದ್ರೋಹ, ಸ್ವಾರ್ಥ, ಎಂಬುದು ಅವನ ದೃಢವಾದ ನಂಬಿಕೆ. ಹೀಗೆ ಭೂಷಣಾ ನಗರದ ದೊಂಬಿಯಲ್ಲಿ ಹಿಂದೂಗಳು ಮುಸಲ್ಮಾನರನ್ನು ಓಡಿಸಿದರೆಂದೂ, ಮಹಮ್ಮದ್​ಪುರವನ್ನು ಒಂದು ಕಡೆ ಮೃಣ್ಮಯನೂ ಇನ್ನೊಂದು ಕಡೆ ಸೀತಾರಾಮನೂ ಮುಸಲ್ಮಾನರಿಂದ ರಕ್ಷಿಸಿದರೆಂದೂ, ಕೊನೆಗೆ ಸೀತಾರಾಮನ ವಿಷಯಾಸಕ್ತಿಯಿಂದಲೂ ಅದಕ್ಕಿಂತ ಹೆಚ್ಚಾಗಿ ಗಂಗಾರಾಮನ ದ್ರೋಹದಿಂದಲೂ ಮುಸಲ್ಮಾನರು ಮಹಮ್ಮದ್​ ಪುರವನ್ನು ನಾಶಪಡಿಸುವುದು ಸಾಧ್ಯವಾಯಿತೆಂದೂ ಚಿತ್ರಿಸಿದ್ದಾನೆ.</p>
		<p>ಮೃಣಾಳಿನಿಯಲ್ಲಿ ಅವನ ಈ ಭಾವವನ್ನು ಆಗಲೇ ನೋಡಿದ್ದೇವೆ. ಅದನ್ನು ಅವನ ‘ಪ್ರಚಾರ’ ಮಾಸ ಪತ್ರಿಕೆಯ ಮೊದಲ ಸಂಚಿಕೆಯಲ್ಲಿಯೇ- ಸೀತಾರಾಮವು ಆರಂಭವಾದ ಸಂಚಿಕೆಯಲ್ಲಿಯೇ- “ಬಂಗಾಳದ ಕಳಂಕ” ಎಂಬ ಲೇಖದಲ್ಲಿ ಸ್ಪಷ್ಟಪಡಿಸಿದ್ದಾನೆ.:-</p>
		<p>“...ಮೆಕಾಲೆಯು ಬಂಗಾಳಿಗಳ ಚಾರಿತ್ರ ಸಂಬಂಧದಲ್ಲಿ ಬರೆದಿರುವಂಥ ರಾಷ್ಟ್ರೀಯ ಜನ ನಿಂದೆಯನ್ನು ಯಾವ ಲೇಖಕನೂ ಯಾವ ಜನದ ಸಂಬಂಧವಾಗಿಯೂ ಎಂದೂ ಬರೆದಿಲ್ಲ<sup><a epub:type="noteref" href="999-aside.xhtml#id-017-05">*</a></sup> ... ಹತ್ತೊಂಬತ್ತೆಯ ಶತಮಾನದ ಬಂಗಾಳಿಗಳ ಚಾರಿತ್ರವನ್ನು ಪರಿಶೀಲಿಸಿದರೆ, ಈ ಮಾತು ಸ್ವಲ್ಪಮಟ್ಟಿಗೆ ನಿಜವೆನ್ನಿಸುತ್ತದೆ. ಆದರೆ... ಬಂಗಾಳಿಗಳ ಚಾರಿತ್ರವು ಎಂದೂ ದುರ್ಬಲ, ಭೀರು, ಹೆಣ್ಣಿನ ಸ್ವಭಾವ, ಎಂದು ಹೇಳುವವರ ತಲೆಯ ಮೇಲೆ ಸಿಡಿಲು ಎರಗಲಿ! ಅವರ ಮಾತು ಸುಳ್ಳು... ಬಂಗಾಳಿಯು ಯಾವಾಗಲೂ ದುರ್ಬಲ, ಯಾವಾಗಲೂ ಹೇಡಿ, ಎಂಬುದಕ್ಕೆ ಐತಿಹಾಸಿಕ ಪ್ರಾಮಾಣ ದೊರೆತಿಲ್ಲ. ಇನ್ನೂ, ಬಂಗಾಳಿಯು ಹಿಂದಿನ ಕಾಲದಲ್ಲಿ ಬಾಹುಬಲಶಾಲಿಯೂ ತೇಜಸ್ವಿಯೂ ಜಯಶಾಲಿಯೂ ಆಗಿದ್ದನೆಂಬುದಕ್ಕೇ ಅನೇಕ ಪ್ರಮಾಣಗಳು ದೊರೆಯುತ್ತವೆ...”</p>
		<p>ಸ್ವಧರ್ಮದ ಮೇಲೂ ಬಂಕಿಮನಿಗೆ ಅಷ್ಟೇ ಪ್ರೇಮ ಗೌರವಗಳಿದ್ದುವು; ಅದನ್ನು ಅವನು “ಪ್ರಚಾರ” ದ ಅದೇ ಸಂಚಿಕೆಯಲ್ಲಿಯೇ ಬರೆದು ಪ್ರಕಟಿಸಿದ “ಹಿಂದೂ ಧರ್ಮ” ಎಂಬ ಲೇಖನದಲ್ಲಿ ಸ್ಪಷ್ಟಪಡಿಸಿದ್ದಾನೆ:-</p>
		<p>“ರಾಷ್ಟ್ರೀಯ ಧರ್ಮದ ಪುನರುಜ್ಜೀವನವಿಲ್ಲದೆ ಭರತಖಂಡದ ಮಂಗಳವಿಲ್ಲವೆಂಬುದು ನನ್ನ ದೃಢ ನಂಬಿಕೆ... ಧರ್ಮಹೀನವಾದ ಸಮಾಜದ ಉನ್ನತಿ ಇರಲಿ, ಅದರ ವಿನಾಶವು ಆಗಿಹೋಗತಕ್ಕದ್ದೇ... ಯಾವುದರಿಂದ ಮನುಷ್ಯನಿಗೆ ಯಥಾರ್ಥವಾದ ಉನ್ನತಿ, ಶಾರೀರಕ ಮಾನಸಿಕ ಮತ್ತು ಸಾಮಾಜಿಕ ಸರ್ವವಿಧ ಉನ್ನತಿ, ಲಭಿಸುತ್ತದೆಯೋ ಅದೇ ಧರ್ಮ... ಈ ಉನ್ನತಿಕಾರಕ ತತ್ವಗಳು ಎಲ್ಲಾ ಧರ್ಮಗಳಿಗಿಂತಲೂ ಹಿಂದೂ ಧರ್ಮದಲ್ಲಿಯೇ ಪ್ರಬಲ. ಹಿಂದೂ ಧರ್ಮದಲ್ಲಿಯೇ ಇಂದು ಅದರ ಸಂಪೂರ್ಣತೆ ಇದೆ....”</p>
		<p>ಹಿಂದೂಧರ್ಮದ ಈ ಉಚ್ಚ ಆದರ್ಶವನ್ನು ಬಂಕಿಮನು ದೇವೀಚೌಧುರಾಣಿ ಮತ್ತು ಸೀತಾರಾಮಗಳಲ್ಲಿ ದೃಷ್ಟಾಂತಪೂರ್ವಕವಾಗಿ ತೋರಿಸಿದ್ದಾನೆ. ಭಗವದ್ಗೀತೆಯಲ್ಲಿ ಹಿಂದೂಧರ್ಮದ ಪರಮಸಾರವಿದೆ ಎಂಬುದು ಬಂಕಿಮನ ಅಭಿಪ್ರಾಯ. ಅವನು ಅದಕ್ಕೆ ಟೀಕೆ ಬರೆಯಲು ಆರಂಭಿಸಿದ್ದನೆಂಬುದನ್ನು ಈ ಸಂಬಂಧದಲ್ಲಿ ಜ್ಞಾಪಕಕ್ಕೆ ತಂದುಕೊಳ್ಳಬಹುದು. ಈ ಎರಡು ಕಾದಂಬರಿಗಳಲ್ಲಿಯೂ ಗೀತೆಯಭಾವಗಳೂ ಶ್ಲೋಕಗಳೂ ಹಾಸುಹೊಕ್ಕಾಗಿ ಬಂದಿವೆ. ಈ ಕಾದಂಬರಿಯ ಮೊದಲಲ್ಲಿ</p>
		<p class="verse">ಜ್ಯಾಯಸೀ ಚೇತ್​ ಕರ್ಮಣಸ್ತೇ ಮತಾ ಬುದ್ಧಿರ್ಜನಾರ್ದನ ।<br />ತತ್​ ಕಿಂ ಕರ್ಮಣಿ ಘೋರೇ ಮಾಂ ನಿಯೋಜಯಸಿ ಕೇಶವ ॥<br />ವ್ಯಾಮಿಶ್ರೇಣೈವ ವಾಕ್ಯೇನ ಬುದ್ಧಿಂ ಮೋಹಯಸೀವ ಮೇ ।<br />ತದೇಕಂ ವದ ನಿಶ್ಚಿತ್ಯ ಯೇನ ಶ್ರೇಯೋಹಮಾಪ್ನುಯಾಂ ॥</p>
		<p class="text-center"><strong>ಶ್ರೀ ಭಗವಾನುವಾಚ</strong></p>
		<p>............................</p>
		<p class="verse">ನ ಕರ್ಮಣಾಮನಾರಂಭಾನ್ನೈಷ್ಕರ್ಮ್ಯಂ ಪರುಷೋಶ್ನುತೇ ।<br />ನ ಚ ಸಂನ್ಯಸನಾದೇವ ಸಿದ್ಧಿಂ ಸಮಧಿಗಚ್ಛತಿ ॥<br />ನ ಹಿ ಕಶ್ಚಿತ್​ ಕ್ಷಣಮಪಿ ಜಾತು ತಿಷ್ಠತ್ಯಕರ್ಮಕೃತ್​ ।<br />ಕಾರ್ಯತೇ ಹ್ಯವಶಃ ಕರ್ಮ ಸರ್ವಃ ಪ್ರಕೃತಿಜೈರ್ಗುಣೈಃ ॥</p>
		<p>............................</p>
		<p class="verse">ನಿಯತಂ ಕುರು ಕರ್ಮ ತ್ವಂ ಕರ್ಮ ಜ್ಯಾಯೋಹ್ಯಕರ್ಮಣಃ ।<br />ಶರೀರಯಾತ್ರಾಪಿ ಚ ತೇ ನ ಪ್ರಸಿದ್ಧ್ಯೇದಕರ್ಮಣಃ ॥<br />ಯಜ್ಞಾರ್ಥಾತ್​ ಕರ್ಮಣೋನ್ಯತ್ರ ಲೋಕೋಯಂ ಕರ್ಮಬಂಧನಃ ।<br />ತದರ್ಥಂ ಕರ್ಮ ಕೌಂತೇಯ ಮುಕ್ತಸಂಗಸ್ಸಮಾಚರ ॥ iii ೧-೯<br />ಧ್ಯಾಯತೋ ವಿಷಯಾನ್ ಪುಂಸಃ ಸಂಗಸ್ತೇಷೂಪಜಾಯತೇ ।<br />ಸಂಗಾತ್​ ಸಂಜಾಯತೇ ಕಾಮಃ ಕಾಮಾತ್​ ಕ್ರೋಧೋಭಿಜಾಯತೇ ॥<br />ಕ್ರೋಧಾತ್​ ಭವತಿ ಸಂಮೋಹಃ ಸಂಮೋಹಾತ್​ ಸ್ಮೃತಿವಿಭ್ರಮಃ ।<br />ರಾಗದ್ವೇಷವಿಯುಕ್ತೈಸ್ತು ವಿಷಯಾನಿಂದ್ರಿಯೈಶ್ಚರನ್​ ।<br />ಆತ್ಮವಶ್ಯೈರ್ವಿಧೇಯಾತ್ಮಾ ಪ್ರಸಾದಮಧಿಗಚ್ಛತಿ ॥ ii ೬೨-೬೪</p>
		<p>ಎಂಬ ಶ್ಲೋಕಗಳೂ, ಗ್ರಂಥದೊಳಗೆ ಅಲ್ಲಲ್ಲೇ ಇತರ ಕೆಲವು ಶ್ಲೋಕಗಳೂ ಬರುತ್ತವೆ.</p>
	</section>
</body>
</html>
