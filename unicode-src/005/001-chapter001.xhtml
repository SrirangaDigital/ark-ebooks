<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬಂಕಿಮ ಚಂದ್ರ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-001">
		<p class="text-center"><strong>ಅಧ್ಯಾಯ ೧</strong></p>
		<h1 class="level1-title" epub:type="title">ಬಂಗಾಳಿ ಸಾಹಿತ್ಯದ ಸಂಕ್ಷಿಪ್ತ ಚರಿತ್ರೆ</h1>
		<p> ಬಂಗಾಳಿ ಭಾಷಾಸಾಹಿತ್ಯಗಳ ಮೇಲೆ ದಿನೇಶಚಂದ್ರಸೇನರು ಬಂಗಾಳಿಯಲ್ಲಿಯೂ ಇಂಗ್ಲಿಷಿನಲ್ಲಿಯೂ ಒಂದೊಂದು ವಿಸ್ತಾರವಾದ ಗ್ರಂಥವನ್ನು ಬರೆದಿದ್ದಾರೆ. ಆದರೆ ಅದು ಸುಮಾರು ೧೮೫೦ಕ್ಕೆ ನಿಲ್ಲುತ್ತದೆ. ಸುಶೀಲ ಕುಮಾರ ದೇ ಅವರು ಹತ್ತೊಂಬತ್ತನೆಯ ಶತಮಾನದ ಬಂಗಾಳಿ ಸಾಹಿತ್ಯದ ಮೇಲೆ ಒಂದು ಸಂಪುಟವನ್ನು ಬರೆದಿದ್ದಾರೆ. (ಕಲ್ಕತ್ತಾ ವಿಶ್ವವಿದ್ಯಾನಿಲಯ ೧೯೧೯.) ಅದು ೧೮೦೦-೧೮೨೫ರ ವರೆಗೆ ಮಾತ್ರ ಇದೆ. ಕೆ.ಎನ್. ದಾಸ್​, ಅನ್ನದಾಶಂಕರ ಮತ್ತು ಲೀಲಾರಾಯ್​ ಇವರು ಒಂದೊಂದು ಇಂಗ್ಲಿಷ್​ ಗ್ರಂಥವನ್ನು, ಸಂಗ್ರಹವಾದರೂ ಸಮಗ್ರವಾಗಿ, ಬರೆದಿದ್ದಾರೆ.</p>
		<p> ಇವರೆಲ್ಲರಿಗಿಂತಲೂ ಹಿಂದೆ ಬಂಕಿಮಚಂದ್ರನೇ ತನ್ನ ಕಾಲದವರೆಗಿನ ಬಂಗಾಳಿ ಸಾಹಿತ್ಯದ ಚರಿತ್ರೆಯ ಮೇಲೆ ಇಂಗ್ಲಿಷಿನಲ್ಲಿ ಒಂದು ಲೇಖನವನ್ನು ಬರೆದಿದ್ದಾನೆ. ಅದು “ಕಲ್ಕತ್ತಾ ರೆವ್ಯೂ” ಪತ್ರಿಕೆಯಲ್ಲಿ ಪ್ರಕಟವಾಯಿತು. (೧೯೭೧ ಸಂಚಿಕೆ ೧೦೪. ಪುಟ ೨೯೪-೩೧೬) ಅದರಲ್ಲಿ ಅವನು ಬಂಗಾಳಿ ಸಾಹಿತ್ಯವನ್ನು ಹೀಗೆ ವಿಭಾಗಿಸಿ ಅದರ ಮುಖ್ಯ ಲಕ್ಷಣಗಳನ್ನು ಹೇಳುತ್ತಾನೆ:-</p>
		<p><strong>೧. ವೈಷ್ಣವ ಸಾಹಿತ್ಯ:</strong> ವಿದ್ಯಾಪತಿ ಮುಂತಾದವರು; ಕೃಷ್ಣನನ್ನು ಅಥವಾ ಚೈತನ್ಯವನ್ನು ಕುರಿತ ‘ಕೀರ್ತನೆ’ಗಳು. ಭಾಷೆ ತುಳಸೀದಾಸನ ಹಿಂದಿಯಂತಿದೆ. ಇವುಗಳಲ್ಲಿ ಹತ್ತಕ್ಕೆ ಒಂಬತ್ತು ಇಲ್ಲದಿದ್ದರೆ ಚೆನ್ನಾಗಿರುತ್ತಿತ್ತು. ಉಳಿದ ಭಾಗದಲ್ಲಿ ಕೆಲವು ರತ್ನಗಳಿವೆ. (ಬಂಗಾಳಿ ಸಾಹಿತ್ಯ ಯಾವಾಗ ಹುಟ್ಟಿತು ಎಂದು ನಿರ್ಧರಿಸುವುದು ಕಷ್ಟ.)</p>
		<p><strong>೨. ಪೌರಾಣಿಕ ಸಾಹಿತ್ಯ:</strong> ಕಾಶೀದಾಸನ ಮತ್ತು ಕೃತ್ತಿವಾಸನ ಭಾರತ ರಾಮಾಯಣಗಳು. ಭಾಷೆ ಹಿಂದಿಯಂತಿಲ್ಲ, ಆದರೆ ಅದು ಇಂದಿನ ಬಂಗಾಳಿಯೂ ಅಲ್ಲ.</p>
		<p><strong>೩. ನದೀಯ ಸಾಹಿತ್ಯ:</strong> ನದೀಯ ರಾಜನಾದ ಕೃಷ್ಣಚಂದ್ರನ ಆಶ್ರಿತರು ಮತ್ತು ಅವರ ಅನುಯಾಯಿಗಳು ಬರೆದವು. ಭಾರತಚಂದ್ರನ ‘ವಿದ್ಯಾಸುಂದರ’ ಮತ್ತು ‘ಅನ್ನದಾಮಂಗಳ’ ಮುಖ್ಯ. ಕಾವ್ಯಗುಣ ಅಷ್ಟಾಗಿಲ್ಲ. ಇವನನ್ನು ಆಧುನಿಕ ಬಂಗಾಳಿಯ ಕರ್ತೃವೆನ್ನಬಹುದು. ಅಶ್ಲೀಲತೆ ಹೆಚ್ಚು.</p>
		<p><strong>೪. ಕವಿ ಸಾಹಿತ್ಯ:</strong> ಉತ್ತರ ಪ್ರತ್ಯುತ್ತರ ರೂಪವಾದ ಹಾಡುಗಳು. ವಿಷಯ ತುಂಬ ಸಾಧಾರಣ ಅಥವಾ ಕೃತಕ.</p>
		<p><strong>೫. ಆಧುನಿಕ ಸಾಹಿತ್ಯ:</strong> ಬರವಣಿಗೆಯೇನೋ ಬೇಕಾದಷ್ಟು ಬರುತ್ತಿದೆ; ಆದರೆ ಕಲಾದೃಷ್ಟಿಯಿಂದ ಕೀಳು<sup><a epub:type="noteref" href="999-aside.xhtml#id-001-01">*</a></sup>. ಇದನ್ನು ಸಂಸ್ಕೃತ ಸಂಪ್ರದಾಯದವರು ಇಂಗ್ಲಿಷ್​ ಸಂಪ್ರದಾಯದವರು ಎಂದು ಎರಡು ಪಂಗಡ ಮಾಡಬಹುದು. ಈಶ್ವರಚಂದ್ರ ವಿದ್ಯಾಸಾಗರ ಮುಂತಾದವರು ಮೊದಲ ಪಂಗಡದವರು. ಇವರಲ್ಲಿ ಕವಿ ಸಮಯವೂ ವಾಗಾಡಂಬರವೂಹೆಚ್ಚು. ಟೀಕಚಂದಠಾಕೂರ, ಕಾಳೀಪ್ರಸನ್ನ ಸಿಂಹ ಮುಂತಾದವರು ಎರಡನೆಯ ಪಂಗಡದವರು. ಭೂದೇವ ಮುಖರ್ಜಿಯ ಐತಿಹಾಸಿಕ ಕಥೆಗಳೂ, ಮೈಕೇಲ್​ ಮಧುಸೂದನ ದತ್ತನ ‘ಮೇಘನಾದವಧ’ ಕಾವ್ಯವೂ ‘ಇದು ನಾಗರಿಕತೆಯೇ?’ ಎಂಬ ಪ್ರಹಸನವೂ, ದೀನಬಂಧು ಮಿತ್ರನ ‘ನೀಲದರ್ಪಣ’ ಎಂಬ ನಾಟಕವೂ ‘ಮುದುಕನ ಮದುವೆ’ ಎಂಬಪ್ರಹಸನವೂ ಪ್ರಸಿದ್ಧವಾದವು. ಇವರ ಗ್ರಂಥಗಳನ್ನೂ ‘ದುರ್ಗೇಶನಂದಿನಿ’ಯನ್ನೂ ಅನುಕರಣ ಮಾಡುತ್ತಿರುವವರೇ ಈಗ ಹೆಚ್ಚು ಮಂದಿ.</p>
		<p> ಈಚಿನ ಕಾದಂಬರೀ ಲೇಖಕರಲ್ಲಿ ‘ಬಂಗಾಧಿಪ ಪರಾಜಯ’ವನ್ನು ಬರೆದ ಬಾಬು ಪ್ರತಾಪಚಂದ್ರ ಘೋಷನೂ, ‘ದುರ್ಗೇಶನಂದಿನೀ’ ‘ಕಪಾಲಕುಂಡಲಾ’ ‘ಮೃಣಾಳಿನೀ’ ಇವುಗಳನ್ನುಬರೆದ ಬಂಕಿಮಚಂದ್ರನೂ ಪ್ರಸಿದ್ಧರು.</p>
		<p> [ಮುಂದೆ ‘ಕಪಾಲಕುಂಡಲ’ದ ಕಥೆ ಬರುತ್ತದೆ. ‘ಮೃಣಾಳಿನಿ’ಯು ಅವನ ಗ್ರಂಥಗಳಲ್ಲೆಲ್ಲಾ ಉತ್ತಮವಾದದ್ದೆಂದು ಹೇಳಿ ಈ ಪ್ರಬಂಧವನ್ನು ಮುಗಿಸುತ್ತಾನೆ. ಆಗ ‘ಮೃಣಾಳಿನಿ’ಯೇ ಬಂಕಿಮನು ಬರೆದಿದ್ದ ಕೊನೆಯ ಗ್ರಂಥವಾಗಿತ್ತು. ‘ವಿಷವೃಕ್ಷ’ ಮುಂತಾದ ಕಾದಂಬರಿಗಳು ಇನ್ನೂ ಬಂದಿರಲಿಲ್ಲ]</p>
		<p> ಮುಂದೆ, ದಿನೇಶಚಂದ್ರ ಸೇನ್​, ಸುಶೀಲ ಕುಮಾರ ದೇ, ಮುಂತಾದವರ ಗ್ರಂಥಗಳ ಆಧಾರದ ಮೇಲೆ ಇಪ್ಪತ್ತನೆಯ ಶತಮಾನದವರೆಗಿನ ಬಂಗಾಳಿ ಸಾಹಿತ್ಯ ಚರಿತ್ರೆಯನ್ನು ಇನ್ನುಸ್ವಲ್ಪ ವಿವರವಾಗಿ ಬರೆದಿದೆ. ಬಂಕಿಮನಿಗಿಂತ ಹಿಂದೆ ಬಂಗಾಳಿ ಸಾಹಿತ್ಯ ಹೇಗಿತ್ತು, ಆಧುನಿಕ ಬಂಗಾಳಿ ಸಾಹಿತ್ಯ ಹೇಗೆ ಹುಟ್ಟಿ ಬೆಳೆಯಿತು ಎಂದು ತಿಳಿದರೆ ಬಂಗಾಳಿ ಸಾಹಿತ್ಯದಲ್ಲಿ-ಆಧುನಿಕ ಭಾರತೀಯ ಸಾಹಿತ್ಯದಲ್ಲಿ-ಬಂಕಿಮನ ಸ್ಥಾನವನ್ನು ನಿರ್ದೇಶಿಸುವುದು ಸುಲಭವಾಗುತ್ತದೆ.</p>
		<p class="text-center"><strong>೧. ಬೌದ್ಧಯುಗ</strong> (ಸುಮಾರು ೮೦೦-೧೨೦೦)</p>
		<p> ಬೌದ್ಧರು ತಾವು ಹೋದ ಕಡೆಯಲ್ಲೆಲ್ಲಾ ಧರ್ಮಪ್ರಚಾರಕ್ಕೆ ಪ್ರಾಂತೀಯಭಾಷೆಯನ್ನು ಬಳಸಿಕೊಂಡರು. ಆದ್ದರಿಂದ ಬಂಗಾಳಿ ಸಾಹಿತ್ಯದಲ್ಲಿ ಬೌದ್ಧಯುಗವೇ ಕಾಲಕ್ರಮದಲ್ಲಿ ಮೊದಲು ಬರತಕ್ಕದ್ದು. ಆಗಿನ ಕಾಲದ ಸಾಹಿತ್ಯವನ್ನು ಧರ್ಮಮಂಗಳ ಸಾಹಿತ್ಯ, ಮೀನನಾಥ ಗೋರಕ್ಷನಾಥ ಕಥಾಸಾಹಿತ್ಯ, ಲಾವಣೀ ಸಾಂಗತ್ಯ ಎಂದು ಮೂರು ಭಾಗ ಮಾಡಬಹುದು. ರಾಮಾಯಿ ಪಂಡಿತನು (೧೦ನೆಯ ಶತ.) ಧರ್ಮಪೂಜೆಗೆ ಸಂಬಂಧಪಟ್ಟಂತೆ ‘ಶೂನ್ಯ ಪುರಾಣ’ವೆಂಬ ಗ್ರಂಥವನ್ನು ಬರೆದಿದ್ದಾನೆ. ‘ಧರ್ಮ’ವು ಬೌದ್ಧ ತತ್ತ್ವಗಳಲ್ಲಿ ಎರಡನೆಯದು. ಮೀನನಾಥನೂ ಗೋರಕ್ಷನೂ ಗುರುಶಿಷ್ಯರು. ಗೋರಕ್ಷನಿಗೆ ನಾನಾ ಲೋಭನಗಳು ಒದಗುತ್ತವೆ. ಅವನ ವಿಜಯವೇ ‘ಗೋರಕ್ಷ ವಿಜಯ’ವೆಂಬ ಹೆಸರುಳ್ಳ ಅನೇಕ ಗ್ರಂಥಗಳಲ್ಲಿ ಬರುತ್ತದೆ. ಅವನ ಗುರು ಮೀನನಾಥನು ಅವನಷ್ಟು ಸಂಯಮಿಯಲ್ಲ. ಹಾಡಿಪನೆಂಬವನೊಬ್ಬ ಅಂತ್ಯಜನು ಅದೇ ಕಾಲದ ಸಂತ. ಅವನು ರಾಣೀ ಮಯನಾಮತಿಯ ಗುರು. ತನ್ನ ಮಗನಾದ ಗೋಪೀಚಂದ್ರನು ಹನ್ನೆರಡು ವರ್ಷ ಹೆಂಡತಿಯನ್ನು ಬಿಟ್ಟಿರದಿದ್ದರೆ ಅವನು ಮೃತಿಹೊಂದುವನೆಂದು ಕೇಳಿ ಅವಳು ಮಗನನ್ನು ದೇಶಬಿಟ್ಟು ಕಳುಹಿಸುವಳು. ಆ ತರುಣ ವಯಸ್ಸಿನ ಗಂಡಹೆಂಡಿರ ವಿರಹವನ್ನು ಪ್ರತಿಪಾದಿಸುವ ಅನೇಕ ಹಾಡುಗಳಿವೆ.</p>
		<p> ‘ಲಾವಣಿಗಳು’ ‘ಹಳ್ಳಿಯ ಹಾಡುಗಳು’ ಅಥವಾ ‘ನಾಡಪದಗಳು’ ಬಂಗಾಳಿಯಲ್ಲಿ ಬೇಕಾದ ಹಾಗಿವೆ. ಅಂಬಿಗರು ಬೆಸ್ತರು ಹಾವಾಡಿಗರು ಮಾಹುತರು ಭಿಕ್ಷುಕರು ರೈತರು ಅವರವರ ಕಸಬಿಗೆ ಸಂಬಂಧಪಡುವ ಹಾಡುಗಳನ್ನು ಹಾಡುತ್ತಾರೆ. ಮನೆಯಲ್ಲಿ ಹೆಂಗಸರು ಹೇಳಿಕೊಳ್ಳುವ ಹಾಡುಗಳೂ ಇವೆ. ಇವು ಬಹುಮಟ್ಟಿಗೆ ಇನ್ನೂ ಜನದ ಬಾಯಿಯಲ್ಲಿಯೇ ಇವೆ. ಅಚ್ಚು ಮಾಡಿಸುವ ವೆಚ್ಚವನ್ನು ವಹಿಸುವುದಕ್ಕೆ ಪ್ರಕಾಶಕರು ಹಿಂತೆಗೆಯುತ್ತಾರೆ. ಏಕೆಂದರೆ ಅವುಗಳ ನಿರಾಭರಣ ಸೌಂದರ್ಯವನ್ನು ಮೆಚ್ಚುವ ಜನ ಕಡಮೆ. ಇವುಗಳಲ್ಲಿ ಕೆಲವು ಸುಮಾರು ಒಂದು ಸಾವಿರ ವರ್ಷದಷ್ಟು ಹಳೆಯವಿರಬಹುದೆಂದು ಹೇಳುತ್ತಾರೆ.</p>
		<p> ನಮ್ಮಲ್ಲಿ ಸರ್ವಜ್ಞನ ವಚನಗಳಿರುವಂತೆ ಅವರಲ್ಲಿಯೂ ‘ಡಾಕ’ ‘ಖನಾ’ ಇವರ ‘ವಚನ’ಗಳಿವೆ. ಈ ಡಾಕ ಖನಾ ಯಾರೋ ತಿಳಿಯದು. ಇವಕ್ಕೆ ಬೌದ್ಧರ ‘ಡಾಕಾರ್ಣವ ತಂತ್ರ’ವು ಮೂಲವಾಗಿ ಕಾಣುತ್ತದೆ. ಇವು ಮುಖ್ಯವಾಗಿ ರೈತರ ಹಾಡುಗಳು. ಮುಂದೆ ಅವಕ್ಕೆ ಕೆಲವು ಉದಾಹರಣೆಗಳನ್ನು ಕನ್ನಡಕ್ಕೆ ಅನುವಾದ ಮಾಡಿ ಕೊಟ್ಟಿದೆ:</p>
		<p class="verse">೧. ಒಳ್ಳೆಯ ವಸ್ತುವು ದೊರೆಯಲು ಇಂದು<br />ಇಡುವವನಲ್ಲವು ನಾಳೆಗೆ ಎಂದು ।<br /> ಹಾಲೂ ಮೊಸರೂ ತುಂಬಾ ಮೆದ್ದು <br />ರೋಗವು ಬಂದರೆ ಕುಡಿವೆನು ಮದ್ದು ।<br /> ಏತಕೆ ಬರ್ಪುದು ತನಗೀ ಲೋಕ<br />ಸಾವಿನನಂತರ ಎಂದನು ಡಾಕ ॥</p>
		<p class="verse">೨. ಖನಾ ಕೂಗುತ ಹೇಳುತ ಹೋಗುವ ।<br />ಬಿಸಿಲೊಳು ಬತ್ತ, ನೆಳಲೊಳು ಎಲೆಯು ॥<br />(ಖನಾ ಡೇಕೇ ಬಲೇ ಯಾನ,<br />ರೋದೇ ಧಾನ ಛಾಯಾಯ ಪಾನ ॥)</p>
		<p class="verse">೩.  ಮಾಘದ ಕೊನೆಯೊಳು ಮೇಘವು ಮಳೆತರೆ<br />ಅರಸನು ಧನ್ಯ, ದೇಶದ ಪುಣ್ಯ ॥<br /> (ಯದಿ ವರ್ಷೇ ಮಾಘೇರ ಶೇಷ ।<br />ಧನ್ಯ ರಾಜಾ, ಪುಣ್ಯ ದೇಶ ॥)</p>
		<p class="verse">೪. ಹಗಲೊಳು ಬಿಸಿಲೂ ಇರುಳೊಳು ಮಳೆಯೂ<br /> ಬರಲದರಿಂ ಬತ್ತಕೆ ಬಲ ಬಹಳ ॥<br />(ದಿನೇ ರೋದ ರಾತೇ ಜಲ ।)<br />ತಾತೇ ಬಾಡೇ ಧಾನೇರ ಬಲ ॥)</p>
		<p>ಇವು ತಮಿಳಿನ ಕುಱಳನ್ನೂ ಕನ್ನಡದ ಸರ್ವಜ್ಞ ವಚನಗಳನ್ನೂ ನೆನಪಿಗೆ ತರುತ್ತವೆ. ಖನಾ ಹೆಂಗಸೆಂದು ಕೆಲವರೂ ಗಂಡಸೆಂದು ಕೆಲವರೂ ಹೇಳುತ್ತಾರೆ.</p>
		<p> ಇವಲ್ಲದೆ ಮಕ್ಕಳ ಜೋಗುಳಗಳೂ (‘ಛಾರ’) ಅತ್ತೆಯ ಮನೆಯ ಸೊಸೆ ತನ್ನ ಕಷ್ಟವನ್ನು ಹೇಳಿಕೊಳ್ಳುವ ಹಾಡುಗಳೂ, ಗೋವಿನ ಕಥೆ, ತಿರುಕನ ಕನಸಿನಂಥ ನೀತಿ ಕಥೆಗಳೂ, ಮಂಗಳ ಗೌರೀ ಹಾಡಿನಂಥ ವ್ರತದ ಕಥೆಗಳೂ, ವಿರಹಿಗಳ ಕಥೆಗಳೂ ಇವೆ.</p>
		<p class="text-center"><strong>೨. ವೈಷ್ಣವ ಮತ್ತು ಶಾಕ್ತಯುಗ</strong> (ಸು. ೧೩೦೦-೧೬೦೦)</p>
		<p> ಬೌದ್ಧಯುಗವಾದ ಮೇಲೆ ಬರತಕ್ಕದ್ದು ವೈಷ್ಣವ ಮತ್ತು ಶಾಕ್ತಯುಗ. ವಿದ್ಯಾಪತಿಯೂ ಚಂಡೀದಾಸನೂ ಆ ಯುಗದ ಪ್ರಸಿದ್ಧಕವಿಗಳು (೧೪ನೆಯ ಶತ.); ಪ್ರಾಯಶಃ ಸಮಕಾಲಿಕರು. ಇವರು ರಾಧಾಕೃಷ್ಣರ ಪ್ರೇಮವನ್ನು ಗೀತೆಗಳಲ್ಲಿ ಹಾಡಿದ್ದಾರೆ. ವಿದ್ಯಾಪತಿಯು ಮಿಥಿಲ (ಬಿಹಾರ) ದೇಶದವನು; ಶಿವಸಿಂಹರಾಜನ ಆಸ್ಥಾನ ಕವಿ; ಮೈಥಿಲೀ ಭಾಷೆಯಲ್ಲಿ ಬರೆದಿದ್ದಾನೆ. ಆದರೂ ಅವನನ್ನು ಜನ ಬಂಗಾಳಿ ಎಂದೇ ಭಾವಿಸಿದೆ. ಇವರಿಬ್ಬರೂ ಎಷ್ಟು ಪ್ರಸಿದ್ಧರಾದರೆಂದರೆ, ಆಮೇಲೆ, ಅನೇಕರು ಅವರ ಹೆಸರಿಟ್ಟುಕೊಂಡು ಕಾವ್ಯಗಳನ್ನು ಬರೆದರು. ಇವರ ಅನುಯಾಯಿಗಳಾಗಿ ನೂರಾರು ‘ದಾಸ’ರು ‘ಪದ’ ಅಥವಾ ಕೀರ್ತನೆಗಳನ್ನು ಬರೆದರು.-ಜ್ಞಾನದಾಸ, ಗೋವಿಂದದಾಸ, ಬಲರಾಮದಾಸ, ನರೋತ್ತಮದಾಸ ಇತ್ಯಾದಿ. ಇವರು ನಾನಾ ಜಾತಿಗಳವರು. ಇವರ ಕೃತಿ ವಿಷಯವೂ ರಾಧಾಕೃಷ್ಣಲೀಲೆಯೇ.</p>
		<p> ಇವರಂತೆ ಕೆಲವು ಶಾಕ್ತ ಕವಿಗಳೂ ಇದ್ದಾರೆ. ಇವರು ಮನಸಾ (ಸರ್ಪದೇವತೆ), ದುರ್ಗಾ (ಗೌರೀ), ಚಂಡೀ ಇವರ ಸಂಬಂಧವಾದ ಕೃತಿಗಳನ್ನು ರಚಿಸಿದ್ದಾರೆ. ವಿಜಯಗುಪ್ತ (೧೫ನೆಯ ಶತ.), ಕೇತಕದಾಸ (೧೭ನೆಯ ಶತ.) ಇವರು ‘ಚಾಂದಸದಾಗರ’ ಅಥವಾ ‘ಬೇಹುಲಾ’ ವೃತ್ತಾಂತವನ್ನು ಕುರಿತು ಬರೆದವರಲ್ಲಿ ಪ್ರಸಿದ್ಧರು.</p>
		<p>ಚಾಂದ ಸದಾಗರನೆಂಬವನೊಬ್ಬ ಶೈವ ವರ್ತಕ. ಅವನು ಮನಸಾದೇವಿಗೆ ಭಕ್ತನಾಗಲಿಲ್ಲ. ಆದ್ದರಿಂದ ಅವನನ್ನು ಹಾಳುಮಾಡಲು ಅವಳು ಹಟತೊಟ್ಟಳು. ಅವನ ಮಕ್ಕಳು ಒಬ್ಬೊಬ್ಬರಾಗಿ ಸತ್ತರು; ಹಡಗುಗಳು ಮುಳುಗಿದುವು; ಆದರೂ ಅವನು ಸಗ್ಗಲಿಲ್ಲ; ಕಡೆಗೆ ಅವನು ಶಿವ ಮನಸಾ ಇಬ್ಬರನ್ನೂ ಪೂಜಿಸುತ್ತೇನೆಂದು ಒಪ್ಪಲು ಅವನ ಮಕ್ಕಳು ಬದುಕಿದರು, ಹಡಗುಗಳು ಸಿಕ್ಕಿದುವು.</p>
		<p> ಚಾಂದ ಸದಾಗರನ ಏಳನೆಯ ಮಗ ಲಕ್ಷ್ಮೀಂದ್ರನು ಮದುವೆಯ ರಾತ್ರಿ ಹಾವು ಕಚ್ಚಿ ಸತ್ತನು; ಅವನ ಹೆಂಡತಿ ಬೇಹುಲಾ ಗಂಡನ ಹೆಣವನ್ನು ಒಂದು ದೋಣಿಯಲ್ಲಿಟ್ಟುಕೊಂಡು ಹೊಳೆಯಲ್ಲಿ ಹೋದಳು. ನಾನಾ ಕಷ್ಟಗಳಿಗೆ ಸಿಕ್ಕಿ ಕೊನೆಗೆ ಇಂದ್ರಲೋಕಕ್ಕೆ ಹೋಗಿ ಇಂದ್ರನ ಮುಂದೆ ನಾಟ್ಯವಾಡಿ ಅವನನ್ನು ಮೆಚ್ಚಿಸಿ ತನ್ನ ಗಂಡನ ಪ್ರಾಣವನ್ನು ಪಡೆದುಕೊಂಡು ಬಂದಳು.<sup><a epub:type="noteref" href="999-aside.xhtml#id-001-02">*</a></sup></p>
		<p> ಈ ಕಥೆ ‘ಸಾವಿತ್ರೀ ಕಥೆ’ಯಂತೆ ಬಂಗಾಳಾ ಗ್ರಾಮಾಂತರಗಳಲ್ಲಿ ಜನಪ್ರಿಯವಾಗಿದೆ. ಇದನ್ನು ಆಡುವುದೂ ಹಾಡುವುದೂ ಇಂದಿಗೂ ರೂಢಿ. ಹರಿದತ್ತನಿಂದ (೧೨ನೆಯ ಶತ.) ಮೊದಲು ಮಾಡಿಕೊಂಡು ಸುಮಾರು ಅರವತ್ತು ಜನ ಈ ಕಥೆಯನ್ನು ಕಾವ್ಯ ಮಾಡಿದ್ದಾರೆ.</p>
		<p> ಚಂಡೀ ಮಹಿಮೆಯು ಕಾಲಕೇತುವೆಂಬ ಬೇಡ, ಶ್ರೀಮಂತ ಸದಾಗರನೆಂಬ ವರ್ತಕ, ಇವರ ಕಥೆಗಳಲ್ಲಿ ವ್ಯಕ್ತವಾಗುತ್ತದೆ. ಇದನ್ನು ಬರೆದವರಲ್ಲಿ ‘ಕವಿಕಂಕಣ’ನೆಂಬ ಬಿರುದುಳ್ಳ ಮುಕುಂದ ರಾಮಚಕ್ರವರ್ತಿಯು (೧೬ನೆಯ ಶತ.) ಪ್ರಸಿದ್ಧ. ಅವನು ‘ಚಂಡೀಕಾವ್ಯ’ವನ್ನು ಬರೆದಿದ್ದಾನೆ (೧೫೮೯.) ಇದರಲ್ಲಿ ಕಾಲಕೇತುವು ಚಂಡಿಯ ಕೃಪೆಯಿಂದ ಗುಜರಾತಿನ ರಾಜನಾಗುತ್ತಾನೆ.-</p>
		<p>ಶ್ರೀಮಂತ ಸದಾಗರನೆಂಬವನು ಹನ್ನೆರಡು ವರ್ಷದ ಹುಡುಗ. ಅವನು ಸಿಂಹಳದಲ್ಲಿ ಸೆರೆಯಾಗಿದ್ದ ತನ್ನ ತಂದೆ ಧನಪತಿಯನ್ನು ಬಿಡಿಸಿಕೊಂಡು ಬರಲು ಹೋಗುತ್ತಾನೆ. ಅಲ್ಲಿಯ ರಾಜನಾದ ಶಾಲೀವಾಹನನು ಹುಡುಗನನ್ನು ಕೊಲ್ಲುವಂತೆ ಅಪ್ಪಣೆ ಮಾಡುತ್ತಾನೆ. ಚಂಡಿ ಪ್ರತ್ಯಕ್ಷಳಾಗಿ ಅವನನ್ನು ಉಳಿಸುತ್ತಾಳೆ. ಅಲ್ಲಿಂದ ಮುಂದೆ ಧನಪತಿಯು ಚಂಡಿಯ ಭಕ್ತನಾಗುತ್ತಾನೆ. ಶ್ರೀಮಂತನ ತಾಯಿ ಖುಲ್ಲನಾ ಮೊದಲಿನಿಂದಲೂ ಚಂಡಿಯ ಭಕ್ತಳಾಗಿಯೇ ಇದ್ದಳು. ಧನಪತಿಯು ಅದನ್ನು ತಿರಸ್ಕರಿಸಿದ್ದರಿಂದಲೇ ಅವನಿಗೆ ಕಷ್ಟಪರಂಪರೆಗಳು ಬಂದದ್ದು. ಶ್ರೀಮಂತನೂ ಅವನ ತಾಯಿಯೂ ಶಾಪ ಪಡೆದಿದ್ದ ಗಂಧರ್ವಾಪ್ಸರೆಯರು. ಆದ್ದರಿಂದ ಅವರ ಕೆಲಸವಾದ ಮೇಲೆ ಅವರು ಸ್ವರ್ಗಕ್ಕೆ ಹೋದರು.</p>
		<p> ಚಂಡಿಯು ಶ್ರೀಮಂತನನ್ನು ಉಳಿಸಿದಂತೆ ಕಾಳಿಯು ಸುಂದರನನ್ನು ಉಳಿಸುತ್ತಾಳೆ. ಈ ಕಥೆಯು ಅನ್ನದಾಮಂಗಳಾ ಅಥವಾ ಕಾಳಿಕಾಮಂಗಳ ಸಾಹಿತ್ಯದಲ್ಲಿ ಪ್ರಧಾನವಾಗಿ ಬರುತ್ತದೆ. (ಅನ್ನದಾ ಕಾಳೀ ಚಂಡೀ ಎಲ್ಲಾ ಒಂದೇ ದೇವತೆಯ ಹೆಸರು.) ಈ ಸಾಹಿತ್ಯಕ್ಕೆ ಧರ್ಮ ಹೊರರೂಪ, ನಿಮಿತ್ತ. ಒಳಗೆ ಶೃಂಗಾರ. ಇದು ಆ ಕಥೆಯ ಸಂಗ್ರಹ:-</p>
		<p>ಕಾಂಚೀನಗರದಲ್ಲಿ ಗುಣಸಿಂಧುವೆಂಬ ರಾಜನಿದ್ದನು. ಅವನಿಗೆ ಸುಂದರನೆಂಬ ಮಗನಿದ್ದನು. ಅವನು ವರ್ಧಮಾನರಾಜನ ಮಗಳಾದ ವಿದ್ಯಾ ಎಂಬ ರಾಜಪುತ್ರಿಯ ಸೌಂದರ್ಯವನ್ನು ಕೇಳಿ ಮೋಹಿತನಾದನು. ಅವಳು ಪಾಂಡಿತ್ಯದಲ್ಲಿ ತನ್ನನ್ನು ಸೋಲಿಸಿ ಯಾರುಬೇಕಾದರೂ ಮದುವೆಯಾಗಬಹುದೆಂದು ದೇಶದಲ್ಲೆಲ್ಲಾ ಸಾರಿಸಿದ್ದಳು. ಎಷ್ಟೋ ಜನ ಬಂದು ಸೋತು ಹೋಗಿದ್ದರು. ಸುಂದರನು ಯಾರಿಗೂ ಹೇಳದೆ ಹೊರಟು ವೇಷಾಂತರದಲ್ಲಿ ವರ್ಧಮಾನಕ್ಕೆ ಬಂದು ಊರ ಹೊರಗಿನ ಉಪವನದಲ್ಲಿ ನಿಂತನು. ಅಲ್ಲಿ ಹೀರಾಮಾಲಿನಿ ಎಂಬವಳು ಹೂವು ಕುಯ್ಯುತ್ತಿದ್ದಳು. ಅವಳು ರಾಜಪುತ್ರಿಗೆ ನಿತ್ಯವೂ ಮಾಲೆಕಟ್ಟಿ ತೆಗೆದುಕೊಂಡುಹೋಗಿ ಕೊಡುತ್ತಿದ್ದಳು. ಸುಂದರನು ಅವಳ ಪರಿಚಯಮಾಡಿಕೊಂಡು ಹೋಗಿ ಅವಳ ಮನೆಯಲ್ಲಿ ನಿಂತನು. ಅವಳು ಸಿದ್ಧಮಾಡಿಕೊಂಡಿದ್ದ ಹೂಗಳಿಂದ ತಾನು ಒಂದು ಮಾಲೆ ಕಟ್ಟಿ, ಅದನ್ನು ರಾಜಪುತ್ರಿಗೆ ಮರುದಿನ ಬೆಳಗ್ಗೆ ತೆಗೆದುಕೊಂಡು ಹೋಗಿ ಕೊಡುವಂತೆ ಅವಳನ್ನು ಒಪ್ಪಿಸಿದನು. ಆದರೆ ತನ್ನ ನಿಜವಾದ ಪರಿಚಯವನ್ನು ತಿಳಿಸಲಿಲ್ಲ. ಆ ಮಾಲೆಯಲ್ಲಿ ಹೂವುಗಳನ್ನು ಎಷ್ಟು ಚಮತ್ಕಾರವಾಗಿ ಕಟ್ಟಿತ್ತೆಂದರೆ, ಅದರ ಮೇಲೆ ಒಂದು ಪ್ರಯಣಗೀತೆಯನ್ನು ಬರೆದಂತಿತ್ತು. ರಾಜಪುತ್ರಿಯು ಅದನ್ನು ನೋಡಿ ಸುಂದರನಲ್ಲಿ ಮೋಹಿತಳಾದಳು. ಹೀರಾಮಾಲಿನಿಯು ಸುಂದರನನ್ನು ಕರೆತಂದಳು. ವಿದ್ಯೆಯೂ ಅವನೂ ದೂರದಿಂದ ಒಬ್ಬರನ್ನೊಬ್ಬರು ನೋಡಿದರು. ಆದರೆ ಕಾವಲು ಬಲವಾಗಿದ್ದದ್ದರಿಂದ ಅವನು ಅರಮನೆಯೊಳಗೆ ಬರುವಂತಿರಲಿಲ್ಲ.</p>
		<p>ಅವನು ಒಬ್ಬ ಸಂನ್ಯಾಸಿಯ ವೇಷದಿಂದ ರಾಜನನ್ನು ಕಂಡು ತಾನು ರಾಜಪುತ್ರಿಯೊಡನೆ ವಾದ ಮಾಡುವುದಾಗಿ ತಿಳಿಸಿದನು. ರಾಜಪುತ್ರಿಯು ಸುಂದರನನ್ನು ನೋಡಿ ಮೆಚ್ಚಿಕೊಂಡಿದ್ದದ್ದರಿಂದ ಸಂನ್ಯಾಸಿಯೊಡನೆ ಕೂಡಲೆ ವಾದಮಾಡುವುದಕ್ಕೆ ಒಪ್ಪಲಿಲ್ಲ. ಈ ಮಧ್ಯೆ ಸುಂದರನು ಪೂಜೋಪವಾಸಾದಿಗಳಿಂದ ಕಾಳಿಯನ್ನು ಮೆಚ್ಚಿಸಿ ಅವಳಿಂದ ಒಂದು ಕೋಲನ್ನು ಪಡೆದು, ಆ ಕೋಲಿನಿಂದ ರಾಜಪುತ್ರಿಯ ಅಂತಃಪುರಕ್ಕೆ ಒಂದು ಸುರಂಗವನ್ನು ಮಾಡಿಕೊಂಡುಹೋಗಿ ಅವಳನ್ನು ಕಂಡನು. ಅವಳು ತನ್ನ ಪ್ರತಿಜ್ಞೆಯಂತೆ ಅವನೊಡನೆ ವಾದಮಾಡಿ ಸೋತು ಗಾಂಧರ್ವ ವಿವಾಹ ಮಾಡಿಕೊಂಡಳು. ಆಮೇಲೆ ಅವನು ಬೇಕಾದಾಗಲೆಲ್ಲಾ ಆ ಮಾರ್ಗವಾಗಿ ಹೋಗಿ ಅವಳನ್ನು ಕಂಡು ವಿಹರಿಸುತ್ತಿರಲು ಅವಳು ಗರ್ಭಿಣಿಯಾದಳು. ಇದು ರಾಜನಿಗೂ ರಾಣಿಗೂ ತಿಳಿಯಿತು. ರಾಜನು ದಂಡಾಧಿಕಾರಿಗೆ ತಿಳಿಸಿ ಕಳ್ಳನನ್ನು ಹಿಡಿಯುವಂತೆ ಹೇಳಿದನು. ಅಧಿಕಾರಿಯೂ ಅವನ ಕಡೆಯುವರೂ ರಾಜಪುತ್ರಿಯ ಕೋಣೆಯಲ್ಲಿದ್ದ ಸುರಂಗವನ್ನು ನೋಡಿ ಅಲ್ಲಿ ಕಾವಲು ಕುಳಿತರು. ಅವರು ರಾಜಪುತ್ರಿಯ ಮತ್ತು ಅವಳ ಸಖಿಯರ ವೇಷದಲ್ಲಿದ್ದದ್ದರಿಂದ ರಾಜಪುತ್ರನು ಬಂದಕೂಡಲೆ ಹಿಡಿಯುವುದು ಸುಲಭವಾಯಿತು. ಸುರಂಗದ ಮೂಲಕ ಅವರು ಹೀರಾಮಾಲಿನಿಯ ಮನೆಗೆ ಹೋಗಿ ಅವಳನ್ನೂ ಹಿಡಿದು ತಂದರು. ದೊರೆಯು ಸುಂದರನ ಪರಿಚಯವನ್ನು ಕೇಳಲು ಅವನು ಸರಿಯಾಗಿ ಹೇಳದೆ ಕೊನೆಗೆ ಐವತ್ತು ಶ್ಲೋಕಗಳಲ್ಲಿ (‘ಚೋರಪಂಚಾಶತ’) ಕಾಳಿಯ ಮಹಿಮೆಯನ್ನೂ ವಿದ್ಯೆಯ ಪ್ರಣಯವನ್ನೂ ಶ್ಲೇಷೆಯಿಂದ ತಿಳಿಸಿದನು. ರಾಜನು ಅವನಿಗೆ ವಧೆಯನ್ನು ವಿಧಿಸಿದನು. ವಧಸ್ಥಾನದಲ್ಲಿ ಸುಂದರನು ಕಾಳಿಯನ್ನು ಸ್ತೋತ್ರ ಮಾಡಲು, ಭೂತಪ್ರೇತಗಳು ಬಂದು ರಾಜನ ಸೇನೆಯನ್ನು ಕಟ್ಟಿಹಾಕಿದುವು.</p>
		<p> ಅರಮನೆಯಲ್ಲಿದ್ದ ಗಿಣಿಯು ಸುಂದರನ ಕಥೆಯನ್ನು ಹೇಳಿತು. ಅದನ್ನು ಕೇಳಿ ರಾಜನು ಗಂಗಾಭಟ್ಟನೆಂಬ ನಿಯೋಗಿಯನ್ನು ಕರಸಿ ರಾಜಪುತ್ರನನ್ನು ನೋಡಿಕೊಂಡುಬರುವಂತೆ ಹೇಳಿದನು. ಅವನು ಸುಂದರನನ್ನು ನೋಡಿ, ತಾನು ಕಾಂಚೀಪುರದಲ್ಲಿ ಹಿಂದೆ ಅವನನ್ನು ನೋಡಿದ್ದನೆಂದೂ ಅವನು ಕಾಂಚೀ ರಾಜಪುತ್ರನೆಂದೂ ಮಹಾಕವಿಯೆಂದೂ ತಿಳಿಸಿದನು. ರಾಜನು ಬಂದು ನೋಡಿದಾಗ ತನ್ನ ಸೇನೆಯೆಲ್ಲವೂ ಕಟ್ಟುವಡೆದು ಬಿದ್ದಿತ್ತು. ಸುಂದರನು ದೇವಧ್ಯಾನದಲ್ಲಿ ಮಗ್ನನಾಗಿದ್ದನು. ಅವನನ್ನು ನೋಡಿ ರಾಜನು ಸಂತೋಷದಿಂದ ಆಲಿಂಗಿಸಿಕೊಂಡನು. ಕಾಳಿಯ ದಯೆಯಿಂದ ಸೇನೆಯ ಕಟ್ಟು ಬಿಚ್ಚಿತು. ವಿದ್ಯಾಸುಂದರರ ಮದುವೆ ಯಥೋಕ್ತವಾಗಿ ನಡೆಯಿತು. ಸುಂದರನು ಸ್ವಲ್ಪಕಾಲದ ನಂತರ ತಮ್ಮೂರಿಗೆ ಹೋಗಿ ಹೆಂಡತಿಯೊಡನೆ ಸುಖವಾಗಿದ್ದನು.<sup><a epub:type="noteref" href="999-aside.xhtml#id-001-03">*</a></sup></p>
		<p> ಈ ಕಥೆಯನ್ನು ಬರೆದಿರುವವರಲ್ಲಿ ಭಾರತ ಚಂದ್ರರಾಯನು (೧೭೨೨-೧೭೬೦.) ಪ್ರಸಿದ್ಧ. ಅದು ಅವನ ‘ಅನ್ನದಾ ಮಂಗಳ’ದಲ್ಲಿ ಎರಡನೆಯ ಭಾಗವಾಗಿ ಬರುತ್ತದೆ. (೧೭೫೨.) ಇದರಲ್ಲಿ ಅಶ್ಲೀಲ ಬಹಳವಾಗಿದೆ. ಆದರೆ ಅದರ ಕಾವ್ಯಶೈಲಿ ಅನುಪಮವಾದದ್ದು. ರಾಮಪ್ರಸಾದನೂ (೧೭೧೮-೧೭೭೫.) ಒಂದು ವಿದ್ಯಾಸುಂದರ ಕಾವ್ಯವನ್ನು ಬರೆದಿದ್ದಾನೆ. ಆದರೆ ಅದಕ್ಕಿಂತ ಅವನ ಕಾಳೀ ಕೀರ್ತನೆಗಳು ತುಂಬ ಪ್ರಸಿದ್ಧವಾಗಿವೆ.</p>
		<p> ದುರ್ಗೆಯ ಮೇಲಣ ಹಾಡುಗಳು (ನಮ್ಮಲ್ಲಿ ಗೌರಮ್ಮನು ತವರು ಮನೆಗೆ ಬಂದ ಹಾಡುಗಳಂತೆ) ಸುಂದರವಾಗಿರುತ್ತವೆ. ದಕ್ಷಿಣದೇಶದಲ್ಲಿ ಈ ಪೂಜೆಯೇ ಹೆಚ್ಚು; ಈ ಹಾಡುಗಳೇ ಅರ್ಥವಾಗತಕ್ಕವು. ಇವಲ್ಲದೆ ಗಂಗೆ, ಶೀತಲಾ (ಸಿಡುಬಿನ ದೇವತೆ), ಲಕ್ಷ್ಮೀ, ಸರಸ್ವತೀ, ಷಷ್ಠೀ(ಮಕ್ಕಳ ದೇವತೆ), ದಕ್ಷಿಣರಾಯ (ಹುಲಿಗಳ ದೇವತೆ), ಇವುಗಳ ಸ್ತೋತ್ರಗಳೂ ಕವಿಸಂಭಾಷಣ ರೂಪವಾದ ಪದ್ಯಗಳೂ ಇವೆ.</p>
		<p class="text-center"><strong>೩. ಪೌರಾಣಿಕ ಯುಗ</strong> (ಸು. ೧೫೦೦-೧೮೦೦)</p>
		<p> ಮೂರನೆಯದು ಪೌರಾಣಿಕ ಯುಗ. ರಾಮಾಯಣ ಭಾರತಕಥೆಗಳು ಜನತೆಗೆ ಕಥಕರು ಭಟ್ಟರು ಅಟ್ಟಲಾಟದವರು ಇವರಿಂದ ಕೇಳಿ ನೋಡಿ ಹಿಂದಿನಿಂದಲೂ ಪರಿಚಿತವಾಗಿದ್ದುವು. ಆದ್ದರಿಂದ ಭಾಷಾಂತರಗಳು ಈಚೆಗೆ ಬಂದುವು. ರಾಮಾಯಣವನ್ನು ಬರೆದ ಕೃತ್ತಿವಾಸನು ಹದಿನೈದನೆಯ ಶತಮಾನದವನು<sup><a epub:type="noteref" href="999-aside.xhtml#id-001-04">*</a></sup>, ಕಾಶೀರಾಮದಾಸನು ಹದಿನೇಳನೆಯ ಶತಮಾನದವನು. ಇವು ಭಾಷಾಂತರಗಳಲ್ಲ, ಭಾವಾನುವಾದಗಳು. ಇವುಗಳಷ್ಟು ಪ್ರಸಿದ್ಧವಲ್ಲದ ಇತರ ಅನುವಾದಗಳೂ ಉಂಟು. ಮಹಾಭಾರತವನ್ನು ಬರೆದವರಲ್ಲಿ ಪ್ರಾಯಶಃ ಕೃತ್ತಿವಾಸನ ಸಮಕಾಲೀನನಾಗಿದ್ದ ಸಂಜಯನೇ ಮೊದಲನೆಯವನು. ಸುಮಾರು ೩೧ ಜನ ಭಾರತವನ್ನು ಬರೆದಿದ್ದಾರೆ. ಕೃತ್ತಿವಾಸನ ರಾಮಾಯಣವು ಅಚ್ಚುಕಾಣಬೇಕಾದರೆ ಹತ್ತೊಂಬತ್ತನೆಯ ಶತಮಾನದಲ್ಲಿ ಕೆಲವು ಯೂರೋಪೀಯ ಪಾದ್ರಿಗಳ ಕೈಕಾಯಬೇಕಾಯಿತು. ಇದರ ಪ್ರತಿಗಳು ಇಂದಿಗೂ ವರ್ಷಕ್ಕೆ ಒಂದು ಲಕ್ಷದಂತೆ ಖರ್ಚಾಗುತ್ತವೆಯಂತೆ.</p>
		<p> ಭಾಗವತ ಗ್ರಂಥಗಳಲ್ಲಿ ಮೂಲಾಧಾರವಸ್ತುವಿನ (೧೫ನೆಯ ಶತ.) ‘ಶ್ರೀಕೃಷ್ಣವಿಜಯ’ವೇ ಮೊದಲನೆಯದು. ಅಲ್ಲಿಂದ ಮುಂದೆ ಸುಮಾರು ನಲವತ್ತು ಜನ ಭಾಗವತವನ್ನು ಬರೆದಿದ್ದಾರೆ. ಇವರಲ್ಲಿ ದಶಮಸ್ಕಂದವನ್ನು ಅಥವಾ ಧ್ರುವ ಪ್ರಹ್ಲಾದ ಉದ್ಧವ ಮುಂತಾದ ಪ್ರಕರಣಗಳನ್ನು ಬರೆದಿರುವವರೇ ಹೆಚ್ಚು ಮಂದಿ.</p>
		<p> ಬಂಗಾಳದಲ್ಲಿ ರಾಮಾಯಣ ಭಾರತ ಭಾಗವತಗಳಷ್ಟೇ ಪ್ರಸಿದ್ಧವಾದದ್ದು, ಜನಪ್ರಿಯವಾದದ್ದು, ಚೈತನ್ಯಸಾಹಿತ್ಯ. ಚೈತನ್ಯ<sup><a epub:type="noteref" href="999-aside.xhtml#id-001-05">*</a></sup> ದೇವನು(೧೪೮೬-೧೫೩೪) ಹುಟ್ಟಿ ಭಕ್ತಿಪ್ರವಾಹವನ್ನು ಹರಿಸಿದಮೇಲೆ ಅವನ ಜೀವನ ಚರಿತೆಯನ್ನೂ ಬೋಧನೆಯನ್ನೂ ಒಳಕೊಂಡ ಹಲವು ಗ್ರಂಥಗಳು ಹುಟ್ಟಿದುವು. ಬೃಂದಾವನದಾಸನ ಚೈತನ್ಯಭಾಗವತ, ಜಯಾನಂದನ ಚೈತನ್ಯಮಂಗಳ, ಕೃಷ್ಣದಾಸನ ಚೈತನ್ಯಚರಿತಾಮೃತ, ಲೋಚನದಾಸನ ಚೈತನ್ಯಮಂಗಳ, ಇವು ಮುಖ್ಯವಾದವು.</p>
		<p> ಹೀಗೆ ಬಂಗಾಳಿಯ ಪ್ರಾಚೀನ ಸಾಹಿತ್ಯವು, ಮುಖ್ಯವಾಗಿ, ಪದ್ಯರೂಪವಾದದ್ದು, ಹಾಡಲು ಯೋಗ್ಯವಾದದ್ದು; ಭಾರತ ರಾಮಾಯಣ ಭಾಗವತ ಕಥೆಗಳನ್ನು ಒಳಕೊಂಡದ್ದು; ಭಕ್ತಿ ನೀತಿ ಪ್ರಧಾನವಾದದ್ದು. ಈ ಸಾಹಿತ್ಯದಲ್ಲಿ ಬಹುಭಾಗವು ಇನ್ನೂ ಹಸ್ತಪ್ರತಿಗಳಲ್ಲಿದೆ.</p>
		<p> ದಾಶರಥಿರಾಯ್​ (೧೮೦೪-೧೮೫೭), ರಾಮನಿಧಿಗುಪ್ತ (೧೭೩೮-೧೮೨೫), ಈಶ್ವರಚಂದ್ರಗುಪ್ತ (೧೮೧೧-೧೮೫೮) ಇವರು ಪೌರಾಣಿಕಯುಗಕ್ಕೂ ಆಧುನಿಕಯುಗಕ್ಕೂ ಮಧ್ಯದಲ್ಲಿ ಬರತಕ್ಕವರು. ಇವರಲ್ಲಿ ಮೊದಲನೆಯವನು ‘ಪಾಂಚಾಲೀ’ ಗೀತೆಗಳನ್ನೂ, ಎರಡನೆಯವನು ಪ್ರಣಯಗೀತೆಗಳನ್ನೂ ಬರೆದಿದ್ದಾನೆ. ಮೂರನೆಯವನು ಆಗ್ಗೆ ತುಂಬ ಪ್ರಸಿದ್ಧನಾದ ಸಾಹಿತಿ. ಮುಂದೆ ಅವನಮೇಲೆ ಪ್ರತ್ಯೇಕವಾದ ಒಂದು ಟಿಪ್ಪಣಿ ಬರೆದಿದೆ.</p>
		<p class="text-center"><strong>೪. ಆಧುನಿಕ ಯುಗ (೧೮೦೦- )</strong></p>
		<p> ಆಧುನಿಕ ಯುಗವು ಹತ್ತೊಂಬತ್ತನೆಯ ಶತಮಾನದ ಆದಿಭಾಗದಲ್ಲಿ ಇಂಗ್ಲಿಷ್​ ಭಾಷಾಸಾಹಿತ್ಯಗಳ ಪರಿಚಯದಿಂದ ಆರಂಭವಾಯಿತೆಂದು ಹೇಳಬಹುದು. ೧೮೦೦ರ ಸುಮಾರಿನಲ್ಲಿ ಕೇರಿ ಥಾಂಸನ್ ಮುಂತಾದ ಪಾದ್ರಿಗಳ ಪ್ರಯತ್ನದಿಂದ<sup><a epub:type="noteref" href="999-aside.xhtml#id-001-06">*</a></sup> ಬಂಗಾಳಿಯಲ್ಲಿ ಒಂದು ವ್ಯಾಕರಣವೂ ನಿಘಂಟೂ ಹುಟ್ಟಿದುವು. ಅಚ್ಚಿನ ಮನೆಯಾಯಿತು. ಬೈಬಲ್​ ಭಾಷಾಂತರವಾಯಿತು.</p>
		<p>‘ಸಮಾಚಾರ ದರ್ಪಣ’ವೆಂಬ ವೃತ್ತಾಂತಪತ್ರಿಕೆಯೂ ‘ದಿಗ್ದರ್ಶನ’ವೆಂಬ ಮಾಸಪತ್ರಿಕೆಯೂ (೧೮೧೮) ಹುಟ್ಟಿದುವು. ಕಲ್ಕತ್ತದಲ್ಲಿ ಪೋರ್ಟ್ ವಿಲಿಯಂ ಕಾಲೇಜು ಸ್ಥಾಪಿತವಾಯಿತು. ಕೇರಿಯು ಅದರ ಮುಖ್ಯಾಧಿಕಾರಿಯಾದನು. ಕೆಲವು ಪಂಡಿತರು ಉಪಾಧ್ಯಾಯರಾದರು. ಪಠ್ಯಪುಸ್ತಕಗಳನ್ನು ಬರೆಯುವ ಕೆಲಸ ಅವರ ಪಾಲಿಗೆ ಬಂತು. ‘ಪ್ರತಾಪಾದಿತ್ಯಚರಿತ್ರ’ ‘ಪ್ರಬೋಧಚಂದ್ರಿಕಾ’ ಮುಂತಾದ ಅವರ ಗ್ರಂಥಗಳು ಸಮಾಸಗಳಿಂದ ತುಂಬಿದ್ದುವು. ಅವು ಮುಕ್ಕಾಲು ಸಂಸ್ಕೃತ, ಕಾಲು ಬಂಗಾಳಿ; ಅದರಲ್ಲಿಯೂ ಪಾರಸೀ ಮಾತುಗಳು. ಏನಾದರೂ ಆಗಲಿ, ಈ ಪ್ರಯತ್ನಗಳಿಂದ ಗದ್ಯ ಸಾಹಿತ್ಯ ಹುಟ್ಟಿಬೆಳೆಯಿತು. ಪದ್ಯ ಸಾಹಿತ್ಯ ಪುಷ್ಟಿಗೊಂಡಿತು. ನಾಟಕಶಾಲೆಗಳೂ ನಾಟಕಗಳೂ ಬಂದುವು.</p>
		<p> ವಿದ್ಯಾವಂತರಲ್ಲಿ ಎರಡು ಪಂಗಡಗಳಾದುವು; ಕೆಲವರು ಕ್ರೈಸ್ತರಾದರು; ಮಿಕ್ಕವರು ಕ್ರೈಸ್ತಪ್ರಚಾರವನ್ನು ವಿರೋಧಿಸಿ ಹಿಂದೂ ಮತದ ಪ್ರಚಾರವನ್ನು ಕೈಕೊಂಡರು; ಇಂಥವರಲ್ಲಿ ರಾಜಾರಾಮಮೋಹನರಾಯನೇ (೧೭೭೪-೧೮೩೩) ಪ್ರಥಮ ಮತ್ತು ಪ್ರಸಿದ್ಧ. ಅವನೇ ಆಧುನಿಕ ಬಂಗಾಳಿ ಗದ್ಯದ ಮೂಲಪುರುಷನೆಂದರೆ ತಪ್ಪಾಗಲಾರದು. ಅವನು ಸಂಸ್ಕೃತ, ಅರಬ್ಬಿ, ಪಾರಸಿ, ಇಂಗ್ಲಿಷ್​, ಹೀಬ್ರೂ, ಗ್ರೀಕ್​ ಮುಂತಾದ ಹಲವು ಭಾಷೆಗಳಲ್ಲಿ ಪಂಡಿತನಾಗಿ ವಾದಮಾಡುವುದರಲ್ಲಿ ಅಗ್ರಗಣ್ಯನಾಗಿದ್ದನು. ಬ್ರಹ್ಮಸಮಾಜವನ್ನು ಸ್ಥಾಪಿಸಿ, ಯೂರೋಪಿನಲ್ಲೆಲ್ಲಾ ಸಂಚಾರಮಾಡಿ ಹೆಸರುವಾಸಿಯಾದನು. ಸಮಾಜ ಸಂಸ್ಕಾರ, ಸಾಹಿತ್ಯ ಎರಡಕ್ಕೂ ಅವನಿಂದ ಆದ ಸೇವೆ ಅಪಾರ. ಅವನು ಉಪನಿಷತ್ತುಗಳನ್ನು ಭಾಷಾಂತರಿಸಿದನು. ಕೌಮುದೀ ಎಂಬ ವೃತ್ತಪತ್ರಿಕೆಯನ್ನೂ (೧೮೧೯) ಬ್ರಾಹ್ಮಣಶೇವಧಿ ಎಂಬ ಮಾಸಪತ್ರಿಕೆಯನ್ನೂ ಹೊರಡಿಸಿದನು. ಪಾದ್ರಿಗಳನ್ನು ಪ್ರತಿಭಟಿಸಿದನು. ಹಾಡು ಪದ್ಯ ಪ್ರಬಂಧಗಳನ್ನು ಬರೆದನು. ಪಂಡಿತನಾದರೂ ಅವನ ಶೈಲಿ ಕ್ಲಿಷ್ಟವಾಗಿರಲಿಲ್ಲ; ವಿಷಯಸ್ವಭಾವದಿಂದ ಶುಷ್ಕವೆನ್ನಬಹುದಾದರೂ, ಸರಳವಾಗಿತ್ತು.</p>
		<p> ಅವನಷ್ಟೇ ಪ್ರಸಿದ್ಧನಾದ ಸಂಸ್ಕೃತ ಪಂಡಿತ ಮತ್ತು ಸಮಾಜ ಸಂಸ್ಕಾರಕ ಈಶ್ವರಚಂದ್ರ ವಿದ್ಯಾಸಾಗರ (೧೮೨೦-೧೮೯೧). ಅವನು ಕಲ್ಕತ್ತದ ಸಂಸ್ಕೃತ ಕಾಲೇಜಿನಲ್ಲಿ ವ್ಯಾಸಂಗಮಾಡಿ ‘ವಿದ್ಯಾಸಾಗರ’ನೆಂಬ ಬಿರುದನ್ನು ಪಡೆದು ಫೋರ್ಟ್ ವಿಲಿಯಂ ಕಾಲೇಜಿನಲ್ಲಿ ಪ್ರಧಾನ ವಿದ್ವಾಂಸನಾದನು. ಆಮೇಲೆ ಸಂಸ್ಕೃತ ಕಾಲೇಜಿನ ಅಧ್ಯಕ್ಷನಾದನು. ಮುಂದೆ, ಮೇಲಿನ ವಿದ್ಯಾಧಿಕಾರಿಗಳಿಗೂ ತನಗೂ ಬಂದ ಭಿನ್ನಾಭಿಪ್ರಾಯದ ಸಲುವಾಗಿ ೧೮೫೮ರಲ್ಲಿ ಸರ್ಕಾರದ ಕೆಲಸಕ್ಕೆ ರಾಜೀನಾಮೆ ಕೊಟ್ಟನು. ಇಂದಿನ ‘ವಿದ್ಯಾಸಾಗರ ಕಾಲೇಜು’ ಅವನ ಸ್ಥಾಪನೆ. ವಿಧವಾವಿವಾಹವನ್ನು ರೂಢಿಗೆ ತರಲೂ ಬಹುಪತ್ನೀ ವಿವಾಹವನ್ನು ತಪ್ಪಿಸಲೂ ಬಹುವಾಗಿ ಹೋರಾಡಿದನು. ಬಹಳ ಉದಾರಿಯೆಂದು ಹೆಸರುಗೊಂಡಿದ್ದನು. ಅವನ ದಾನಧರ್ಮಗಳು ತಿಂಗಳಿಗೆ ಸುಮಾರು ೧೫೦೦ ರೂಪಾಯಿಗಳವರೆಗೂ ಇದ್ದುವಂತೆ. ನೂರಾರು ಅನಾಥರಾದ ಮಕ್ಕಳೂ ವಿಧವೆಯರೂ ಅವನಿಂದ ಸಹಾಯ ಪಡೆದರು. ಅವನಲ್ಲಿ ಪ್ರಾಚೀನ ಋಷಿಯ ಸರಳತೆಯೂ, ಇಂಗ್ಲಿಷ್​ ಜನದ ಸತ್ತ್ವವೂ, ತಾಯಿಯ ಅಂತಃಕರಣವೂ ಇದ್ದುವು-ಎಂದು ಮೈಕೇಲ್​ ಮಧುಸೂದನ ದತ್ತನು ಬರೆದಿದ್ದಾನೆ.</p>
		<p> ಅವನ ‘ಶಾಕುಂತಲ’ ‘ಸೀತಾವನವಾಸ’ ‘ಭ್ರಾಂತಿವಿಲಾಸ’ಗಳು ಕನ್ನಡದಲ್ಲಿವೆ. (ದಿ.ಬಿ. ವೆಂಕಟಾಚಾರ್ಯರಿಗೆ ಬಂಗಾಳಿಯನ್ನು ಹೇಳಿಕೊಟ್ಟವನು ಈತನೇಯಂತೆ.) ಇದಲ್ಲದೆ ಆತನು ಬೇತಾಳ ಪಂಚವಿಂಶತಿ, ಈಸೋಪನ ಕಥೆಗಳನ್ನು ಭಾಷಾಂತರ ಮಾಡಿದ್ದಾನೆ. ‘ಸೋಮಪ್ರಕಾಶ’ ‘ತತ್ವಬೋಧಿನೀ’ ಪತ್ರಿಕೆಗಳಿಗೆ ವಿಧವಾವಿವಾಹ, ಬಹುಪತ್ನೀ ವಿವಾಹ, ಸಂಸ್ಕೃತಸಾಹಿತ್ಯ ಮುಂತಾದ ವಿಷಯಗಳಮೇಲೆ ಲೇಖನಗಳನ್ನು ಬರೆದಿದ್ದಾನೆ. ಕೆಳಗೆ ಬಹುಪತ್ನೀ ವಿವಾಹದ ಸಂಬಂಧವಾಗಿ ಅವನು ಬರೆದ ಒಂದು ಲೇಖನದಿಂದ ಕೆಲವು ವಾಕ್ಯಗಳನ್ನು ಕೊಟ್ಟಿದೆ; ಅವು ಸಂಸ್ಕೃತ ಭೂಯಿಷ್ಠವಾದ್ದರಿಂದ ಭಾಷಾಂತರದ ಅವಶ್ಯಕತೆ ಇಲ್ಲ:-</p>
		<p>“ಅತ್ರತ್ಯ ಪುರುಷಜಾತಿ, ಕತಿಪಯ ಅತಿಗರ್ಹಿತ ಪ್ರಥಾರ ಅನುವರ್ತೀ ಹಇಯಾ, ಹತಭಾಗ್ಯ ಸ್ತ್ರೀ ಜಾತಿಕೇ ಅಶೇಷ ಪ್ರಕಾರ ಯಾತನಾಪ್ರದಾನ ಕರಿಯಾ ಅಸಿತೇಛೇನ। ತನ್ಮಧ್ಯೇ ಬಹುವಿವಾಹ ಪ್ರಥಾ ಏಕ್ಷಣೀ ಸರ್ವಾಪೇಕ್ಷಾ ಅಧಿಕತರ ಅನರ್ಥಕರ ಹಇಯಾ ಉಠಿಯಾಛೆ। ಏಈ ಅತಿಜಘನ್ಯ ಅತಿನೃಶಂಸ ಪ್ರಥಾ ಪ್ರಚಲಿತ ಥಾಕಾತೇ, ಸ್ತ್ರೀ ಜಾತಿರ ದುರವಸ್ಥಾರ ಇಯತ್ತಾ ನಾಈ। ಏಈ ಪ್ರಥಾರ ಪ್ರಬಲತಾಪ್ರಯುಕ್ತ, ತಾಹಾದಿಗಕೇ ಯೇ ಸಮಸ್ತ ಕ್ಲೇಶ ಓ ಯಾತನಾಭೋಗ ಕರಿತೇ ಹಇತೇಛೆ, ಸೇ ಸಮುದಯ ಆಲೋಚನಾ ಕರಿಯಾ ದೇಖಿಲೇ ಹೃದಯ ವಿದೀರ್ಣ ಹಇಯಾ ಯಾಯ॥”<sup><a epub:type="noteref" href="999-aside.xhtml#id-001-07">*</a></sup></p>
		<p> ಈಶ್ವರಚಂದ್ರಗುಪ್ತ (೧೮೧೧-೧೮೫೮), ಮೈಕೇಲ್​ ಮಧುಸೂದನದತ್ತ (೧೮೨೪-೧೮೭೩), ರವೀಂದ್ರನಾಥ ಠಾಕೂರ್​ (೧೮೬೧-೧೯೪೧), ಪ್ಯಾರಿಚಾಂದ ಮಿತ್ರ (೧೮೧೪-೧೮೮೩), ರಾಜೇಂದ್ರಲಾಲ ಮಿತ್ರ(೧೮೨೪-೧೮೯೧) ಭೂದೇವಚಂದ್ರ ಮುಖರ್ಜಿ(೧೮೨೫-೧೮೯೪). ರಾಮೇಶಚಂದ್ರದತ್ತ (೧೮೪೮-೧೯೦೯), ಗಿರೀಶಚಂದ್ರಘೋಷ್​ (೧೮೪೩-೧೯೧೧), ದೀನಬಂಧು ಮಿತ್ರ (೧೮೨೮-೧೮೭೩), ದ್ವಿಜೇಂದ್ರಲಾಲರಾಯ್​ (೧೮೬೦-೧೯೧೩) ಮುಂತಾದವರು ಬಂಕಿಮನ ಕಾಲದಲ್ಲಿದ್ದ ಪ್ರಸಿದ್ಧರಾದ ಸಾಹಿತಿಗಳು. ಬಂಕಿಮನಿಗೆ ಇವರಲ್ಲಿ ಹಲವರ ಪರಿಚಯವಿತ್ತು; ಅವರ ವಿಚಾರವಾಗಿ ಅವನು ಸಣ್ಣ ದೊಡ್ಡ ಲೇಖನಗಳನ್ನೂ ಬರೆದಿದ್ದಾನೆ. ಅವುಗಳ ಆಧಾರದ ಮೇಲೆ ಮುಂದೆ ಅವರಲ್ಲಿ ಕೆಲವರ ವಿಚಾರವಾಗಿ ಟಿಪ್ಪಣಿಗಳನ್ನು ಬರೆದಿದೆ:-</p>
		<p> ಬಂಕಿಮಚಂದ್ರನು ಈಶ್ವರಚಂದ್ರಗುಪ್ತನ (೧೮೧೧-೧೮೫೮) ಕವಿತೆಗಳ ಒಂದು ಸಂಪುಟಕ್ಕೆ ವಿಸ್ತಾರವಾದ ಪೀಠಿಕೆಯನ್ನು ಬರೆದನು (೧೮೮೫). ‘ಈಶ್ವರಚಂದ್ರಗುಪ್ತನ ಜೀವನಚರಿತ ಮತ್ತು ಕವಿತ್ವ’ ಎಂಬುದು ಅದರ ಹೆಸರು. (ಸಂಪುಟ ೯, ಪುಟಗಳು ೯೫-೧೩೮) ಬಂಕಿಮನು ಈ ಲೇಖನವನ್ನು ತುಂಬ ಸಹಾನುಭೂತಿಯಿಂದ, ಪ್ರೀತಿಯಿಂದ, ಭಕ್ತಿಯಿಂದ-ಪಕ್ಷಪಾತದಿಂದ ಎಂದು ಬೇಕಾದರೂ ಹೇಳಬಹುದು- ಬರೆದಿದ್ದಾನೆ. ಮುಂದಿನ ಟಿಪ್ಪಣಿಯು ಆ ಲೇಖನದ ಆಧಾರದ ಮೇಲೆ ಬರೆದದ್ದು.-</p>
		<p> ಈಶ್ವರಚಂದ್ರಗುಪ್ತನು ಶುದ್ಧ ಬಂಗಾಳಿ ಕವಿ. ಅವನು ಪ್ರಯಾಗದ ಹತ್ತಿರ ಇರುವ ಕಾಂಚಲಪಲ್ಲೀ ಅಥವಾ ಕಾಂಚನಪಾಡಾದಲ್ಲಿ ಹುಟ್ಟಿದನು. ಅವನದು ವೈದ್ಯರ ವಂಶ, ವಿದ್ವಾಂಸರ ವಂಶ; ಅವನ ತಂದೆ ಹರಿನಾರಾಯಣದಾಸ. ಅವನು ಅಷ್ಟೇನೂ ಉಪಪನ್ನನಲ್ಲದಿದ್ದರೂ ಸಮಾಜದಲ್ಲಿ ಗಣ್ಯವಕ್ತಿಯಾಗಿದ್ದನು. ಈಶ್ವರಚಂದ್ರನು ಇನ್ನೂ ಹತ್ತುವರ್ಷದ ಹುಡುಗನಾಗಿದ್ದಾಗ ಅವನ ತಾಯಿ ಸತ್ತುಹೋದಳು. ತಂದೆ ಮತ್ತೆ ಮದುವೆ ಮಾಡಿಕೊಂಡನು. ಈಶ್ವರಚಂದ್ರನಿಗೆ ಹೊಂದಲಿಲ್ಲ. ಓದುಬರಹ ಮುಂದುವರಿಯದೆ ಕಲ್ಕತ್ತೆಯಲ್ಲಿದ್ದ ತಮ್ಮ ಸೋದರಮಾವನ ಮನೆಗೆ ಬಂದು ನಿಂತನು. ಸುಮಾರಾಗಿ ವಿದ್ಯೆ ಕಲಿತನು. ಸಹಜಪ್ರಾಪ್ತವಾಗಿದ್ದ ಕವಿತೆಯ ಮೇಲೆ ಮನಸ್ಸು ಹೋಗುತ್ತಿತ್ತು. ಇನ್ನೂ ಚಿಕ್ಕವನಾಗಿದ್ದಾಗಲೇ ಒಂದು ಸಾರಿ ತಮ್ಮ ತಾತನ ಮನೆಗೆ ಬಂದಿದ್ದು, ಅಲ್ಲಿ ಸೊಳ್ಳೆ ನೊಣಗಳ ಕಾಟ ಹೆಚ್ಚಾಗಿರಲು,</p>
		<p class="myquote"> ಹಗಲೊಳು ನೊಣಗಳು ಇರುಳೊಳು ಸೊಳ್ಳೆ ।<br /> ಇವು ಪೀಡಿಸೆ ಕಲ್ಕತ್ತೆಗೆ ಬಂದೆ ।</p>
		<p>ಎಂದು ಪದ್ಯ ಬರೆದಿದ್ದನಂತೆ. ಇಂದಿನ ಹುಡುಗರಿಗೂ ಇದೇ ಭ್ರಮೆ; ಎರಡು ಪಂಕ್ತಿ ಬರೆಯಲು ಶಕ್ತಿ ಇದ್ದರೆ, ಓದನ್ನು ಬಿಟ್ಟುಬಿಡುವುದು! ಒಂದು ರಾತ್ರಿಯಲ್ಲಿ ಕೀರ್ತಿ ಬಂದು ಬಿಡಬೇಕು! ಶಿಕ್ಷಣ ಪಡೆಯದಿದ್ದರೆ, ಕವಿತ್ವಶಕ್ತಿ ಎಷ್ಟೇ ಇರಲಿ, ಅದಕ್ಕೆ ಪೂರ್ಣಫಲ ಬರುವುದಿಲ್ಲ; ಅಭಿರುಚಿಯು ಸಂಸ್ಕಾರಗೊಳ್ಳುವುದಿಲ್ಲ; ದೊಡ್ಡ ಆದರ್ಶವಿರುವುದಿಲ್ಲ.</p>
		<p> ಹದಿನೈದನೆಯ ವರ್ಷದಲ್ಲಿ ದುರ್ಗಾಮಣಿ ಎಂಬ ಹುಡುಗಿಯನ್ನು ಕೊಟ್ಟು ಈಶ್ವರಚಂದ್ರಗುಪ್ತನಿಗೆ ಮದುವೆಯಾಯಿತು. ಆದರೆ ಅವಳು, ಕುತ್ಸಿತೆ, ದಡ್ಡೆ; ಪ್ರತಿಭಾಶಾಲಿಯಾದ ಕವಿಗೆ ತಕ್ಕ ಹೆಂಡತಿಯಲ್ಲ. ಅವಳ ಒಡನೆ ಅವನು ಸಂಸಾರ ಸುಖನವನ್ನು ಅನುಭವಿಸಲಿಲ್ಲ. ಅದು ತಂದೆಯ ಮಾತನ್ನು ಮೀರದೆ ಮಾಡಿಕೊಂಡ ಮದುವೆಯಂತೆ. ಅವಳೊಡನೆ ಮಾತುಕಥೆ ಬಿಟ್ಟರೂ ಅವಳ ಅಶನವಸನಗಳಿಗೆ ಅವನು ಏನೂ ಕಡಮೆ ಮಾಡಲಿಲ್ಲ; ಬೇರೆ ಮದುವೆಯನ್ನೂ ಮಾಡಿಕೊಳ್ಳಲಿಲ್ಲ. ಇದರಿಂದ ದುರ್ಗಾಮಣಿಗೆ ಏನಾದರೂ ವ್ಯಥೆ ಇತ್ತೋ ಇಲ್ಲವೋ, ಈಶ್ವರಚಂದ್ರನಿಗಂತೂ ಬೇಕಾದಷ್ಟು ಇತ್ತು; ಅದನ್ನು ಅವನ ಕವಿತೆಗಳಲ್ಲಿ ಕಾಣಬಹುದು; ಹೆಂಗಸಿನ ಭಕ್ತಿ ಪ್ರೀತಿ ಸ್ನೇಹಗಳಿಂದ ಯಾವ ಮೃದು ಮಧುರ ಸಂಸ್ಕಾರವಾಗಬಹುದೋ ಅದು ಇಲ್ಲ; ಹೆಂಗಸು ಅವನಿಗೆ ಖಂಡನೆಗೆ ಮಾತ್ರ; ವಿಡಂಬನೆಗೆ ಪಾತ್ರ. ಅವಳನ್ನು ಅವನು ರಸಮಯಿಯಾಗಿ, ಸುಖಮಯಿಯಾಗಿ ಪುಣ್ಯಮಯಿಯಾಗಿ ಸೃಷ್ಟಿಸಲಾರ. ಅವನು ಹೆಂಗಸನ್ನು ಉಚ್ಚಾಸನದಲ್ಲಿ ಕುಳ್ಳಿರಿಸಿದರೆ ಅದು ವಾನರಿಯಾಗುತ್ತದೆ.</p>
		<p> ೧೮೩೦ರಲ್ಲಿ ತಂದೆ ಮೃತನಾಗಲು, ಸಂಸಾರದ ಭಾರ ಅವನಮೇಲೆ ಬಿತ್ತು. ಸಂಪಾದನೆ ಮಾಡಬೇಕಾಯಿತು. ಯೋಗೇಂದ್ರ ಮೋಹನ ಠಾಕೂರನು ಆರಂಭಿಸಿದ ‘ಸಂವಾದ ಪ್ರಭಾಕರ’ ವಾರಪತ್ರಿಕೆಯ ಸಂಪಾದಕನಾದನು. ಆಗ ಅವನಿಗೆ ಇನ್ನೂ ಹತ್ತೊಂಬತ್ತು ವರ್ಷವಾದರೂ, ಸ್ವಲ್ಪ ದಿನದಲ್ಲಿಯೇ, ಅವನ ಪತ್ರಿಕೆಯು ವಿದ್ಯಾವಂತರ ಮತ್ತು ಗೌರವಸ್ಥರ ದೃಷ್ಟಿಯನ್ನು ಸೆಳೆಯಿತು. ಬಂಗಾಳಿ ಸಾಹಿತ್ಯದ ಅಭಿವೃದ್ಧಿಗೆ ತುಂಬ ಸಹಾಯವಾಯಿತು. ಪ್ರಸಿದ್ಧ ಲೇಖಕರು ಅದರಲ್ಲಿ ಬರೆದರು. ಬಂಕಿಮನೂ ಅವರಲ್ಲಿ ಒಬ್ಬ. ಅವನು, ಮೊದಮೊದಲು-ವಿದ್ಯಾರ್ಥಿಯಾಗಿದ್ದಾಗಲೇ-ಬರೆದ ಲೇಖನಗಳು ಅದರಲ್ಲಿ ಪ್ರಕಟಗೊಂಡವು. ಇದರಿಂದ ಬಂಕಿಮನಿಗೆ ತುಂಬ ಪ್ರೋತ್ಸಾಹ ದೊರೆಯಿತು. ಸ್ವಲ್ಪ ದಿನದಮೇಲೆ ಅದು ವಾರಕ್ಕೆ ಮೂರು ದಿನ ಬಂದು ಆಮೇಲೆ ದಿನಪತ್ರಿಕೆಯಾಯಿತು. ದೇಶೀಯ ಪತ್ರಿಕೆಗಳಲ್ಲಿ ಇದೇ ಮೊದಲನೆಯ ದಿನಪತ್ರಿಕೆ. ಸಿಪಾಯಿದಂಗೆಯ ಕಾಲದಲ್ಲಿ ವರ್ತಮಾನ ತರಿಸಿ ಪ್ರಕಟಿಸಿ ಅದು ತುಂಬ ಉಪಕಾರ ಮಾಡಿತು.</p>
		<p> ೧೮೪೭ರ ಸುಮಾರಿನಲ್ಲಿ ಈಶ್ವರಚಂದ್ರಗುಪ್ತನು ‘ಪಾಷಂಡಪೀಡನ’ ಪತ್ರಿಕೆಯಲ್ಲಿಯೂ ತರ್ಕವಾಗೀಶನು ‘ರಸರಾಜ’ ಪತ್ರಿಕೆಯಲ್ಲಿಯೂ ಕವಿತಾಯುದ್ಧವನ್ನಾರಂಭಿಸಿದರು. ಕಡೆಕಡೆಗೆ ಅದು ತುಂಬ ಅಸಭ್ಯ ರೂಪವನ್ನು ತಾಳಿತು; ಇದನ್ನು ಓದಲು ಜನ ಕಾತರರಾಗಿರುತ್ತಿದ್ದರು; ಈಶ್ವರಚಂದ್ರನೇ ಜಯಶೀಲನಾದನು. ಆದರೆ ಜನದ ಅಭಿರುಚಿಯ ಮೇಲೆ ಮಾತ್ರ ತುಂಬ ದುಷ್ಪರಿಣಾಮವಾಯಿತು.</p>
		<p> ಈಶ್ವರಚಂದ್ರಗುಪ್ತನು ಪ್ರತಿವರ್ಷ ವೈಶಾಖ ಮಾಸದಲ್ಲಿ ತನ್ನ ಮುದ್ರಣಾಲಯದಲ್ಲಿ ಗೌರವಾರ್ಹರಾದ ಸ್ಥಳೀಯ ಪರಸ್ಥಳೀಯ ದೊಡ್ಡ ಮನುಷ್ಯರನ್ನು ಕರೆದು ಕವಿತಾಗೋಷ್ಠಿಯನ್ನು ಏರ್ಪಡಿಸುತ್ತಿದ್ದನು. ಅಲ್ಲಿ ವಿದ್ಯಾರ್ಥಿಗಳು ತಮ್ಮ ಕವಿತೆಗಳನ್ನು ಓದುತ್ತಿದ್ದರು. ಉತ್ತಮ ಕವಿತೆಗಳಿಗೆ ಅವನು ನಗದು ಬಹುಮಾನಗಳನ್ನು ಕೊಟ್ಟು ಪ್ರೋತ್ಸಾಹಿಸುತ್ತಿದ್ದನು. ಹೀಗೆ ಬಹುಮಾನ ಪಡೆದವರಲ್ಲಿ ಬಂಕಿಮಚಂದ್ರನೂ ಒಬ್ಬನು. ಸಭೆ ಮುಗಿದ ಮೇಲೆ ಅತಿಥಿಗಳೆಲ್ಲರಿಗೂ ದಿವ್ಯವಾದ ಔತಣ ನಡೆಯುತ್ತಿತ್ತು.</p>
		<p> ಅವನು ಹತ್ತು ವರ್ಷಕಾಲ ದೇಶದಲ್ಲೆಲ್ಲಾ ಸಂಚರಿಸಿ, ಪ್ರಾಚೀನ ಕವಿಗಳ ಹಾಡು ಪದ್ಯ ಜೀವನ ವೃತ್ತಾಂತಗಳನ್ನು ಶೇಖರಿಸಿ, ‘ಪ್ರಭಾಕರ’ ಮಾಸಪತ್ರಿಕೆಯಲ್ಲಿ ಪ್ರಕಟಿಸಿದನು. ಇಂಥ ಪ್ರಯತ್ನಕ್ಕೆ ಇದೇಮೊದಲು. ಇದಲ್ಲದೆ ಅವನ ಕವಿತೆಗಳೂ ಪ್ರಬಂಧಗಳೂ ಅದರಲ್ಲಿ ಬರುತ್ತಿದ್ದುವು. ಅವನು ಹೋದ ಕಡೆಯಲ್ಲೆಲ್ಲಾ ಜನರು ತುಂಬ ಗೌರವಿಸುತ್ತಿದ್ದರು. ಮಕ್ಕಳನ್ನು ಕಂಡರೆ ಅವನಿಗೆ ತುಂಬ ಆಸೆ. ಆವರನ್ನು ಕರೆದು ಕೂರಿಸಿಕೊಂಡು ತನ್ನ ಕವಿತ್ವಗಳನ್ನು ಹೇಳಿ ಅವರಿಗೆ ಕಾಸುಕೊಟ್ಟು ಕಳುಹಿಸುತ್ತಿದ್ದನು.</p>
		<p> ೧೮೫೮ನೆಯ ವರ್ಷದ ಮಾಘ ಶುದ್ಧ ದಶಮಿ ಶನಿವಾರ ಅವನು ಗಂಗಾ ತೀರದಲ್ಲಿ ತನ್ನ ಇಷ್ಟ ದೇವತೆಯನ್ನು ಧ್ಯಾನಮಾಡುತ್ತ ಪ್ರಾಣಬಿಟ್ಟನು.</p>
		<p> ಈಶ್ವರಚಂದ್ರನು ಸ್ವಪ್ರಯತ್ನದಿಂದ ಮುಂದಕ್ಕೆ ಬಂದವನು. ಪತ್ರಿಕೆಯಿಂದಲೇ ಅವನಿಗೆ ಬೇಕಾದಷ್ಟು ಸಂಪಾದನೆ ಇತ್ತು. ಆದರೆ ಹಣದ ಮೇಲೆ ಆಸೆ ಇಟ್ಟುಕೊಂಡವನಲ್ಲ; ಬೇಕಾದ ಹಾಗೆ ದಾನ ಧರ್ಮಗಳನ್ನು ಮಾಡುತ್ತಿದ್ದನು. ಕಾಗದ ಪತ್ರಗಳಿಲ್ಲದೆ ಎಷ್ಟೋ ಜನಕ್ಕೆ ಸಾಲಕೊಟ್ಟು ಕಳೆದುಕೊಂಡದ್ದೂ ಉಂಟು. ಅವನು ಕಾಪಟ್ಯ ಕೋಪ ಚಾತುರ್ಯ ಚಮತ್ಕಾರಗಳನ್ನು ಅರಿತವನಲ್ಲ; ಯಾವಾಗಲೂ ನಗುಮುಖದಿಂದ ಎಲ್ಲರೊಡನೆಯೂ ಸಂತೋಷದಿಂದ ಇರುತ್ತಿದ್ದನು. ಅವನಲ್ಲಿ ಕುಡಿಯುವ ಅಭ್ಯಾಸವಿತ್ತು; ಕುಡಿದಾಗ ಉತ್ಸಾಹವೇರಿ ಲೇಖನಿಯು ತಡೆಯಿಲ್ಲದೆ ಓಡುತ್ತಿತ್ತಂತೆ. ಆದರೆ ಧನಿಕರ ಮತ್ತಾವ ದುರಭ್ಯಾಸವೂ ಇರಲಿಲ್ಲ. ಅವನ ಕೋಣೆಯಲ್ಲಿ ಒಂದು ಜಮಖಾನ ಅಥವಾ ಚಾಪೆ ಹೊರತು ಆಸನಗಳ ಆಡಂಬರವಿರುತ್ತಿರಲಿಲ್ಲ. ಬಂದವರು ಎಷ್ಟು ದೊಡ್ಡವರಾದರೂ ಅದರ ಮೇಲೆಯೇ ಕುಳಿತು ಅವನೊಡನೆ ಮಾತನಾಡುತ್ತಿದ್ದರು.</p>
		<p> ಈಶ್ವರಚಂದ್ರಗುಪ್ತನು ಬಂಗಾಳ ಸಮಾಜದ ಕವಿ; ಕಲ್ಕತ್ತಾ ಷಹರಿನ ಕವಿ. ಬಂಗಾಳಾ ಗ್ರಾಮಾಂತರದ ಕವಿ; ನೈಸರ್ಗಿಕತೆಯ ಕವಿ, ವಿಡಂಬನ ಕವಿ; ಆದರೆ ಅವನ ವಿಡಂಬನದಲ್ಲಿ ದ್ವೇಷವಿಲ್ಲ. ಅವನಿಗೆ ಕೃತ್ರಿಮ ಕಪಟಗಳನ್ನು ಕಂಡರೆ ಆಗದು; ಸುಳ್ಳುಧರ್ಮ ಪೊಳ್ಳುರಾಜಕೀಯ ಇಂಥವುಗಳನ್ನು ಕಂಡರೆ ಆಗದು. ಅವುಗಳನ್ನು ಲೇವಡಿ ಎಬ್ಬಿಸುತ್ತಾನೆ; ಅದರಲ್ಲಿ ದೊಡ್ಡವರು ಚಿಕ್ಕವರು ಎಂಬ ಭೇದವಿಲ್ಲ; ಇವು ಕೆಲವುವೇಳೆ ಅಸಭ್ಯವಾಗುತ್ತವೆ, ಅಶ್ಲೀಲವಾಗುತ್ತವೆ; ಅದನ್ನು ಬಿಟ್ಟರೆ ಬರವಣಿಗೆಯು ನಿಸ್ಸತ್ವವಾಗುತ್ತದೆ. ಈಶ್ವರಚಂದ್ರಗುಪ್ತನು ಹೀಗೆ ವಿರಸವಾಗುವುದಕ್ಕೆ ಅವನ ಜೀವನದ ಸಂಗತಿಗಳೂ ಬಹುಮಟ್ಟಿಗೆ ಕಾರಣ. ಬಂಗಾರದಂಥ ತಾಯಿ ಹೋಗಿ ಹಿತ್ತಾಳೆಯಂಥ ಮಲತಾಯಿ ಬಂದಳು. ಯೌವನ ವಾರ್ಧಕಗಳ ರತ್ನವಾದ ಸಹಧರ್ಮಿಣೀ ಸಹವಾಸ ಅವನ ಪಾಲಿಗೆ ಬರಲಿಲ್ಲ; ಚಿಕ್ಕ ವಯಸ್ಸಿನಲ್ಲಿಯೇ ತಂದೆಹೋಗಿ ಅವನು ಅನ್ನಕ್ಕೆ ಕಷ್ಟ ಪಡಬೇಕಾಯಿತು. ಕಷ್ಟದೊಡನೆ ಹೋರಾಡಿ ಗೆದ್ದು ಅವನು ಧನಮಾನ ಯಶಸ್ಸುಗಳನ್ನೇನೋ ಗಳಿಸಿದನು; ಆದರೆ ಒಳಒಳಗೇ ಇದ್ದಕಹಿ, ಕ್ರೋಧ ಮಾತ್ರ ಅಳಿಸಿ ಹೋಗಲಿಲ್ಲ. ಕಾಲ ಲಕ್ಷಣವೂ ಒಂದು ಕಾರಣ; ಆಗ ಅಸಭ್ಯವಲ್ಲದ ಬೈಗಳು ಬೈಗಳೆಂದೇ ಗಣ್ಯವಾಗುತ್ತಿರಲಿಲ್ಲ; ಹಾಗೆ ನೋಡಿದರೆ ಅಂದಿನ ಕಾವ್ಯಗಳೆಲ್ಲಾ ಅಶ್ಲೀಲಮಯವೇ. ಪಾಶ್ಚಾತ್ಯ ಪ್ರಭಾವದಲ್ಲಿ ನಮ್ಮ ರುಚಿ ಇಂದು ಬದಲಾಗಿದೆ.</p>
		<p> ಈಶ್ವರಚಂದ್ರಗುಪ್ತನು ಅವಿದ್ಯಾವಂತನಾಗಿ, ಚಿಕ್ಕವಯಸ್ಸಿನಲ್ಲಿ, ಕಲ್ಕತ್ತೆಗೆ ಬಂದು ನೆಲಸಿ, ಸಾಹಿತ್ಯದಲ್ಲಿಯೂ ಸಮಾಜದಲ್ಲಿಯೂ ಆಧಿಪತ್ಯ ಮಾಡುವ ಹಾಗಾದದ್ದು, ಅವನ ಪ್ರತಿಭಾ ಬಲದಿಂದ. ಅವನಿಗೆ ಈಶ್ವರನಲ್ಲಿ ಆಂತರಿಕವಾದ ಭಕ್ತಿ ಇತ್ತು; ತಂದೆಯ ಮೇಲೆ ಮಗನಿಗೆ ಇರಬಹುದಾದ ಪ್ರೀತಿಗೌರವಗಳಿದ್ದುವು; ಆದರೆ ವೇಷವನ್ನು ಕಂಡರೆ ಆಗದು. ಇಂಥವನು ವಿಲಾಸಿಯಾಗಲಾರನು ಎಂಬುದು ಸ್ಪಷ್ಟವಾಗಿದೆ; ಆದ್ದರಿಂದಲೇ ಅವನ ಭಾಷೆಯೂ ಶುದ್ಧ ಬಂಗಾಳಿ; ಅದರಲ್ಲಿ ಸಂಸ್ಕೃತ ಇಂಗ್ಲಿಷ್​ ಭಾಷೆಗಳ ಕೃತಕತೆ ಇಲ್ಲ. ಆದರೆ ಯಮಕ ಅನುಪ್ರಾಸಗಳೆಂದರೆ ಅವನಿಗೆ ತುಂಬ ಇಷ್ಟ; ತನ್ನ ದೇಶವೆಂದರೆ ಅವನಿಗೆ ತುಂಬ ವಾತ್ಸಲ್ಯ.</p>
		<p class="myquote"> ಪರದೇಶಗಳಾ ದೇವರ ನೂಕಿ<br /> ನನ್ನಯ ದೇಶದ ನಾಯಿಗೆ ಒಲಿವೆ<br /> ಅದರೊಡನೆಂತೋ ಎನಿತೋ ನಲಿನಲಿವೆ ॥</p>
		<p>ಎಂದು ಹಾಡಿದನು. ಅದು, ತಮಗೆ ಬಂಗಾಳಿ ಬರುತ್ತದೆ ಎಂದು ಹೇಳಿಕೊಳ್ಳುವುದಕ್ಕೇ ಜನ ಸಂಕೋಚ ಪಡುತ್ತಿದ್ದಕಾಲ. ಸಂಸ್ಕೃತ ತಿಳಿಯದಿದ್ದರೂ ಅವನು ಅದನ್ನು ಬಲ್ಲ ಅಧ್ಯಾಪಕರೊಡನೆ ವೇದಾಂತ ಮೊದಲಾದ ದರ್ಶನ ಶಾಸ್ತ್ರಗಳನ್ನು ಓದಿ ತಿಳಿದುಕೊಂಡಿದ್ದನು. ಅದು ಅವನ ಗದ್ಯಪದ್ಯಗಳಲ್ಲಿ ಕಂಡುಬರುತ್ತದೆ. ಅವನ ರಾಜನೀತಿಯು ಉದಾರವಾಗಿದ್ದು, ಅದರಲ್ಲಿ ಆಗಿನ ಜನರಿಗಿಂತ ಅವನು ತುಂಬ ಮುಂದುವರಿದಿದ್ದನು. ಕೇವಲ ಗ್ರಂಥ ಪ್ರಮಾಣವನ್ನೇ ತೆಗೆದುಕೊಂಡರೂ ಪ್ರಾಯಶಃ ಅವನ ಹಿಂದಿನ ಯಾವ ಬಂಗಾಳಿ ಕವಿಯೂ ಇಷ್ಟೊಂದು ಬರೆದಿರಲಿಲ್ಲ. ಅವನ ಬರೆವಣಿಗೆ ಸುಮಾರು ಐವತ್ತು ಸಾವಿರ ಪಂಕ್ತಿಗಳವರೆಗೂ ಆಗುತ್ತದೆ ಎಂದು ಅಂದಾಜು ಮಾಡಲ್ಪಟ್ಟಿದೆ.</p>
		<p> ನದೀಯ ಜಿಲ್ಲೆಯ ನೌಬರಿಯಾ ಗ್ರಾಮವು ‘ದೀನಬಂಧು ಮಿತ್ರ’ನ ಹುಟ್ಟೂರು. ಅವನ ತಂದೆಯ ಹೆಸರು ಕಾಲಾಚಾಂದಮಿತ್ರ. ದೀನಬಂಧುವು<sup><a epub:type="noteref" href="999-aside.xhtml#id-001-08">*</a></sup> ಚಿಕ್ಕ ವಯಸ್ಸಿನಲ್ಲಿಯೇ ಕಲ್ಕತ್ತೆಗೆ ಬಂದು ಹೈಯರ್​ ಸ್ಕೂಲಿನಲ್ಲಿ ಇಂಗ್ಲಿಷ್​ ಓದುವುದಕ್ಕೆ ಮೊದಲು ಮಾಡಿದನು. ಆಗಲೇ ಕವಿತೆ ಮಾಡುತ್ತಿದ್ದು ಈಶ್ವರಚಂದ್ರಗುಪ್ತನಿಗೆ ಗುರುತಾದನು. ದೀನಬಂಧುವಿನ ‘ಮಾನವ ಚರಿತ್ರ’ ಎಂಬ ಮೊದಲ ಕವಿತೆ ಈಶ್ವರಚಂದ್ರಗುಪ್ತನು ಸಂಪಾದಿಸುತ್ತಿದ್ದ ‘ಸಾಧು ರಂಜನ’ವೆಂಬ ವಾರಪತ್ರಿಕೆಯಲ್ಲಿ ಪ್ರಕಟವಾಯಿತು. ಇದರಲ್ಲಿ ಅನುಪ್ರಾಸದ ಆಡಂಬರವಿದೆ-ಅದು ಈಶ್ವರಚಂದ್ರಗುಪ್ತನ ಪ್ರಭಾವ. ‘ಸಂವಾದ ಪ್ರಭಾಕರ’ದಲ್ಲಿಯೂ ಆಗಾಗ್ಗೆ ಅವನ ಕವಿತೆಗಳು ಬರುತ್ತಿದ್ದುವು. ಆಮೇಲೆ ಅವನು ಹಿಂದೂ ಕಾಲೇಜಿನಲ್ಲಿ ಓದಿ, ೧೮೫೫ರಲ್ಲಿ ಪಾಟ್ಣಾ ಪೋಸ್ಟುಮಾಸ್ಟರಾದನು. ಬಂಗಾಳಾ ಬಿಹಾರ ಒರಿಸ್ಸಾ ಈ ಪ್ರಾಂತಗಳ ಬಹುಭಾಗಗಳಲ್ಲಿ ಇನ್ಸ್​ಪೆಕ್ಟರಾಗಿ ಹಳ್ಳಿಪಳ್ಳಿಗಳಲ್ಲೆಲ್ಲಾ ಸುತ್ತಾಡಿದನು. ಅದರಿಂದ ದೇಹಶ್ರಮವಾದರೂ ನಾನಾಬಗೆಯ ಜನಗಳ ಪರಿಚಯವಾಯಿತು; ಅವನ ನಾಟಕಗಳಲ್ಲಿ ಕಂಡು ಬರುವ ಪಾತ್ರವೈವಿಧ್ಯಕ್ಕೆ ಇದೇ ಮುಖ್ಯಕಾರಣ; ಅವನ ಪ್ರಸಿದ್ಧ ನಾಟಕವಾದ ‘ನೀಲದರ್ಪಣ’ದ ಸ್ವಾರಸ್ಯಕ್ಕೂ ಇದೇಕಾರಣ. ಅವನು ಗ್ರಾಮಾಂತರಗಳಲ್ಲಿಯ ನೀಲಿಯತೋಟ ಕಾರ್ಖಾನೆಗಳಲ್ಲಿ ಯೂರೋಪೀಯ ಸಾಹುಕಾರರು ಕೂಲಿಕಾರರನ್ನು ಹೇಗೆ ಹಿಂಸಿಸುತ್ತಿದ್ದರೆಂಬುದನ್ನು ಕಣ್ಣಾರ ಕಂಡು ಅದನ್ನು ಅದರಲ್ಲಿ ಚಿತ್ರಿಸಿದ್ದಾನೆ. ಅದು ಮೊದಲು ಅನಾಮಕವಾಗಿ ಪ್ರಕಟವಾಯಿತು. ಸರ್ಕಾರದ ನೌಕರನಾಗಿ ಇಂಗ್ಲಿಷಿನವರನ್ನು ದೂಷಿಸಬಹುದೇ? ಅದನ್ನು ಮೈಕೇಲ್​ ಮಧುಸೂದನದತ್ತನು ಇಂಗ್ಲಿಷಿಗೆ ಭಾಷಾಂತರ ಮಾಡಿದನು. ರೆ. ಜೇಮ್ಸ ಲಾಂಗ್​ ಎಂಬವನು ಅದನ್ನು ಪ್ರಕಟಿಸಿದನು. ಆಗ ಇಂಗ್ಲಿಷ್​ ಸರ್ಕಾರವು ಕಣ್ಣುಬಿಟ್ಟು ಅವನನ್ನು ಒಂದು ತಿಂಗಳು ಜೈಲಿಗೆ ಹಾಕಿತು; ಒಂದುಸಾವಿರ ರೂಪಾಯಿ ಜುಲ್ಮಾನೆ ವಿಧಿಸಿತು. ಭಾಷಾಂತರದ ಪ್ರಕಾಶಕನಿಗೇ ಈ ಗತಿ! ಆದರೂ ಅದು ಯೂರೋಪಿನ ಅನೇಕ ಭಾಷೆಗಳಿಗೆ ಪರಿವರ್ತಿತವಾಯಿತು. ಮಧುಸೂದನ ದತ್ತನೂ ಈ ಸಂಬಂಧದಲ್ಲಿ ತನ್ನ ನೌಕರಿಯನ್ನು ಬಿಡಬೇಕಾಯಿತೆಂದು ಹೇಳುತ್ತಾರೆ.</p>
		<p> ದೀನಬಂಧುವು ಬಹು ದಕ್ಷನಾದ ಅಧಿಕಾರಿ ಎನಿಸಿಕೊಂಡನು. ರಾಯಬಹುದ್ದೂರ್​ ಬಿರುದು ಬಂತು. ಅವನು ಕಪ್ಪು ಬಣ್ಣದ ಬಂಗಾಳಿಯಲ್ಲದಿದ್ದರೆ ಪೋಸ್ಟ್​ಮಾಸ್ಟರ್​ ಜನರಲ್​, ಡೈರೆಕ್ಟರ್​ ಜನರಲ್​, ಆಗುತ್ತಿದ್ದನು.</p>
		<p> ‘ನವೀನ ತಪಸ್ವಿನೀ,’ ‘ಮದುವೆ ಹುಚ್ಚಿನ ಮುದುಕ,’ ‘ಸಧವೆಯ ಏಕಾದಶೀ,’ ‘ಲೀಲಾವತೀ,’ ಇವು ಅವನ ಇತರನಾಟಕಗಳು. ‘ಸುರಧುನೀಕಾವ್ಯ,’ ‘ದ್ವಾದಶಕವಿತಾ’ ‘ಅಳಿಯನ ವಸತಿ,’ ‘ಕಮಲೇಕಾಮಿನೀ’ ಇವು ಅವನ ಪದ್ಯಕಾವ್ಯಗಳು.</p>
		<p> ಈ ಸಂಸಾರದಲ್ಲಿ ಕ್ಷುದ್ರಕೀಟ ಮೊದಲುಗೊಂಡು ಚಕ್ರವರ್ತಿಯವರೆಗೂ ಎಲ್ಲರದೂ ಒಂದೇ ಸ್ವಭಾವ ಅಹಂಕಾರ, ಅಭಿಮಾನ, ಕ್ರೋಧ, ಸ್ವಾರ್ಥ, ಕಪಟತೆಗಳಿಂದ ತುಂಬಿರುವುದು. ಇಂಥ ಸಂಸಾರದಲ್ಲಿ ದೀನಬಂಧು ಒಂದು ಅಮೂಲ್ಯರತ್ನ. ಅವನು ಎಲ್ಲಿ ಹೋದರೂ ಸ್ನೇಹವನ್ನು ಸಂಪಾದಿಸುತ್ತಿದ್ದನು. ಅವನ ಮಾತನ್ನು ಕೇಳಿ ಜನ ಮುಗ್ಧವಾಗುತ್ತಿತ್ತು. ಅವನ ಗ್ರಂಥಗಳು ಹಾಸ್ಯಪೂರ್ಣವೇನೋ ಹೌದು; ಆದರೆ ಅವನ ಹಾಸ್ಯದಲ್ಲಿ ನೂರರಲ್ಲಿ ಒಂದು ಪಾಲೂ ಅವುಗಳಲ್ಲಿ ಬಂದಿಲ್ಲ; ಅವನ ಯಶಸ್ಸನ್ನು ನೋಡಿ ಅನೇಕರು ಅವನ ಮೇಲೆ ಹೊಟ್ಟೆಯಕಿಚ್ಚು ಪಡುತ್ತಿದ್ದರು. ಅಂಥ ಆತ್ಮಾಭಿಮಾನಿಗಳಿಗೆ ಅವನು ಯಮಸ್ವರೂಪನಾಗಿದ್ದನು.</p>
		<p> ಅವನಿಗೆ ಸ್ನೇಹಶಾಲಿನಿಯೂ ಪತಿಪರಾಯಣೆಯೂ ಸಾಧ್ವಿಯೂ ಆದ ಹೆಂಡತಿ ಇದ್ದಳು. ಅವಳೊಡನೆ ಗೃಹಸೌಖ್ಯವು ಬಹುಕಾಲ ಲಭಿಸಿತ್ತು. ಎಂಟು ಜನ ಮಕ್ಕಳಾದರು.</p>
		<p> ೧೮೫೯-೬೦ನೆಯ ವರ್ಷವು ಬಂಗಾಳಾ ಸಾಹಿತ್ಯದಲ್ಲಿ ಚಿರಸ್ಮರಣೀಯ; ಏಕೆಂದರೆ ಅದು ನೂತನ ಪುರಾತನಗಳ ಸಂಧಿಸ್ಥಲ. ಹಳೆಯಕಾಲದ ಕೊನೆಯ ಕವಿಯಾದ ಈಶ್ವರಚಂದ್ರಗುಪ್ತನು ಆಗತಾನೇ ಮೃತನಾಗಿದ್ದನು; ಹೊಸಕಾಲದ ಮೊದಲ ಕವಿಯಾದ ಮಧುಸೂದನದತ್ತನು ತನ್ನ ‘ತಿಲೋತ್ತಮಾಸಂಭವ ಕಾವ್ಯ’ ದಿಂದ ಹೆಸರು ಪಡೆದಿದ್ದನು. ಈಶ್ವರಚಂದ್ರಗುಪ್ತನು ಅಪ್ಪಟ ಬಂಗಾಳಿ, ಮಧುಸೂದನನು ಶುದ್ಧ ಇಂಗ್ಲಿಷ್​. ದೀನಬಂಧುವು ಅವರ ಸಂಧಿಸ್ಥಲ. ಅವನು ಈಶ್ವರಚಂದ್ರನ ಕಾವ್ಯಶಿಷ್ಯನಾದರೂ ಕವಿತೆಯಲ್ಲಿ ಗುರುವಿಗಿಂತಲೂ ಮೇಲು. ಕವಿಯ ಪ್ರಧಾನ ಗುಣವಾದ ಸೃಷ್ಟಿಕೌಶಲದಲ್ಲಿ ಈಶ್ವರಚಂದ್ರಗುಪ್ತನಿಗೆ ಅಷ್ಟು ಸಾಮರ್ಥ್ಯವಿರಲಿಲ್ಲ. ದೀನಬಂಧುವಿಗೆ ಬೇಕಾದಹಾಗಿತ್ತು. ಅಲ್ಲದೆ ಎಲ್ಲ ಅಂತಸ್ತಿನ ಬಂಗಾಳಿಗಳ ನಿತ್ಯಜೀವನವೂ ಅವನಿಗೆ ಪರಿಚಯವಾಗಿತ್ತು. ಅವರು ಏನು ಕೆಲಸ ಮಾಡುತ್ತಾರೆ ಹೇಗೆ ಮಾತನಾಡುತ್ತಾರೆ ಎಂಬುದು ಖಚಿತವಾಗಿ ಗೊತ್ತಿತ್ತು. ಅನೇಕರಿಗೆ ದೇಶವಾತ್ಸಲ್ಯವಿರುತ್ತದೆ, ಆದರೆ ದೇಶದ ವಿಚಾರವೇ ಏನೂ ಗೊತ್ತಿರುವುದಿಲ್ಲ. ಕಲ್ಕತ್ತೆಯ ಒಳಗೆ ತಮ್ಮ ಅಂತಸ್ತಿನ ಜನ ಏನು ಮಾಡುತ್ತಾರೆ ಅದೇ ಅವರ ಜ್ಞಾನದ ಎಲ್ಲೆ. ಹೆಚ್ಚೆಂದರೆ ನಾಲ್ಕಾರು ನಗರಗಳನ್ನೂ ಹಳ್ಳಿಗಳನ್ನೂ ನೋಡಿರಬಹುದು; ಅದೂ ಬೀದಿ, ಅಂಗಡಿ, ತೋಟ ತುಡಿಗೆ ಮಾತ್ರ. ಜನರ ಪರಿಚಯವಿಲ್ಲ; ದೇಶದ ಪರಿಜ್ಞಾನವೆಲ್ಲಾ ವರ್ತಮಾನ ಪತ್ರಿಕೆಗಳಿಂದ ಪಡೆದದ್ದು. ಜನದೊಡನೆ ಹೊಕ್ಕು ಬಳಸದಿದ್ದರೆ ಆ ಜ್ಞಾನ ಏತಕ್ಕೆ ಬರುತ್ತದೆ?</p>
		<p> ಈ ಸಾಕ್ಷಾತ್​ ಪರಿಚಯದಲ್ಲಿ ದೀನಬಂಧು ಅಗ್ರಗಣ್ಯ. ಅವನು ಅಪೂರ್ವ ಸಹಾನುಭೂತಿಯಿಂದ ಜನರ ಸುಖದುಃಖಗಳಲ್ಲಿ ಭಾಗಿಯಾಗಿ ಅವರನ್ನು ಚಿತ್ರಿಸುತ್ತಿದ್ದನು. ತಾನು ಕಂಡರಿಯದ ನಾಯಕ ನಾಯಿಕೆಯರನ್ನು ಸೃಷ್ಟಿಸುವುದಕ್ಕೆ ಹೋದಾಗ ಅವನು ವಿಫಲನಾಗುತ್ತಾನೆ. ಪ್ರತ್ಯಕ್ಷ ಪರಿಜ್ಞಾನಪೂರ್ಣ ಸಹಾನುಭೂತಿಗಳಿಂದ ಬರೆದದ್ದರಿಂದಲೇ ಅವನ ‘ನೀಲದರ್ಪಣ’ವು ಚೆನ್ನಾದದ್ದು, ಶಕ್ತಿ ಪಡೆದದ್ದು.</p>
		<p> ‘ಟೇಕಚಂದ ಠಾಕೂರ್​’ ಎಂಬುದು ಪ್ಯಾರೀಚಾಂದ ಮಿತ್ರನ ಕಾವ್ಯನಾಮ. ಅವನ ಮೇಲೆ ಬಂಕಿಮಚಂದ್ರನಿಗೆ ತುಂಬ ಅಭಿಮಾನ; ಅವನ ಸೂಚನೆಯಂತೆ ಪ್ಯಾರೀಚಾಂದ ಮಿತ್ರನ ಮಕ್ಕಳು ತಂದೆಯ ಗ್ರಂಥಗಳನ್ನು ಪ್ರಕಟಿಸಿದಾಗ ಬಂಕಿಮನು ‘ಬಂಗಾಳಾ ಸಾಹಿತ್ಯದಲ್ಲಿ ಪ್ಯಾರೀಚಾಂದ ಮಿತ್ರನ ಸ್ಥಾನ’ ಎಂಬ ಶೀರ್ಷಿಕೆಯಿಂದ ಅವಕ್ಕೆ (೧೮೯೨) ಒಂದು ಭೂಮಿಕೆಯನ್ನು ಬರೆದನು. (ಸಂ.೯, ಪುಟ ೧೪೧-೧೪೪). ಅದಕ್ಕೆ ಇಪ್ಪತ್ತು ವರ್ಷಗಳ ಹಿಂದೆಯೇ (೧೮೭೧) ‘ಬಂಗಾಳಿ ಸಾಹಿತ್ಯ’ವೆಂಬ ಅವನ ಇಂಗ್ಲಿಷ್​ ಲೇಖನದಲ್ಲಿಯೂ (ಸಂಪುಟ ೮, ಪುಟ ೨೭-೩೨) ಪ್ಯಾರೀಚಾಂದನ ಗ್ರಂಥದ ಮೇಲೆ ವಿಸ್ತಾರವಾಗಿ ಬರೆದಿದ್ದನು. ಮುಂದಿನ ಟಿಪ್ಪಣಿಗೆ ಆ ಲೇಖನಗಳೇ ಆಧಾರ.</p>
		<p> ಪ್ರಾಚೀನ ಕಾಲದಲ್ಲಿ ಬಂಗಾಳಿ ಸಾಹಿತ್ಯವು ಪದ್ಯರೂಪದಲ್ಲಿತ್ತು. ಮುದ್ರಾಯಂತ್ರ ಬಂದ ಮೇಲೆ ಗದ್ಯ ಸಾಹಿತ್ಯ ಬೆಳೆಯಿತು. ರಾಜಾರಾಮಮೋಹನರಾಯನೇ ಈ ಕಾಲದ ಪ್ರಥಮ ಗದ್ಯಲೇಖಕನೆಂದು ಹೇಳುತ್ತಾರೆ. ಅವನಿಂದ ಮುಂದೆ ‘ಸಾಧು’ ಭಾಷೆ ಎಂದರೆ ಪಂಡಿತಭಾಷೆ ಪ್ರಚಾರಕ್ಕೆ ಬಂತು. ಅದು ಜನಸಾಮಾನ್ಯದ ವ್ಯಾವಹಾರಿಕ ಭಾಷೆಗಿಂತ ತುಂಬ ದೂರವಾಗಿತ್ತು. ಆದ್ದರಿಂದ ಆ ಭಾಷೆಯಲ್ಲಿ ಬರೆದ ಗ್ರಂಥಗಳು ಬಹುದಿನ ನಿಲ್ಲಲಿಲ್ಲ. ಏಕೆಂದರೆ ಯಾರೂ ಅವನ್ನು ಓದುತ್ತಿರಲಿಲ್ಲ. ಈ ಭಾಷೆ ಈಶ್ವರಚಂದ್ರ ವಿದ್ಯಾಸಾಗರನ ಕೈಯಲ್ಲಿ ಸ್ವಲ್ಪ ಸಂಸ್ಕಾರ ಪಡೆಯಿತು. ಅವನಷ್ಟು ಮಧುರವಾಗಿ ಹಿಂದೆ ಯಾರೂ ಬರೆದಿರಲಿಲ್ಲ. ಆದರೂ ಎಲ್ಲರಿಗೂ ಅರ್ಥವಾಗುತ್ತಿರಲಿಲ್ಲ. ಲೇಖಕರು ಅವನ ಮೇಲ್ಪಂಕ್ತಿಯಲ್ಲೇ ಹೋಗುತ್ತಿದ್ದದ್ದರಿಂದ ಭಾಷೆ ಇಕ್ಕಟ್ಟಿನಲ್ಲಿಯೇ ಇರುತ್ತಿತ್ತು. ವಿಷಯವೂ ಹಾಗೇ, ಸಂಸ್ಕೃತ ಇಂಗ್ಲಿಷ್​ ಕೃತಿಗಳ ಸಾರಸಂಗ್ರಹ ಹೊರತು ಬೇರೆ ಇರಲಿಲ್ಲ. ಈ ವಿಪತ್ತಿನಿಂದ ಬಂಗಾಳಿ ಭಾಷಾ ಸಾಹಿತ್ಯಗಳನ್ನು ಉದ್ಧಾರ ಮಾಡಿದನು ಪ್ಯಾರೀಚಾಂದಮಿತ್ರ. ಅವನ ‘ಆಲಾಲೇರ ಘರೇರ ದುಲಾಲ’ (ಮುದ್ದುಮಗ) ಎಂಬ ಕಾದಂಬರಿಯ ವಸ್ತು ಸ್ವತಂತ್ರವಾದದ್ದು; ಅದರ ಭಾಷೆ ಜನದ ಭಾಷೆ. ಅದು ಆದರ್ಶ ಭಾಷೆಯಲ್ಲದಿರಬಹುದು; ಅದರಲ್ಲಿ ಶುದ್ಧಿಗಾಂಭೀರ್ಯಗಳಿಲ್ಲದಿರಬಹುದು; ಅದರಿಂದ ಉನ್ನತ ಭಾವಗಳನ್ನು ಹೇಳುವುದಕ್ಕಾಗದಿರಬಹುದು; ಆದರೆ, ಜನಸಾಮಾನ್ಯದ ಬಳಕೆ ಭಾಷೆಯಲ್ಲಿ ಗ್ರಂಥರಚನೆ ಮಾಡಬಹುದೆಂದೂ, ಅದು ಸುಂದರವಾಗಿರಬಲ್ಲುದೆಂದೂ, ಜನ ಮನೋಹಾರಿಯಾಗಿರಬಲ್ಲುದೆಂದೂ, ಬಂಗಾಳಾ ಜನಕ್ಕೆ ಗೊತ್ತಾಯಿತು. ಆದ್ದರಿಂದ ಬಂಗಾಳಿ ಸಾಹಿತ್ಯ ಬಹುವೇಗದಿಂದ ಮುಂದುವರಿಯಿತು. ಸಾಹಿತ್ಯ ಸಾಮಗ್ರಿಯು ನಮ್ಮ ಮನೆಯಲ್ಲಿಯೇ ಇದೆ. ಸಂಸ್ಕೃತ ಇಂಗ್ಲಿಷ್​ಗಳನ್ನು ಅದಕ್ಕಾಗಿ ಭಿಕ್ಷೆ ಬೇಡಬೇಕಾಗಿಲ್ಲ. ಮನೆಯ ವಸ್ತುವಿನಷ್ಟು ಹೊರ ವಸ್ತುವು ಸುಂದರವಲ್ಲ, ಬಂಗಾಳಾ ದೇಶ ಉದ್ಧಾರವಾಗಬೇಕಾದರೆ ಬಂಗಾಳಿ ವಸ್ತುವನ್ನೇ ತೆಗೆದುಕೊಂಡು ಬರೆಯಬೇಕು ಎಂದು ತೋರಿಸಿದ್ದಕ್ಕೂ ಅವನಿಗೇ ಕೀರ್ತಿ ಸಲ್ಲಬೇಕು. ಜಾತೀಯ ಸಾಹಿತ್ಯಕ್ಕೆ ಅವನ ಗ್ರಂಥವೇ ಆದಿ. ರಾಮಾರಂಜಿಕಾ, ಮದಖಾವಾ ಬಡದಾಯ-ಜಾತಥಾಕಾರ ಕಿ ಉಪಾಯ, ಯತ್ಕಿಂಚಿತ್​, ಅಭೇದಿ ಇವು ಅವನ ಇತರ ಗ್ರಂಥಗಳು. ‘ಅಭೇದಿ’ಯಲ್ಲಿ ಬ್ರಾಹ್ಮೋ ಮತವನ್ನು ತಿರಸ್ಕಾರ ಮಾಡಿದ್ದರಿಂದ ಕೇಶವ ಚಂದ್ರಸೇನ ಮತ್ತು ಅವನ ಅನುಯಾಯಿಗಳ ಕೋಪಕ್ಕೆ ಪಾತ್ರನಾದನು.</p>
		<p> ಇದು ‘ಮುದ್ದುಮಗ’ನ ಕಥೆ:-</p>
		<p>ಬಾಬುರಾಮ ಬಾಬು ಎಂಬ ಒಬ್ಬಕುಲೀನ ಬ್ರಾಹ್ಮಣನಿದ್ದನು. ಅವನು ಕೋರ್ಟು ಕೆಲಸದಲ್ಲಿ ಯಥೇಚ್ಛವಾಗಿ ಸಂಪಾದಿಸಿ, ಒಬ್ಬ ಜಮೀನುದಾರನೂ ವರ್ತಕನೂ ಆದನು. ಅವನಿಗೆ ಇಬ್ಬರು ಗಂಡು ಮಕ್ಕಳು, ಇಬ್ಬರು ಹೆಣ್ಣು ಮಕ್ಕಳು. ಹಿರಿಯ ಮಗನ ಹೆಸರು ಮತಿಲಾಲ. ಅವನು ದಡ್ಡ, ಅಪ್ರಯೋಜಕ-ಅವರ ಅಪ್ಪ ಅವನನ್ನು ಮುದ್ದುಮಾಡಿ ಬೆಳೆಸಿದುದರ ಫಲ. ಬಂಗಾಳಿಗೆ ಒಬ್ಬ, ಸಂಸ್ಕೃತಕ್ಕೆ ಒಬ್ಬ, ಪಾರಸಿಗೆ ಒಬ್ಬ, ಹೀಗೆ ಅವನಿಗೆ ಮೂರು ಜನ ಉಪಾಧ್ಯಾಯರಿದ್ದರು. ಆದರೆ ಶಿಷ್ಯನು ಆ ಗುರುಗಳಿಗೆ ನಾನಾ ವಿಧವಾದ ಹಿಂಸೆ ಕೊಟ್ಟು-ಕಲ್ಲಿನಿಂದ ಹೊಡೆದು, ಗಡ್ಡಕ್ಕೆ ಬಟ್ಟೆಗೆ ಬೆಂಕಿ ಇಟ್ಟು-ಅವರನ್ನು ಓಡಿಸಿದನು. ಆಮೇಲೆ ಅವನು ಇಂಗ್ಲಿಷ್ ಓದುವುದಕ್ಕೆಂದು ಕಲ್ಕತ್ತೆಗೆ ಹೋದನು. ಅಲ್ಲಿ ಪೋಲಿ ಹುಡುಗರ ಜೊತೆ ಸೇರಿ, ಇಸ್ಪೀಟು, ಪಗಡೆ, ಸಿಗರೇಟು, ಕುಡಿತ ಇವುಗಳಲ್ಲಿ ನಿರತನಾಗಿದ್ದು ಒಂದುದಿನ ಜೂಜಾಡುತ್ತಿದ್ದಾಗ ಪೋಲಿಸರ ಕೈಗೆ ಸಿಕ್ಕಿದನು. ಅವನ ಸ್ನೇಹಿತರಿಗೆಲ್ಲಾ ಶಿಕ್ಷೆಯಾಯಿತು; ಅವನು ಮಾತ್ರ ಅವನ ತಂದೆಯ ಸ್ನೇಹಿತನಾದ ಮಿಯಾನ್​ ಲಾಲಮಿಯಾ ಎಂಬವನ ಸಹಾಯದಿಂದ ತಪ್ಪಿಸಿಕೊಂಡನು.</p>
		<p> ಅವನ ತಮ್ಮ ರಾಮಲಾಲನು ವರದಾಬಾಬು ಎಂಬ ಮೇಷ್ಟರ ಕೈಕೆಳಗೆ ಓದಿ ಬರೆದು ಬುದ್ದಿವಂತನಾಗುತ್ತಿದ್ದನು. ಅವನ ನಡತೆಯೂ ಚೆನ್ನಾಗಿತ್ತು. ಆದರೆ ಅದು ಏಕೋ ಬಾಬುರಾಮನಿಗೆ ಸರಿಬೀಳಲಿಲ್ಲ. ಆದ್ದರಿಂದ ಅವನೂ ಅವನ ಸ್ನೇಹಿತರೂ ವರದಾಬಾಬುವಿನ ಮೇಲೆ ಒಂದು ಕ್ರಿಮಿನಲ್ ಮೊಖದ್ದಮೆಯನ್ನು ತಂದರು. ವರದಾಬಾಬುವು ಇಂಗ್ಲಿಷಿನಲ್ಲಿ ವಾದಮಾಡಿದ್ದರಿಂದ ತಪ್ಪಿಸಿಕೊಂಡನು.</p>
		<p> ಈ ಸಮಯದಲ್ಲಿ ಬಾಬುರಾಮನು-ಮೊದಲನೆಯ ಹೆಂಡತಿ ಇನ್ನೂ ಬದುಕಿದ್ದರೂ, ಅವಳಿಗೆ ಅಷ್ಟು ದೊಡ್ಡ ಮಕ್ಕಳಿದ್ದರೂ-ಮತ್ತೆ ಇನ್ನೊಂದು ಹುಡುಗಿಯನ್ನು ಮದುವೆಯಾದನು. ಏಕೆಂದರೆ ಅವಳಿಂದ ಹಣ ಬಂತು. ಇದಾದ ಸ್ವಲ್ಪ ದಿನಕ್ಕೆ ಅವನು ಸತ್ತು ಹೋಗಲು, ಆಡಳಿತವೆಲ್ಲಾ ಮತಿಲಾಲನ ಕೈಗೆ ಬಂತು. ಅವನು ಹಣವನ್ನು ಧಾರಾಳವಾಗಿ ವೆಚ್ಚಮಾಡಿ ಸುಖಲೋಲುಪನಾದನು. ಬುದ್ಧಿ ಹೇಳಿದ ತಾಯಿಯನ್ನು ಅವನು ಹೊಡೆಯಲು, ಅವಳು ಮಗಳನ್ನು ಕರೆದುಕೊಂಡು ಮನೆಬಿಟ್ಟು ಹೋದಳು.</p>
		<p> ಆಸ್ತಿಪಾಸ್ತಿಗಳು ಬಹುಬೇಗ ಸಾಲಗಾರರ ಪಾಲಾಗಲು, ಮತಿಲಾಲನು ಮನೆ ಬಿಟ್ಟು ಅಲೆಯುತ್ತ, ಕಾಶಿಗೆ ಬರಲು, ಅಲ್ಲಿ ಒಬ್ಬ ಪಂಡಿತನು ಅವನಿಗೆ ವಿವೇಕವನ್ನು ಹೇಳಿದನು. ತಾಯಿ ತಂಗಿ ವರದಾಬಾಬು ಎಲ್ಲರೂ ಅಲ್ಲಿಯೇ ದೊರೆತರು. ಮತಿಲಾಲನು ತನ್ನ ಅವಿವೇಕಕ್ಕೆ ಪಶ್ಚಾತ್ತಾಪ ಪಟ್ಟು ಅವರೊಡನೆ ಊರಿಗೆ ಬಂದು ಅಲ್ಲಿ ಸುಖವಾಗಿದ್ದನು.</p>
		<p> ಇದರಲ್ಲಿ ಕಥಾಸ್ವಾರಸ್ಯಕ್ಕಿಂತಲೂ ಬಂಗಾಳಿ ಜನಗಳ ಗುಣಸ್ವಭಾವ ವರ್ಣನೆಗಳೂ ಜೀವನ ಚಿತ್ರಗಳೂ ಸ್ವಾರಸ್ಯವಾಗಿವೆ. ಏಕೆಂದರೆ ಅವು ಜನವನ್ನೂ ಜೀವನವನ್ನೂ ಕಣ್ಣೆದುರಿಗಿಟ್ಟುಕೊಂಡೇ ಬರೆದವು.</p>
		<p> ಮೈಕೇಲ್​ ಮಧುಸೂದನ ದತ್ತನು ಜೆಸ್ಸೋರ್​ ಜಿಲ್ಲೆಯ ಒಂದು ಕಾಯಸ್ಥ ಮನೆತನದಲ್ಲಿ ಹುಟ್ಟಿ (೧೮೨೪) ಚಿಕ್ಕಂದಿನಲ್ಲಿಯೇ ಮನೆಬಿಟ್ಟು ಓಡಿಹೋಗಿ ಹಿಂದೂ ಕಾಲೇಜಿನಲ್ಲಿ ಜೂನಿಯರ್​ ಸ್ಕಾಲರ್​ಷಿಪ್​ ಪರೀಕ್ಷೆ ಮಾಡಿದನು(೧೮೪೨). ಮರುವರ್ಷ ಕ್ರೈಸ್ತನಾಗಿ ಬಿಷಪ್​ಕಾಲೇಜಿನಲ್ಲಿ ವ್ಯಾಸಂಗಮಾಡಿ ಮದರಾಸಿನಲ್ಲಿ ಒಂದು ಪತ್ರಿಕೆಗೆ ಉಪಸಂಪಾದಕನಾಗಿ ಹೋದನು. ಅಲ್ಲಿ ಹಲವು ಭಾಷೆಗಳನ್ನು ಕಲಿತು <span class="en">The Captive Lady</span> (ರಾಣೀ ಸಂಯುಕ್ತೆ) ಮತ್ತು <span class="en">Visions of the Past</span> (ರಾಧಾಕೃಷ್ಣ ಪ್ರೇಮ) ಎಂಬ ಇಂಗ್ಲಿಷ್​ ಪದ್ಯಗಳನ್ನು ಬರೆದನು. ಎಂಟು ವರ್ಷಗಳ ನಂತರ ಕಲ್ಕತ್ತೆಗೆ ಬಂದು ರತ್ನಾವಳಿಯನ್ನು ಇಂಗ್ಲಿಷಿಗೆ ಪರಿವರ್ತಿಸಿದನು; ಶರ್ಮಿಷ್ಠಾ, ಪದ್ಮಾವತೀ ಎಂಬ ಬಂಗಾಳಿ ನಾಟಕಗಳನ್ನು ಬರೆದನು. ಅವು ಅಭಿನಯಿಸಲ್ಪಟ್ಟುವು. ಇದಾದ ಮೇಲೆ ಅವನ ತಿಲೋತ್ತಮಾ ಸಂಭವ, ಮೇಘನಾದ ವಧ ಎಂಬ ಮಹಾಕಾವ್ಯಗಳು ಬಂದುವು. ಇದರಲ್ಲಿ ಅವನು ಸರಳ ರಗಳೆಯನ್ನು ಮೊಟ್ಟಮೊದಲಾಗಿ ಉಪಯೋಗಿಸಿ ಪ್ರಚಾರಕ್ಕೆ ತಂದನು.-</p>
		<p class="myquote">ನಮಿ ಆಮಿ ಕವಿಗುರು ತವ ಪದಾಂಬುಜೇ<br /> ವಾಲ್ಮೀಕಿ! ಹೇ ಭಾರತೇರ ಶಿರಶ್ಚೂಡಾಮಣಿ<br /> (ನಮಿಸುವೆನು ಕವಿಗುರುವೆ ನಿನ್ನಯಡಿದಾವರೆಗೆ<br /> ವಾಲ್ಮೀಕಿ! ಹೇ! ಭರತಖಂಡದಾ ತಲೆವಣಿಯೆ!)</p>
		<p>ಎಂಬುದು ಉದಾಹರಣೆ. ಇದಲ್ಲದೆ ಅವನು ವೀರಾಂಗನಾ ಕಾವ್ಯ, ಕೃಷ್ಣಾಕುಮಾರಿ (ನಾಟಕ), ಬ್ರಜಾಂಗನಾ ಕಾವ್ಯ (ರಾಧಾ ವಿರಹ), ಕೆಲವು ಚತುರ್ದಶ ಪದಿಗಳು ಪ್ರಹಸನಗಳು ಇವುಗಳನ್ನೂ ಬರೆದಿದ್ದಾನೆ. ಅವನಲ್ಲಿ ಯೂರೋಪೀಯ ಸಾಹಿತ್ಯದ ಪೂರ್ಣ ಪ್ರಭಾವವನ್ನು ನೋಡಬಹುದು.</p>
		<p> ೧೮೬೨ರಲ್ಲಿ ಅವನು ಕಾಯಿದೆ ವ್ಯಾಸಂಗಕ್ಕೆಂದು ಇಂಗ್ಲೆಂಡಿಗೆ ಹೋದನು. ಐದುವರ್ಷ ಯೂರೋಪಿನಲ್ಲಿದ್ದು ಬ್ಯಾರಿಸ್ಟರಾಗಿ ಕಲ್ಕತ್ತೆಗೆ ಬಂದನು. ಆದರೆ ಆ ಉದ್ಯೋಗದಲ್ಲಿ ಸಂಪಾದನೆಯಾಗದೆ, ಬಡತನದಲ್ಲಿ ನವೆದು ಕೊನೆಗೆ ಒಂದು ಧರ್ಮದ ಆಸ್ಪತ್ರೆಯಲ್ಲಿ ಪ್ರಾಣಬಿಟ್ಟನು.</p>
		<p> ಬಂಗಾಳಿ ಸಾಹಿತ್ಯದ ಮೇಲೆ ಬಂಕಿಮನು ಬರೆದಿರುವ ಇಂಗ್ಲಿಷ್​ ಲೇಖನದಲ್ಲಿ ಮಧುಸೂದನ ದತ್ತನ ಕೃತಿಗಳನ್ನು ವಿಮರ್ಶಿಸಿದ್ದಾನೆ(ಪುಟ ೩೪-೩೮). ‘ವಂಗದರ್ಶನ’ದಲ್ಲಿ ‘ಮೃತ ಮೈಕೇಲ್​ ಮಧುಸೂದನ ದತ್ತ’ ಎಂಬ ಲೇಖನವನ್ನು ಬರೆದಿದ್ದಾನೆ (ಸಂ.೯, ಪು. ೩೪೨).</p>
		<p> ರಂಗಲಾಲ ಬಾನರ್ಜಿಯು (೧೮೨೬-೧೮೮೬) ರಾಜಪುತ್ರ ಚರಿತ್ರೆಯನ್ನು ಆಧಾರ ಮಾಡಿಕೊಂಡು, ಪದ್ಮಿನೀ, ಕರ್ಮದೇವಿ, ಸುರಸುಂದರೀ ಎಂಬ ಪದ್ಯ ನಾಟಕಗಳನ್ನು ಬರೆದನು. ಕುಮಾರಸಂಭವವನ್ನು ಭಾಷಾಂತರಿಸಿದನು.</p>
		<p> ರವೀಂದ್ರನಾಥ ಠಾಕೂರರ (೧೮೬೧-೧೯೪೧) ಗದ್ಯ ಪದ್ಯ ನಾಟಕಗಳು ಕನ್ನಡಿಗರಿಗೆ ಕನ್ನಡದ ಮೂಲಕವೋ ಇಂಗ್ಲಿಷಿನ ಮೂಲಕವೋ ಪರಿಚಯವಾಗಿವೆ. ಅವರ ಜೀವನ ಚರಿತ್ರೆಗಳು ಬೇಕಾದಹಾಗಿವೆ. ಸುಪ್ರಸಿದ್ಧ ಕನ್ನಡ ಲೇಖಕರಾದ ರಾಜಸೇವಾಸಕ್ತ ಡಾ॥ ಮಾಸ್ತಿ ವೆಂಕಟೇಶ ಅಯ್ಯಂಗಾರ್ಯರು ಕನ್ನಡದಲ್ಲಿ ಅವರ ಜೀವನಚರಿತ್ರೆ ಮತ್ತು ಗ್ರಂಥ ವಿಮರ್ಶೆಗಳನ್ನು ಒಳಕೊಂಡ ಒಂದು ಶ್ಲಾಘ್ಯ ಗ್ರಂಥವನ್ನು ಬರೆದಿದ್ದಾರೆ. ಠಾಕೂರರಿಗೆ ನೋಬೆಲ್​ ಪಾರಿತೋಷಕವು ಬಂದು ಅವರ ಕಾವ್ಯಗಳು ಹಲವು ಭಾರತೀಯ ಮತ್ತು ಯೂರೋಪೀಯ ಭಾಷೆಗಳಿಗೆ ಪರಿವರ್ತಿತವಾದ್ದರಿಂದ ಬಂಗಾಳಿ ಸಾಹಿತ್ಯದಲ್ಲೆಲ್ಲಾ ಅವರ ಪರಿಚಯವೇ ಪ್ರಪಂಚಕ್ಕೆ ಹೆಚ್ಚಾಗಿದೆ.</p>
		<p> ರವೀಂದ್ರನಾಥ ಠಾಕೂರರು ಬಂಕಿಮನ ಕಣ್ಣು ಮುಂದೆ ಬೆಳೆದ ಹುಡುಗ. ಬಂಕಿಮನು ರವೀಂದ್ರರ ಮೇಧಾಶಕ್ತಿಯನ್ನು ಗ್ರಹಿಸಿ ಹೊಗಳಿದ್ದಾನೆ. ರವೀಂದ್ರರೂ ಬಂಕಿಮನನ್ನು ಮೆಚ್ಚಿ ಹೊಗಳಿದ್ದಾರೆ.</p>
		<p> ಗಿರೀಶಚಂದ್ರ ಘೋಷನು (೧೮೪೩-೧೯೧೧) ಕಲ್ಕತ್ತದಲ್ಲಿ ಹುಟ್ಟಿ ಬೆಳೆದವನು. ಅವನ ಇಂಗ್ಲಿಷ್​ ವಿದ್ಯಾಭ್ಯಾಸ ತುಂಬದೂರ ಮುಂದುವರಿಯಲಿಲ್ಲ. ತರುಣ ವಯಸ್ಸಿನಲ್ಲಿಯೇ ನಟನಾಗಿ ಹಲವು ದೊಡ್ಡದೊಡ್ಡ ನಾಟಕ ಸಭೆಗಳಲ್ಲಿಯೂ ರಂಗಗಳಲ್ಲಿಯೂ ಪಾತ್ರವಹಿಸಿದನು. ಅರವತ್ತು ನಾಟಕಗಳ ಮೇಲೆ ಬರೆದನು. ಅವುಗಳನ್ನು ಸಾಮಾಜಿಕ, ಪೌರಾಣಿಕ, ಐತಿಹಾಸಿಕ, ಗೀತ, ಅನುವಾದ-ಎಂದು ಐದು ಗುಂಪು ಮಾಡಬಹುದು. ಬಿಲ್ವಮಂಗಳ, ಬಲಿದಾನ, ಪ್ರಫುಲ್ಲ, ಗೃಹಲಕ್ಷ್ಮಿ, ಬುದ್ಧ, ಶಂಕರಾಚಾರ್ಯ, ತಪೋಬಲ, ಚೈತನ್ಯಲೀಲಾ, ಛತ್ರಪತಿ ಶಿವಾಜಿ-ಇವು ಪ್ರಸಿದ್ಧವಾದವು. ಸಿರಾಜುದ್ದೌಲ, ಮೀರ್​ಕಾಸಿಂ, ಛತ್ರಪತಿ ಶಿವಾಜಿ, ಇವುಗಳನ್ನು ಬ್ರಿಟಿಷ್​ ಸರ್ಕಾರವು ರಾಜದ್ರೋಹಕರಗಳೆಂದು ನಿಷೇಧಿಸಿತ್ತು.</p>
		<p> ದ್ವಿಜೇಂದ್ರಲಾಲ ರಾಯನು (೧೮೬೦-೧೯೧೩) ಹಲವು ನಾಟಕಗಳನ್ನೂ ಗೀತಗಳನ್ನೂ ಬರೆದಿದ್ದಾನೆ. ಕಲ್ಕತ್ತಾ ವಿಶ್ವವಿದ್ಯಾಲಯದ ಎಂ.ಎ. ಪದವೀಧರನಾಗಿ, ಇಂಗ್ಲೆಂಡಿಗೆ ವೇತನ ಪಡೆದುಹೋಗಿ ಬಂದು, ಸರ್ಕಾರದ ಉನ್ನತಾಧಿಕಾರಿಯಾಗಿದ್ದನು. ಅವನ ನಾಟಕಗಳು ಸಾಮಾಜಿಕ ಪೌರಾಣಿಕ ಐತಿಹಾಸಿಕ ವಸ್ತುಗಳನ್ನು ಅವಲಂಬಿಸಿವೆ. ಇವುಗಳಲ್ಲಿ ಚಂದ್ರಗುಪ್ತ, ಷಹಜಹಾನ್ ಇವು ಜನಪ್ರಿಯವಾದವು. ಅವನ ಗೀತೆಗಳೂ ಪ್ರಸಿದ್ಧವಾಗಿವೆ.</p>
		<p> ರಾಮೇಶಚಂದ್ರ ದತ್ತನು(೧೮೪೮-೧೯೦೯) ಪ್ರೆಸಿಡೆನ್ಸಿ ಕಾಲೇಜಿನಲ್ಲಿ ಓದಿ ಪದವೀಧರನಾಗಿ ಸಿವಿಲ್​ ಸರ್ವಿಸ್​ ಪರೀಕ್ಷೆಯಲ್ಲಿ ಮೂರನೆಯವನಾಗಿ ಬಂದನು (೧೮೬೯). ದೊಡ್ಡ ಅಧಿಕಾರದಲ್ಲಿದ್ದು ವಿಶ್ರಾಂತನಾದ ಮೇಲೆ ಬರೋಡಾದಲ್ಲಿ ಮಂತ್ರಿಯಾಗಿ ಕೆಲಸಮಾಡಿ ಆ ಸಂಸ್ಥಾನವನ್ನು ಮುಂದಕ್ಕೆ ತಂದನು. ಬಂಕಿಮಚಂದ್ರನಿಂದ ಪ್ರೇರಿತನಾಗಿ ಕಾದಂಬರಿ ಬರೆಯಲಾರಂಭಿಸಿದನು. ಋಗ್ವೇದಸಂಹಿತೆಯನ್ನು ಬಂಗಾಳಿ ಲಿಪಿಯಲ್ಲಿ ಮುದ್ರಿಸಿ ಅದರ ಭಾಷಾಂತರವನ್ನು ಕೊಟ್ಟಿದ್ದಾನೆ. ವಂಗವಿಜೇತ, ಮಾಧವೀಕಂಕಣ, ರಜಪೂತ ಜೀವನ ಸಂಧ್ಯಾ, ಮಹಾರಾಷ್ಟ್ರ ಜೀವನ ಪ್ರಭಾತ, ಸಂಸಾರ, ಸಮಾಜ, ಇವು ಅವನ ಆರು ಬಂಗಾಳಿ ಕಾದಂಬರಿಗಳು.</p>
		<p> ಭೂದೇವ ಚಂದ್ರ ಮುಖರ್ಜಿಯು(೧೮೨೫-೧೮೯೪) ಸಂಸ್ಕೃತ ಕಾಲೇಜಿನಲ್ಲಿಯೂ ಹಿಂದೂ ಕಾಲೇಜಿನಲ್ಲಿಯೂ ಓದಿ ವಿದ್ಯಾ ಇಲಾಖೆಯ ಉನ್ನತಾಧಿಕಾರಿಗಳನ್ನು ಪಡೆದಿದ್ದನು. ಸಾಮಾಜಿಕ ಸಾಂಸಾರಿಕ ಮತ್ತು ವಿಮರ್ಶಾತ್ಮಕ ಪ್ರಬಂಧಗಳನ್ನು ಬರೆದಿದ್ದಾನೆ. ಅವನನ್ನು ಅಡಿಸನ್ನಿಗೆ ಹೋಲಿಸುತ್ತಾರೆ.</p>
		<p> ಡಾ॥ ರಾಜೇಂದ್ರಲಾಲ ಮಿತ್ರನು(೧೮೨೪-೧೮೯೧) ಪ್ರಾಚೀನ ವಿಷಯ ಸಂಶೋಧಕನೆಂದೂ, ದೊಡ್ಡ ವಿದ್ವಾಂಸನೆಂದೂ ಹೆಸರುಗೊಂಡನು. ‘ವಿವಿಧಾರ್ಥಸಂಗ್ರಹ’ ‘ರಹಸ್ಯ ಸಂದರ್ಭ’ ಎಂಬ ಎರಡು ಪತ್ರಿಕೆಗಳನ್ನು ನಡೆಸಿದನು. ಸುಮಾರು ಐವತ್ತು ಗ್ರಂಥಗಳನ್ನು ಇಂಗ್ಲಿಷ್​ ಬಂಗಾಳಿಗಳಲ್ಲಿ ಬರೆದನು. ಇವು ೧೨೮ ಸಂಪುಟಗಳಾಗುತ್ತವೆಯೆಂದೂ ೨೨೦೦೦ ಪುಟಗಳಾಗುತ್ತವೆಯೆಂದೂ ಹೇಳುತ್ತಾರೆ!</p>
		<p> ಇಪ್ಪತ್ತನೆಯ ಶತಮಾನದಲ್ಲಿ ಬಂಗಾಳೀ ಸಾಹಿತ್ಯವು ನಾನಾ ಮುಖದಲ್ಲಿ ಮುಂದುವರಿದಿದೆ- ನಾಟಕ, ಕಾದಂಬರಿ, ಕಥೆ, ಭಾವಗೀತೆ, ಪ್ರಬಂಧ, ಜೀವನ ಚರಿತ್ರೆ, ಕಾವ್ಯ ವಿಮರ್ಶೆ, ಧರ್ಮ, ದರ್ಶನ, ವಿಜ್ಞಾನ, ಚರಿತ್ರೆ, ಅರ್ಥಶಾಸ್ತ್ರ, ರಾಜ್ಯಶಾಸ್ತ್ರ, ವ್ಯಾಕರಣ, ಶಿಶುಸಾಹಿತ್ಯ, ಪತ್ರಿಕಾಸಾಹಿತ್ಯ, ನಿಘಂಟು ಇತ್ಯಾದಿ. ಬಂಗಾಳಿ ಸಾಹಿತ್ಯದಲ್ಲಿ ಬಂಕಿಮನ ಸ್ಥಾನವನ್ನು ತೋರಿಸುವುದೇ ಈ ಅಧ್ಯಾಯದ ಉದ್ದೇಶವಾದ್ದರಿಂದ ಈಚಿನ ಸಾಹಿತ್ಯವನ್ನು ವಿವರಿಸುವುದಕ್ಕೆ ಹೋಗಿಲ್ಲ. ಅದರ ಮೇಲೆ ಬಂಗಾಳಿ ವಿದ್ವಾಂಸರ ಎರಡು ಅಭಿಪ್ರಾಯಗಳನ್ನು ಮಾತ್ರ ಕೊಡುತ್ತೇನೆ:-</p>
		<p> ೧. “ಹೊರಗಿನ ನೋಟಕ್ಕೇನೋ ನಾವು ಮುಂದುವರಿಯುತ್ತಿದ್ದೇವೆ......ಇಂದಿನ ಲೇಖಕನಿಗೆ ಬರೆವಣಿಗೆಯಲ್ಲಿ ಹಿಂದಿದ್ದ ಉಲ್ಲಾಸವಿಲ್ಲ; ಓದುಗನಿಗೆ ಓದುವುದರಲ್ಲಿಯೂ ಅಷ್ಟೇ. ಜೀವನವು ಭಾರವಾಗಿದೆ; ಕಲೆಯಲ್ಲಿ ತೂಕ ಕಡಮೆಯಾಗಿದೆ.”-<span class="en">Bengali Literature by A and L. Ray; page 80.</span></p>
		<p> ೨. ಇಂದಿನ ತರುಣ ಕಥಾ ಲೇಖಕರಲ್ಲಿ ಒಬ್ಬಿಬ್ಬರನ್ನು ಬಿಟ್ಟರೆ ಮಿಕ್ಕವರಿಗೆ ಕಥಾ ರಚನೆಯಲ್ಲಿ ಕೌಶಲವಿಲ್ಲ. ಇವರಲ್ಲಿ ಅನೇಕರಿಗೆ ಸುಲಭವಾಗಿ ಹೆಸರು ಬಂದುಬಿಡಬೇಕೆಂದು ಆಸೆ. ಆದರೆ ಅವರಿಗೆ ಕಥೆಗಾರನಲ್ಲಿ ಇರಬೇಕಾದ ವೀಕ್ಷಣ ಶಕ್ತಿಯಾಗಲಿ ಹೇಳುವ ಚಮತ್ಕಾರವಾಗಲಿ ಇಲ್ಲ. ಕಥೆ ಬರೆಯುವುದು ಒಂದು ಹುಚ್ಚಿನ ಹಾಗಾಗಿದೆ. ದೇಶದಿಂದ ಇದು ಎಷ್ಟು ಬೇಗ ಹೋದರೆ ಅಷ್ಟು ಕ್ಷೇಮ.-<span class="en"> A History of Bengali Literature by K.N. Das; page 178.</span></p>
		<p> ಹೂವಿನ ಗಿಡವಾಗಲಿ ಹಣ್ಣಿನ ಮರವಾಗಲಿ, ಅದರಲ್ಲಿ ಹೂವಿಗಿಂತ, ಹಣ್ಣಿಗಿಂತ, ಎಲೆಯೇ ಹೆಚ್ಚು; ಅದೇ ಯಾವಾಗಲೂ ಕಣ್ಣಿಗೆ ಕಾಣುತ್ತಿರುವುದು; ಹೂವೂ ಹಣ್ಣೂ ಬಿಡುವುದು ಆಯಾ ಋತುವಿನಲ್ಲಿ ಮಾತ್ರ- ಅವೂ ಎಲ್ಲಾ ಒಂದೇ ಗುಣದವಾಗಿರುವುದಿಲ್ಲ. ಸಾಹಿತ್ಯ ಕ್ಷೇತ್ರದಲ್ಲಿ ಫಲಪುಷ್ಟಗಳು ಬಿಡಲು ಋತುನಿಯಮವಿಲ್ಲ; ಇದ್ದರೆ ಅದು ನಮಗೆ ತಿಳಿದಿಲ್ಲ.</p>
	</section>
</body>
</html>
