<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
 <title>ಬಂಕಿಮ ಚಂದ್ರ</title>
<link type="text/css" rel="stylesheet" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-003">
<h1 class="level1-title" epub:type="title"><span class="num">ಅಧ್ಯಾಯ ೩</span> ಬಂಕಿಮಚಂದ್ರನ ಕವಿತೆಗಳು</h1>
<p><span class="big-letter">ಬಂ</span> ಕಿಮಚಂದ್ರನು ಕಾದಂಬರೀಕಾರನೆಂದು ಪ್ರಸಿದ್ಧನಾದರೂ ಅವನು ತನ್ನ ಲೇಖಕ ಜೀವನವನ್ನು ಆರಂಭಿಸಿದ್ದು ಕವಿತೆಗಳಿಂದ. ಅವನು(ಹೂಗ್ಲಿ ಕಾಲೇಜಿನಲ್ಲಿ) ವಿದ್ಯಾರ್ಥಿಯಾಗಿದ್ದಾಗಲೇ ಕಾವ್ಯರಚನೆಗೆ ಆರಂಭ ಮಾಡಿದನು. ಪ್ರಾಚೀನ ಸಾಹಿತ್ಯದಲ್ಲೆಲ್ಲಾ ಪದ್ಯಕಾವ್ಯವೇ ಹೆಚ್ಚು. ಆಗ ಈಶ್ವರಚಂದ್ರಗುಪ್ತನ ‘ಸಂವಾದ ಪ್ರಭಾಕರ’ ಪತ್ರಿಕೆಯು ಜನಪ್ರಿಯವಾಗಿತ್ತು. ಅದು ಕಾಂಟಾಲಪಾಡದಲ್ಲಿ ಬಂಕಿಮಚಂದ್ರನ ಮನೆಗೂ ಬರುತ್ತಿತ್ತು. ಅದನ್ನು ಅನೇಕರು ತರಿಸಿಕೊಂಡು ಓದುತ್ತಿದ್ದರು. ಈಶ್ವರಚಂದ್ರಗುಪ್ತನು ತರುಣ ಕವಿಗಳನ್ನು ಪ್ರೋತ್ಸಾಹಿಸಿ ಅವರ ಲೇಖನಗಳನ್ನು ಪ್ರಕಟಿಸುತ್ತಿದ್ದನಲ್ಲದೆ ಅವುಗಳಲ್ಲಿ ಉತ್ತಮವಾದುವುಗಳಿಗೆ ಬಹುಮಾನಗಳನ್ನೂ ಕೊಡುತ್ತಿದ್ದನು. ಹೀಗೆ ಪ್ರೋತ್ಸಾಹವನ್ನೂ ಬಹುಮಾನವನ್ನೂ ಪಡೆದವರಲ್ಲಿ ಬಂಕಿಮಚಂದ್ರನೂ ಒಬ್ಬ. ಅವನ ಸುಮಾರು ಹತ್ತು ಹನ್ನೆರಡು ಕವಿತೆಗಳು ‘ಸಂವಾದ ಪ್ರಭಾಕರ’ ದಲ್ಲಿ ಪ್ರಕಟವಾದುವು. ಪ್ರಾಯಶಃ ಇವು ಬಹುಮಾನ ಪಡೆದವುಗಳು. ‘ಸಮಾಚಾರದರ್ಪಣ’, ‘ಸಾಹಿತ್ಯ’ ಮುಂತಾದ ಪತ್ರಿಕೆಗಳಲ್ಲಿಯೂ ಒಂದೆರಡು ಬಂದುವು. ಇವೆಲ್ಲಾ ಸುಮಾರು ೧೮೫೨ರಲ್ಲಿ ಬರೆದು ಪ್ರಕಟವಾದುವು. ಆಗ ಬಂಕಿಮನಿಗೆ ಇನ್ನೂ ಹದಿನಾಲ್ಕು ವರ್ಷವೂ ತುಂಬಿರಲಿಲ್ಲ. ಆದ್ದರಿಂದ ಇವುಗಳಲ್ಲಿ ಪ್ರಾಯಕ್ಕೆ ಕಾಲಿಡುತ್ತಿರುವ ಮೇಧಾವಿ ಹುಡುಗನ ಹುಮ್ಮಸ್ಸು ಇದೆ; ವಿಷಯ, ಪ್ರತಿಪಾದನೆ, ಇನ್ನೂ ಅಪಕ್ವ; ಕಾಲೇಜಿನಲ್ಲಿ ಬಂಗಾಳೀ ಭಾಷಾಸಾಹಿತ್ಯಗಳ ವ್ಯಾಸಂಗವಿಲ್ಲದಿದ್ದರೂ<sup><a epub:type="noteref" href="999-aside.xhtml#id-003-01">*</a></sup> ಈಶ್ವರಚಂದ್ರಗುಪ್ತನಂಥ ಸಾಹಿತಿಗಳ ಸಹವಾಸದಲ್ಲಿ ಬೇಕಾದಷ್ಟು ಭಾಷೆಯ ಪರಿಚಯವಾಗಿದೆ. ಆದರೂ ಅದು ಪೂರ್ತಿಯಾಗಿ ಸ್ವಾಧೀನವಾಗಿಲ್ಲ.</p>
<p>‘ಸಂವಾದಪ್ರಭಾಕರ’ ದಲ್ಲಿ ಪ್ರಕಟವಾ (೨೫-೨-೧೮೫೨) ಅವನ ಮೊದಲ ಕವಿತೆಯಲ್ಲಿನ ಕೆಲವು ಸಾಲುಗಳ ಕನ್ನಡ ಅನುವಾದವನ್ನು ಮುಂದೆಕೊಟ್ಟಿದೆ. ಇದು ಗಂಡ-ಹೆಂಡಿರ ಸಂಭಾಷಣೆಯ ರೂಪದಲ್ಲಿದೆ:-</p>
<p><strong>ಹೆಂಡತಿ :</strong> ಚಂದಿರನಸ್ತಾಚಲದೊಳು ಮುಳುಗುವನೇಕೆಲೆ ಕಾಂತ?</p>
<p><strong>ಗಂಡ :</strong> ಮುಳುಗುವನಸ್ತಾಚಲದೊಳು ನಿನ್ನಯ ಮುಖದಿಂ ಬೆರಗಾಗಿ!</p>
<p><strong>ಹೆಂ :</strong> ಪ್ರಾಣಕಾಂತನೇ, ಹತ್ತು ದಿಸೆಗಳೂ ಬೆಳಗುತ್ತಿವೆ ಏಕೆ?</p>
<p><strong>ಗಂ :</strong> ನಿನ್ನಯ ಮುಖದಾ ಬೆಳಕಿನಿಂದಲೇ ಪ್ರಭಾವತೀ!</p>
<p><strong>ಹೆಂ :</strong> ಕೋಗಿಲೆಗಳು ಕುಹೂ ಕುಹೂ ಎನ್ನುವುವೇಕೆ?</p>
<p><strong>ಗಂ :</strong> ನಿನ್ನಯ ಇಂಚರ ಪಡೆವುದಕಲ್ಲದೆ ಮತ್ತೇಕೆ?</p>
<p><strong>ಹೆಂ :</strong> ಆ ದನಿ ಕೇಳಲು ಏತಕೆ ಪ್ರಾಣವು ತಳಮಳಗುಟ್ಟುವುದು?</p>
<p><strong>ಗಂ :</strong> ನನ್ನೊಳು ನಿರ್ದಯಳಾದುದಕದು ಪ್ರತಿಫಲವು!</p>
<p><strong>ಹೆಂ :</strong> ಗಾಳಿಯು ನರುಗಂಪನು ಹೊತ್ತೂ ಸುತ್ತುತ್ತಿರುವುದೇಕೆ?</p>
<p><strong>ಗಂ :</strong> ನಿನ್ನಯ ಮುಖದಾ ತಾವರೆಗಂಪನು ಸಂಪಾದಿಸಲೆಂದು!</p>
<p><strong>ಹೆಂ :</strong> ಗಾಳಿಯು ಬೆಂಕಿಯು ಒಂದೇ ಎಂಬುದದೆಂತು?</p>
<p><strong>ಗಂ :</strong> ಗೆಳೆಯರು ಅವರಿದನೀನರಿಯೆಯ ಕಾಂತೆ?</p>
<p><strong>ಹೆಂ :</strong> ಸ್ನೇಹಿತರಾದೊಡೆ ಒಂದೇ ದೇಹವೆ ಗುಣಮಣಿಯೆ?</p>
<p><strong>ಗಂ :</strong> ಭಾವನೆಯಿಂದಲೇ ಈ ವಿಧ ಭಾವವು-ಭಾವವಿದು.</p>
<p><strong>ಹೆಂ :</strong> ಆದೊಡೆ ನೀನೂ ನಾನೂ ಒಂದೇ ಏಕಲ್ಲ?</p>
<p><strong>ಗಂ :</strong> ದೇಹಕ್ಕೈಕ್ಯವು ಇಲ್ಲದೊಡೇನು-ಒಳಗುಂಟು!....</p>
<p>ಇದಲ್ಲದೆ ವಿರಲದಲ್ಲಿ ವಾಸ, ಜೀವನ ಮತ್ತು ಸೌಂದರ್ಯ ಅನಿತ್ಯ, ಹೇಮಂತ ವರ್ಣನೆಯ ವ್ಯಾಜದಲ್ಲಿ ಪತ್ನಿಯೊಡನೆ ಪತಿಯಸಂಭಾಷಣೆ, ಶಿಶಿರವರ್ಣನೆಯ ವ್ಯಾಜದಲ್ಲಿ ಪತಿಪತ್ನಿಯರ ಸಂಭಾಷಣೆ, ದೂರದೇಶಕ್ಕೆ ಹೊರಟಂದು ಹೇಳಿದ ಮಾತು, ಕಾಮಿನಿಯ ಪ್ರತ್ಯುತ್ತ (ಷಡೃತುಗಳ ವರ್ಣನೆ), ಚಂದ್ರದೂತ, ವಸಂತದ ಬೀಳ್ಕೊಡುಗೆ, ವಿಚತ್ರ ನಾಟಕ (ಮೂವರು ಮಿತ್ರರ ಸಂಭಾಷಣೆ), ವರ್ಷಾಕಾಲದ ವರ್ಣನೆಯ ನೆಪದಲ್ಲಿ ದಂಪತಿಗಳ ರಸಾಲಾಪ, ವಿಷಮ ‘ವಿಚಿತ್ರನಾಟಕ’, ಮಳೆಯ ಮಾನಭಂಜನ-ಇವು ಅದೇ ಪತ್ರಿಕೆಯಲ್ಲಿ ಪ್ರಕಟವಾದ ಇತರ ಕವಿತೆಗಳು.</p>
<p>ಮುಂದಿನವರ್ಷ, ಎಂದರೆ ೧೮೫೩ರಲ್ಲಿ, “ಕಾಲೇಜಿನ ವಿದ್ಯಾರ್ಥಿಯಾಗಿದ್ದಾಗಲೇ” ಬಂಕಿಮನು “ಲಲಿತಾ”, “ಮಾನಸ” ಎಂಬ ಎರಡು ನೀಳ್ಗವಿತೆಗಳನ್ನು ಬರೆದಿದ್ದು, ಅವನ್ನು ೧೮೫೬ರಲ್ಲಿ ಪುಸ್ತಕರೂಪದಲ್ಲಿ ಪ್ರಕಟಿಸಿದನು. ಇದೇ ಅವನ ಮೊದಲ ಪುಸ್ತಕ. (ಪುಟ ೪೧). ಇದು ಅವನ ಜೀವಿತಕಾಲದಲ್ಲಿ ಎರಡು ಮುದ್ರಣಗಳನ್ನು ಕಂಡಿತು; ಎರಡನೆಯ ಮುದ್ರಣದಲ್ಲಿ, “ಲಲಿತಾ” ಪದ್ಯವನ್ನು ಅಲ್ಲಲ್ಲೇ ತಿದ್ದಿ ಪ್ರಕಟಿಸಿದನು. ‘ಲಲಿತಾ’ ಎಂಬುದು ಎರಡು ಸರ್ಗಗಳುಳ್ಳ ಒಂದು ಕಥನ ಕಾವ್ಯ. ಅದರಲ್ಲಿರುವುದು ಒಂದು ‘ಪೂರ್ವಕಾಲದ ಕಥೆ’.</p>
<p>ಲಲಿತೆಯು ಒಬ್ಬ ರಾಜನ ಮಗಳು; ಅವಳ ತಾಯಿ ಸತ್ತುಹೋಗಲು, ರಾಜನು ಮತ್ತೊಂದು ಮದುವೆಯಾದನು. ಮಲತಾಯಿ ‘ಹೆಣ್ಣು ಹುಲಿ’ ಯಂತಿದ್ದಳು. ತಂದೆಯು ನಿಷ್ಠುರನಾಗಿ ಮಗಳನ್ನು ಸದಾ ಸಂಕಟಪಡಿಸುತ್ತಿದ್ದನು. ಅವಳನ್ನು ಒಬ್ಬ ಅಯೋಗ್ಯನಿಗೆ ಕೊಟ್ಟು ಮದುವೆ ಮಾಡಬೇಕೆಂಬ ಮಾತು ನಡೆಯುತ್ತಿತ್ತು; ಅದನ್ನು ಕೇಳಿ ಅವಳು ಅತ್ತುಅತ್ತು ಕಣ್ಣು ಕಳೆದುಕೊಳ್ಳುವುದರಲ್ಲಿದ್ದಳು; ಆಗ, ಮನ್ಮಥನೆಂಬ ಸುಂದರ ಯುವಕನೊಬ್ಬನು ದೊರೆಯಲು ಅವನನ್ನು ಗುಟ್ಟಾಗಿ ಮದುವೆ ಮಾಡಿಕೊಂಡಳು. ಅದನ್ನು ಕೇಳಿ ರಾಜನು ಅವರನ್ನು ಕೂಡಲೆ ಊರು ಬಿಟ್ಟು ಹೊರಡಿಸಿದನು; ಅವರು ಕಳ್ಳರ ಕೈಗೆ ಸಿಕ್ಕಿದರು; ಕಳ್ಳರು ಲಲಿತೆಯನ್ನು ಎಳದುಕೊಂಡು ಹೋಗಿ ಅವಳ ಒಡವೆಗಳನ್ನು ಕಿತ್ತುಕೊಂಡು ಕಾಡಿನಲ್ಲಿ ಬಿಟ್ಟರು. ಅವರು ಆಮೇಲೆ ಮತ್ತೆ ಸೇರಿ, ಕಾಡಿನಲ್ಲಿ ಅಲೆದು ಅಲೆದು ಒಂದು ತೊಟ್ಟಿನಲ್ಲಿ ಬಿಟ್ಟ ಎರಡು ಹೂಗಳಂತೆ ಒಬ್ಬರ ಮುಖದಲ್ಲಿ ಮತ್ತೊಬ್ಬರ ಮುಖವಿಟ್ಟು ಮರಳ ದಿಬ್ಬದಮೇಲೆ ಅಸುವನ್ನು ತೊರೆದರು.</p>
<p>‘ಮಾನಸ’ ದಲ್ಲಿ ಯಾವ ಕಥೆಯೂ ಇಲ್ಲ; ಅದು ವರ್ಣನಾ ಪ್ರಧಾನವಾದ ಒಂದು ಖಂಡಕಾವ್ಯ. ಅದರಲ್ಲಿ ‘ಸಂಸಾರದಲ್ಲಿ ತನಗಿದ್ದ ಏಕಮಾತ್ರ ಸುಖವನ್ನು’ ಕಳೆದುಕೊಂಡು ವಿರಕ್ತಿ ಹೊಂದಿದವನೊಬ್ಬನು</p>
<p class="myquote">ಸಂಸಾರ ನಿರ್ಜನವನ, ಒಳಗಂಧಕಾರ!<br />ಪ್ರೇಮಹೀನರ ಮುಖವ ನೋಡಲಾರೆ!</p>
<p>ಎಂದುಕೊಂಡು, ಊರುಬಿಟ್ಟು ಕಾಡಿಗೆ ಹೋದರೆ ಅಲ್ಲಿ ಕಾಣಬಹುದಾದ ಏಕಾಂತ ಜೀವನವನ್ನೂ ಪ್ರಕೃತಿ ಸೌಂದರ್ಯವನ್ನೂ ಮನಶ್ಶಾಂತಿಯನ್ನೂ ಚಿತ್ರಿಸಿಕೊಳ್ಳುತ್ತಾನೆ. ವಿಪಿನ, ವಾರಿಧಿ, ನೀಲವೂ ವಿಶಾಲವೂ ಆದ ಆಕಾಶ, ಭೀಷಣ ಭೂಧರ, ಮೋಹಿನೀ, ಪ್ರಕೃತಿ, ಬೆಳದಿಂಗಳು, ಲತಾಕುಂಜ, ಮಲಯ ಸಮೀರ, ಅಮಾವಾಸ್ಯೆಯ ರಾತ್ರಿ, ಭೀಷಣ ರಾಕ್ಷಸಿಯಂತೆ ತಲೆತೂಗುವ ಕಾಲಮೇಘ, ಬಿರುಮಳೆಯಲ್ಲಿ ಗರ್ಜಿಸುವ ಗಿರಿಗುಹೆ, ಭೀಮ ರಣದಲ್ಲಿ ಪ್ರಾಣವನ್ನು ಪಣವಾಗಿ ಒಡ್ಡಿರುವಂತೆ ತೋರುವ ಹುಚ್ಚುಗಾಳಿ, ಇತ್ಯಾದಿ.</p>
<p>ಬೆಳಗ್ಗೆ-</p>
<p class="myquote">ಚಂಚಲ ಸುನೀಲ ಜಲದೊಳು<br />ಬಾಲಾದಿತ್ಯನ ಕಿರಣಗಳು<br />ಚಿಕಿಮಿಕಿ ಚಿಕಿಮಿಕಿ ಕುಣಿಯುವುವು.</p>
<p>ಸಂಜೆ-</p>
<p class="myquote">ಪ್ರಣಯ ಸಾಗರದೊಳಗೆ ಪ್ರಣಯಿನಿಯೊ ಎಂಬಂತೆ<br />ಮಿನುಗುವುದು ಹೊಸರೂಪಸೀ ತಾರೆಯೊಂದು,<br />ನಾವಿಕನು ಜಲಧಿಯೊಳು ಒಬ್ಬಳನೆ ಬಿಟ್ಟಂದು<br />ಆಶೆ ಭೀತಿಗಳಿಂದ ಕಂಪಿಸುವ ಯುವತಿಯಂತೆ.</p>
<p>ರಾತ್ರಿ-ಗಿರ, ವಾರಿ, ವನ, ಆಕಾಶ ಎಲ್ಲಾ ನೀರವವಾಗಿ ನಿದ್ರಿಸುತ್ತಿರುತ್ತವೆ. ಹೀಗೆ ಕಾಲ ಕಳೆದು, ಕೊನೆಗೆ</p>
<p class="myquote">ಯಾರೂ ಅರಿಯದ, ಕೇಳದ, ಅಳದಿಹ, ತೆರದಿ<br />ದೇಹವ ಬಿಡುವೆನು ಅನಂತಮಹಿಮನ ನೆನೆದು ॥<sup><a epub:type="noteref" href="999-aside.xhtml#id-003-02">*</a></sup> </p>
<p>ಎಂದು ಮುಗಿಸುತ್ತಾನೆ.</p>
<p>ಆಮೇಲೆ ಬಂಕಿಮನು ಕವಿತೆ ಮಾಡುವ ಚಟವನ್ನು ಅಷ್ಟಾಗಿ ಮನಸ್ಸಿಗೆ ಹತ್ತಿಸಿಕೊಂಡ ಹಾಗಿಲ್ಲ. ‘ವಂಗದರ್ಶನ’ ವನ್ನು ಆರಂಭಿಸಿದ ಮೇಲೆ ಅದರಲ್ಲಿ ವೈವಿಧ್ಯಕ್ಕೋಸ್ಕರವೂ ಪುಟ ತುಂಬುವುದಕ್ಕೂ ೧೮೭೨ ರಿಂದ ೧೮೭೮ರವರೆಗೆ ಆಗೊಂದು ಈಗೊಂದು ಬರೆದದ್ದುಂಟು. ಇವಲ್ಲದೆ, ಅವನಿಗೆ ಸಂಬಂಧವಿದ್ದ ‘ಪ್ರಚಾರ’ ‘ಭ್ರಮರ’ ಪತ್ರಿಕೆಗಳಲ್ಲಿಯೂ ನಾಲ್ಕೈದು ಕವಿತೆಗಳು ಬಂದುವು. ಇವೆಲ್ಲಾ ಒಟ್ಟು ೧೨-೧೩ ಆಗಬಹುದು. ಮುಂದೆ ಇವುಗಳ ಹೆಸರುಗಳನ್ನು ಮಾತ್ರಕೊಟ್ಟು ಅವಶ್ಯಕವಾದ ಕಡೆಗಳಲ್ಲಿ ಒಂದೆರಡು ಮಾತುಗಳನ್ನು ಬರೆದಿದೆ:-</p>
<p>ಪುಷ್ಪನಾಟಕ, ಸಂಯುಕ್ತಾ, ಆಕಾಂಕ್ಷಾ, ಅಧಃಪತನ ಸಂಗೀತ, ಸಾವಿತ್ರೀ, ಆದರ, ವಾಯು, ಅಕಬರ ಷಾಹೇರ ಖೋಷ್​ ರೋಜ್​, ಮನ ಏವಂ ಸುಖ, ಜಲೇಫೂಲ್​, ಭಾಈ ಭಾಈ, ದುರ್ಗೋತ್ಸವ, ರಾಜಾರ ಉಪರ್​ ರಾಜಾ, ವಿರಹಿಣೀರ ದಶ ದಶಾ(?) ಇವು ಕವಿತೆಗಳ ಹೆಸರು. ಬಂಕಿಮನು, ಮೊದಲು ಇವನ್ನು ‘ಕವಿತಾ ಪುಸ್ತಕ’ ವೆಂದು ಪ್ರಕಟಿಸಿದನು (೧೮೭೮); ಎರಡನೆಯ ಮುದ್ರಣ ಬಂದಾಗ (೧೮೯೧), ಈ ಗ್ರಂಥಕ್ಕೆ ‘ಗದ್ಯ ಪದ್ಯ’ ಅಥವಾ ‘ಕವಿತಾ ಪುಸ್ತಕ’ ಎಂದು ಹೆಸರಿಟ್ಟನು. ಏಕೆಂದರೆ ಇವುಗಳಲ್ಲಿ ‘ಮೇಘ’, ‘ವೃಷ್ಟಿ’, ‘ಖದ್ಯೋತ’ ಎಂಬ ಗದ್ಯ ಲೇಖನಗಳಿದ್ದುವಲ್ಲದೆ, ಕೆಲವು ಪದ್ಯಗಳೂ ಗದ್ಯಗಳಂತಿದ್ದುವು- ಗದ್ಯದಲ್ಲಿ ಪದ್ಯಗುಣವೂ ಇತ್ತು. ಹೀಗೆ ‘ರಾಜಾರ ಉಪರ್​ ರಾಜಾ’ ಎಂಬುದರಲ್ಲಿ ಯಾವ ಛಂದಸ್ಸೂ ಇಲ್ಲ; ಪದ್ಯದ ಸಾಲುಗಳೂ ಅಂತ್ಯಪ್ರಾಸವೂ ಇದೆ. ಉದಾ:-</p>
<p class="myquote">ಮರವನು ಬೆಳಸಿದೆ ಹಣ್ಣಿಗಾಗಿ,<br />ಆದರೆ ದೊರೆಯಿತು ಬರೀ ಮುಳ್ಳೇ;<br />ಮದುವೆ ಮಾಡಿಕೊಂಡೆ ಸುಖಕಾಗಿ,<br />ಆದರೆ ದೊರೆಯಿತು ಪೊರಕೆಯ ಸೇವೆ.</p>
<p>ಕೊನೆಯ ಸಾಲುಗಳು ‘ರಾಜನ ಮೇಲೆ ರಾಜನಾದರೆ ಲಾಟ್​ ಸಾಹೇಬನ ಲಾಟ್​’ ಎಂದು ಮುಗಿಯುತ್ತವೆ. ಇಲ್ಲಿ ಮೊದಲನೆಯ ಲಾಟ್​ ಶಬ್ದಕ್ಕೆ ಆಡಳಿತಾಧಿಕಾರಿ <span class="en">(Governor)</span> ಎಂದೂ ಎರಡನೆಯ ಲಾಟ್​ ಶಬ್ದಕ್ಕೆ ಹಣೆಯ ಬರಹ <span class="en">(lot)</span> ಎಂದೂ ಅರ್ಥವಿರಬಹುದು- ಮೀರ್​ ಜಾಫರನ ಕಾಲದಲ್ಲಿದ್ದಂತೆ.</p>
<p>‘ಪುಷ್ಪನಾಟಕ’ ಗದ್ಯದಲ್ಲಿದೆ. (ಐದು ಪುಟ ಮಾತ್ರ.) ಇದರಲ್ಲಿ ಮಳೆಯ ಹನಿಯೇ ನಾಯಕ, ಸೇವಂತಿಗೆ ಹೂವೇ ನಾಯಿಕೆ. ಸೇವಂತಿಗೆ ಮಳೆಯ ಹನಿಯನ್ನು ವಿರಹಕಾತರದಿಂದಲೂ ಪ್ರೇಮಾತುರದಿಂದಲೂ ಬರಮಾಡಿಕೊಳ್ಳುತ್ತಿದ್ದ ಹಾಗೇ ಗಾಳಿ ಬಂದು ಹನಿಯನ್ನು ನೆಲದಮೇಲೆ ತಳ್ಳಿ, ಹೂವಿನ ಪರಿಮಳವನ್ನು ಕಸಿದುಕೊಳ್ಳಲು ಅದನ್ನು ಪೀಡಿಸಿದಾಗ, ಅದು ಒದ್ದಾಡಿ ತನ್ನ ಪ್ರಿಯನ ದಾರಿಯನ್ನೇ ಹಿಡಿಯುತ್ತೇನೆಂದು ನೆಲದ ಮೇಲೆ ಬಿದ್ದುಬಿಡುತ್ತದೆ. ಇದನ್ನು ಗ್ರಂಥಕರ್ತನು <span class="en">‘A lamentable tragedy which occurred in a flower pot on the evening of the 19th July 1885, Sunday, and of which the writer was an eye-witness’</span> ಎಂದು ಕರೆದಿದ್ದಾನೆ. ಸಸ್ಯಜೀವನದಿಂದ ಪ್ರಾಣಿಜೀವನಕ್ಕೆ ಇದನ್ನು ಅನ್ವಯಿಸಿಕೊಂಡರೆ ವಸ್ತುವಿನ ಹಿಂದೆ ಧ್ವನಿತಾರ್ಥ ಬೇಕಾದಹಾಗಿರುವುದು ಕಂಡು ಬರುತ್ತದೆ.</p>
<p>“ಸಂಯುಕ್ತೆ” ಯಲ್ಲಿರುವುದು ‘ಭಾರತರವಿ ಅಸ್ತನಾಗಿ, ಪ್ರಾಣಹಾನಿ ಮಾನಹಾನಿ’ ಗಳಾಗಲು, ಪೃಥ್ವೀ ರಾಜನ ಮರಣಾನಂತರ ಸಂಯುಕ್ತೆಯು ಚಿತಾಗ್ನಿಯಲ್ಲಿ ಬೆಂದು ಅವನಹಿಂದೆ ‘ಅನಂತ ಸ್ವರ್ಗ’ ಕ್ಕೆ ಹೋದದ್ದು.</p>
<p>‘ಆಕಾಂಕ್ಷೆ’ ಯಲ್ಲಿರುವುದು ಯಮುನಾನದಿಯ ನೀರು, ಅಲೆ, ಮಲಯಾನಿಲ, ಕಾನನ ಕುಸುಮ, ಚಂದ್ರಕಿರಣ ಮುಂತಾದವುಗಳಲ್ಲಿ ತನ್ನ ಪ್ರಾಣವಲ್ಲಭನನ್ನು ಕಾಣುವ ‘ಸುಂದರಿ’ ಯ ಪ್ರಶ್ನೆಗಳು, ಅದಕ್ಕೆ ‘ಸುಂದರ’ ನ ಉತ್ತರ.</p>
<p>‘ಸಾವಿತ್ರಿ’ ಯಲ್ಲಿರುವುದು ಸತ್ಯವಾನನ ಮರಣಾನಂತರದ ಸಾವಿತ್ರೀಕಥೆಯೇ. ಆದರೆ ಇಲ್ಲಿ ಯಮನು ಹೇಳಿದಷ್ಟು ಹೇಳಿದಮೇಲೆ, ಸಾವಿತ್ರಿಯು ಗಂಡನನ್ನು ತೊಡೆಯ ಮೇಲೆ ಮಲಗಿಸಿಕೊಂಡೇ ಪ್ರಾಣಬಿಡುತ್ತಾಳೆ. ಯಮನು ಅವರನ್ನು ದಿವ್ಯವಾದ ವಿಮಾನದಲ್ಲಿ ಕರೆದೊಯ್ಯುತ್ತಾನೆ. ಅವರು ಪ್ರಾಣಬಿಟ್ಟ ಸ್ಥಳದಲ್ಲಿ ಒಂದು ಮರಹುಟ್ಟಿ ಅದಕ್ಕೆ ಒಂದು ಬಳ್ಳಿಹಬ್ಬಿಕೊಂಡು ಎರಡೂ ಸದಾ ಸುಗಂಧ ಕುಸುಮಗಳಿಂದ ಶೋಭಿಸುತ್ತಿರುತ್ತವೆ.</p>
<p>‘ಆದರ’ ದಲ್ಲಿ ಪ್ರಣಯಿಯು ತನ್ನ “ಪ್ರಾಣಾಧಿಕೆ” ಗೆ ಹೇಳುವ ನಾಲ್ಕು ಪದ್ಯಗಳಿವೆ. ಇವು ಬಹುಮಟ್ಟಿಗೆ ಅವಳನ್ನು ವರ್ಣಿಸುವ ಮಾಲಾರೂಪಕದಂತಿದೆ. ಮೊದಲನೆಯ ಪದ್ಯದ ಭಾವವನ್ನು ಹೀಗೆ ತಿಳಿಸಬಹುದು:-</p>
<p class="myquote">ಮರುಭೂಮಿಯೊಳೊಂದೆ ಸುಮ<br />ಸುಗಂಧವಿಡಿದ ಸುಮ,<br />ಕಾರಿರುಳೊಳೊಂದೇ ತಾರೆ<br />ಅಂಧಕಾರ ತುಂಬಿರೆ ಗಗನದೊಳು;<br />ಬೇಸಗೆಬೇಗೆಯೊಳೊಂದೇ ಸರಸಿ<br />ವಿಶಾಲ ಪ್ರಾಂತದೊಳೆಲ್ಲಾ;<br />ಅನಂತ ಸಾಗರದೊಳಗಣ ತರಣಿ<br />ರತ್ನ ಸುಶೋಭಿತ ತರಣಿ.<br />-ನೀನೂ ಸಂಸಾರದೊಳಂತೆನಗೆ ಪ್ರಿಯೇ!</p>
<p>“ವಾಯು” ವಿನಲ್ಲಿ ಗಾಳಿಯು ತನ್ನ ಪೌರುಷವನ್ನು ಹೇಳಿಕೊಳ್ಳುತ್ತದೆ :</p>
<p>ನಾನು ಹುಟ್ಟಿದ್ದು ಸೂರ್ಯ ತೇಜಸ್ಸಿನಲ್ಲಿ, ಆಕಾಶ ಮಂಡಲದಲ್ಲಿ; ನನಗೆ ಬಲದಲ್ಲಿ ಯಾರು ಸಮ? ಸಾಗರದ ಎದೆಯ ಮೇಲೆ ಕ್ರೀಡಿಸುತ್ತೇನೆ; ಪುಷ್ಪಗಂಧವನ್ನು ಕದ್ದು, ಸರೋವರದಲ್ಲಿ ಸ್ನಾನಮಾಡಿ ವಾತಾಯನದಲ್ಲಿ ಕುಳಿತಿರುವ ಸುಂದರಿಯ ಮುಂಗುರುಳನ್ನು ನೇವರಿಸಿ ಮುಖವನ್ನು ಚುಂಬಿಸುತ್ತೇನೆ; ವೇಣುಮಧ್ಯದಲ್ಲಿ ಸೇರಿ ಕೊಳಲು ಬಾರಿಸುತ್ತೇನೆ; ನಾನೇ ಮನುಷ್ಯರ ಭಾಷೆ, ಋಷಿಗಳ ಓಂಕಾರ; ನಾನಿಲ್ಲದೆ ಬದುಕಬಲ್ಲವರಾರು? ಗುಣದಲ್ಲಿ ನನಗೆ ಸಮನಾದವನು ಯಾವನಾದರೂ ಇದ್ದಾನೆಯೇ?</p>
<p>‘ಅಕಬರ ಷಹನ ಖೋಷರೋಜ್​’ (ಸಂತೋಷದ ದಿನ) ಎಂಬುದು ಒಂದು ಕಥನ ಕವಿತೆ: ದಿಳ್ಳಿಯಲ್ಲಿ ಸುಂದರಿಯರನ್ನು ಮಾರುವ ಸಂತೆ; ಚಿತ್ತೂರಿನ ರಾಜಕುಮಾರಿ ಅದನ್ನು ನೋಡಲು ಬಂದು ಬೇಸರಪಟ್ಟು ಹಿಂತಿರುಗಿ ಹೋಗಲು ನೋಡುತ್ತಾಳೆ; ಆದರೆ ದಾರಿ ಸಿಕ್ಕದು; ಆಗ ಅಕ್ಬರನು ಬಂದು ಅವಳನ್ನು ಮೋಹಿಸಿ ಅವಳ ಕೈಯನ್ನು ಹಿಡಿದುಕೊಳ್ಳುತ್ತಾನೆ; ಅವಳು ‘ಈ ಅಸುರನಿಂದ ನನ್ನನ್ನು ಕಾಪಾಡು’ ಎಂದು ದುರ್ಗೆಗೆ ಮೊರೆಯಿಡುತ್ತಾಳೆ. ದುರ್ಗೆ ಪ್ರತ್ಯಕ್ಷಳಾಗಿ ‘ಇನ್ನುಮೇಲೆ ನನ್ನ ರಾಜ್ಯದಲ್ಲಿ ಹಿಂದೂ ಹುಡುಗಿಯರನ್ನು ಹಿಂಸೆ ಮಾಡುವುದಿಲ್ಲ’ ಎಂದು ಅಕ್ಬರನಿಂದ ಶಪಥ ಮಾಡಿಸುತ್ತಾಳೆ. ಅಕ್ಬರನು ವಜ್ರದ ಹಿಡಿಯುಳ್ಳ ತನ್ನ ಕತ್ತಿಯನ್ನು ರಾಜಪುತ್ರಿಯ ಧೈರ್ಯ ಸಾಹಸಗಳಿಗಾಗಿ ಅವಳಿಗೆ ಬಹುಮಾನವಾಗಿ ಕೊಟ್ಟು ‘ಇಂದಿನಿಂದ ನೀನು ನನ್ನ ತಂಗಿ!’ ಎಂದು ಭರವಸೆಯಿತ್ತು ತಾನೇ ದಾರಿ ತೋರಿಸಿ ಹೊರಕ್ಕೆ ಕಳುಹಿಸುತ್ತಾನೆ.</p>
<p>‘ಮನ ಮತ್ತು ಸುಖ’ ದಲ್ಲಿ ಕವಿಯು ಮನಸ್ಸಿಗೆ ‘ಈ ಸಂಸಾರವು ವ್ರಜ; (ಗೋಕುಲ); ನೀನು ವ್ರಜ ನಾರಿ; ಕೊಳಲ ದನಿಯನ್ನು ಕೇಳಿ ಹೋಗಬೇಕೆನ್ನುತ್ತೀಯೆ; ಹೋಗು; ಆದರೆ ಒಬ್ಬಳೇ ಹೋಗಬೇಡ; ಮಾಧುರ್ಯ ಧೈರ್ಯ ಈ ಇಬ್ಬರನ್ನು ಜೊತೆ ಮಾಡಿಕೊಂಡು ಹೋಗು!’ ಎಂದು ಉಪದೇಶಿಸುತ್ತಾನೆ.</p>
<p>‘ಜಲೇಫೂಲ್​’ ಎಂದರೆ “ನೀರಿನಲ್ಲಿ ಹೂವು” ಎಂದರ್ಥ. ಹೊಳೆಯಲ್ಲಿ ‘ಕಾನನ ಸುಂದರಿ’ ಯಂತಿದ್ದ ಒಂದು ಹೂವು ತೇಲಿ ಹೋಗುತ್ತಿರಲು, ಅದು ಎಲ್ಲಿಂದ ಬಂತು ಎಂದು ಊಹಾಪೋಹಗಳಲ್ಲಿ ನಿರತನಾಗಿ ಕವಿ ‘ನಾನೂ ಒಂದು ಹೂವು; ಆಶೆಯ ಆವರ್ತದಲ್ಲಿ ಸುತ್ತುತ್ತಿದ್ದೇನೆ; ತೀರ ಸಿಕ್ಕದು; ನಡೆ! ಇಬ್ಬರೂ ಅನಂತದಲ್ಲಿ ಸೇರೋಣ!’ ಎಂದು ತನ್ನ ಆಲೋಚನಾ ತರಂಗವನ್ನು ಮುಗಿಸುತ್ತಾನೆ.</p>
<p>‘ಭಾಈ ಭಾಈ’ (ಅಣ್ಣತಮ್ಮಂದಿರು) ಎಂಬುದು ಸಭೆ ಸೇರಿದ್ದ ಬಂಗಾಳಿಗಳ ಒಂದು ಗುಂಪನ್ನು ನೋಡಿ, -ಬಂಗಾಳಿಗಳು ಏನನ್ನೂ ಸಾಧಿಸಿಲ್ಲವಲ್ಲ, ‘ಈ ವಂಗಭೂಮಿ ಅಂದೂ ಇಂದೂ ಅರಣ್ಯ, ಅರಣ್ಯ, ಅರಣ್ಯಮಯ!’ ವಾಗಿದೆಯಲ್ಲ ಎಂದು ನೊಂದ ಮನದಿಂದ ಬರೆದದ್ದು.</p>
<p>‘ದುರ್ಗೋತ್ಸವ’ ವೆಂಬುದು ೨೧ ಪದ್ಯಗಳ ಸುದೀರ್ಘ ಕವಿತೆ; ಇದರಲ್ಲಿ ದುರ್ಗೋತ್ಸವದ ಸಂಭ್ರಮವನ್ನು ನೋಡಿ, ಕವಿಯು ‘ಜನರಲ್ಲಿರುವ ದೌರ್ಬಲ್ಯ ದೌರ್ಭಾಗ್ಯಗಳನ್ನು ನಿವಾರಿಸು’ ಎಂದು ದೇವಿಯನ್ನು ಪ್ರಾರ್ಥಿಸುತ್ತಾನೆ. ಮಧ್ಯೆ ರೂಪಾಯಿನ ಸ್ತೋತ್ರ ಬರುತ್ತದೆ. ‘ನೀನೇ ವಿಷ್ಣುವಿನ ಕೈಯಿನ ಸುದರ್ಶನ ಚಕ್ರ! ಈ ಜಗತ್ತಿನಲ್ಲಿ ನಿನ್ನ ದರ್ಶನವೇ ಸುದರ್ಶನ!’ ಎನ್ನುತ್ತಾನೆ. ಮೇಕೆಗಳನ್ನು ಬಲಿಕೊಡುವ ಬದಲು ಷಡ್ರಿಪುಗಳನ್ನು ಬಲಿಕೊಡುವುದು ಒಳ್ಳೆಯದು; ಆದರೆ ಇಂದ್ರಿಯ ಜಯವಾಗಬೇಕಾದರೆ ಶಕ್ತಿ-ದೈಹಿಕ ಮಾನಸಿಕಶಕ್ತಿ-ಬೇಕು. ನೀನು ಅದನ್ನು ಕೊಡಬಲ್ಲೆಯಾ?-ಎಂದು ಕೇಳುತ್ತಾನೆ. ಎಲ್ಲರೂ ಉತ್ಸಾಹದಲ್ಲಿ ಹಬ್ಬ ಮಾಡುತ್ತಿದ್ದರೆ ಕವಿಯು ಚಿಂತಾಮಗ್ನನಾಗಿದ್ದಾನೆ.</p>
<p>‘ವಿರಹಿಣೀರ ದಶ ದಶಾ’ ಎಂಬುದರ ಪ್ರತಿಪಾದ್ಯ ವಿಷಯ ಹತ್ತು ‘ಅನಂಗದೆಶೆ’ ಗಳು ಇದರಲ್ಲಿ ಕವಿತಾ ಗುಣ ತುಂಬ ಕಡಮೆ. ಇದು ಬಂಕಿಮನ ಕವಿತೆಯೆಂಬುದೇ ಸಂದೇಹ. ‘ವಂಗದರ್ಶನ’ ದಲ್ಲಿ ಬಂದಿದ್ದರೂ ಇದನ್ನು ‘ಗದ್ಯ ಪದ್ಯ’ ದಲ್ಲಿ ಸೇರಿಸಿರಲಿಲ್ಲ.</p>
<p>ಈ ಕವಿತೆಗಳಲ್ಲಿ ವಸ್ತುವೈವಿಧ್ಯವೂ ಛಂದೋವೈವಿಧ್ಯವೂ ಇದೆ. ಯಥೇಷ್ಟವಾದ ಭಾವಸಂಪತ್ತಿದೆ. ಭಾಷೆ ಲಲಿತವಾಗಿಯೂ ಪದ್ಯಕಾವ್ಯಕ್ಕೆ ಅನುರೂಪವಾಗಿಯೂ ಇದೆ. ಬಂಗಾಳಿ ಪದ್ಯಗಳ ಛಂದಸ್ಸೂ ಧಾಟಿಯೂ ನಮಗೆ ಪರಿಚಿತವಲ್ಲ. ಅವು ಸಂಸ್ಕೃತ ಕನ್ನಡ ಛಂದಸ್ಸು ಧಾಟಿಗಳ ಸಂಪ್ರದಾಯಕ್ಕಿಂತ ಭಿನ್ನವಾದವು. ಅವನ್ನು ವಿವರಿಸಿ, ಬಂಕಿಮನು ಉಪಯೋಗಿಸಿಕೊಂಡಿರುವ ಛಂದಸ್ಸಿನ ಔಚಿತ್ಯವನ್ನು ಚರ್ಚಿಸುವುದರಿಂದ ಕನ್ನಡಿಗರಿಗೆ ಹೆಚ್ಚು ಪ್ರಯೋಜನವಾಗುವುದಿಲ್ಲ. ಬಂಕಿಮನು ಹೊಸ ಪ್ರಯೋಗಗಳನ್ನು ನಡಸಿದ್ದಾನೆ. <span class="en">(Office, box, brandy</span> ಮುಂತಾದ ಇಂಗ್ಲಿಷ್​ ಮಾತುಗಳೂ ಬರುತ್ತವೆ.) ಈ ವಿಧವಾದ ಭಾವಗೀತೆಗಳೂ, ಅವುಗಳ ವಸ್ತುವೂ, ಹಿಂದಿನ ಸಾಹಿತ್ಯದಲ್ಲಿ ಕಂಡುಬರುವುದಿಲ್ಲ. ಆದರೆ ಇವುಗಳಿಂದ ಬಂಕಿಮನಿಗೆ ತೃಪ್ತಿಯಿಲ್ಲ. “ಸಂವಾದ ಪ್ರಭಾಕರ” ದಲ್ಲಿ ಬಂದ ಅವನ “ಬಾಲ್ಯರಚನೆ” ಗಳನ್ನು ಅವನು ಪ್ರಕಾಶಪಡಿಸಿಯೇ ಇರಲಿಲ್ಲ; ‘ಲಲಿತಾ’ ‘ಮಾನಸ’ ಇವುಗಳ ವಿಚಾರವಾಗಿ ಬರೆಯುತ್ತ ‘ಈ ಎರಡು ಕವಿತೆಗಳಲ್ಲಿ ಯಾವ ಗುಣವೂ ಇಲ್ಲ; ಇವು ನೀರಸ, ದುರೂಹ ಮತ್ತು ಬಾಲಕ ಸುಲಭವಾದ, ಅಸಾರವಾದ, ಮಾತುಗಳಿಂದ ತುಂಬಿವೆ’, ‘ವಂಗೀಯ ಕಾವ್ಯರಚನಾ ರೀತಿಯ ಪರಿವರ್ತನೆಯಲ್ಲಿ ಇದು ಒಂದು ಪರೀಕ್ಷಾ ಪ್ರಯೋಗ’ ಎಂದಿದ್ದಾನೆ. ಅವನ ಕಾಲದಿಂದ ಈಚೆಗೆ ಬಂಗಾಳಿಯಲ್ಲಿಯೂ ಇತರ ದೇಶಭಾಷೆಗಳಲ್ಲಿಯೂ ಬಂದಿರುವ ಆಧುನಿಕ ಕವಿತೆಗಳನ್ನು ನೋಡಿದರೆ, ಅವನ ಈ ಕವಿತೆಗಳು ಎಷ್ಟೋ ಮೇಲು ಎನ್ನಿಸುತ್ತವೆ.- “ಮಹಾತ್ಮರ ಮನೋಭಿಲಾಷೆಯು ಮೇಲೆ ಮೇಲೆ ಏರತಕ್ಕದ್ದು!”</p>
<p>ಬಂಕಿಮನು ಮುಂದೆ ಕವಿಯಶಃಪ್ರಾರ್ಥಿಯಾಗಿ ಪದ್ಯಕಾವ್ಯವನ್ನು ಬರೆಯುವ ಗೋಜಿಗೆ ಹೋಗಲಿಲ್ಲ; ಈಶ್ವರಚಂದ್ರಗುಪ್ತನು ಗದ್ಯದಲ್ಲಿ ಬರೆಯುವಂತೆ ಸೂಚನೆ ಕೊಟ್ಟನೆಂದು ಹೇಳುತ್ತಾರೆ. ಆದರೆ ಬಂಕಿಮನೇ ತನ್ನ ಬಲಾಬಲಗಳನ್ನು ಕಂಡುಕೊಂಡು, ಮುಂದೆ ಗದ್ಯದಲ್ಲಿ ಕಥೆಕಾದಂಬರಿಗಳನ್ನೂ ಪ್ರಬಂಧಗಳನ್ನೂ ಬರೆಯತೊಡಗಿರಬಹುದು. ಅದಕ್ಕೆ, ಸ್ವಲ್ಪ ಕಾಲ ಬೇಕಾಯಿತು. ಅವನು ‘ರಾಜಮೋಹನನ ಹೆಂಡತಿ’ ಯನ್ನು ಇಂಗ್ಲಿಷಿನಲ್ಲಿ ಬರೆದದ್ದಕ್ಕೆ ಈ ಆದಿಕಾಲದ ಅಧೈರ್ಯವೂ ಭಷೆಯ ಅನಿಶ್ಚಿತತೆಯೂ<sup><a epub:type="noteref" href="999-aside.xhtml#id-003-03">*</a></sup> ಒಂದು ಕಾರಣವಾಗಿರಬಹುದು. ಆಮೇಲೆ, ಅವನ ಕಾದಂಬರಿಗಳಲ್ಲಿ ಅಲ್ಲೊಂದು ಇಲ್ಲೊಂದು ಗೀತವೂ ಪದ್ಯವೂ ಬರುತ್ತದೆ. ಇವುಗಳಲ್ಲಿ ಅವನ ‘ವಂದೇ ಮಾತರಂ’ ದೇಶದಾದ್ಯಂತವೂ ಪ್ರಸಿದ್ಧಿಯನ್ನು ಗಳಿಸಿದೆ.</p>
</section>
</body>
</html>
