<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬಂಕಿಮಚಂದ್ರ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-021">
		<h1 class="level1-title" epub:type="title"><span class="num">ಅಧ್ಯಾಯ ೨೧</span> ಕಮಲಾಕಾಂತ</h1>
		<p><span class="bigletter">ಇ</span> ದೊಂದು ವಿಚಿತ್ರ ಸೃಷ್ಟಿ; ಇದರಲ್ಲಿ ಬಂಕಿಮಚಂದ್ರನು ತನ್ನ ಅಭಿಪ್ರಾಯಗಳನ್ನೂ ಭಾವಗಳನ್ನೂ ಕಮಲಾಕಾಂತನ ಮೂಲಕ ಹೇಳಿದ್ದಾನೆ; ಹೀಗೆ ಮಾಡಿರುವುದರಿಂದ, ತನ್ನ ಹೆಸರಿನಲ್ಲಿ ಬರೆಯುವುದಕ್ಕಿಂತ ಹೆಚ್ಚು ಸ್ವಾತಂತ್ರ್ಯವಹಿಸಿ, ಸ್ವಚ್ಛಂದವಾಗಿ, ಬರೆಯಬಹುದಾಯಿತು. ಕಮಲಾಕಾಂತನು ಅಫೀಮು ಖೋರನಾಗಿ ಸದಾ ಕನಸು ಕಾಣುತ್ತಿದ್ದದ್ದರಿಂದ, ಅವನ ಮಾತುಗಳು ಹುಚ್ಚು ಹುಚ್ಚಾಗಿ, ಒರಟು ಒರಟಾಗಿ, ಕಂಡರೂ ಚಿಂತೆ ಇಲ್ಲ- ಅದೇ ಒಂದು ವಿನೋದವಾಗುತ್ತದೆ.</p>
		<p>ಕಮಲಾಕಾಂತನು ಕಲ್ಪಿತವ್ಯಕ್ತಿ; ಅವನಿಗೆ ‘ನಸೀರಾಮ ಬಾಬು’ ವಿನ ಮನೆಯಲ್ಲಿ ವಾಸ; ಅವನಿಗೆ ಹೆಂಡತಿ ಮಕ್ಕಳು ಯಾರೂ ಇಲ್ಲ. ಮನೆಯ ಹತ್ತಿರ ಪ್ರಸನ್ನ ಎಂಬ ಹೆಸರಿನ ಗೌಳಿಗಿತ್ತಿ ಇದ್ದಳು. ಅವಳಿಂದ ಅವನು ಹಾಲು ತೆಗೆದುಕೊಳ್ಳುತ್ತಿದ್ದನು. ಅವನು ವೈದಿಕ ಬ್ರಾಹ್ಮಣ; ಹಾಗೆಂದರೆ, ಅವನು ಪ್ರಪಂಚ ಜ್ಞಾನವಿಲ್ಲದ ಗೊಡ್ಡು ಎಂದು ಭಾವಿಸಬಾರದು. ಅವನಿಗೆ ನಮ್ಮ ದೇಶದ ಮತ್ತು ಪರದೇಶದ ವಿಷಯಗಳೆಲ್ಲಾ- ಬಂಕಿಮನಿಗೆ ಏನೇನು ತಿಳಿದಿತ್ತೋ ಅದೆಲ್ಲಾ- ತಿಳಿದಿದ್ದುವು. ಅವನು ‘ಕವಿ, ದಾರ್ಶನಿಕ, ಸಮಾಜ ಶಿಕ್ಷಕ, ರಾಜನೀತಿಜ್ಞ, ಸ್ವದೇಶಪ್ರೇಮಿ.’ ಆದರೆ ಅವನಿಗೆ ಆ ಅಭಿಮಾನ ಆಡಂಬರಗಳಿಲ್ಲ.</p>
		<p>ಇದರಲ್ಲಿ (i) ಕಮಲಾಕಾಂತನ ದಫ್ತರ<sup><a epub:type="noteref" href="999-aside.xhtml#id-021-01">*</a></sup> (ii) ಕಮಲಾಕಾಂತನ ಪತ್ರಗಳು (iii) ಕಮಲಾಕಾಂತನ ಹೇಳಿಕೆ- ಎಂಬ ಮೂರು ಭಾಗಗಳಿವೆ.</p>
		<p>ಇವು ಸಣ್ಣ ಸಣ್ಣ ವಿಡಂಬನ ಲೇಖನಗಳಾದರೂ ಇವುಗಳಲ್ಲಿ ಬಂಕಿಮನಿಗೆ ತುಂಬ ಗೌರವವಿತ್ತೆಂದು ಸುರೇಶಚಂದ್ರನ ಹೇಳಿಕೆಯಿಂದ ತಿಳಿಯುತ್ತದೆ. ಒಂದು ದಿನ ಕೃಷ್ಣಧನ ಮುಖ್ಯೋಪಾಧ್ಯಾಯನು ಬಂಕಿಮನನ್ನು “ನಿಮ್ಮ ಬರವಣಿಗೆಯಲ್ಲಿ ಯಾವುದು ಶ್ರೇಷ್ಠ ಎಂದು ನಿಮ್ಮ ಅಭಿಪ್ರಾಯ?” ಎಂದು ಕೇಳಿದನು. ಬಂಕಿಮನು “ನೀವೇ ಹೇಳಿ ನೋಡೋಣ!” ಎಂದನು. ಕೃಷ್ಣಧನನು ನಗುತ್ತ “ನಾನು ಬಾಯಲ್ಲಿ ಹೇಳುವುದಿಲ್ಲ; - ಬರೆದಿಡುತ್ತೇನೆ; ನೋಡೋಣ, ನನ್ನ ನಿಮ್ಮ ಅಭಿಪ್ರಾಯ ಒಂದೇ ಆಗುತ್ತದೆಯೋ, ಬೇರೆ ಆಗುತ್ತದೆಯೋ!’ ಎಂದು ಒಂದು ಚೀಟಿಯಲ್ಲಿ ಬರೆದು ಮಗುಚಿಟ್ಟನು. ಬಂಕಿಮನು ಉತ್ತರಕ್ಷಣದಲ್ಲಿಯೇ, ಸ್ವಲ್ಪವೂ ಅನುಮಾನಿಸದೆ ‘ಕಮಲಾಕಾಂತನ ಧಪ್ತರ’ ಎಂದು ನಕ್ಕನು. ಚೀಟಿ ತೆಗೆದು ನೋಡಿದಾಗ ಅದರಲ್ಲಿಯೂ ಅದೇ ಹೆಸರಿತ್ತು.</p>
		<p>ಬಂಕಿಮನ ಅನಂತರ ಬಂಗಾಳಿಯಲ್ಲಿ ಯಾರು ಯಾರು ಹಾಸ್ಯ ಲೇಖನಗಳನ್ನು ಬರೆದಿದ್ದಾರೋ, ಅವರೆಲ್ಲರೂ ‘ಕಮಲಾಕಾಂತ’ ದಿಂದ ಅಲ್ಪಸ್ವಲ್ಪವಾದರೂ ಉಪಕೃತರಾಗಿದ್ದಾರೆ. ಆದರೆ ಅವರು ಯಾರೂ ಅವನ ಎತ್ತರಕ್ಕೆ ಏರಲಾಗಿಲ್ಲ.</p>
		<p>ಮೊದಲನೆಯ ಭಾಗವಾದ ‘ದಫ್ತರ’ ದಲ್ಲಿ (೧) ಒಂಟಿಗ (೨) ಮನುಷ್ಯ ಫಲ (೩) ಯೂಟಿಲಿಟಿ ಅಥವಾ ಉದರದರ್ಶನ (೪) ಪತಂಗ (೫) ನನ್ನ ಮನಸ್ಸು (೬) ಬೆಳದಿಂಗಳಲ್ಲಿ (೭) ವಸಂತದ ಕೋಗಿಲೆ (೮) ಹೆಂಗಸರ ರೂಪ (೯) ಹೂವಿನ ಮದುವೆ (೧೦) ದೊಡ್ಡಪೇಟೆ (೧೧) ನಮ್ಮ ದುರ್ಗೋತ್ಸವ (೧೨) ಒಂದು ಹಾಡು (೧೩) ಬೆಕ್ಕು (೧೪) ಕುಟ್ಟುವ ಯಾತ- ಎಂಬ ಹದಿನಾಲ್ಕು ಲೇಖನಗಳಿವೆ.</p>
		<p>ಇವಕ್ಕೆ ಮೊದಲಲ್ಲಿ “ಶ್ರೀ ಭೀಷ್ಮದೇವ ಖೋಶನವೀಸ” ನ ಅವತರಣಿಕೆ ಇದೆ. ಅವನು ಕಲ್ಪಿತನಾದ ಮುನ್ನುಡಿಕಾರ- ಪ್ರಕಾಶಕ- ಸಂಪಾದಕ. ಅವನು ಕಮಲಾಕಾಂತನ ಮತ್ತು ಅವನ ದಫ್ತರದ ಪರಿಚಯ ಮಾಡಿಕೊಡುತ್ತ, ಹೀಗೆನ್ನುತ್ತಾನೆ:-</p>
		<p>“ಅನೇಕರು ಕಮಲಾಕಾಂತನನ್ನು ಹುಚ್ಚನೆನ್ನುತ್ತಿದ್ದರು; ಏಕೆಂದರೆ ಅವನು ಏನು ಆಡುತ್ತಾನೆ ಏನು ಮಾಡುತ್ತಾನೆ ಎಂಬುದು ನೆಚ್ಚಿಗೆ ಇರುತ್ತಿರಲಿಲ್ಲ.... ಅವನಿಗೆ ಸ್ವಲ್ಪ ಇಂಗ್ಲಿಷು, ಸ್ವಲ್ಪ ಸಂಸ್ಕೃತ ಬರುತ್ತಿತ್ತು. ಆದರೆ ಸಂಪಾದನೆ ಇಲ್ಲದ ವಿದ್ಯೆ ಎಂಥ ವಿದ್ಯೆ?</p>
		<p>ಅವನ ಇಂಗ್ಲಿಷು ಮಾತನ್ನು ಕೇಳಿ ಒಬ್ಬ ಸಾಹೇಬನು ಅವನನ್ನು ಕರೆದು ಒಂದು ಗುಮಾಸ್ತೆಯ ಕೆಲಸ ಕೊಟ್ಟನು. ಆದರೆ ಕಮಲಾಕಾಂತನು ಕಛೇರಿಗೆ ಹೋಗಿ ಸರ್ಕಾರಿ ಪುಸ್ತಕಗಳಲ್ಲಿ ಕವಿತೆ ಬರೆಯುತ್ತಿದ್ದನು. ಒಂದುಸಾರಿ ಪೇ-ಬಿಲ್​ನ (ಬರಾವರ್ದು)ಮೇಲೆ, ಕೆಲವು ನಾಗಾ ಫಕೀರರು ಸಾಹೇಬನ ಹತ್ತಿರ ಭಿಕ್ಷೆಬೇಡುತ್ತಿದ್ದ ಹಾಗೂ, ಅವನು ಒಂದೆರಡು ಕಾಸುಗಳನ್ನು ಎಸೆಯುತ್ತಿದ್ದ ಹಾಗೂ ಚಿತ್ರ ಬರೆದು ಕೆಳಗೆ ‘ನಿಜವಾದ ಪೇ-ಬಿಲ್​’ ಎಂದು ಅದಕ್ಕೆ ಹೆಸರು ಕೊಟ್ಟನು. ಅಂದಿನಿಂದ ಅವನ ಕೆಲಸ ಹೋಯಿತು.</p>
		<p>ಅವನಿಗೆ ದುಡ್ಡು ಬೇಕೂ ಇರಲಿಲ್ಲ; ಏಕೆಂದರೆ, ಅವನಿಗೆ ಮದುವೆ ಇಲ್ಲ; ತನಗೆ ಎಲ್ಲಂದರೆ ಅಲ್ಲಿ ಎರಡು ತುತ್ತು ಅನ್ನ, ಅರ್ಧ ತೊಲ ಅಫೀಮು, ಸಿಕ್ಕಿದರೆ ಆಯಿತು; ಮಲಗುವುದಕ್ಕೆ ಯಾವ ಜಾಗವಾದರೆ ಅದೇ. ಅವನು ತುಂಬ ದಿನ ನನ್ನ ಮನೆಯಲ್ಲಿದ್ದ;... ಒಂದು ದಿನ ಬೆಳಗ್ಗೆ ಎದ್ದು ಸಂನ್ಯಾಸಿಯ ಹಾಗೆ ಕಾವಿ ಸುತ್ತಿಕೊಂಡು ಎಲ್ಲಿಗೋ ಹೊರಟುಹೋದ..</p>
		<p>ಅವನ ಹತ್ತಿರ ಒಂದು ದಫ್ತರವಿತ್ತು; ತಾನು ಬರೆದದ್ದನ್ನೆಲ್ಲಾ ಅದರಲ್ಲಿ ಕಟ್ಟಿಡುತ್ತಿದ್ದನು; ಆಗಾಗ್ಗೆ ನನಗೆ ಓದುತ್ತಿದ್ದನು; ಕೇಳಿ ನನಗೆ ನಿದ್ರೆ ಬರುತ್ತಿತ್ತು... ಹೋಗುವಾಗ ಅದನ್ನು ನನಗೆ ‘ಬಹುಮಾನ’ ವಾಗಿ ಕೊಟ್ಟನು.</p>
		<p>ಈ ಅಮೂಲ್ಯ ರತ್ನವನ್ನೇನು ಮಾಡಲಿ?... ಇದರಲ್ಲಿ ಅನಿದ್ರೆಗೆ ಅತ್ಯುತ್ಕೃಷ್ಟವಾದ ಔಷಧವಿರುವುದರಿಂದ, ನಿದ್ರೆ ಬರದಿರುವವರಿಗೆ ಉಪಕಾರವಾಗಲೆಂದು ಈ ಲೇಖನಗಳನ್ನು ಪ್ರಕಟಿಸಿದ್ದೇನೆ.”</p>
		<p>ಇದು ಪೂರ್ತಿಯಾಗಿ ಕಲ್ಪಿತವೆಂದು ಹೇಳಬೇಕಾಗಿಲ್ಲ.</p>
		<p class="text-center"><strong>೧. ಒಂಟಿಗ</strong></p>
		<p>ಒಂದು ಬೆಳದಿಂಗಳ ರಾತ್ರಿ ಯಾರೋ ದಾರಿಹೋಕನು ಹಾಡಿಕೊಂಡು ಹೋಗುತ್ತಿದ್ದನು. ಬೆಳದಿಂಗಳು, ಹೊಳೆಯ ಮರಳ ಮೇಲೆ ನಗುತ್ತಿದೆ. ಮರಳ ದಿಬ್ಬದ ನಡುವೆ ಹರಿಯುತ್ತಿದ್ದ ಹೊಳೆಯು ಕಪ್ಪು ಸೀರೆಯ ತುಂಡನ್ನು ಸುತ್ತಿಕೊಂಡು ಹೋಗುತ್ತಿದ್ದ ತರುಣಿಯಂತಿದೆ. ರಾಜಬೀದಿಯಲ್ಲಿಯೂ ಆನಂದ- ಎಲ್ಲರೂ ಚಂದ್ರಕಿರಣದಲ್ಲಿ ಸ್ನಾನ ಮಾಡಿ ಆನಂದಿಸಿದ್ದಾರೆ. ಕಮಲಾಕಾಂತನು ಒಂಟಿಯಾಗಿದ್ದದ್ದರಿಂದ, ಆ ಹಾಡನ್ನು ಕೇಳಿದಾಗ ಅವನ ಹೃದಯವಂತಿಕೆಯು ಮೀಟಿದಂತಾಗುತ್ತದೆ… ಅವನೆನ್ನುತ್ತಾನೆ:-</p>
		<p>“ಒಂಟಿಯಾಗಿರಬಾರದು; ನಮ್ಮ ಪ್ರಣಯವನ್ನು ಪಾಲುಮಾಡಿಕೊಳ್ಳುವವರು ಇಲ್ಲದಿದ್ದರೆ ಮನುಷ್ಯನ ಜನ್ಮ ವ್ಯರ್ಥ.<sup><a epub:type="noteref" href="999-aside.xhtml#id-021-02">*</a></sup> ಹೂವು ಸುವಾಸನೆಯುಳ್ಳದ್ದಾಗಿರಬಹುದು; ಮೂಗಿದ್ದರೆ ತಾನೇ ವಾಸನೆ ಸಾರ್ಥಕ? ಹೂವು ತನಗಾಗಿ ಅರಳುವುದಿಲ್ಲ; ಪರಾರ್ಥವಾಗಿ ನಿಮ್ಮ ಹೃದಯವನ್ನು ಅರಳಿಸಿಕೊಳ್ಳಿ.</p>
		<p>ಯೌವನ ಕಾಲದ ಸುಖ ಈಗ ಎಲ್ಲಿ ಹೋಯಿತು? ಆಗ ಇದ್ದ ಆಶೆ ಆಕಾಂಕ್ಷೆಗಳು ಈಗ ಇಲ್ಲ- ಸಮುದ್ರದಲ್ಲಿ ಈಜುವುದಕ್ಕೆ ಹೋದರೆ, ಅಲೆಗಳೆದ್ದು ತೀರಕ್ಕೆ ತಂದು ಎಸೆಯುತ್ತವೆ, ಎಂದು ಈಗ ಗೊತ್ತಾಗಿದೆ. ಈ ಅರಣ್ಯದಲ್ಲಿ ದಾರಿ ಇಲ್ಲ, ಹೂವಿನಲ್ಲಿ ಹುಳುವಿದೆ, ನದಿಯಲ್ಲಿ ಸುಳಿ ಇದೆ, ಉದ್ಯಾನದಲ್ಲಿ ಹಾವು ಇದೆ, ಮನುಷ್ಯ ಹೃದಯದಲ್ಲಿ ಕೇವಲ ಸ್ವಾರ್ಥವಿದೆ- ಎಂದು ಈಗ ಗೊತ್ತಾಗಿದೆ. ಗಾಜೂ ವಜ್ರದಂತೆ ಪ್ರಕಾಶಿಸಬಹುದು, ಹಿತ್ತಾಳೆಯೂ ಚಿನ್ನದಂತೆ ಹೊಳೆಯಬಹುದು- ಎಂದು ಈಗ ಗೊತ್ತಾಗಿದೆ.</p>
		<p>ಸಂಸಾರದಲ್ಲಿಯೂ ಸಂಗೀತವಿದೆ; ಪ್ರೀತಿಯೇ ಅದು; ಅದು ಮನುಷ್ಯನ ಹೃದಯ ತಂತಿಯನ್ನು ಅನಂತ ಕಾಲದವರೆಗೆ ಮೀಟುತ್ತಿರಲಿ.”</p>
		<p class="text-center"><strong>೨. ಮನುಷ್ಯ ಫಲ</strong></p>
		<p>ಮನುಷ್ಯರು ಸಂಸಾರ ವೃಕ್ಷದಲ್ಲಿ ಜೋಲುತ್ತಿರುವ ಹಣ್ಣುಗಳು- ಕಳಿತರೆ ಬಿದ್ದು ಹೋಗುತ್ತಾರೆ. ಕೆಲವು, ಅಕಾಲದಲ್ಲಿ ಬಿರುಗಾಳಿಗೆ ಬಿದ್ದು ಹೋಗುತ್ತವೆ; ಕೆಲವನ್ನು ಹಕ್ಕಿಪಕ್ಕಿಗಳು ತಿನ್ನುತ್ತವೆ; ಕೆಲವು ಒಣಗುತ್ತವೆ; ಎಲ್ಲೋ ಕೆಲವು ಪಕ್ವವಾಗಿ, ಗಂಗಾಜಲದಲ್ಲಿ ತೊಳೆಯಲ್ಪಟ್ಟು ದೇವರಿಗೆ ನೈವೇದ್ಯವಾಗುತ್ತವೆ; ಕೆಲವು ಮಣ್ಣಿನಲ್ಲಿ ಬಿದ್ದು ನರಿಗಳ ಪಾಲಾಗುತ್ತವೆ. ಕೆಲವು ಔಷಧಿಗೆ ಬರುತ್ತವೆ; ಕೆಲವು ನೋಡುವುದಕ್ಕೆ ಮಾತ್ರ ಚೆನ್ನ; ಮಿಕ್ಕ ಕೆಲವು ವಿಷಮಯ- ಅವನ್ನು ತಿಂದರೆ ಸಾವು!</p>
		<p>ದೊಡ್ಡ ಮನುಷ್ಯರು ಹಲಸಿನ ಹಣ್ಣಿನ ಹಾಗೆ- ಕೆಲವುಗಳಲ್ಲಿ ಅಂಟು ಹೆಚ್ಚು; ಕೆಲವು ದನಕ್ಕೆ ಮಾತ್ರ ಯೋಗ್ಯ; ಕೆಲವನ್ನು ಹಣ್ಣಾಗುವುದಕ್ಕೆ ಬಿಡದೆ, ಜನ ಬಡಿದು ಕೆಡವಿ ಪಲ್ಯವೋ ಹುಳಿಯೋ ಮಾಡಿ ತಿಂದು ಬಿಡುತ್ತಾರೆ; ಮರಕ್ಕೆ ಬೇಲಿ ಇಲ್ಲದಿದ್ದರೆ ಹಣ್ಣು ನರಿಯ ಪಾಲು- ನರಿಗಳಲ್ಲಿ ದಿವಾನ, ಕಾರಕೂನ, ಸಾಯಿಬ, ಗುಮಾಸ್ತ, ಆಶೀರ್ವಾದಕ ಮುಂತಾದವರೆಲ್ಲಾ ಉಂಟು; ಈ ಅಪಾಯಗಳನ್ನೆಲ್ಲಾ ದಾಟಿ ಅದು ಹಣ್ಣಾದರೆ, ನೊಣಗಳ (ಬಂಧು ಬಳಗಗಳ) ಕಾಟ; ಮನೆಯಲ್ಲಿಟ್ಟುಕೊಂಡರೆ, ಕೊಳೆತು ವಾಸನೆ ಬಡಿಯುತ್ತದೆ. ಆದ್ದರಿಂದ ಅದನ್ನು ಬಿಡಿಸಿ, ಕಮಲಾಕಾಂತನಂಥವರಿಗೆ ಕೊಟ್ಟುಬಿಡಬೇಕು.</p>
		<p>ಸಿವಿಲ್ ​ಸರ್ವಿಸ್​ ಸಾಹೇಬರು ಮಾವಿನಹಣ್ಣಿನ ಹಾಗೆ; ಅದು ಬಣ್ಣ ಬಣ್ಣವಾಗಿರುತ್ತದೆ; ಕಾಯಿ ಹುಳಿ; ಹಣ್ಣಾದರೆ ಸಿಹಿ.- ಕೆಲವು ಕೀಳುಜಾತಿಯವು ಹಣ್ಣಾದರೂ ಹುಳಿ ಮುರಿಯುವುದಿಲ್ಲ; ಅವು ಉಪ್ಪಿನಕಾಯಿಗೇ ಸರಿ.</p>
		<p>ಹೆಂಗಸರನ್ನು ಬಾಳೆಗೆ ಹೋಲಿಸುವುದುಂಟು; ಅವರಲ್ಲೇನು ಗೊನೆಗೊನೆ ಹಣ್ಣು ಬಿಡುತ್ತದೆಯೆ? ಒಂದು ಅಂಶದಲ್ಲಿ ಹೋಲಿಕೆ ಏನೋ ಉಂಟು- ಎರಡೂ ಕಪಿಗಳಿಗೆ ಇಷ್ಟ. ಹೆಂಗಸನ್ನು ತೆಂಗಿಗೆ ಹೋಲಿಸಬಹುದು. ಕಿಟಕಿಗಳಲ್ಲಿ ನಿಂತಿರುವ ಹೆಣ್ಣುಗಳ ಗುಂಪು, ತೆಂಗಿನ ಮರದಮೇಲಿರುವ ಕಾಯಿಗೊಂಚಲು, ಎರಡೂ ಒಂದೇಯಾಗಿ ಕಾಣುತ್ತವೆ. ಎಳನೀರು ರುಚಿ; - ಎಳೆಯ ಪ್ರಾಯದ, ವಿಲಾಸವಿಲ್ಲದ, ಅಕೃತ್ರಿಮ ಪ್ರಣಯ ಹೃದಯಕ್ಕೆ ತಂಪನ್ನು ಎರೆಯುತ್ತದೆ. ಬಿಸಿಲುಗಾಲದಲ್ಲಿ ಮರದಿಂದ ಕೆಡವಿದ ಕೂಡಲೆ ಎಳನೀರನ್ನು ಕುಕ್ಕಿ ಕುಡಿದರೆ, ಸಂಸಾರ ಶಿಕ್ಷಣವಿಲ್ಲದ ಹುಡುಗಿಯೊಡನೆ ಸಂಸಾರ ಮಾಡಿದಂತಾಗುತ್ತದೆ. ಅದು ಸ್ವಲ್ಪಕಾಲ ಮಂಜುಗಡ್ಡೆಯ ನೀರಿನಲ್ಲಿದ್ದರೆ ತಂಪಾಗುತ್ತದೆ... ಹೆಂಗಸಿನ ರೂಪ ತೆಂಗಿನ ನಾರಿನ ಹಾಗೆ; ಅದರಿಂದ ಹಗ್ಗ ಹೊಸೆದು, ಜಗನ್ನಾಥನ ರಥವನ್ನು ಎಳೆಯುವಂತೆ, ದೊಡ್ಡದೊಡ್ಡ ಮನೋರಥಗಳನ್ನು ಎಳೆಯಬಹುದು...</p>
		<p>“ದೇಶ ಹಿತೈಷಿ” ಗಳು ಬಣ್ಣಬಣ್ಣದ ಹೂ ಬಿಡುವ ದೂದಿಯ ಮರದ ಹಾಗೆ:- ಕಾಯಿಪೊಳ್ಳು. ಲೇಖಕರು ಹುಣಿಸೆಹಣ್ಣಿನ ಹಾಗೆ; ನ್ಯಾಯಾಧಿಕಾರಿಗಳು ಕುಂಬಳಕಾಯಿಯ ಹಾಗೆ.- ಅದನ್ನು ಎಲ್ಲಿ ಹಾಕಿದರೂ ಸರಿ, ಬಳ್ಳಿಬಳ್ಳಿಯಾಗಿ ಹಬ್ಬಿಬಿಡುತ್ತದೆ...</p>
		<p class="text-center"><strong>೩. ಯೂಟಿಲಿಟಿ ಅಥವಾ ಉದರದರ್ಶನ</strong></p>
		<p>ಈ ಮಾತಿಗೆ ಅರ್ಥವಾಗದೆ ಸಂಪಾದಕನು ತನ್ನ ಮಗನನ್ನು ಕೇಳಿದನಂತೆ; ಅವನು ನಿಘಂಟುವನ್ನು ನೋಡಿ ಯು-ಟಿಲ್​-ಈಟ್​-ಈ (You-till-eat-ye)=ವ್ಯವಸಾಯ ಮಾಡಿಕೊಂಡು ತಿನ್ನಿ ಎಂದು ಅರ್ಥವೆಂದು ತಿಳಿಸಿದನಂತೆ! ಎಲ್ಲರನ್ನೂ ಬೇಸಾಯ ಮಾಡು ಎನ್ನುತ್ತಾನಲ್ಲ ಈ ಪಾಷಂಡ- ಎನ್ನುತ್ತಾನೆ ಸಂಪಾದಕ ಭೀಷ್ಮದೇವ!</p>
		<p>ಇದೊಂದು ‘ದರ್ಶನ’ ವಾದ್ದರಿಂದ ಈ ಶಾಸ್ತ್ರವು ಏಳು ಸೂತ್ರಗಳ ರೂಪದಲ್ಲಿದೆ. ಪ್ರತಿಯೊಂದು ಸೂತ್ರಕ್ಕೂ ‘ಭಾಷ್ಯ’ ವಿದೆ. (ಬ್ರಹ್ಮಸೂತ್ರ ಮುಂತಾದ ಸೂತ್ರಗಳನ್ನುಹೋಲಿಸಿ.) ಸೂತ್ರಗಳಿರುವುದು ಸಂಸ್ಕೃತದಲ್ಲಲ್ಲ ಬಂಗಾಳಿಯಲ್ಲಿ. ಸಂಸ್ಕೃತ ಎಷ್ಟು ಜನಕ್ಕೆ ಗೊತ್ತಾಗುತ್ತದೆ? ಅವನ್ನು ಮಾತ್ರ ಆದಷ್ಟು ಕನ್ನಡಿಸಿ ಕೊಟ್ಟಿದೆ-</p>
		<p>೧. ಹೊಟ್ಟೆ ಎಂದರೆ ಪ್ರಾಣಿಗಳ ದೇಹದಲ್ಲಿರುವ ದೊಡ್ಡ ಗುಹೆ.</p>
		<p>೨. ಹೊಟ್ಟೆಯನ್ನು ಮೂರು ರೀತಿಯಲ್ಲಿ<sup><a epub:type="noteref" href="999-aside.xhtml#id-021-03">*</a></sup> ತುಂಬುವುದೇ ಪರಮಪುರುಷಾರ್ಥ.</p>
		<p>೩. ಇವುಗಳಲ್ಲಿ ಆಧಿಭೌತಿಕವಾಗಿ ತುಂಬುವುದೇ ವಿಹಿತ.</p>
		<p>೪. ವಿದ್ಯೆ, ಬುದ್ಧಿ, ಪರಿಶ್ರಮ, ಉಪಾಸನೆ, ಬಲ, ಮೋಸ- ಈ ಆರೂ ಪುರಷಾರ್ಥ ಸಾಧಕಗಳೆಂಬುದು ಪೂರ್ವಸೂರಿಗಳ ನಿರ್ದೇಶ.</p>
		<p>೫. ಆದರೆ ಈ ಆರು ಮಾರ್ಗಗಳಿಂದ ಉದರಪೂರ್ತಿ ಅಸಾಧ್ಯ.</p>
		<p>೬. ಆದ್ದರಿಂದ ಎಲ್ಲರೂ ದೇಶದ ‘ಹಿತಸಾಧನ’ ವನ್ನು ಕೈಕೊಳ್ಳಿ.</p>
		<p class="text-center"><strong>೪. ಪತಂಗ</strong></p>
		<p>ಕಮಲಾಕಾಂತನು ಆಫೀಮಿನ ಅಮಲಿನಲ್ಲಿದ್ದಾಗ ಅದರ ಮಹತ್ವದಿಂದ ಹಠಾತ್ತಾಗಿ ‘ದಿವ್ಯಕರ್ಣ’ ಉಂಟಾಗಿ, ಪತಂಗವು (ದೀಪದ ಹುಳು) ದೀಪದೊಡನೆ ಮಾತನಾಡುತ್ತಿದ್ದದ್ದು ತಿಳಿಯಿತು-</p>
		<p>ದೀಪಮಹಾಶಯ! ಹಿಂದೆ, ನೀನು ಹಿತ್ತಾಳೆಯ ಕಂಬದಲ್ಲಿರುತ್ತಿದ್ದೆ. ಆಗ ನಿನ್ನಲ್ಲಿ ಬೀಳುವುದು ಸುಲಭವಾಗಿತ್ತು; ಈಗ ಗಾಜಿನ ಬುರುಡೆಯಲ್ಲಿ ಅವಿತುಕೊಂಡಿದ್ದೀಯೆ; ನನಗೆ ದಾರಿಯೇ ಕಾಣುವುದಿಲ್ಲ; ನಿನ್ನಲ್ಲಿ ಬಿದ್ದು ಸುಟ್ಟುಹೋಗುವುದು ನನ್ನ ಆಜನ್ಮಸಿದ್ಧವಾದ ಹಕ್ಕು; ಹಿಂದೂ ಹೆಂಗಸರು ವಿಧವೆಯರಾಗಿ, ನಿರಾಶರಾಗಿ, ಸಹಗಮನ ಮಾಡುತ್ತಾರೆ. ನಾವು ಹಾಗಲ್ಲ; ಸದಾ ಸಹಗಮನಕ್ಕಾಗಿ ಸಹಗಮನ ಮಾಡುತ್ತೇವೆ. ನಿತ್ಯವೂ ಅದೇ ಹೂವಿನ ಕಂಪು, ಅದೇ ಸೂರ್ಯನ ಬೆಳಕು!- ಈ ನಿಸ್ಸಾರ ಪ್ರಪಂಚದಲ್ಲಿ ಏನು ಸುಖ? ನೀನು ಜಗತ್ತನ್ನು ಧ್ವಂಸ ಮಾಡಬಲ್ಲೆ; ಅಂಥವನು ಯಾರ ಹೆದರಿಕೆಗಾಗಿ ಗಾಜಿನ ಗೋಳದಲ್ಲಿ ಅಡಗಿಕೊಂಡಿದ್ದೀಯೆ? ನೀನು ಯಾರು? ನನಗೆ ತಿಳಿಯದು; ನನಗೆ ಕಾಮ್ಯವಾದ ವಸ್ತು- ಅಷ್ಟು ಮಾತ್ರ ಬಲ್ಲೆ; ಕಾಮ್ಯವಸ್ತುವಿನ ಸ್ವರೂಪವನ್ನು ಅರಿತರೆ ಆಮೇಲೆ ಸುಖವಿರುತ್ತದೆಯೇ?</p>
		<p>ಎಷ್ಟುದಿನ ಹೀಗೆ ಅಡಗಿಕೊಂಡಿರುತ್ತೀಯೆ? ನನಗಂತೂ ಈ ಗಾಜನ್ನು ಭೇದಿಸಲಾಗದು; ಒಳ್ಳೆಯದು; ಇರು! ಮತ್ತೆ ಬರುತ್ತೇನೆ.</p>
		<p>ಹೀಗೆಂದು, ಪತಂಗವು ಹಾರಿಹೋಯಿತು.</p>
		<p>ಮನುಷ್ಯನೂ ಒಂದು ಪತಂಗವೇ; - ಜ್ಞಾನ, ಧನ, ಮಾನ, ರೂಪ, ಧರ್ಮ ಇಂದ್ರಿಯ, ಎಲ್ಲಾ ಉರಿಗಳೇ; ಮನುಷ್ಯನು ಅದರಲ್ಲಿ ಬೀಳಬೇಕೆನ್ನುತ್ತಾನೆ- ಗಾಜು ಅಡ್ಡಿಬರುತ್ತದೆ. ಇದರ ಪ್ರತಿಪಾದನೆಯೇ ಕಾವ್ಯ. ದುರ್ಯೋಧನ ಪತಂಗವು ಮಾನ ವಹ್ನಿಯಲ್ಲಿ ಸುಟ್ಟುಹೋಗುತ್ತದೆ- ಅದೇ ಮಹಾಭಾರತ. ಸೀತಾ ಪತಂಗವು ಸ್ನೇಹ ವಹ್ನಿಯಲ್ಲಿ ಸುಟ್ಟುಹೋಗುತ್ತದೆ- ಅದೇ ರಾಮಾಯಣ; ರೋಮಿಯೋ ಮತ್ತು ಜೂಲಿಯಟ್​ನಲ್ಲಿ ರೂಪವಹ್ನಿ; ಒಥೆಲೋವಿನಲ್ಲಿ ಈರ್ಷ್ಯಾವಹ್ನಿ; ಆಂಟೊನಿ ಮತ್ತು ಕ್ಲಿಯೊಪಾತ್ರದಲ್ಲಿ ಭೋಗವಹ್ನಿ, ಇತ್ಯಾದಿ. ಈ ವಹ್ನಿ ಏನೋ ತಿಳಿಯದು. ಈಶ್ವರ, ಧರ್ಮ, ಜ್ಞಾನ, ಸ್ನೇಹ ಇವೆಲ್ಲಾ ಏನು? ತಿಳಿಯದು; ಆದರೂ ಆ ಅಲೌಕಿಕ ಅಪರಿಜ್ಞಾತ ವಸ್ತುವಿನ ಸುತ್ತ ನಾವು ಹಾರಾಡುತ್ತೇವೆ.</p>
		<p class="text-center"><strong>೫. ನನ್ನ ಮನಸ್ಸು</strong></p>
		<p>‘ನನ್ನ ಮನಸ್ಸು ಎಲ್ಲಿ ಹೋಯಿತು? ಯಾರು ತೆಗೆದುಕೊಂಡು ಹೋದರು? ಇಟ್ಟಿದ್ದ ಕಡೆ ಅದು ಇಲ್ಲವಲ್ಲ!’ - ಎಂದು ಒಂದು ಸಾರಿ ಕಮಲಾಕಾಂತನಿಗೆ ಕಳವಳ ಉಂಟಾಗುತ್ತದೆ. ಅವನು ಅಡಿಗೆ ಮನೆಯೆಲ್ಲಾ ಹುಡುಕುತ್ತಾನೆ- ಅದರ ತಿಂಡಿ ತೀರ್ಥಗಳ ವರ್ಣನೆ ಬರುತ್ತದೆ. ಗೌಳಿಗಿತ್ತಿ ಪ್ರಸನ್ನಳ ಮನೆಯಲ್ಲೆಲ್ಲಾ ಅಲೆಯುತ್ತಾನೆ- ಅವಳೊಡನೆ ಹಾಲಿನ ವ್ಯವಹಾರದ ವರ್ಣನೆಯೆಲ್ಲಾ ಬರುತ್ತದೆ. ಕೊನೆಗೆ ಮೈ ಕುಲುಕಿಸುತ್ತ ನೀರು ಹೊತ್ತುಕೊಂಡು ಹೋಗುತ್ತಿದ್ದ ಒಬ್ಬ ಯುವತಿಯ ಹಿಂದೆ ಹೋಗುತ್ತಾನೆ; ಅವಳೂ ಅಟ್ಟಿ ಕಳುಹಿಸುತ್ತಾಳೆ. ಆಮೇಲೆ ಅವನಿಗೆ ಗೊತ್ತಾಗುತ್ತದೆ ಪ್ರಪಂಚದಲ್ಲಿ ತನ್ನ ಮನಸ್ಸು ಏತರಲ್ಲೂ ಇಲ್ಲ, ಎಂದು.</p>
		<p>ಈ ಪ್ರಪಂಚಕ್ಕೆ ನಾವು ಬಂದಿರುವುದು, ಮನಸ್ಸನ್ನು ಕಟ್ಟಿಹಾಕುವುದಕ್ಕೇ. ಕಾಮ್ಯ ವಸ್ತುಗಳೆಲ್ಲಾ ದುಃಖಕ್ಕೆ ಮೂಲ.- ಕೀರ್ತಿಯ ಹಿಂದೆ ನಿಂದೆ, ಇಂದ್ರಿಯ ಸುಖದ ಹಿಂದೆ ರೋಗ, ಇತ್ಯಾದಿ. ಪರರ ಸುಖದಿಂದಲೇ ನಮ್ಮ ಸುಖ. ಗೌತಮ ಬುದ್ಧನು ಈ ಮಾತನ್ನು ಹೇಳಿದನು. ಇಂಗ್ಲಿಷರ ಆಳಿಕೆ ಬರಲಾಗಿ, ಎಲ್ಲಾ ದೇವಾಲಯಗಳಲ್ಲಿದ್ದ ದೇವಮೂರ್ತಿಗಳೂ ಹೋಗಿ ಅಲ್ಲಿ ಸಂಪದ್ದೇವತೆಯನ್ನು ಇಟ್ಟು ಪೂಜಿಸುತ್ತಿರಲಾಗಿದೆ. ಆ್ಯಡಂಸ್ಮಿತ್​- ಪುರಾಣ, ಮಿಲ್​- ತಂತ್ರ- ಇವು ಪೂಜಾಮಂತ್ರಗಳನ್ನು ಒದಗಿಸಿಕೊಟ್ಟಿವೆ. ಈ ಪೂಜೆಯಿಂದ ಎಷ್ಟು ಜನ ಅಧಾರ್ಮಿಕರು ಧಾರ್ಮಿಕರಾಗಿದ್ದಾರೆ? ಅಶಿಷ್ಟರು ಶಿಷ್ಟರಾಗಿದ್ದಾರೆ? ಅವಿನೀತರು ವಿನೀತರಾಗಿದ್ದಾರೆ? ಅಪವಿತ್ರರು ಪವಿತ್ರರಾಗಿದ್ದಾರೆ?</p>
		<p>ಹೊಟ್ಟೆ ಎಂಬ ಕೊರಕಲು ತುಂಬಬೇಕಾಗಿದೆ ನಿಜ; ಆದರೆ ಅದರ ಒಂದು ಮೂಲೆ ಸ್ವಲ್ಪ ಖಾಲಿಯಾಗಿದ್ದರೂ ಚಿಂತೆಯಿಲ್ಲ, ಅಲ್ಲಿ ಮನಸ್ಸಿನ ಸುಖಕ್ಕೆ ದಾರಿಮಾಡಿ; ಇಷ್ಟೊಂದು ಯಂತ್ರಗಳು ಬಂದಿವೆಯಲ್ಲಾ, ಮನುಷ್ಯನಲ್ಲಿ ಮನುಷ್ಯನ ಪ್ರೀತಿಯನ್ನು ಹೆಚ್ಚಿಸುವ ಯಂತ್ರವೊಂದೂ ಇಲ್ಲವೇ? ಆತ್ಮಪ್ರೀತಿ ಹೋಗಿ, ಸಂಸಾರವನ್ನೂ ಪ್ರಪಂಚವನ್ನೂ ಪ್ರೀತಿಸಲಾಗದಿದ್ದರೆ- ಮದುವೆಯನ್ನು ಗಂಟುಹಾಕಿಕೊಳ್ಳುವುದು ವ್ಯರ್ಥ!</p>
		<p>ಇಷ್ಟೆಲ್ಲಾ ಪಾರಮಾರ್ಥಿಕವಾದ ಉಪನ್ಯಾಸ ಮಾಡಿ ಕೊನೆಗೆ ಕಮಲಾಕಾಂತನು ‘ನಿಮ್ಮಲ್ಲಿ ಯಾರಾದರೂ ನನಗೊಂದು ಮದುವೆ ಮಾಡಿಸಲಾರಿರಾ?’ ಎಂದು ಕೇಳುತ್ತಾನೆ!</p>
		<p class="text-center"><strong>೭. ವಸಂತದ ಕೋಗಿಲೆ</strong></p>
		<p>ಕೋಗಿಲೆ ವಸಂತಕಾಲದಲ್ಲಿ ಮಾತ್ರ ಬರುತ್ತದೆ, ಕೂಗುತ್ತದೆ. ಮಿಕ್ಕವೇಳೆ ಎಲ್ಲಿ ಹೋಗಿರುತ್ತದೆ? ಉತ್ಸವ ಕಾಲದಲ್ಲಿ ನೆಂಟರು ತುಂಬುತ್ತಾರೆ, ಕಷ್ಟಬಂದಾಗ ಯಾರೂ ಇಲ್ಲ; ಎಲ್ಲರಿಗೂ ಏನೇನೋ ಒಂದೊಂದು ನೆಪ ಸಿಕ್ಕುತ್ತದೆ.</p>
		<p>ಅದು ಕೇವಲ ಗಲಾಬಾಜಿ(ಗಂಟಲು)ಯಿಂದ ಪ್ರಪಂಚವನ್ನು ಗೆಲ್ಲುತ್ತದೆ- ಗ್ಲ್ಯಾಡ್​ಸ್ಟನ್​, ಡಿಸರೇಲಿ, ಇವರ ಹಾಗೆ. ಕೋಳಿಗೆ ಗಂಟಲಿದೆ- ಕೂಗುತ್ತದೆ- ಆದರೆ ಅದಕ್ಕೆ ಪಂಚಮಸ್ವರವಿಲ್ಲ.</p>
		<p>“ಕೋಗಿಲೆಯ ಕಂಠ ಲಭಿಸಿ, ಅಮಾನುಷವಾದ ಭಾಷೆ ಲಭಿಸಿ, ನಕ್ಷತ್ರಾದಿಗಳು ಕೇಳುವಂತಾದರೆ, ನನ್ನ ಮನಸ್ಸಿನಲ್ಲಿರುವುದನ್ನು ಹೇಳಿಯೇನು. ಈ ನೀಲಾಕಾಶಕ್ಕೆ ಪ್ರವೇಶಿಸಿ, ನಕ್ಷತ್ರ ಮಂಡಲದ ಮಧ್ಯಕ್ಕೆ ಹಾರಿ ಯಾರೂ “ಕುಹೂ” ಎಂದು ಕೂಗಲಾರರೇ? ನನಗಂತೂ ಸಾಧ್ಯವಿಲ್ಲ; ಕೋಗಿಲೆ! ನೀನಾದರೂ ನನ್ನ ಪರವಾಗಿ ಒಂದು ಸಲ ಕೂಗು!” ಎನ್ನುತ್ತಾನೆ ಕಮಲಾಕಾಂತ, ಕೊನೆಗೆ.</p>
		<p>ಕೋಗಿಲೆ ಕವಿಗಳಿಗೆ ಪ್ರಿಯವಾದ ವಸ್ತು; ಅದರ ಮೇಲಣ ಈ ಲೇಖನ ಒಂದು ಉತ್ಕೃಷ್ಟ ಗದ್ಯ ಕವಿತೆ. ಈ ವಾಕ್ಯವನ್ನು ನೋಡಿ:-</p>
		<p>“ಎಲೈ ಕಾಲಾಮುಖ! ಬೆಳ್ಮೊಗದ ಬಿಳಿಯೊಡಲ ನವಮಲ್ಲಿಕಾ ಸುಂದರಿಯು ಸಂಜೆಯ ಮಂಜಿನಲ್ಲಿ ಮಿಂದು, ಬಿಸಿಲ ಜಳ ಅಡಗಿತೆಂದು ಮೆಲ್ಲ ಮೆಲ್ಲಗೆ ಬಾಯಿಬಿಡುವ ಸಾಹಸ ಮಾಡುತ್ತ, ಲೆಕ್ಕವಿಲ್ಲದ ತನ್ನ ದಳಗಳನ್ನು ಪದರ ಪದರಗಳಲ್ಲಿ ಸಾಲು ಸಾಲಾಗಿ ಅರಳಿಸುವುದಕ್ಕೆ ತೊಡಗಲು ಆ ರೂಪವನ್ನು ಕಂಡ ದುಂಬಿಯು ಕಂಠಪೂರ್ತಿಯಾಗುವಂತೆ ಮಧುವನ್ನು ಹೀರುತ್ತಿದ್ದಾಗ, ಮತ್ತೆ ‘ಕುಹೂ’ ಎಂದು ಕೂಗಿ ಮನದ ಬೇಗೆಯನ್ನು ಆರಿಸು!”<sup><a epub:type="noteref" href="999-aside.xhtml#id-021-04">*</a></sup> </p>
		<p class="text-center"><strong>೯. ಹೂವಿನ ಮದುವೆ</strong></p>
		<p>ಒಂದು ಸಂಜೆ, ನಸೀಬಾಬುವಿನ ಹೂದೋಟದಲ್ಲಿ ಮಲ್ಲಿಗೆಯ ಮದುವೆ. ಮಲ್ಲಿಗೆಯೇ ಕನ್ಯೆ. ಗುಲಾಬಿಯೇ ವರ; ಭ್ರಮರವೇ ಘಟಕ. ಕಮಲಾಕಾಂತನೂ ಹೋಗಿರುತ್ತಾನೆ. ಬಗೆಬಗೆಯ ಹೂಗಳದೇ ಓಡಾಟ. ನಸೀಬಾಬುವಿನ ಮಗಳು, ಒಂಬತ್ತು ವರ್ಷದ ಕುಸುಮಲತೆ- ಜೀವದ ಹೂವು- ಪುರೋಹಿತ. ಅವಳು, ತೂಕಡಿಸುತ್ತಿದ್ದ ಕಮಲಾಕಾಂತನನ್ನು ‘ಏಳು ಕಕ್ಕಾ! ಒಳಕ್ಕೆ ಹೋಗೋಣ!’ ಎಂದು ಎಬ್ಬಿಸಿದಳು. ಅವನು ಎದ್ದು ನೋಡಲು ಮದುವೆಯ ದೃಶ್ಯ ಅದೃಶ್ಯವಾಗಿತ್ತು- ರಾಜ ಪ್ರಜೆ, ಪರ್ವತ ಸಮುದ್ರ, ಗ್ರಹ ನಕ್ಷತ್ರ ಎಲ್ಲಾ ಎಲ್ಲಿಗೆ ಹೋಗುತ್ತವೆಯೋ ಆ ಧ್ವಂಸಪುರಿಗೆ ಹೋಗಿತ್ತು.</p>
		<p><strong>ಕುಸುಮ</strong> -ಏಳು ಕಕ್ಕಾ; ಏನು ಮಾಡುತ್ತೀ?</p>
		<p><strong>ಕಮಲಾ</strong> -ಹೋಗೇ ಹುಚ್ಚಿ; ನಾನು ಮದುವೆ ಮಾಡಿಸುತ್ತಿದ್ದೀನಿ.</p>
		<p><strong>ಕುಸುಮ-</strong> (ನಕ್ಕು) ಯಾರ ಮದುವೆ?</p>
		<p><strong>ಕಮಲಾ</strong> -ಹೂವುಗಳ ಮದುವೆ?</p>
		<p><strong>ಕುಸುಮ</strong> -ಹೂವುಗಳದೇ? ನಾನೂ ಮಾಡಿಸಿದ್ದೀನಿ.</p>
		<p><strong>ಕಮಲಾ</strong> -ಎಲ್ಲಿ?</p>
		<p>ಕುಸುಮಳು ತಾನು ಕಟ್ಟಿದ್ದ ಮಾಲೆಯನ್ನು ತೋರಿಸಿದಳು; ಅದರಲ್ಲಿ ವಧೂವರರಿದ್ದರು.</p>
		<p>ಇದೊಂದು ದೊಡ್ಡ ಮಾಲಾರೂಪಕ; ಮನುಷ್ಯರ ಮದುವೆಯಲ್ಲಿ ನಡೆಯುವ ವಿವರಗಳೆಲ್ಲಾ, ಹೂಗಳ ಸಂಬಂಧವಾಗಿಯೂ ಇವೆ.</p>
		<p class="text-center"><strong>೧೦. ದೊಡ್ಡಪೇಟೆ</strong></p>
		<p>ಕಮಲಾಕಾಂತನಿಗೆ ಹಾಲು ಮೊಸರು ಬೆಣ್ಣೆ ಎಲ್ಲಾ ಬಿಟ್ಟಿ ಕೊಡುತ್ತಿದ್ದ ಗೌಳಿಗಿತ್ತಿ ಪ್ರಸನ್ನಳು ಅದಕ್ಕೆ ಬೆಲೆ ಕೇಳುವುದಕ್ಕೆ ಮೊದಲು ಮಾಡಿದಳು. ಆಗ ಅವನಿಗೆ ಭಕ್ತಿ, ಪ್ರೀತಿ, ಸ್ನೇಹ, ಪ್ರಣಯ ಎಲ್ಲಾ ಗಗನಕುಸುಮ ಎನ್ನಿಸಿತು.</p>
		<p>ಪ್ರಸನ್ನಳ ಹತ್ತಿರ ಹಾಲಿದೆ, ತನಗೆ ಹೊಟ್ಟೆಯಿದೆ; ಅವಕ್ಕೆ ಸಂಬಂಧವಾದರೆ ದುಡ್ಡೇಕೆ ಕೊಡಬೇಕು? ಅವಳು ಹಸು ತನ್ನದೆನ್ನುತ್ತಾಳೆ; ಹಸು ಯಾರದ್ದೂ ಅಲ್ಲ; ಹಸು ಹಸುವಿನದೇ! ಹಾಲು ಅದನ್ನು ಕುಡಿಯುವವರದು</p>
		<p>ಈ ಪ್ರಪಂಚದಲ್ಲಿ ಪ್ರತಿಯೊಂದಕ್ಕೂ ದುಡ್ಡು ಕೇಳುವ ರೂಢಿ ಬಂದಿದೆ; ಅಕ್ಕಿ, ಬೇಳೆ, ಹಾಲು ಮೊಸರು ಇರಲಿ, ವಿದ್ಯಾಬುದ್ಧಿ ಬೇಕಾದರೂ ದುಡ್ಡು! ಧರ್ಮ, ಯಶಸ್ಸು, ಮಾನ ಎಲ್ಲವನ್ನೂ ದುಡ್ಡಿನಿಂದ ಕೊಂಡುಕೊಳ್ಳಬಹುದು; ಒಳ್ಳೆಯ ವಸ್ತುವಿರಲಿ, ಕೆಟ್ಟದ್ದಕ್ಕೂ ಬೆಲೆ! ಸಾಯೋಣವೆಂದು ವಿಷ ಕೇಳಿದರೆ ಅದಕ್ಕೂ ದುಡ್ಡು ಕೊಡಬೇಕು.</p>
		<p>ಹೀಗೆ ಈ ಜಗತ್ತೇ ಒಂದು ಪೇಟೆ.- ಮಾರುವವನಿಗೂ ಕೊಳ್ಳುವವನಿಗೂ ಯುದ್ಧ- ಯಾರು ಯಾರಿಗೆ ಟೋಪಿ ಹಾಕಬಹುದು ಎಂಬ ಪ್ರಯತ್ನ. ಹೆಚ್ಚು ಬೆಲೆಯ ಬಗ್ಗೆ ಸಂತತ ಪ್ರಯತ್ನವನ್ನೇ ಮನುಷ್ಯ ಜೀವನವೆನ್ನುವುದು… ಈ ಭಾವನೆಗಳಿಂದ ಕಮಲಾಕಾಂತನಿಗೆ ತುಂಬ ದುಃಖವಾಗಿ ಅಫೀಮು ಸೇವಿಸುತ್ತಾನೆ. ಅವನ ಜ್ಞಾನಚಕ್ಷುಸ್ಸು ತೆರೆಯುತ್ತದೆ, ಸಂಸಾರದ ಪೇಟೆಯು ಕಣ್ಣಿಗೆ ಬೀಳುತ್ತದೆ. ಅವನು ಕೊಳ್ಳಲು ಹೋಗುತ್ತಾನೆ.</p>
		<p>ಮೊದಲು, ರೂಪದ ಅಂಗಡಿ; ಒಳಕ್ಕೆ ಹೋದರೆ ಬಗೆಬಗೆಯ ಮೀನುಗಳು. ಅವರವರ ಮೀನನ್ನು ಅವರವರು ಹೊಗಳಿದ್ದೂ ಹೊಗಳಿದ್ದೇ! ಅದಕ್ಕೂ ದಳ್ಳಾಳಿ; ಅವನ ಹೆಸರು ಪುರೋಹಿತ. ಬೆಲೆ ಏನು ಎಂದು ಕೇಳಿದರೆ ಅವನು ‘ಜೀವನ ಸರ್ವಸ್ವ!’ ಎನ್ನುತ್ತಾನೆ. ‘ಈ ಮೀನನ್ನು ಎಷ್ಟುದಿನ ತಿನ್ನಬಹುದು?’ ‘ಎರಡುದಿನ, ಮೂರುದಿನ; ಆಮೇಲೆ ಕೊಳೆತು ವಾಸನೆ ಬರುತ್ತದೆ.’ ‘ಇಷ್ಟು ನಶ್ವರವಾದ ವಸ್ತುವಿಗೆ ಇಷ್ಟು ಹೆಚ್ಚಿನ ಬೆಲೆಯೇ?’ ಎಂದು ಅಲ್ಲಿಂದ ಹೊರಟುಹೋಗುತ್ತಾನೆ.</p>
		<p>ಎರಡನೆಯದು ವಿದ್ಯೆಯ ಅಂಗಡಿ. ಅಲ್ಲಿ ಗೆಡ್ಡೆ ಗೆಣಸು ಹಣ್ಣು ಹಂಪಲು ಮಾರುತ್ತಿರುತ್ತದೆ. ತೆಂಗಿನ ಕಾಯನ್ನು ವಿಚಾರಿಸಲು ಅದನ್ನು ಮಾರುತ್ತಿದ್ದ ಭಟ್ಟಾಚಾರ್ಯನು, ಘಟತ್ವಪಟತ್ವ ಕಾರ್ಯಕಾರಣ ಭಾವಾದಿಗಳನ್ನು ದೃಷ್ಟಾಂತಪಡಿಸುತ್ತಾನೆ. ‘ಈ ಮಟ್ಟೆಕಾಯನ್ನು ಕೊಳ್ಳುತ್ತೇನೆ; ಅದನ್ನು ಕೆತ್ತುವುದಕ್ಕೆ ಮಚ್ಚು ಇದೆಯೇ?’ ಎಂದು ಕಮಲಾಕಾಂತನು ಕೇಳುತ್ತಾನೆ. ‘ಇಲ್ಲ; ನಾವು ಇದನ್ನು ಹಲ್ಲಿನಿಂದ ಕಚ್ಚಿ ಸಿಗಿದು ಜುಂಗುನಾರನ್ನು ತಿನ್ನುತ್ತೇವೆ’ ಎಂದು ಅವನು ಉತ್ತರಕೊಡುತ್ತಾನೆ. ಕಮಲಾಕಾಂತನು ಮುಂದಕ್ಕೆ ಹೋಗುತ್ತಾನೆ.</p>
		<p>ಮೂರನೆಯದು Brown Jones and Robinson ಅವರ Experimental Scienceನ ಅಂಗಡಿ. ಅಲ್ಲಿದ್ದ ಇಂಗ್ಲಷಿನವನು ತನ್ನ “Nuts, physical, metaphysical, logical, illogical, sufficient to break the jaws” ನ್ನು ಹೊಗಳಿಕೊಳ್ಳುತ್ತ, ಮಗ್ಗುಲಲ್ಲಿದ್ದ ತೆಂಗಿನಕಾಯಿನ ಅಂಗಡಿಗೆ ನುಗ್ಗಿ ವಿಲಾಯತಿಯ ಕತ್ತಿಯಿಂದ ಕಾಯನ್ನು ಕೆತ್ತಿ ಒಡೆದು ತಿರುಳನ್ನು ತಿನ್ನುತ್ತಿದ್ದನು. ಇದೇನೆಂದು ಕೇಳಲು ‘Asiatic Researches’ ಎಂದು ಉತ್ತರಕೊಟ್ಟನು.</p>
		<p>ನಾಲ್ಕನೆಯದು ಸಾಹಿತ್ಯದ ಅಂಗಡಿ. ಅಲ್ಲಿ ವ್ಯಾಸ ವಾಲ್ಮೀಕಿ ಮೊದಲಾದ ಋಷಿಗಳು ಅಮೃತಫಲವನ್ನು ಮಾರುತ್ತಿದ್ದರು. ಕೆಲವು ಮನುಷ್ಯರು ಸೀಬೆ ಅನಾರಸ ಅಂಜೂರಗಳನ್ನೂ ಮಾರುತ್ತಿದ್ದರು. ಒಂದು ಕಡೆ ಹುಡುಗರು ತುಂಬಿಕೊಂಡಿದ್ದರು. ‘ಇಲ್ಲಿ ಏನಿದೆ?’ ಎಂದು ಕೇಳಲು ‘ಬಂಗಾಳಾ ಸಾಹಿತ್ಯ’ ಎಂದು ಉತ್ತರ ಬಂತು. ಸಾಮಾನು ನೋಡೋಣವೆಂದು ಹೋದರೆ, ಹಳೆಯ ಕಾಗದದಲ್ಲಿ ಸುತ್ತಿಟ್ಟಿದ್ದ ಬಾಳೆಕಾಯಿ!</p>
		<p>ಐದನೆಯದು ಎಣ್ಣೆಯ ಅಂಗಡಿ; ಆರನೆಯದು ಮಿಠಾಯಿ ಅಂಗಡಿ; ಅಲ್ಲಿ ಮಾರುವುದು ಯಶಸ್ಸು; ಕೆಲವರು ಒಂದು ಸಲಾಮು ಹೊಡೆದು ಒಂದೂವರೆ ಮಣ ಮಿಠಾಯಿ ಪಡೆಯುವರು. ಆದರೆ ಎಲ್ಲಾ ಹಳಸಲು ವಾಸನೆ. ಮಧ್ಯದಲ್ಲಿ ಒಂದು ಕತ್ತಲ ಕೋಣೆ; ಅದರ ಬಾಗಿಲಲ್ಲಿ ಹೀಗೆ ಒಂದು ಬೋರ್ಡು ಇತ್ತು- ಯಶಸ್ಸಿನ ಅಂಗಡಿ; ಮಾರುವವನು- ಕಾಲ; ಬೆಲೆ- ಜೀವನ. ಬದುಕಿದ್ದಾಗ ಯಾರೂ ಇಲ್ಲಿ ಪ್ರವೇಶಿಸಲಾಗದು; ಮತ್ತೆಲ್ಲಿಯೂ ಒಳ್ಳೆಯ ಯಶಸ್ಸು ದೊರೆಯುವುದಿಲ್ಲ.</p>
		<p>ಏಳನೆಯದು ವಿಚಾರದ ಅಂಗಡಿ- ಅದು ಕಸಾಯಿಖಾನೆ. ಕಮಲಾಕಾಂತನನ್ನೂ ಒಬ್ಬನು ಹಿಡಿದು ಕೊಲ್ಲವುದರಲ್ಲಿದ್ದನು. ಅಲ್ಲಿಂದ ಅವನು ಓಡಿಹೋಗಿ ಹಾಲು ಮೊಸರ ಅಂಗಡಿಗೆ ಹೋದನು.- ಪ್ರಸನ್ನಳ ಮೇಲಣ ಅಸಮಾಧಾನದಿಂದ. ಅಲ್ಲಿ, ಕಮಲಾಕಾಂತ ಚಕ್ರವರ್ತಿ ಎಂಬವನೊಬ್ಬನು ದಫ್ತರದಲ್ಲಿ ಕೊಳಕು ಮಜ್ಜಿಗೆಯನ್ನಿಟ್ಟುಕೊಂಡಿದ್ದಾನೆ!- ತಾನೂ ಕುಡಿಯುತ್ತಾನೆ, ಇತರರಿಗೂ ಕೊಡುತ್ತಾನೆ!</p>
		<p>ಆಗ ಎಚ್ಚರವಾಗುತ್ತದೆ; ನೋಡಿದರೆ ನಸೀಬಾಬುವಿನ ಮನೆಯಲ್ಲಿಯೇ ಇದ್ದಾನೆ; ಪ್ರಸನ್ನಳು ಒಂದು ತಪ್ಪಲೆ ಮಜ್ಜಿಗೆ ತಂದಿಟ್ಟು, ‘ಮಹಾಶಯ! ಕೋಪಿಸಿಕೊಳ್ಳಬೇಡ. ಇವೊತ್ತು ಹಾಲು ಮೊಸರು ಇಲ್ಲ; ಮಜ್ಜಿಗೆ ತಂದಿಟ್ಟಿದ್ದೇನೆ; ಇದಕ್ಕೇನೂ ಬೆಲೆ ಕೊಡಬೇಕಾಗಿಲ್ಲ!’ ಎಂದು ಹೇಳುತ್ತಾಳೆ.</p>
		<p class="text-center"><strong>೧೧. ನನ್ನ ದುರ್ಗೋತ್ಸವ</strong></p>
		<p>ಒಂದು ಸಾರಿ ನವರಾತ್ರಿಯಲ್ಲಿ ಸಪ್ತಮೀ ಪೂಜೆಯಾದ ಮೇಲೆ ಅಫೀಮು ಸೇವಿಸಲು, ಕಮಲಾ ಕಾಂತನಿಗೆ ಅಪೂರ್ವ ದರ್ಶನ ಲಭಿಸಿತು. ಅವನು ಒಂದು ತೆಪ್ಪದಲ್ಲಿ ಕುಳಿತು ಕಾಲಸಮುದ್ರದ ಮೇಲೆ ತಾಯಿಯನ್ನು ಹುಡುಕಿಕೊಂಡು ಹೋದನು. ರತ್ನಮಂಡಿತ ದಶಭುಜಮೂರ್ತಿಯ ದರ್ಶನವಾಯಿತು; ಅದೇ ಜನನೀ ಜನ್ಮಭೂಮಿ; ಅವಳು ನಾನಾ ಆಯುಧಗಳನ್ನು ಹಿಡಿದಿದ್ದಾಳೆ; ಕಾಲ ಕೆಳಗೆ ಶತ್ರುಗಳನ್ನು ತುಳಿದಿದ್ದಾಳೆ; ಅವಳ ಬಲಗಡೆ ಲಕ್ಷ್ಮಿ, ಎಡಗಡೆ ಸರಸ್ವತಿ; ಹತ್ತಿರ ಕುಮಾರಸ್ವಾಮಿ, ಗಣೇಶ. ಕಾಲಸಮುದ್ರದಲ್ಲಿ ಈ ಪ್ರತಿಮೆ ಮುಳುಗಿಹೋಗುತ್ತದೆ. ಈ ಕಾಲಸಮುದ್ರದಲ್ಲಿ ಮುಳುಗಿ ಹನ್ನೆರಡು ಕೋಟಿ ಭುಜಗಳಿಂದ ಅದನ್ನು ಎತ್ತೋಣವೆಂದು ಬಂಗಾಳಿಗಳನ್ನು ಕರೆಯುತ್ತಾನೆ. ಕೊನೆಗೆ</p>
		<p class="verse">ಜಯ ಜಯ ಜಯ ಜಯಾ ಜಯದಾತ್ರಿ!....<br />ನಮಾಮಿ ಶಿರಸಾ ದೇವೀಂ ಬಂಧನೋಸ್ತು ವಿಮೋಚಿತಃ ॥</p>
		<p>ಎಂಬ ಸ್ತೋತ್ರ ಬರುತ್ತದೆ. ಈ ಚಿತ್ರವೇ ಮುಂದೆ ಆನಂದಮಠದಲ್ಲಿ ಪೂರ್ಣವಿಕಾಸಗೊಳ್ಳುತ್ತದೆ.</p>
		<p class="text-center"><strong>೧೨. ಒಂದು ಹಾಡು</strong></p>
		<p>ಇದು ಒಂದು ವಿಧದಲ್ಲಿ ‘ದುರ್ಗೋತ್ಸವ’ ದ ಮುಂದಿನ ಭಾಗ. ಆದರೆ ವಿನೋದವಾಗಿ ಆರಂಭವಾಗುತ್ತದೆ. ಕಮಲಾಕಾಂತನು ಪ್ರಸನ್ನಳನ್ನು ಕರೆದು ಒಂದು ಹಾಡು ಹೇಳುತ್ತೇನೆ ಕೇಳು ಎನ್ನುತ್ತಾನೆ.</p>
		<p><strong>ಅವಳು-</strong> ಈಗ ಹಾಡು ಕೇಳುವುದಕ್ಕೆ ಪುರಸೊತ್ತಿಲ್ಲ; ಹಾಲು ಕರೆಯುವುದಕ್ಕೆ ಹೊತ್ತಾಯಿತು.</p>
		<p><strong>ಅವನು-</strong> ಬಾರೇ ಬಾರೇ ಹುಡುಗೀ ಬಾರೇ!</p>
		<p><strong>ಅವಳು-</strong> ಛಿ! ನಾನೇನು ನಿನಗೆ ಹುಡುಗಿಯೇ?</p>
		<p><strong>ಅವನು-</strong> ಗ್ರಹಚಾರ! ನೀನು ಎಲ್ಲಾದರೂ ಹುಡುಗಿಯೇ? ಅರವತ್ತು ವರ್ಷದ ಮುದ್ದು ಮಗು. ನನ್ನ ಹಾಡು ಹಾಗಿದೆ:-</p>
		<p class="text-center">ಬಾರೇ ಬಾರೇ ಹುಡುಗೀ ಬಾರೇ,<br />ಎನ್ನಯ ಮಡಿಲೊಳು ಮಂಡಿಸು ಬಾರೇ;<br />ಕಣ್ಣ ತುಂಬ ನೋಡುವೆ ನಿನ್ನ...</p>
		<p>ಹೀಗೇ ಹತ್ತು ಹನ್ನೆರಡು ಸಾಲುಗಳಲ್ಲಿ ಆ ಹಾಡು ಮುಗಿಯುತ್ತದೆ. ಮುಂದೆ ಬರುವುದೆಲ್ಲಾ ಅದರ ಮೇಲಿನ ವ್ಯಾಖ್ಯಾನ, ವಿಚಾರ ಪರಂಪರೆ:- ಮನುಷ್ಯ ಹುಟ್ಟಿರುವುದು ಮನುಷ್ಯನಿಗಾಗಿ, ಒಂದು ಹೃದಯವಿರುವುದು ಮತ್ತೊಂದು ಹೃದಯಕ್ಕಾಗಿ; ಜಡಜಗತ್ತಿನಲ್ಲಿಯೂ ಇದೇ ಕರೆ.- ದೊಡ್ಡ ಗ್ರಹ ಉಪಗ್ರಹವನ್ನು ‘ಬಾರೇ ಬಾರೇ’ ಎಂದು ಕರೆಯುತ್ತದೆ; ಸೂರ್ಯ ಗೋಳವು ಗ್ರಹವನ್ನು ಕರೆಯುತ್ತದೆ. ಧನ, ಯಶಸ್ಸು, ರೂಪ, ಸಂತಾನ ಎಲ್ಲವನ್ನೂ ಪಡೆದಾಗ ನಾವು ಅವನ್ನು ಕಣ್ಣ ತುಂಬ ನೋಡುವುದಿಲ್ಲ; ಅನುಭವಿಸುವುದಿಲ್ಲ. ನೋಡು ನೋಡುತ್ತಿದ್ದ ಹಾಗೇ ಅದು ಹೋಗಿಬಿಡುತ್ತದೆ. ಹೂವು ಬಾಡಿಹೋಗುತ್ತದೆ, ಹಣ್ಣು ಕಳಿತು ಬಿದ್ದು ಕೊಳೆತು ಹೋಗುತ್ತದೆ....</p>
		<p>ಆಮೇಲೆ ಬಂಗಾಳಾದೇಶವು ಯವನಾಧೀನವಾಗಿ ನವದ್ವೀಪವು ಸ್ಮಶಾನವಾದದ್ದು ಕಣ್ಣಿಗೆ ಕಟ್ಟುತ್ತದೆ. ‘ತಾಯೀ! ಈ ಕುಪುತ್ರರ ಮುಖವನ್ನು ನೋಡುವುದಿಲ್ಲ, ಎಂದು ಅತಲಗರ್ಭದಲ್ಲಿ ಅಡಗಿದೆಯೊ? ಗಂಗೆಯ ಅತಲ ಜಲದಲ್ಲಿ ಮುಳುಗಿಹೋಗದಿದ್ದರೆ ನಮ್ಮ ದೇಶಲಕ್ಷ್ಮಿ ಎಲ್ಲಿ ಹೋದಳು?’ ಎಂದು ಪ್ರಬಂಧ ಮುಗಿಯುತ್ತದೆ.</p>
		<p class="text-center"><strong>೧೩. ಬೆಕ್ಕು</strong></p>
		<p>ಒಂದು ದಿನ ರಾತ್ರಿ ಕಮಲಾಕಾಂತನು ಮಂಚದ ಮೇಲೆ ಹುಕ್ಕಾ ಹಿಡಿದು, ಕಣ್ಣು ಮುಚ್ಚಿಕೊಂಡು ಕುಳಿತು ‘ನಾನು ನೆಪೋಲಿಯನ್ ಆಗಿದ್ದರೆ ವಾಟರ್ಲೂವನ್ನು ಗೆಲ್ಲುತ್ತಿದ್ದೆನೇ?’ ಎಂದು ಯೋಚಿಸುತ್ತಿದ್ದನು. ಆಗ ‘ಮ್ಯಾವ್​!’ ಎಂಬ ಶಬ್ದ ಕೇಳಿಬಂತು. ವೆಲಿಂಗ್ಟನ್ನನು ತನ್ನ ಹತ್ತಿರ ಅಫೀಮನ್ನು ಯಾಚಿಸುವುದಕ್ಕೆ ಬಂದಿದ್ದನೆನ್ನಿಸಿತು. ಚೆನ್ನಾಗಿ ನೋಡಿದರೆ, ಬೆಕ್ಕು!</p>
		<p>ಅದು ಪ್ರಸನ್ನಳು ಅವನಿಗಾಗಿ ತಂದಿಟ್ಟಿದ್ದ ಹಾಲನ್ನು ಕುಡಿದು ಬಂದು ‘ನಿನ್ನ ಹಾಲನ್ನು ಕುಡಿದು ಬಂದಿದ್ದೇನೆ? ಏನು ಮಾಡುತ್ತೀ?’ ಎಂದು ಕೇಳುವಂತಿತ್ತು. ಮಾಡುವುದೇನು? ‘ಹಾಲು ನನ್ನದೂ ಅಲ್ಲ, ನಮ್ಮಪ್ಪನದೂ ಅಲ್ಲ; ಮಂಗಳೆಯದು; ಪ್ರಸನ್ನಳು ಕರೆದದ್ದು; ಆದ್ದರಿಂದ ಆ ಹಾಲಿನ ಮೇಲೆ ನನಗೆಷ್ಟು ಅಧಿಕಾರವೋ ಬೆಕ್ಕಿಗೂ ಅಷ್ಟೇ ಅಧಿಕಾರ. ಆದರೂ ರೂಢಿಯಂತೆ, ಹಾಲು ಕುಡಿದ ಬೆಕ್ಕನ್ನು ಹೊಡೆಯಬೇಕು; ಅಲ್ಲದೆ ಅದು ನಾಳೆ ತನ್ನ ಗುಂಪಿನಲ್ಲಿ ಕಮಲಾಕಾಂತನನ್ನು ಅಪ್ರಯೋಜಕನೆಂದು ಹಳಿಯಬಹುದು; ಆದ್ದರಿಂದ ಹೊಡೆಯಲೇಬೇಕು’ ಎಂದು ಮುರುಕು ಕೋಲನ್ನು ತಂದಾಗ, ಬೆಕ್ಕೇನು ಬೆದರಲಿಲ್ಲ; ಸ್ವಲ್ಪ ಸರಿದು ‘ಮ್ಯಾವ್​’ ಎಂದಿತು. ಆಗ ದಿವ್ಯಕರ್ಣ ಲಭಿಸಿ ಬೆಕ್ಕಿನ ಮಾತು ತಿಳಿಯಿತು. ಅದು ಹೇಳಿದ್ದೇನೆಂದರೆ:-</p>
		<p>“ಏಕಪ್ಪಾ ಹೊಡೆಯುತ್ತೀಯೆ? ಈ ಸಂಸಾರದಲ್ಲಿ ಹಾಲು ಮೊಸರು ಮತ್ಸ್ಯ ಮಾಂಸ ಎಲ್ಲಾ ನೀವು ತಿನ್ನುತ್ತೀರಿ; ನಮಗೂ ಸ್ವಲ್ಪ ಏಕೆ ಸಿಕ್ಕಬಾರದು? ನೀವು ಮನುಷ್ಯರು, ನಾವು ಬೆಕ್ಕುಗಳು; ಆದರೇನು? ನಿಮಗೆ ಹಸಿವು ಬಾಯಾರಿಕೆಗಳಾಗುತ್ತವೆ, ನಮಗೆ ಆಗುವುದಿಲ್ಲವೇ? ನೀವು ತಿನ್ನಿ, ಬೇಡವೆನ್ನುವುದಿಲ್ಲ; ಆದರೆ ನಾವು ತಿಂದಾಗ, ನೀವು ಯಾವ ಶಾಸ್ತ್ರಾನುಸಾರವಾಗಿ ಕೋಲಿನಿಂದ ಹೊಡೆಯುತ್ತೀರಿ?...</p>
		<p>ಪರೋಪಕಾರವೇ ಪರಮ ಧರ್ಮ; ಈ ಹಾಲು ಕುಡಿದದ್ದರಿಂದ ನನಗೆ ಪರಮೋಪಕಾರವಾಗಿದೆ... ನಾನು ಕದಿಯಲಿ, ಮತ್ತೇನಾದರೂ ಮಾಡಲಿ, ನಿನ್ನ ಧರ್ಮಸಂಚಯಕ್ಕೆ ಮೂಲಕಾರಣವಾಗಿದ್ದೇನೆ. ಆದ್ದರಿಂದ ನನ್ನನ್ನು ಹೊಡೆಯುವ ಬದಲು, ನನ್ನನ್ನು ಪ್ರಶಂಸೆ ಮಾಡು.</p>
		<p>ನಾನು ಕಳ್ಳ, ನಿಜ; ಆದರೆ ತಿನ್ನುವುದಕ್ಕಿದ್ದರೆ ಯಾರು ಕದಿಯುತ್ತಾರೆ?... ಕಳ್ಳನು ಕದ್ದರೆ ಅದರಿಂದ ಆಗುವ ಅಧರ್ಮ ಕೃಪಣನಾದ ಹಣವಂತನಿಗೆ… ಅವನಿಗೇಕೆ ಶಿಕ್ಷೆಯಾಗಬಾರದು?</p>
		<p>ನಾನು ಗೋಡೆಗೋಡೆಯ ಮೇಲೆ ‘ಮ್ಯಾವ್​ ಮ್ಯಾವ್​’ ಎಂದು ಸುತ್ತುತ್ತಿರುತ್ತೇನೆ. ಆದರೂ ಮೀನಿನ ಮೂಳೆಯೋ, ಪಾತ್ರೆಯ ಅನ್ನವೋ ಏನಾದರೂ ಇದ್ದರೆ ಅದನ್ನು ಬಚ್ಚಲಿಗೆ ಎಸೆಯುತ್ತಾರೆಯೇ ಹೊರತು ನನ್ನನ್ನು ಕರೆದು ಕೊಡುವುದಿಲ್ಲ… ಅಂಥ ‘ಶಿರೋಮಣಿ,’ ಇಂಥ ‘ನ್ಯಾಯಾಲಂಕಾರ,’ ಎಂದು ಯಾರು ಯಾರೋ ಬಂದು ನಿಮ್ಮಲ್ಲಿ ಹಾಲು ಕುಡಿದು ಹೋಗುತ್ತಾರಲ್ಲ, ಅವರನ್ನೆಲ್ಲಾ ಹೀಗೆ ದೊಣ್ಣೆ ತೆಗೆದುಕೊಂಡು ಬಂದು ಬಡಿಯುತ್ತೀರಾ? ಇನ್ನೂ, ಕೈಮುಗಿದುಕೊಂಡು ‘ಇನ್ನು ಸ್ವಲ್ಪ ತಂದುಕೊಡಲೇ?’ ಎಂದು ಕೇಳುತ್ತೀರಿ! ತಿನ್ನು ಎಂದರೆ ಬೇಸರಪಟ್ಟುಕೊಳ್ಳುವವರಿಗೆ ಊಟ ಹಾಕುತ್ತೀರಿ, ಹಸಿವಿನ ಬೇಗೆಯಿಂದ ಬೆಂದು ನಿಮ್ಮ ಅನ್ನವನ್ನು ತಿಂದರೆ ಕಳ್ಳನೆಂದು ದಂಡನೆ ವಿಧಿಸುತ್ತೀರಿ. ಛಿ, ಛಿ! ನಮ್ಮ ಕರಿಯ ಚರ್ಮವನ್ನು ನೋಡಿ ಅಸಹ್ಯಪಟ್ಟುಕೊಳ್ಳ ಬೇಡಿ. ಹೊಟ್ಟೆಗೆ ಹಾಕದಿದ್ದರೆ ಕದಿಯುತ್ತೇವೆ; ಕಳವಿಗೆ ಶಿಕ್ಷೆಯುಂಟು, ನಿರ್ದಯತೆಗೆ ಏಕಿಲ್ಲ? ಯಾರೂ ಸಾಯಬೇಕೆಂದು ಈ ಪ್ರಪಂಚಕ್ಕೆ ಬಂದಿಲ್ಲ.”</p>
		<p>ಇದನ್ನು ಕೇಳಿ ಕಮಲಾಕಾಂತನಿಗೆ ಸಹಿಸಲಾಗಲಿಲ್ಲ. ಅವನು ‘ಸಾಕು, ಮಾರ್ಜಾಲ ಪಂಡಿತಳೇ! ನಿನ್ನ ಮಾತುಗಳು ತುಂಬ ಸೋಷಲಿಸ್ಟಿಕ್​. ಸಮಾಜ ವಿಶೃಂಖಲತೆಗೆ ಮೂಲ. ಯಾರಿಗೆ ಎಷ್ಟು ಕೈಲಾಗುತ್ತದೆಯೋ ಅಷ್ಟು ಸಂಪಾದಿಸುತ್ತಾರೆ. ಸಂಪಾದಿಸಿದ್ದನ್ನು ಕಳ್ಳರ ಕಾಟದಿಂದ ಅನುಭವಿಸಲಾಗದಿದ್ದರೆ, ಯಾರೂ ಸಂಪಾದಿಸುವ ಯತ್ನವನ್ನೇ ಮಾಡುವುದಿಲ್ಲ, ಸಮಾಜಕ್ಕೆ ಧನವೃದ್ಧಿಯೇ ಆಗುವುದಿಲ್ಲ!’ ಎಂದನು.</p>
		<p><strong>ಬೆಕ್ಕು-</strong> ಆಗದಿದ್ದರೆ ನನಗೇನು? ಸಮಾಜದ ಧನವೃದ್ಧಿ ಎನ್ನುವುದು ಹಣವಂತರ ಧನವೃದ್ಧಿ; ಹಣವಂತನ ಹಣ ಬೆಳೆಯದಿದ್ದರೆ ಬಡವನಿಗೇನು ನಷ್ಟ?...</p>
		<p><strong>ಕಮಲಾ-</strong> ಬಡವನಿಗೆ ಪ್ರಯೋಜನವಾಗಲಿ, ಬಿಡಲಿ; ಹಣವಂತನಿಗೆ ಪ್ರಯೋಜನವಿದೆ; ಆದ್ದರಿಂದ ಕಳ್ಳರಿಗೆ ಶಿಕ್ಷೆಯಾಗಬೇಕು.</p>
		<p><strong>ಬೆಕ್ಕು-</strong> ಕಳ್ಳನನ್ನು ಫಾಸಿಗೆ ಹಾಕಿ, ಬೇಡವೆನ್ನುವುದಿಲ್ಲ; ಆದರೆ, ಕಳ್ಳನಿಗೆ ಸಜಾವಿಧಿಸುವವನು ಮೊದಲು ಮೂರುದಿನ ಉಪವಾಸ ಮಾಡಲಿ. ಆಗ ತನಗೆ ಕಳ್ಳತನದ ಮೇಲೆ ಮನಸ್ಸು ಹೋಗದಿದ್ದರೆ ಫಾಸಿ ವಿಧಿಸಲಿ.</p>
		<p>ವಿಚಾರದಲ್ಲಿ ಸೋಲಾದಾಗ ವಿವೇಕಿಗಳು ಗಂಭೀರವಾಗಿ ಉಪದೇಶದಲ್ಲಿ ತೊಡಗುತ್ತಾರೆ. ಅದರಂತೆ ಕಮಲಾಕಾಂತನೂ ‘ಇದೆಲ್ಲಾ ಅತ್ಯಂತ ನೀತಿ ವಿರುದ್ಧ; ಇದನ್ನು ಬಿಟ್ಟು ನೀನು ಧರ್ಮಾಚರಣೆಮಾಡು; ಬೇಕಾದರೆ ನಿನಗೆ ನ್ಯೂಮನ್ ಪಾರ್ಕರ್​ ಮುಂತಾದವರ ಗ್ರಂಥಗಳನ್ನು ಕೊಡುತ್ತೇನೆ; ಓದು. ಕಮಲಾಕಾಂತನ ದಫ್ತರವನ್ನು ಓದಿದರೂ ಸ್ವಲ್ಪ ಉಪಕಾರವಾದೀತು. ಈಗ ನಿನ್ನ ಸ್ಥಳಕ್ಕೆ ಹೋಗು; ನಾಳೆ ಬೆಳಗ್ಗೆ ತಿಂಡಿಯ ಹೊತ್ತಿಗೆ ಬಾ; ಪ್ರಸನ್ನಳು ಗಿಣ್ಣವನ್ನು ತಂದುಕೊಡುತ್ತಾಳಂತೆ, ಇಬ್ಬರೂ ತಿನ್ನೋಣ; ಈಗ ಇನ್ನೆಲ್ಲಿಯೂ ಕದಿಯುವುದಕ್ಕೆ ಹೋಗಬೇಡ; ತುಂಬ ಹಸಿವಾದರೆ ಬಾ, ಒಂದು ಗುಳಿಗೆ ಅಫೀಮು ಕೊಡುತ್ತೇನೆ!’ ಎಂದನು.</p>
		<p>ಬೆಕ್ಕು ಹೊರಟುಹೋಯಿತು; ಒಂದು ಪತಿತ ಜೀವವನ್ನು ಉದ್ಧಾರಮಾಡಿದನೆಂದು ಕಮಲಾಕಾಂತನಿಗೆ ತುಂಬ ಆನಂದವಾಯಿತು!</p>
		<p class="text-center"><strong>೧೪. ಕುಟ್ಟುವ ಯಾತ</strong></p>
		<p>ಒಂದು ಸಾರಿ, ಕಮಲಾಕಾಂತನಿಗೆ ‘ಪ್ರಪಂಚದಲ್ಲಿ ಕೊಟ್ಟಣ ಕುಟ್ಟುವ ಯಾತವಿಲ್ಲದಿದ್ದರೆ ನಾವು ಹೇಗೆ ಊಟ ಮಾಡುತ್ತಿದ್ದೆವು? ಹಕ್ಕಿಗಳ ಹಾಗೆ ಕಾಳುಗಳನ್ನು ಆಯ್ದು ತಿನ್ನುತ್ತಿದ್ದೆವೇ? ದನಗಳ ಹಾಗೆ ಭತ್ತದ ರಾಶಿಗೆ ಬಾಯಿ ಹಾಕುತ್ತಿದ್ದೆವೇ? ಆಗ ರೈತನು ದೊಣ್ಣೆಯಿಂದ ಮೂಳೆ ಮುರಿಯುವ ಹಾಗೆ ಹೇರಲು ಓಡಿಹೋಗುತ್ತಿದ್ದೆವೇ? ಅಂಥ ಭಯವಿಲ್ಲ; ಆರ್ಯ ನಾಗರಿಕತೆಯ ಅನಂತ ಮಹಿಮೆಯಿಂದ ಯಾತವಿದೆ’ ಎನ್ನಿಸಿತು.<sup><a epub:type="noteref" href="999-aside.xhtml#id-021-05">*</a></sup> ಇದೊಂದು ಆರ್ಯ ನಾಗರಿಕತೆಯ ವಿಶೇಷ ಫಲ- ರಾಮಾಯಣ, ಕುಮಾರ ಸಂಭವ, ಪಾಣಿನಿ, ಪತಂಜಲಿ, ಏತರಿಂದಲೂ ಭತ್ತ ಕುಟ್ಟಿ ಅಕ್ಕಿ ಮಾಡಲಾಗುವುದಿಲ್ಲ. ಯಾತವೇ ಆರ್ಯನಾಗರಿಕತೆಯ ಮುಖೋಲ್ಲಾಸಕಾರಿಯಾದ ಪುತ್ರ- ಶ್ರಾದ್ಧಾಧಿಕಾರಿ- ನಿತ್ಯವೂ ಪಿಂಡಪ್ರದಾನ ಮಾಡುತ್ತದೆ.</p>
		<p>‘ಯಾತ’ ಕ್ಕೆ ಈ ಕಾರ್ಯದಕ್ಷತೆ, ಹೇಗೆ ಬಂತು? ಪರೋಪಕಾರ ಬುದ್ಧಿ, Public Spiritಗಳು ಹೇಗೆ ಬಂದುವು? ಇದನ್ನು ಅನುಸಂಧಾನ ಮಾಡಬೇಕೆಂದು ಯಾತದ ಮನೆಗೆ ಹೋಗಿ ನೋಡಲು, ಅದು ಗುಂಡಿಯೊಳಗೆ ಬೀಳುತ್ತಿದ್ದದ್ದು ಕಂಡಿತು. ಒಂದು ತೊಟ್ಟು ಮದ್ಯ ಕುಡಿಯದಿದ್ದರೂ ಅದು ಹಳ್ಳದಲ್ಲಿ ಬೀಳುತ್ತಿದೆ, ಏಳುತ್ತಿದೆ, ಮತ್ತೆ ಬೀಳುತ್ತಿದೆ! ಹೀಗೆ ಮೇಲಿಂದ ಮೇಲೆ ಹಳ್ಳಕ್ಕೆ ಬೀಳುವುದೇ ಅದರ ಈ Public Spiritಗೆ ಕಾರಣವಿರಬಹುದೇ? ಎಷ್ಟೋ ಜನ ಕುಡಿದು ಹಳ್ಳಕ್ಕೆ ಬೀಳುತ್ತಾರೆ; ಅವರಲ್ಲಿ ಇದು ಕಾಣುವುದಿಲ್ಲ; ಕಮಲಾಕಾಂತನೂ, ಒಂದು ದಿನ ಪ್ರಸನ್ನಳ ಹಸು ಅಟ್ಟಿಸಿಕೊಂಡು ಬರಲು, ಹಳ್ಳದಲ್ಲಿ ಬಿದ್ದಿದ್ದನು. ಆಗ ಅವನಿಗೂ ಈ ಕಾರ್ಯದಕ್ಷತೆ ಪರೋಪಕಾರ ಬುದ್ಧಿಗಳು ಬರಲಿಲ್ಲ. ಹಾಗಾದರೆ ಇವಕ್ಕೆ ಕಾರಣವೇನು? ಆಗ ಯಾರೋ ‘ಚಕ್ರವರ್ತೀ ಮಹಾಶಯ! ಏನು ಹಾಗೆ ಬೆರಗಾಗಿ ನೋಡುತ್ತೀಯೆ? ಎಂದೂ ಯಾತವನ್ನು ಕಾಣೆಯಾ?’ ಎಂದರು. ಕತ್ತೆತ್ತಿ ನೋಡಲು ತರಂಗಿಣೀ ಮಾತಂಗಿನೀ ಎಂಬ ಇಬ್ಬರು ಹೆಂಗಸರು ರಂಗುರಂಗಾದ ಹೆಜ್ಜೆಗಳಿಂದ ಯಾತವನ್ನು ತುಳಿಯುತ್ತಿದ್ದದ್ದು ಕಂಡಿತು. ಆಗ ಅರ್ಥವಾಯಿತು ಯಾತದ ಮಾಹಾತ್ಮ್ಯ- ಅದರ ಮೂಲಕಾರಣ ರಮಣೀ ಪಾದಪದ್ಮ! ಅದು ಬೆನ್ನ ಮೇಲೆ ಧಪಧಪನೆ ಬಿದ್ದಾಗ, ಯಾತವು ಭತ್ತವನ್ನು ಕುಟ್ಟಿ ಅಕ್ಕಿ ಮಾಡುತ್ತದೆ! ಹೆಂಗಸಿನ ಒದೆತ ಬೀಳದಿದ್ದಾಗ ಅದು ಬರಿಯ ಮರದ ತುಂಡು!</p>
		<p>ಈ ಪ್ರಪಂಚ ಯಾತದ ಮನೆ ತಾನೇ! ದೊಡ್ಡ ದೊಡ್ಡ ಮಹಡಿ ಮನೆಗಳು, ಬೈಠಕ್​ ಖಾನೆಗಳು, ಅರಮನೆಗಳು, ಎಲ್ಲಾ ಯಾತದ ಮನೆಗಳೇ. ಕೆಲವು ಕಡೆಗಳಲ್ಲಿ ಜಮೀನುದಾರ- ಯಾತಗಳು ರೈತರ ಹೃತ್ಪಿಂಡಗಳನ್ನು ಕುಟ್ಟಿ ಹೊಸ ನಿರಕೆಂಬ ಅಕ್ಕಿಯನ್ನು ತೆಗೆಯುವುವು. ಕೆಲವುಕಡೆ ಕಾಯಿದೆ- ಯಾತಗಳು ವರದಿಗಳನ್ನು ಕುಟ್ಟಿ ಕಾಯಿದೆಯೆಂಬ ಅಕ್ಕಿಯನ್ನು ಮಾಡುವುವು- ಅದರಿಂದ ಬಡತನ, ಜೈಲು, ಹಣವಂತನ ಧನನಾಶ, ಸಜ್ಜನನ ದೇಹನಾಶ ಪ್ರಾಪ್ತವಾಗುತ್ತವೆ… ಎಲ್ಲಕ್ಕಿಂತಲೂ ಭಯಂಕರವಾದದ್ದು ಲೇಖಕ- ಯಾತ; ಅದು ಸರಸ್ವತಿಯನ್ನು ಅಚ್ಚಿನಲ್ಲಿ ಕುಟ್ಟಿ ತೆಗೆಯುವ ಅಕ್ಕಿ- ಸ್ಕೂಲಿನ ಪಠ್ಯ ಪುಸ್ತಕ!</p>
		<p>ಕಮಲಾಕಾಂತನಿಗೆ, ತಾನೂ ಒಂದು ಯಾತ; ಮನಸ್ಸಿನ ದುಃಖವನ್ನು ಕುಟ್ಟಿ ದಫ್ತರ- ಅಕ್ಕಿಯನ್ನು ತೆಗೆಯುವವನು ಎನ್ನಿಸಿತು. ಇಂಥ ಅಕ್ಕಿ ಯಾರ ಮನೆಯಲ್ಲೂ ಇರಲಾರದು ಎಂದು ಅಹಂಕಾರವುಂಟಾಯಿತು. ಇದು ಮನುಷ್ಯರಿಗೆ ಉಪಯೋಗವಿಲ್ಲ, ಸ್ವರ್ಗಕ್ಕೆ ಹೋಗಿ ಭತ್ತ ಕುಟ್ಟೋಣ ಎನ್ನಿಸಿತು. ಸ್ವರ್ಗಕ್ಕೆ ಹೋಗಿ ಇಂದ್ರನಿಗೆ ನಮಸ್ಕರಿಸಿ ‘ದೇವೇಂದ್ರ! ನಾನು ಶ್ರೀ ಕಮಲಾಕಾಂತ- ಯಾತ; ಸ್ವರ್ಗದಲ್ಲಿ ಭತ್ತಕುಟ್ಟುತ್ತೇನೆ!’ ಎಂದನು.</p>
		<p><strong>ಇಂದ್ರ-</strong> ಆಗಬಹುದು; ಕೂಲಿ ಏನು ಕೇಳುತ್ತೀ?</p>
		<p><strong>ಕಮಲಾ-</strong> ಉರ್ವಶೀ ಮೇನಕಾ ರಂಭಾ....</p>
		<p>ದೇವೇಂದ್ರನು ಅದೆಲ್ಲಾ ಸಾಧ್ಯವಿಲ್ಲವೆಂದು ‘ಇವನಿಗೆ ಒಂದು ಸೇರು ಅಮೃತ, ಒಂದು ಘಂಟೆ ಊರ್ವಶಿಯ ಸಂಗೀತ ಇನಾಮಾಗಿ ಕೊಡಿ!’ ಎಂದು ಅಪ್ಪಣೆ ಮಾಡಿದನು. ಎಚ್ಚರವಾಗಿ ನೋಡಿದರೆ, ಹತ್ತಿರ ಪ್ರಸನ್ನಳು ಗಡಿಗೆಯಲ್ಲಿ ಒಂದು ಸೇರು ಹಾಲನ್ನು ಹಿಡಿದುಕೊಂಡು ‘ನಿಷಾಖೋರ! ಹೊಟ್ಟೆಬಾಕ!’ ಎಂದು ಮುಂತಾಗಿ ಕೂಗುತ್ತಿದ್ದಳು. ಅವನು ‘ಬಾಯೀಜೀ! ಒಂದು ಘಂಟೆಯಾಯಿತು- ನಿನ್ನ ಸಂಗೀತವನ್ನು ಇನ್ನು ನಿಲ್ಲಿಸು!’ ಎಂದನು.<sup><a epub:type="noteref" href="999-aside.xhtml#id-021-06">*</a></sup> </p>
		<p>ಎರಡನೆಯ ಭಾಗದಲ್ಲಿ (೧) ಏನು ಬರೆಯಲಿ? (೨) ಪಾಲಿಟಿಕ್ಸ್​ (ರಾಜನೀತಿ) (೩) ಬಂಗಾಳಿಯ ಮನುಷ್ಯತ್ವ. (೪) ಮುಪ್ಪಿನ ಕಾಲದ ಮಾತು (೫) ಕಮಲಾಕಾಂತನ ಬೀಳ್ಕೊಡುಗೆ-ಎಂಬ ವಿಷಯಗಳುಳ್ಳ ಐದು ಪತ್ರಗಳಿವೆ. ಇವು ವಂಗದರ್ಶನವು ಸಂಜೀವ ಚಂದ್ರನ ಸಂಪಾದಕತ್ವದಲ್ಲಿ ನಡೆಯುತ್ತಿದ್ದಾಗ ಅದರಲ್ಲಿ ಬಂದವುಗಳು.</p>
		<p class="text-center"><strong>೧. ಏನು ಬರೆಯಲಿ?</strong></p>
		<p>ಇದರಲ್ಲಿ ಕಮಲಾಕಾಂತನು ಇಷ್ಟು ದಿನ ತೀರ್ಥಯಾತ್ರೆ ಹೋಗಿದ್ದನೆಂದೂ, ಹೋಗುವಾಗ ತನ್ನ ದಫ್ತರವನ್ನು ಭೀಷ್ಮದೇವನಿಗೆ ನ್ಯಾಸವಾಗಿ ಕೊಟ್ಟು ಹೋಗಿದ್ದರೆ ಅವನು ಅದನ್ನು ‘ವಂಗದರ್ಶನ’ ಪತ್ರಕರ್ತನಿಗೆ ಮಾರಿಕೊಂಡಿದ್ದನೆಂದೂ ಆರೋಪಿಸುತ್ತಾನೆ. ಅವನು ಒಂದು ಜೊತೆ ಜೋಡು ಕೊಂಡುಕೊಂಡಾಗ ಇದು ಗೊತ್ತಾಯಿತು. ಅಂಗಡಿಯವನು ಜೋಡಿಗೆ ಸುತ್ತಿಕೊಟ್ಟಿದ್ದ ಕಾಗದವನ್ನು ನೋಡಲು ಅದು ವಂಗದರ್ಶನದಲ್ಲಿ ಅಚ್ಚಾಗಿದ್ದ ತನ್ನ ಲೇಖನವಾಗಿತ್ತು. ಯಾವನೋ ಒಬ್ಬ ಮೂರ್ಖನು ಓದುವುದಕ್ಕಿಂತ ಒಬ್ಬ ಸಾಧು ಜನದ ಚರಣಸಂಗವಾದದ್ದು ಬಂಗಾಳಾ ಲೇಖಕನ ಸೌಭಾಗ್ಯ- ಎಂದುಕೊಂಡು ‘ವಂಗದರ್ಶನವೆಂದರೇನು?’ ಎಂದು ಯಾರು ಯಾರನ್ನೋ ಕೇಳುತ್ತಾನೆ. ಅವರು ಏನು ಏನೋ ಅರ್ಥ ಹೇಳುತ್ತಾರೆ. (ಪತ್ರಿಕೆಯು ಕೆಲವುಕಾಲ ನಿಂತು ಹೋಗಿತ್ತು.) ಈಗ ನಸೀಬಾಬುವು ಸ್ವರ್ಗಸ್ಥನಾಗಿದ್ದದ್ದರಿಂದ ಅವನಿಗೆ ಅಫೀಮು ಸರಬರಾಯಿ ಮಾಡುವವರು ಯಾರೂ ಇರಲಿಲ್ಲ. ವಂಗದರ್ಶನದ ಸಂಪಾದಕರು ಆ ಕೆಲಸವನ್ನು ಮಾಡುವುದಾದರೆ ತಾನು ತೂಕವಾದ ಅಥವಾ ಹಗುರವಾದ ಎಂಥ ಲೇಖನವನ್ನಾದರೂ ಯಾವ ವಿಷಯದ ಮೇಲೆ ಬೇಕಾದರೂ ಬರೆದು ಕೊಡುವ ಭರವಸೆ ಹೇಳುತ್ತಾನೆ.- ಅವುಗಳ ದೊಡ್ಡಪಟ್ಟಿಯೇ ಬರುತ್ತದೆ. ಈಗ ಭೀಷ್ಮದೇವನ ಮಗ<sup><a epub:type="noteref" href="999-aside.xhtml#id-021-07">*</a></sup> ವಯಸ್ಕನಾಗಿ ಎಂ.ಎ ಪದವೀಧರನಾಗಿದ್ದಾನೆ. ಅವನೂ ನಾಟಕ, ಕಾದಂಬರಿ, ಕಾವ್ಯ, ಏನು ಬೇಕಾದರೂ ಬರೆಯಬಲ್ಲ. ಅವನ ಬರವಣಿಗೆಯ ಸ್ವರೂಪವನ್ನು ಒಂದೆರಡು ವಾಕ್ಯಗಳಲ್ಲಿ ನಿರೂಪಿಸಿ, ಅವುಗಳ ಅತಂತ್ರ ಅನುಕರಣ ಚೌರ್ಯಾದಿಗಳನ್ನು ಸೂಚಿಸುತ್ತಾನೆ. ಕೊನೆಗೆ, ಏನು ಬರೆಯಲಿ ಎಂದು ಕೇಳುತ್ತಾನೆ.</p>
		<p class="text-center"><strong>೨. ಪಾಲಿಟಿಕ್ಸ್​ (ರಾಜನೀತಿ)</strong></p>
		<p>‘ವಂಗದರ್ಶನ’ ದ ಸಂಪಾದಕನಿಂದ, ರಾಜನೀತಿಯ ಮೇಲೆ ಬರೆಯಬೇಕೆಂದು ಆದೇಶ ಬರುತ್ತದೆ. ತಾನೇನು ರಾಜನೇ, ಸ್ತುತಿಪಾಠಕನೇ, ಠಕ್ಕನೇ, ಭಿಕ್ಷುಕನೇ, ಸಂಪಾದಕನೇ, -ರಾಜನೀತಿಯಮೇಲೆ ಬರೆಯುವುದಕ್ಕೆ? ವಂಗದರ್ಶನದ ಸಂಪಾದಕನ ಈ ಬುದ್ಧಿ ವೈಪರೀತ್ಯವನ್ನು ಭಾವಿಸುತ್ತ, ಕಮಲಾಕಾಂತನು ಅಲ್ಲಿ ಉರುಳಿ ಬಿದ್ದಿದ್ದ ಒಂದು ಮರದ ಮೋಟಿನ ಮೇಲೆ ಕುಳಿತು ಅಫೀಮು ನುಂಗಿದನು. ಎದುರಿಗೆ ಒಬ್ಬ ಗಾಣಿಗನ ಹಟ್ಟಿ. ಅಂಗಳದಲ್ಲಿ ಎರಡು ಮೂರು ಎತ್ತುಗಳನ್ನು ಕಟ್ಟಿಹಾಕಿದೆ. ಅವು ತೊಟ್ಟಿಯಲ್ಲಿ ಬಾಯಿ ಹಾಕಿಕೊಂಡು ಸುಖವಾಗಿ ಹುಲ್ಲು ತಿನ್ನುತ್ತಿವೆ. ‘ಹದಿನೇಳು ಜನ ಸವಾರರು ಬಂದು ಗೆದ್ದ ಈ ಜನಕ್ಕೆ ರಾಜನೀತಿ ಏನಿದೆ? ಜಯ ರಾಧೆ ಕೃಷ್ಣ! ಎನ್ನುವುದೇ ಇವರ ಪಾಲಿಟಿಕ್ಸ್​!’ ಎಂದು ಅವನು ಯೋಚಿಸುತ್ತಿರಲು, ಗಾಣಿಗನ ಮೊಮ್ಮಗ- ಹತ್ತು ವರ್ಷದ ಹುಡುಗ- ಒಂದು ಕಂಚಿನ ತಣಿಗೆಯಲ್ಲಿ ಊಟವನ್ನು ತಂದು ಅಂಗಳದಲ್ಲಿ ತಿನ್ನುತ್ತ ಕುಳಿತನು. ಒಂದು ನಾಯಿ ಅದನ್ನು ನೋಡಿ ಹಲ್ಲು ಕಿರಿದು, ಬಾಲ ಅಲ್ಲಾಡಿಸಿ, ಮೆಲ್ಲಮೆಲ್ಲಗೆ ಒಂದೊಂದೇ ಹೆಜ್ಜೆ ಮುಂದೆ ಬಂತು. ಆಗ ಕಮಲಾಕಾಂತನಿಗೆ ದಿವ್ಯದೃಷ್ಟಿ ಬಂದು ‘ಇದು ರಾಜನೀತಿ! ನಾಯಿಯು ಪಾಲಿಟಿಷಿಯನ್’ ಎನ್ನಿಸಿತು. ಅದರ ಬಡಕಲ ದೇಹವನ್ನು ನೋಡಿ ಹುಡುಗನಿಗೆ ದಯೆಯುಂಟಾಗಿ ಒಂದು ಮೀನು- ಮೂಳೆಯನ್ನು ಚೆನ್ನಾಗಿ ಚೀಪಿ ಎಸೆದನು. ನಾಯಿಗೆ ಆನಂದವೋ ಆನಂದ! ಅದನ್ನು ನೆಕ್ಕಿ, ಕಡಿದು, ಅಗಿದು, ನುಂಗಿ, ಸ್ವಲ್ಪಹೊತ್ತಿನ ಮೇಲೆ ಧೈರ್ಯಮಾಡಿ ಮತ್ತಷ್ಟು ಮುಂದೆ ಬಂದು, ಮೆಲ್ಲಮೆಲ್ಲಗೆ ಕೊಞ್ ಗುಟ್ಟಿತು. ಆಗ ಹುಡುಗನು ಒಂದು ತುತ್ತು ಅನ್ನವನ್ನು ಎಸೆದನು. ಅದನ್ನು ಆ ನಾಯಿಯು ದೇವೇಂದ್ರನು ನಂದನ ವನದಲ್ಲಿ ಕುಳಿತು ಅಮೃತಪಾನ ಮಾಡುವಷ್ಟು ಸಂತೋಷದಿಂದ ತಿನ್ನುತ್ತಿತ್ತು. ಈ ಸಮಯದಲ್ಲಿ ಗಾಣಿಗಿತ್ತಿ ಬಂದು ನೋಡಿ ಒಂದು ಇಟ್ಟಿಗೆಯ ತುಂಡನ್ನು ಬೀರಿ ಅದನ್ನು ಓಡಿಸಿದಳು.</p>
		<p>ಅತ್ತ, ಒಂದು ಗೂಳಿಯು ಅಂಗಳಕ್ಕೆ ನುಗ್ಗಿ ಎತ್ತುಗಳು ಮೇಯುತ್ತಿದ್ದ ತೊಟ್ಟಿಗೆ ಬಾಯಿ ಹಾಕಿತು. ಅದರ ಕೊಂಬುಗಳನ್ನೂ ಭೀಮಕಾಯವನ್ನೂ ನೋಡಿ ಹೆದರಿ ಎತ್ತುಗಳು ಸರಿದು ಸುಮ್ಮನೆ ನಿಂತುವು. ಗಾಣಿಗಿತ್ತಿಯು ಒಂದು ಬಿದುರು ದೊಣ್ಣೆಯನ್ನು ತಂದು ಅದನ್ನು ಓಡಿಸುವುದಕ್ಕೆ ಹೋದಳು. ಗೂಳಿಯು ಒಂದು ಹೆಜ್ಜೆಯೂ ಕದಲದೆ, ಅವಳನ್ನು ತಿವಿಯುವಂತೆ ಅಟ್ಟಿಸಿಕೊಂಡು ಬಂತು. ಅವಳು ಹೆದರಿ ಮನೆಯೊಳಕ್ಕೆ ಹೋದಳು. ಅದು ತೊಟ್ಟಿಯನ್ನು ಖಾಲಿ ಮಾಡಿ ಲೀಲಾಜಾಲವಾಗಿ ತನ್ನ ದಾರಿ ಹಿಡಿದು ಹೋಯಿತು.</p>
		<p>ಇದೂ ಪಾಲಿಟಿಕ್ಸ್​! ಹೀಗೆ, ಇದರಲ್ಲಿ ಎರಡು ಬಗೆಯನ್ನು ನೋಡಿದ್ದಾಯಿತು. ಬಿಸ್ಮಾರ್ಕ್, ಗರ್ಷಾಕಫ್​, ಇವರು ಗೂಳಿ ತರದ ಪಾಲಿಟಿಷಿಯನರು. ವುಲ್ಸಿಯಿಂದ ಹಿಡಿದು ರಾಜಾ ಮುಚಿರಾಮ ರಾಯಬಹದ್ದೂರನವರೆಗೆ ಇರುವ ಅನೇಕರು ನಾಯಿ ತರದ ಪಾಲಿಟಿಷಿಯನರು.</p>
		<p class="text-center"><strong>೩. ಬಂಗಾಳಿಯ ಮನುಷ್ಯತ್ವ</strong></p>
		<p>ಒಂದು ದಿನ ಸಂಜೆ ಕಮಲಾಕಾಂತನು ತನ್ನ ಗುಡಿಸಲೊಳಗೆ ಬರೆಯುವುದಕ್ಕೆ ಕುಳಿತಿರಲು, ಆಗತಾನೇ ಅರಳುತ್ತಿದ್ದ ಮಲ್ಲಿಗೆಯ ಸೌರಭಕ್ಕೆ ದುಂಬಿಗಳು ಮುತ್ತಿ, ಒಂದು ಅವನ ಮನೆಯೊಳಗೂ ನುಗ್ಗಿ ಅವನ ಮುಂದೆ ಗೊಞ್​ ಗೊಞ್​ ಎಂಬ ಶಬ್ದ ಮಾಡುತ್ತಿತ್ತು. ಬೀಸಣಿಗೆ ತೆಗೆದುಕೊಂಡು ಬೀಸಿದರೂ ಹೋಗಲಿಲ್ಲ. ಅದನ್ನು ಹೊರಕ್ಕೆ ಅಟ್ಟಿಸಿಕೊಂಡು ಹೋಗುತ್ತ ಹೊಸಿಲು ಎಡವಿ ಬಿದ್ದುಬಿಟ್ಟನು. ಅವನು ದುಂಬಿಯನ್ನು ‘ನಾನು ವಂಗದರ್ಶನಕ್ಕೆ ಪತ್ರ ಬರೆಯಬೇಕೆಂದು ಕುಳಿತಿದ್ದರೆ ಏಕೆ ಗೊಞ್​ಗುಟ್ಟುತ್ತ ನನಗೆ ಹಿಂಸೆ ಕೊಡುತ್ತೀಯೇ?’ ಎಂದು ಕೇಳಿದನು. ಅದು ಅವನ ಮುಂದೆ ಬಂದು ಕುಳಿತು ‘ನಾನೊಬ್ಬನೇಯೆ ಗೊಞ್​ಗುಟ್ಟುವವನು? ಯಾವ ಬಂಗಾಳಿಗೆ ಗೊಞ್​ಗುಟ್ಟುವುದಲ್ಲದೆ ಬೇರೆ ಕೆಲಸವಿದೆ? ರಾಜ, ಮಹಾರಾಜ, ಬಾಬು, ವಕೀಲ, ಜಡ್ಜಿ ಮುನ್ಸೀಫ ಎಲ್ಲರೂ ಗೊಞ್ ​ಗುಟ್ಟುವವರೇ! ನೀನೂ ಸ್ವಲ್ಪ ಅಫೀಮಿಗಾಗಿ ಗೊಞ್ ​ಗುಟ್ಟುವವನೇ! ಮಾತನಾಡುವುದು ಬರೆಯುವುದು ಸ್ವಲ್ಪ ಕಡಮೆ ಮಾಡಿ ಕೆಲಸಕ್ಕೆ ಮನಸ್ಸು ಕೊಡಿ- ನಮ್ಮಂತೆ ಮಧುವನ್ನು ಸಿದ್ಧ ಮಾಡಿ! ಕಚ್ಚಿ ಮುಳ್ಳನ್ನು ಊರುವುದನ್ನು ಕಲಿಯಿರಿ. ಸ್ವರ್ಗದಲ್ಲಿ ಇಂದ್ರನ ವಜ್ರಾಯುಧ, ಮರ್ತ್ಯಲೋಕದಲ್ಲಿ ಇಂಗ್ಲಿಷರ ಫಿರಂಗಿ, ಆಕಾಶದಲ್ಲಿ ನಮ್ಮ ಮುಳ್ಳು! ಅದು ಹೋಗಲಿ, ಯಾವುದಾದರೂ ಕಾರ್ಯದಲ್ಲಿ ನಿರತರಾಗಿ!’ ಎಂದು ಹೊರಟುಹೋಯಿತು.</p>
		<p>ಆ ಭ್ರಮರ ತುಂಬ ತಿಳಿದ ಪ್ರಾಣಿ; ಮನುಷ್ಯನಿಗೆ ‘ಪದವೃದ್ಧಿ’ ಯಾದರೆ ಗಣ್ಯನಾಗುತ್ತಾನೆಂದು ಹೇಳುವುದುಂಟು, ಮನುಷ್ಯನು ದ್ವಿಪಾದಿ; ಪಶು ಚತುಷ್ಪದ; ಭ್ರಮರ ಷಟ್ಪದ- ಹೀಗೆ ಭ್ರಮರವು ಎಲ್ಲರಿಗಿಂತ ಹೆಚ್ಚು ಗಣ್ಯ ಅಲ್ಲವೇ? ಆದ್ದರಿಂದ ವಂಗದರ್ಶನ ಪುಷ್ಪದಿಂದ ಅಫೀಮು ಮಧುವನ್ನು ಸಂಗ್ರಹಿಸುವ ಕಾರ್ಯವನ್ನು ಮಾಡಿದ್ದೇನೆ- ಎಂದು ಈ ಪತ್ರ ಮುಗಿಯುತ್ತದೆ.</p>
		<p class="text-center"><strong>೪. ಮುಪ್ಪಿನ ಕಾಲದ ಮಾತು</strong></p>
		<p>ಇದರಲ್ಲಿ ದಫ್ತರ ಲೇಖನಗಳ ಅಥವಾ ಇತರ ಪತ್ರಗಳ ಲಘುತ್ವವಾಗಲಿ ಹಾಸ್ಯವಾಗಲಿ ಇಲ್ಲ; ವಂಗದರ್ಶನದ ಸಂಪಾದಕನು ಅಫೀಮನ್ನು ಕಳುಹಿಸದೇ ಇದ್ದದ್ದೇ ಕಾರಣವೆಂದೂ, ಈ ಪತ್ರವೆಲ್ಲಾ ಕಣ್ಣುಬಿಟ್ಟುಕೊಂಡು- ಅಫೀಮಿನ ಪ್ರಭಾವವಿಲ್ಲದೆ- ಬರೆದದ್ದೆಂದೂ ಇದರಲ್ಲಿರುವುದು ಹೊಟ್ಟೆಯ ಸಂಕಟವೆಂದೂ ಕಮಲಾಕಾಂತನು ಹೇಳುತ್ತಾನೆ.</p>
		<p>ಮೊದಲು, ತಾನು ಮುದುಕನೇ ಎಂಬ ಜಿಜ್ಞಾಸೆ. ಎಲ್ಲರೂ ಅದನ್ನು ಯೋಚಿಸಿ ನಿರ್ಧರಿಸಿಕೊಳ್ಳಬೇಕು. ಕೂದಲು ಕಪ್ಪಗಿರಬಹುದು, ಹಲ್ಲು ಮುತ್ತಿನ ಮಣಿಯ ಹಾಗೆ ಗಟ್ಟಿಯಾಗಿರಬಹುದು, ಎರಡನೆಯ ಹೆಂಡತಿ ಎಚ್ಚರಗೊಳಿಸಲಾರದಂಥ ಗಾಢ ನಿದ್ರೆ ಬರುತ್ತಿರಬಹುದು- ಆದರೂ ಮುಪ್ಪಡಸಿರಬಹುದು. ಹಾಗೆಯೇ ವಯಸ್ಸಾಗಿದ್ದರೂ ಯೌವನವಿರಬಹುದು- ಜಗತ್ತು ಎಷ್ಟು ಹಳೆಯದು! ಆದರೂ ಎಷ್ಟು ನವೀನ! ಕೋಗಿಲೆಯ ಸ್ವರವಾಗಲಿ, ಗಂಗಾತರಂಗವಾಗಲಿ, ಬೆಳಗಿನ ಗಾಳಿಯಾಗಲಿ, ನಕ್ಷತ್ರದ ಉಜ್ವಲತೆಯಾಗಲಿ- ರಮಣೀಯತೆಯಲ್ಲಿ ಏನಾದರೂ ಕಡಮೆಯಾಗಿದೆಯೆ? ಆದರೆ ನಾವು ಪ್ರೀತಿಸುತ್ತಿದ್ದ ನಗುಮುಖಗಳು ಅದೃಶ್ಯವಾಗುತ್ತಿವೆ; ಹೃದಯಗಳು ಶುಷ್ಕವಾಗುತ್ತಿವೆ; ಇದಕ್ಕೇನು ಕಾರಣ? ವಯಸ್ಸೇ, ಯಮನೇ? ‘ಪಂಚಾಶೋರ್ಧ್ವೇ ವನಂ ವ್ರಜೇತ್​’ (ಐವತ್ತು ವರ್ಷವಾದ ಮೇಲೆ ಕಾಡಿಗೆ ಹೋಗಬೇಕು) ಎಂದು ಯಾವನೋ ಮೂರ್ಖನು ಹೇಳಿದ್ದಾನೆ. ಅದಿರಲಿ, ವನವೆಂದರೆ ಯಾವುದು?</p>
		<p>ಪ್ರೀತಿ ಇದ್ದೆಡೆಯಲ್ಲಿ ಭಯಭಕ್ತಿಗಳುಂಟಾಗಿರುವ ಸ್ಥಳ ವನವಲ್ಲವೇ? ನಾವು ಯೌವನದಲ್ಲಿ ಸುಂದರವೆಂದುಕೊಂಡಿದ್ದದ್ದೆಲ್ಲಾ ವಿಕಾರವಾಗಿಬಿಟ್ಟಿದೆಯಲ್ಲಾ, ಗಂಡಸರು ಹೆಂಗಸರೆಲ್ಲಾ ಮೈಸುಕ್ಕಿ, ಗಂಟಲು ಕುಗ್ಗಿ, ತಲೆ ನರೆತು, ಹಲ್ಲು ಬಿದ್ದು, ಒಣಕಲು ಕಟ್ಟಿಗೆಯಂತಾಗಿದ್ದಾರಲ್ಲಾ ಇದು ವನವಲ್ಲವೇ?</p>
		<p>ಯೌವನ ಕಳೆದಮೇಲೆ ಮನುಷ್ಯನು ಬಹುದರ್ಶಿಯೂ ಸ್ಥಿರಪಕ್ವ ಬುದ್ಧಿಯೂ, ಭೋಗದಲ್ಲಿ ಅನಾಸಕ್ತನೂ ಆಗಿರುತ್ತಾನೆ- ಅದೇ ಕೆಲಸ ಮಾಡಲು ತಕ್ಕ ಕಾಲ; ಇದು ಪಾರಲೌಕಿಕ ಚಿಂತೆಗೆ ಸಕಾಲವೆಂದು ಕೆಲವರು ಭಾವಿಸುತ್ತಾರೆ; ಅದುಸರಿಯಲ್ಲ. ಈಶ್ವರ ಧ್ಯಾನ ಎಲ್ಲಾ ಕಾಲದಲ್ಲಿಯೂ ಇರಬೇಕಾದದ್ದು. ಮುಪ್ಪು ಒಳ್ಳೆಯದೋ ಕೆಟ್ಟದೋ, ಮುದುಕನಿಗಂತೂ ಸುಖವಿಲ್ಲ.- ಹೇಮಾಂಗಿನೀ ಕುರಂಗಿನೀ ಮುಂತಾದವರು ಕಣ್ಣೆತ್ತಿ ನೋಡುವುದಿಲ್ಲ. ಮಿಲ್​ ಸ್ಪೆನ್ಸರ್​ ಮುಂತಾದವರು ಮನರಂಜನೆ ಮಾಡರು; ದರ್ಶನ ವಿಜ್ಞಾನಗಳು ಬೇಸರ- ಮುಪ್ಪು, ನಕ್ಷತ್ರವಿಲ್ಲದ ಅಮಾವಾಸ್ಯೆಯ ರಾತ್ರಿಯಂತೆ. ಸಂಸಾರ- ವೈತರಣಿಯ ಸುಳಿಯಲ್ಲಿ ಸಿಕ್ಕಿರುವ ಈ ಮುರುಕಲು ತೆಪ್ಪವನ್ನು ಯಾರು ರಕ್ಷಿಸುತ್ತಾರೆ?</p>
		<p class="text-center"><strong>೫. ಕಮಲಾಕಾಂತನ ಬೀಳ್ಕೊಡುಗೆ</strong></p>
		<p>ಸಂಪಾದಕ ಮಹಾಶಯ!</p>
		<p>ಇದೋ, ಎಲ್ಲರಿಂದಲೂ ಅಪ್ಪಣೆ ತೆಗೆದುಕೊಳ್ಳುತ್ತಿದ್ದೇನೆ; ಇನ್ನು ಬರೆಯುವುದು ಏನಿದೆ? ನಾನು ಒಡೆದ ಕೊಳಲಾಗಿದ್ದೇನೆ- ಇನ್ನು ಈ ಕೊಳಲಿನಿಂದ ಸ ರಿ ಗ ಮ ದ ಪ್ರಸಕ್ತಿ ಏಕೆ? ನನಗೆ ಹಿಂದಿನ ಯೌವನವಿಲ್ಲ ಉತ್ಸಾಹವಿಲ್ಲ. ನಸೀಬಾಬು, ಪ್ರಸನ್ನ ಮಂಗಳಾ ಒಬ್ಬರೂ ಇಲ್ಲ; ಅಫೀಮಿಗೆ ಪರೆದಾಟ. ನಾನು ಎಂದೂ ಒಬ್ಬನೇ- ಈಗ ಅರ್ಧವಾಗಿದ್ದೇನೆ. ಒಣಗಿದ ಹೂವಿನಲ್ಲಿ ವಾಸನೆ ಏನಿದ್ದೀತು? ಸುಖದ ಕಾಲ ಹೋಯಿತು; ಅದಕ್ಕಾಗಿ ಅಳುವೇಕೆ? ಆದರೆ ಅಳುತ್ತೇನೆ; ಅಳುತ್ತ ಹುಟ್ಟಿದೆ, ಅಳುತ್ತ ಸಾಯುತ್ತೇನೆ; ಬರೆಯುವುದಿಲ್ಲ. ಇತಿ,</p>
		<p>ಅನುಗತ, ಸ್ವಗತ ಮತ್ತು ವಿಗತ ಶ್ರೀ ಕಮಲಾಕಾಂತ ಚಕ್ರವರ್ತೀ.</p>
		<p class="text-center"><strong>ಕಮಲಾಕಾಂತನ ಹೇಳಿಕೆ</strong></p>
		<p>‘ಕಮಲಾಕಾಂತ’ ದ ಮೂರನೆಯ ಭಾಗ ‘ಕಮಲಾಕಾಂತನ ಹೇಳಿಕೆ’. ಇದನ್ನು ‘ಕಮಲಾಕಾಂತನ ದಫ್ತರ’ ವನ್ನು ಸಂಪಾದಿಸಿದ ಭೀಷ್ಮದೇವ ಖೋಶನವೀಸನ ಮಗ<sup><a epub:type="noteref" href="999-aside.xhtml#id-021-08">*</a></sup> (ಖೋಶನವೀಸ ಜೂನಿಯರ್​) ವರದಿ ಮಾಡಿರುತ್ತಾನೆ. ಇವನೂ ಕಲ್ಪಿತವ್ಯಕ್ತಿಯೇ ಎಂದು ಹೇಳಬೇಕಾಗಿಲ್ಲ.</p>
		<p>ಇದರಲ್ಲಿ, ಪೆದ್ದುಪೆದ್ದಾಗಿ ಹುಚ್ಚುಹುಚ್ಚಾಗಿ ಕಾಣುತ್ತಿದ್ದ ಈ ಬ್ರಾಹ್ಮಣನಿಂದ ಮಹಾಮಹಾ ಬುದ್ಧಿವಂತರಾದ ವಕೀಲರೂ ನ್ಯಾಯಾಧಿಕಾರಿಗಳೂ ಅವನ ಸಾಕ್ಷ್ಯದಲ್ಲಿ ಪ್ರಕೃತ ಮೊಖದ್ದಮೆಗೆ ಉಪಯುಕ್ತವಾದ ಯಾವ ಸಂಗತಿಯನ್ನೂ ಹೊರಡಿಸಲಾರದೆ ಹೋಗುತ್ತಾರೆ. ವಕೀಲನು ಹಾರಾಡುತ್ತಾನೆ. ಅವನನ್ನು ಸಾಕ್ಷಿಯಾಗಿ ಕೋರಿ ಕರೆತಂದ ಪ್ರಸನ್ನಳು ತನ್ನ ಅದೃಷ್ಟವನ್ನು ಬೈದುಕೊಳ್ಳುತ್ತಾಳೆ. ಇದರಲ್ಲಿ ಪ್ರತಿ ಪಂಕ್ತಿಯಲ್ಲಿ ಹಾಸ್ಯವಿರುವುದರಿಂದ ಅದರ ಸೊಗಸನ್ನು ಸವಿಯಬೇಕಾದರೆ ಮೂಲವನ್ನೇ ಪೂರ್ತಿಯಾಗಿ ಓದಬೇಕು; ಆದರೂ ಅದರ ಸ್ವರೂಪ ಸ್ವಲ್ಪಮಟ್ಟಿಗಾದರೂ ತಿಳಿಯುವಂತೆ ಮುಂದೆ ಸಂಗ್ರಹಿಸಿ ಕೊಟ್ಟಿದೆ.-</p>
		<p>ಮಂಗಳಾ ಎಂಬ ಪ್ರಸನ್ನಳ ಹಸು ಕಳವಾಗಿ ಕಳ್ಳನು ಸಿಕ್ಕಿದ್ದಾನೆ, ಅದೂ ಸಿಕ್ಕಿದೆ; ಅದು ಪ್ರಸನ್ನಳದೇ ಎಂದು ನಿರ್ಧರಿಸಲು ಸಾಕ್ಷ್ಯ ಬೇಕಾಗಿದೆ; ಅದಕ್ಕೆ ಪ್ರಸನ್ನಳು ಕಮಲಾಕಾಂತನನ್ನು ಸಾಕ್ಷಿಯಾಗಿ ಕರೆತಂದಿದ್ದಾಳೆ; ಅವಳ ಪರವಾಗಿ ಒಬ್ಬ ವಕೀಲನೂ, ಕಳ್ಳನ ಪರವಾಗಿ ಒಬ್ಬ ವಕೀಲನೂ ಇದ್ದಾರೆ. ಕೋರ್ಟಿನಲ್ಲಿ ನ್ಯಾಯಾಧಿಕಾರಿ ಬಂದು ಕುಳಿತ ಮೇಲೆ, ಕೋರ್ಟಿನ ಆಳು ಅವನನ್ನು ಕರೆದುಕೊಂಡು ಹೋಗಿ ಸಾಕ್ಷಿಯು ನಿಲ್ಲುವ ಕಟಕಟೆಯ ಆವರಣದೊಳಗೆ ದಬ್ಬುತ್ತಾನೆ.</p>
		<p><strong>ಕಮಲಾ-</strong> ಯಾಕಪ್ಪಾ ನನ್ನನ್ನು ಈ ಕಟ್ಟೆಯೊಳಗೆ ಕೂಡುತ್ತೀಯೆ? ನಾನು ಯಾರ ಹೊಲಕ್ಕೆ ನುಗ್ಗಿ ಕದ್ದು ಮೆಯ್ದಿದ್ದೇನೆ?....</p>
		<p>ಒಬ್ಬಗುಮಾಸ್ತನು ಬಂದು ಅವನ ಹೇಳಿಕೆ ತೆಗೆದುಕೊಳ್ಳಲು ಆರಂಭಿಸಿ, ‘ಹೇಳು!- ನಾನು ಪರಮೇಶ್ವರನ ಸಾಕ್ಷಿಯಾಗಿ....’ ಎನ್ನುತ್ತಾನೆ.</p>
		<p><strong>ಕಮಲಾ-</strong> (ವಿಸ್ಮಯದಿಂದ)ಧರ್ಮಾವತಾರ! ಪರಮೇಶ್ವರನು ಪ್ರತ್ಯಕ್ಷ ವಿಷಯವಲ್ಲ; ನಾನು ಇದನ್ನು ಹೇಗೆ ಹೇಳಲಿ?....</p>
		<p><strong>ಗುಮಾಸ್ತ-</strong> ಹೋಗಲಿ, ಬಿಡು; ‘ನಾನು ಪ್ರತಿಜ್ಞೆಮಾಡಿ ಹೇಳುತ್ತೇನೆ...’ ಎನ್ನು!</p>
		<p><strong>ಕಮಲಾ-</strong> ಏನು ಹೇಳಬೇಕೆಂದು ತಿಳಿಯದೆ ಹೇಗಪ್ಪಾ ಪ್ರತಿಜ್ಞೆ ಮಾಡುವುದು?...ಖಾಲಿ ಕಾಗದಕ್ಕೆ ರುಜು ಹಾಕಿಸಿಕೊಳ್ಳುವುದು ಕೋರ್ಟಿನ ಹೊರಗಡೆ ಉಂಟು; ಒಳಗೂ ಇದೆಯೇ?</p>
		<p>ಗುಮಾಸ್ತೆಯು ವಿವರಿಸಿದನು; ಪ್ರತಿಜ್ಞೆಯನ್ನು ನುಡಿದಾಯಿತು.</p>
		<p><strong>ವಕೀಲ-</strong> ನಿನ್ನ ಹೆಸರೇನು?</p>
		<p><strong>ಕಮಲಾ-</strong> ಕಮಲಾಕಾಂತ ಚಕ್ರವರ್ತೀ.</p>
		<p><strong>ವಕೀಲ-</strong> ತಂದೆಯ ಹೆಸರು?</p>
		<p><strong>ಕಮಲಾ-</strong> ಸಾಕ್ಷ್ಯದಲ್ಲಿ ತರ್ಪಣ ಕೊಡಬೇಕೆ? ತಂದೆಯ ಹೆಸರೇಕೆ?</p>
		<p>ವಕೀಲನಿಗೆ ರೇಗಿತು; ಕೋರ್ಟಿನ ರಕ್ಷಣೆ ಕೇಳಿದನು; ‘ನಿಮ್ಮ ಸಾಕ್ಷಿಯೇ! ನಾನೇನು ಮಾಡಲಿ?’ ಎಂದನು ಅಧಿಕಾರಿ.</p>
		<p><strong>ವಕೀಲ-</strong> ನೀನು ಜಾತಿಯೆ? - ಹಿಂದೂ ಜಾತಿ.</p>
		<p><strong>ವಕೀಲ-</strong> ವರ್ಣ?</p>
		<p><strong>ಕಮಲಾ-</strong> ಘೋರ ಕೃಷ್ಣವರ್ಣ...</p>
		<p><strong>ವಕೀಲ-</strong> ವಯಸ್ಸೆಷ್ಟು?</p>
		<p><strong>ಕಮಲಾ-</strong> (ಅಲ್ಲಿದ್ದ ಗಡಿಯಾರವನ್ನು ನೋಡಿ) ೫೧ ವರ್ಷ ೨ ತಿಂಗಳು ೧೩ದಿನ, ನಾಲ್ಕು ಗಂಟೆ, ಐದು ನಿಮಿಷ!</p>
		<p><strong>ವಕೀಲ-</strong> ನಿನ್ನ ಮನೆ ಎಲ್ಲಿ?</p>
		<p><strong>ಕಮಲಾ-</strong> ಮನೆಯಿರಲಿ, ನನಗೆ ಒಂದು ಕೊಠಡಿಯೂ ಇಲ್ಲ.</p>
		<p><strong>ವಕೀಲ-</strong> ಉದ್ಯೋಗವೇನು?</p>
		<p><strong>ಕಮಲಾ-</strong> ನಾನೇನು ವಕೀಲನೇ ವೇಶ್ಯೆಯೇ ಉದ್ಯೋಗವಿಟ್ಟುಕೊಂಡಿರುವುದಕ್ಕೆ?...</p>
		<p><strong>ವಕೀಲ-</strong> ಈ ಫಿರ್ಯಾದಿಯನ್ನು ಬಲ್ಲೆಯಾ?</p>
		<p><strong>ಕಮಲಾ-</strong> ಇಲ್ಲ. ಅವಳು ಕೊಡುತ್ತಿದ್ದ ಹಾಲು ಮಜ್ಜಿಗೆಯ ಪರಿಚಯವಿದ್ದ ಮಾತ್ರದಿಂದ ಅವಳ ಪರಿಚಯವಾಯಿತೇ? ಹೆಂಗಸನ್ನು ಯಾವಾಗ ಯಾರು ಅರಿತರು?</p>
		<p><strong>ವಕೀಲ-</strong> ಹಸುವಿನ ಕಳವು ಏನು ಗೊತ್ತು?</p>
		<p><strong>ಕಮಲಾ-</strong> ಹಸುವನ್ನು ಕದಿಯುವುದು ನಮ್ಮಪ್ಪನಿಗೂ ಗೊತ್ತಿಲ್ಲ, ತಾತನಿಗೂ ಗೊತ್ತಿಲ್ಲ.</p>
		<p>ಅವನಿಂದ ಏನೂ ಹೊರಡಿಸುವುದಕ್ಕಾಗದೆ ವಕೀಲನು ಕೈಬಿಡುತ್ತಾನೆ. ಪ್ರಸನ್ನಳು ಮುಂದೆ ಬಂದು- ‘ಈ ಹಸು ಯಾರದು?’ ಎಂದು ಕೇಳುತ್ತಾಳೆ. ಅವನು ‘ನನ್ನದು!’ - ಪದಾರ್ಥ ಯಾರು ಉಪಯೋಗಿಸುತ್ತಾರೋ ಅವರದು- ‘ಅದರ ಹಾಲನ್ನು ನಾನು ಕುಡಿಯುತ್ತೇನೆ’ ಎನ್ನುತ್ತಾನೆ. ಆದರೆ ಅವಳು ಹಸುವನ್ನು ತನ್ನ ಕೊಟ್ಟಿಗೆಯಲ್ಲಿ ಕಟ್ಟಿ, ಹುಲ್ಲು ಹಾಕಿ, ಅದರ ಹಾಲನ್ನು ಮಾರುತ್ತಾಳೆ ಎಂಬ ಸಂಗತಿ ವ್ಯಕ್ತಪಡುತ್ತದೆ.</p>
		<p>ಕಳ್ಳನ ಕಡೆಯ ವಕೀಲನೂ ನ್ಯಾಯಾಧಿಕಾರಿಯೂ ಅವನಿಂದ ಹೆಚ್ಚೇನನ್ನೂ ಹೊರಡಿಸಲಾರದೆ ಮುಖಭಂಗವಾಗಿ ಅವನನ್ನು ಬಿಟ್ಟುಬಿಡುತ್ತಾರೆ. ಅವನು ಹೊರಗೆ ಬಂದು, ಕಳ್ಳನನ್ನು ಬಿಟ್ಟುಬಿಡೆಂದು ಪ್ರಸನ್ನಳಿಗೆ ಹೇಳುತ್ತಾನೆ. ಅದಕ್ಕೆ ಕಾರಣ ಶ್ಯೇನಜಿತನಿಗೆ ಬ್ರಾಹ್ಮಣನು ಹೇಳಿದ ತೀರ್ಪು<sup><a epub:type="noteref" href="999-aside.xhtml#id-021-09">*</a></sup> -ಹಸುವಿನ ಒಡೆಯ ಮತ್ತು ಕಳ್ಳ ಇವರಿಬ್ಬರಲ್ಲಿ ಹಸುವು ಅದರ ಹಾಲನ್ನು ಯಾರು ಕುಡಿಯುತ್ತಾರೋ ಅವರದು; ಅದೇ ಹಿಂದೆ ಭೀಷ್ಮನು ಉಪದೇಶಿಸಿದ ಧರ್ಮ; ಅದೇ ಇಂದಿನ ಅಂತರರಾಷ್ಟ್ರೀಯ ಧರ್ಮ- ನಾಗರಿಕನೂ ದೊಡ್ಡವನೂ ಆಗಬೇಕಾದರೆ, ಮತ್ತೊಬ್ಬರಿಂದ ಕಸಿದುಕೊಳ್ಳಬೇಕು. ಗೋ ಎಂದರೆ ಹಸು, ಭೂಮಿ, ಎರಡೂ ಅರ್ಥ.- ಅವು ಕಳ್ಳರಿಗೇ ಭೋಗ್ಯವಾದ ವಸ್ತು. ಅಲೆಕ್ಸಾಂಡರ್​ನಿಂದ ರಣಜಿತ್​ಸಿಂಹನವರೆಗೆ ಇರುವ ಎಲ್ಲ ಕಳ್ಳರೂ ಇದಕ್ಕೆ ಪ್ರಮಾಣ. ಗೆಲ್ಲುವುದು ಹಕ್ಕನ್ನು ಸಂಪಾದಿಸಿಕೊಡುವುದಾದರೆ, ಕದಿಯುವುದೂ ಹಕ್ಕನ್ನು ಸಂಪಾದಿಸಿಕೊಡುತ್ತದೆ....</p>
		<p>ಹೀಗೆ ಈ ಹಾಸ್ಯ ಪ್ರಕರಣದ ಹಿಂದೆ ಇರುವುದೂ ರಾಜನೀತಿಯ ವಿಡಂಬನ. ಭೂಮಿ ಬೆಳೆಯುವವನದು, ಎಂಬಂತೆ, ಬೆಳೆದದ್ದನ್ನು ತಿನ್ನುವವನದು- ಎಂಬುದೂ ಒಂದು ಮತ!</p>
		<p>ಈ ಪ್ರಹಸನವು ಬಂಗಾಳಿಯಲ್ಲಿ ಎಷ್ಟೋ ಸಾರಿ ರಂಗದ ಮೇಲೆ ಬಂದಿದೆ.</p>
	</section>
</body>
</html>
