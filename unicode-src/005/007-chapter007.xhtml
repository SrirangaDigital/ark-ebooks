<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
 <title>ಬಂಕಿಮ ಚಂದ್ರ</title>
<link type="text/css" rel="stylesheet" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-007">
<h1 class="level1-title" epub:type="title"><span class="num">ಅಧ್ಯಾಯ ೭</span> ರಜನೀ</h1>
<p><span class="big-letter">‘ರ</span> ಜನಿ’ ಯು ಮೊದಲು ‘ವಂಗದರ್ಶನ’ ದಲ್ಲಿ ಕ್ರಮಶಃ ಬಂದು (೧೮೭೩-೭೪?) ೧೮೭೭ರಲ್ಲಿ ಪುಸ್ತಕ ರೂಪದಲ್ಲಿ ಪ್ರಕಾಶಿತವಾಯಿತು. ಅದರ ಎರಡನೆಯ ಮುದ್ರಣವು ೧೮೮೧ರಲ್ಲಿಯೂ ಮೂರನೆಯ ಮುದ್ರಣವು ೧೮೮೭ರಲ್ಲಿಯೂ ಬಂದುವು. ಪುಟಗಳು ೧೨೨ರಿಂದ ೧೬೨ಕ್ಕೆ ಹೆಚ್ಚಿ, ಮೂರನೆಯ ಮುದ್ರಣವು ಹೊಸಗ್ರಂಥವೆನ್ನಬಹುದಾದಷ್ಟು ವ್ಯತ್ಯಾಸ ಹೊಂದಿತು. ಮೊದಲನೆಯ ಮುದ್ರಣದ ಪ್ರತಿಯನ್ನು ಈಗ ಬ್ರಿಟಿಷ್​ ಮ್ಯೂಸಿಯಂನಲ್ಲಿ ಮಾತ್ರ ನೋಡಬಹುದಾಗಿದೆ.</p>
<p>ಲಾರ್ಡ್ ಲಿಟ್ಟನ್ ​(೧೮೦೩-೧೮೭೩) ಬರೆದ <span class="en">Last days of Pompeii</span> (೧೮೩೪) ಎಂಬ ಕಾದಂಬರಿಯಲ್ಲಿ ಬರುವ ನಿಡಿಯಾ ಎಂಬ ಹೂ ಮಾರುವ ಹುಡುಗಿಯು ‘ರಜನಿ’ ಯ ಸೃಷ್ಟಿಯನ್ನು ಸೂಚಿಸಿದಂತೆಯೂ ವಿಲ್ಕಿ ಕಾಲಿನ್ಸ್​ (೧೮೨೪-೧೮೮೯) <span class="en">Woman in White</span> ಎಂಬ ಗ್ರಂಥದ ಕಥನಕ್ರಮವು ಮುಖ್ಯ ಪಾತ್ರಗಳೇ ಕಥೆ ಹೇಳುವ ತಂತ್ರವನ್ನು ಸೂಚಿಸಿದಂತೆಯೂ ಬಂಕಿಮನೇ ‘ವಿಜ್ಞಾಪನ’ ದಲ್ಲಿ ತಿಳಿಸಿದ್ದಾನೆ. ಇದರ ಲಾಭ ನಷ್ಟಗಳನ್ನೂ ಹೀಗೆ ಬರೆದಿದ್ದಾನೆ : “ಈ ಗ್ರಂಥವು ಉದ್ದೇಶಿಸಿರುವ ಮಾನಸಿಕ ಮತ್ತು ನೈತಿಕ ತತ್ವ ಪ್ರತಿಪಾದನೆಯನ್ನು ಅಂಧಯುವತಿಯ ಕಲ್ಪನೆಯು ಹೆಚ್ಚು ಸ್ಪಷ್ಟಪಡಿಸುವುದೆಂದು ಈ ಭಿತ್ತಿಯ ಮೇಲೆ ರಜನಿಯ ಚರಿತ್ರೆಯನ್ನು ಸೃಷ್ಟಿಸಿದೆ.- ಈ ಕ್ರಮದ (ಪಾತ್ರಗಳೇ ಕಥೆ ಹೇಳುವುದರ) ಗುಣವೇನೆಂದರೆ, ಯಾವ ಮಾತು ಯಾರ ಬಾಯಲ್ಲಿ ಬಂದರೆ ಚೆನ್ನಾಗಿ ಹಿಡಿಸುತ್ತದೋ ಅಂಥ ಮಾತನ್ನು ಅವರ ಬಾಯಲ್ಲಿ ಹೇಳಿಸಬಹುದು. ಈ ಕ್ರಮದ ಅನುಸರಣೆಯಿಂದ ಈ ಕಾದಂಬರಿಯಲ್ಲಿ ಯಾವುದಾದರೂ ಅನೈಸರ್ಗಿಕ ಅಥವಾ ಅಪ್ರಾಕೃತವಾದದ್ದೆಂದು ಕಂಡುಬಂದರೆ ಅದಕ್ಕೆ ನಾನು ಜವಾಬುದಾರನಲ್ಲ.” ಹೀಗೆ ಇದರ ಗುಣಾವಗುಣಗಳನ್ನು ಅವನೇ ಕಂಡುಕೊಂಡು ಸೂಕ್ಷ್ಮವಾಗಿ ತಿಳಿಸಿದ್ದರೂ ಕೆಲವು ಬಂಗಾಳಿ ವಿಮರ್ಶಕರು ಅವನ್ನೇ ದೊಡ್ಡದು ಮಾಡಿ ಖಂಡಿಸಿದ್ದಾರೆ. ಅದೇನಾದರೂ ಇರಲಿ, ‘ರಜನಿ’ ಯು ಬಂಗಾಳಿ ಸಾಹಿತ್ಯದಲ್ಲಿ ಮನೋವಿಶ್ಲೇಷಣವನ್ನು ವಿವರವಾಗಿ ಒಳಕೊಂಡ ಮೊಟ್ಟಮೊದಲನೆಯ ಕಾದಂಬರಿ. ಇದರಲ್ಲಿ ನಾಯಕ ನಾಯಿಕೆಯರ ಮನಸ್ಸಿನಲ್ಲಿ ನಡೆಯುವ ಒಳತೋಟಿ ಕ್ರಿಯೆ ಪ್ರತಿಕ್ರಿಯೆಗಳಿಗೂ ಪ್ರಾಧಾನ್ಯ ಕೊಟ್ಟಿದೆ. ಈ ದೃಷ್ಟಿಯಿಂದ ನೋಡಿದರೆ ಪಾತ್ರಗಳೇ ಕಥೆ ಹೇಳುವುದು ಅವರವರ ಮನಸ್ಸನ್ನು ಬಿಚ್ಚಿ ತೋರಿಸುವುದಕ್ಕೆ ಸೌಕರ್ಯವನ್ನು ಕಲ್ಪಿಸುತ್ತದೆ ಎಂದು ಧಾರಾಳವಾಗಿ ಹೇಳಬಹುದು.</p>
<p><span class="en">Last days of Pompeii</span> ಕಾದಂಬರಿಯನ್ನೂ ರಜನಿಯನ್ನೂ ವಿವರವಾಗಿ ಹೋಲಿಸಿ ವಿಮರ್ಶಿಸುವುದು ಪ್ರಕೃತವಲ್ಲ, ಅದರಿಂದ ಪ್ರಯೋಜನವೂ ಇಲ್ಲ. ರಜನಿಯ ಪಾತ್ರವು ನಿಡಿಯಳಿಂದ ಸೂಚಿತವಾಗಿದೆ ಎಂದು ಗ್ರಂಥಕರ್ತನೇ ಸ್ಪಷ್ಟವಾಗಿ ಹೇಳಿರುವುದರಿಂದ ಅದರ ವಿಚಾರವಾಗಿ ಒಂದೆರಡು ಮಾತು ಬರೆಯುವುದು ಅವಶ್ಯಕ.<sup><a epub:type="noteref" href="999-aside.xhtml#id-007-01">*</a></sup> ನಿಡಿಯಾ ರಜನೀ ಇಬ್ಬರೂ ಹುಟ್ಟು ಕುರುಡಿಯರಾದರೂ ನಿಡಿಯಳದು ದಾರುಣವಾದ ಕಥೆ; ಅವಳ ಕಣ್ಣಿನ ದೋಷ ಚಿಕಿತ್ಸೆಗೆ ಮೀರಿದ್ದು; ಅವಳು ಬಾಲ್ಯದಲ್ಲಿಯೇ ಸ್ವಜನದಿಂದ ದೂರಳಾಗಿ, ಗುಲಾಮಳಾಗಿ, ತನ್ನ ಮಧುರವಾದ ಕಂಠದಿಂದಲೂ ವಾದನದಿಂದಲೂ ತನ್ನ ಯಜಮಾನನಿಗೆ ದುಡಿದು ಹಾಕುತ್ತಿದ್ದಳು; ಅವನ ಹೆಂಡತಿಯಿಂದ ಏಟು ತಿನ್ನುತ್ತಿದ್ದಳು. ಗ್ಲಾಕಸಿನಿಂದ ಬಿಡುಗಡೆ ಹೊಂದಿ ಅವನ ಮರುಕ ವಿಶ್ವಾಸಗಳಿಗೆ ಪಾತ್ರಳಾಗಿ, ಅವನನ್ನು ಪ್ರೀತಿಸಿ, ಅವನನ್ನು ಪಡೆಯಲು ಸಾಧ್ಯವಿಲ್ಲದೆ, ಅವನ ಮೆಚ್ಚಿನ ಪ್ರೇಯಸಿಯೊಡನೆ ಅವನು ಸೇರಿದ ಮೇಲೆ, ತಾನು ನಿರಾಶಳಾಗಿ ಸಮುದ್ರದಲ್ಲಿ ಬಿದ್ದು ಪ್ರಾಣ ಕಳೆದುಕೊಳ್ಳುತ್ತಾಳೆ. ಇಂಥ ಆಜನ್ಮ ದುಃಖಿಗಳನ್ನು ಸೃಷ್ಟಿಸುವುದರಲ್ಲಿ ವಿಧಿಯ ಉದ್ದೇಶವೇನೋ! ಅದೊಂದು ಭಯಂಕರ ಸಮಸ್ಯೆ; ವೆಸುವಿಯಸ್​ ಅಗ್ನಿಪರ್ವತ ಹಠಾತ್ತಾಗಿ ರೋಷಗೊಂಡು ಬೆಂಕಿಯನ್ನು ಕಾರಿ ಸಂಪತ್ತಿನಲ್ಲಿ ಮೆರೆಯುತ್ತಿದ್ದ ಪಾಂಪೆ ನಗರವನ್ನು ಹೂಳಿಬಿಟ್ಟ ವೃತ್ತಾಂತದಷ್ಟೇ ಅಭೇದ್ಯ ಸಮಸ್ಯೆ.</p>
<p>ಆದರೆ ರಜನಿಯ ಕಥೆ ಇಷ್ಟು ಘೋರವಲ್ಲ; ಅದು ಅವಳ ಅಂಧತೆಯಿಂದ ಆರಂಭವಾದರೂ, ಅವಳು ಹೂ ಮಾರುವ ಹುಡುಗಿಯಾದರೂ, ಅವಳು ವಾಸಿಸುವುದು ಅವಳ ಚಿಕ್ಕಮ್ಮನೊಡನೆ; ಅವಳು ರಜನಿಯನ್ನು ಸ್ವಂತಮಗಳಿಗಿಂತ ಹೆಚ್ಚಾಗಿ ನೋಡಿಕೊಳ್ಳುತ್ತಾಳೆ; ಅವಳು ಆಸ್ತಿವಂತಳು; ಆದರೆ ಅವಳ ದೃಷ್ಟಿಗೆ ಇರುವಂತೆ ಅವಳ ಆಸ್ತಿಗೂ ಒಂದು ಅಡ್ಡಿ ಇರುತ್ತದೆ; ದೇವರ ದಯದಿಂದ ಅನುಕೂಲ ಕಾಲ ಒದಗಿ ಎರಡೂ ಅವಳಿಗೆ ಲಭಿಸುತ್ತವೆ. ಇಲ್ಲಿ ಅವಳ ಉದ್ಧಾರಕನ ಮೇಲೆ ಅವಳಿಗೆ ಕೃತಜ್ಞತೆ- ಪ್ರೇಮವೇನಿಲ್ಲ; ಪ್ರೇಮವನ್ನು ಅವಳು ಆಗಲೇ ಮತ್ತೊಬ್ಬನಿಗೆ ಕೊಟ್ಟುಬಿಟ್ಟಿದ್ದಳು; ಅವನನ್ನು ಪಡೆದದ್ದು ಅವಳ ಪುಣ್ಯ; ಅಡ್ಡಿಯ ತೆರೆ ಹರಿಯಲು, ಆಸ್ತಿಯೂ ಬಂತು ದೃಷ್ಟಿಯೂ ಬಂತು; ಮುದ್ದಾದ ಗಂಡು ಮಗುವೂ ಆಯಿತು. ಯಾವ ಪುಣ್ಯದಿಂದಲೋ, ಅದೃಷ್ಟ ಸುಮುಖವಾಗಿ ಅವಳ ಕಥೆ ಸಂತೋಷದಲ್ಲಿ ಕೊನೆಗೊಂಡಿತು- ಅಥವಾ ಅವಳ ಜೀವನವು ನಗುವಿನಲ್ಲಿ ಪುನರಾರಂಭವಾಯಿತು.</p>
<p>ಇದು “ರಜನೀ” ಕಾದಂಬರಿಯ ಕಥಾಸಾರಾಂಶ: -</p>
<p>ಭವಾನೀ ನಗರವೆಂಬ ಗ್ರಾಮದಲ್ಲಿ ವಾಂಛಾರಾಮ ಮಿತ್ರನೆಂಬ ಧನಿಕನಿದ್ದನು. ಅವನ ಮಗ ರಾಮಸದಯನು ಅದೇ ಊರಿನಲ್ಲಿದ್ದ ಮನೋಹರದಾಸನೆಂಬ ವಾಂಛಾರಾಮನ ಆಪ್ತ ಸ್ನೇಹಿತನಿಗೆ ಅಪಮಾನ ಮಾಡಲು ಮನೋಹರದಾಸನು ಅಸಮಾಧಾನಪಟ್ಟುಕೊಂಡು ಆ ಊರನ್ನೇ ಬಿಟ್ಟು ಹೊರಟುಹೋದನು. ಅದೇ ಕಾರಣವಾಗಿ ತಂದೆಮಕ್ಕಳಿಗೆ ಮನಸ್ತಾಪವುಂಟಾಗಿ ರಾಮಸದಯನು ಭವಾನೀನಗರವನ್ನು ಬಿಟ್ಟು ಕಲ್ಕತ್ತೆಗೆ ಬಂದು ಅಲ್ಲಿ ವಾಣಿಜ್ಯದಿಂದ ಸಂಪಾದನೆ ಮಾಡಿಕೊಂಡು ಸುಖವಾಗಿದ್ದನು. ತಂದೆಯು ಅವನ ಹಟವನ್ನು ನೋಡಿ, ಒಂದು ಉಯಿಲನ್ನು ಬರೆದು ತನ್ನ ಆಸ್ತಿಯನ್ನೆಲ್ಲಾ ಮನೋಹರದಾಸನಿಗೂ ಅವನ ಉತ್ತರಾಧಿಕಾರಿಗಳಿಗೂ ಬಿಟ್ಟನು. ಅವರಾರೂ ಇಲ್ಲದೆ ಹೋದರೆ ರಾಮಸದಯನ ಮಕ್ಕಳು ಮೊಮ್ಮಕ್ಕಳು ಅದನ್ನು ಅನುಭವಿಸಬಹುದಾಗಿತ್ತೇ ಹೊರತು ರಾಮಸದಯನಿಗೆ ಅದರ ಮೇಲೆ ಯಾವ ಹಕ್ಕೂ ಇರಲಿಲ್ಲ. ಈ ಉಯಿಲಿನಂತೆ ಆಸ್ತಿಯನ್ನು ವ್ಯವಸ್ಥೆ ಮಾಡಲು ಕಲ್ಕತ್ತದ ವಿಷ್ಣುರಾಮ ಸರ್ಕಾರನು ನಿರ್ವಾಹಕನಾಗಿ <span class="en">(Executor)</span> ನೇಮಕವಾದನು. ಹೀಗೆ ಉಯಿಲನ್ನು ಬರೆದಿಟ್ಟು ವಾಂಛಾರಾಮನು ಹಠಾತ್ತಾಗಿ ಕಾಲವಾದನು.</p>
<p>ಅನಂತರ ವಿಷ್ಣುರಾಮನು ಮನೋಹರದಾಸನನ್ನು ಹುಡುಕಿಸಲಾಗಿ ಅವನು ಡಾಕಾದಿಂದ ಕಲ್ಕತ್ತಕ್ಕೆ ದೋಣಿಯಲ್ಲಿ ಬರುತ್ತಿದ್ದಾಗ ದೋಣಿ ಮುಳುಗಿ ಪರಿವಾರಸಹಿತನಾಗಿ ಸತ್ತುಹೋದನೆಂದು ತಿಳಿಯಬಂದಿತು. ಅವನ ವಾರಸುದಾರರು ಯಾರಾದರೂ ಇದ್ದರೋ ಇಲ್ಲವೋ ಗೊತ್ತಾಗಲಿಲ್ಲ. ಆದ್ದರಿಂದ ಅವನು ರಾಮಸದಯನಿಗೆ ಈ ವಿಚಾರವನ್ನು ತಿಳಿಸಿ ಅವನ ಮಕ್ಕಳಿಗೆ ವಾಂಛಾರಾಮನ ಆಸ್ತಿಯನ್ನು ಒಪ್ಪಿಸಿದನು. ಅವರು ಅದನ್ನು ಒಟ್ಟುಕುಟುಂಬದಲ್ಲಿ ಅನುಭವಿಸುತ್ತಿದ್ದರು. ರಾಮಸದಯನಿಗೆ ಮೊದಲನೆಯ ಹೆಂಡತಿಯಿಂದ ಇಬ್ಬರು ಗಂಡುಮಕ್ಕಳಿದ್ದರು. ಅವಳು ರೋಗಿಷ್ಠೆಯಾಗಿದ್ದದ್ದರಿಂದ ಅವನು ಲವಂಗಲತೆಯೆಂಬ ಇನ್ನೊಬ್ಬಳನ್ನು ಮದುವೆಯಾಗಿದ್ದನು. ಕಥೆ ಆರಂಭವಾಗುವಾಗ ಅವನಿಗೆ ೬೩ ವರ್ಷ; ಲವಂಗಲತೆಗೆ ೧೯ ವರ್ಷ; ಅವಳಿಗೆ ಮಕ್ಕಳಿರಲಿಲ್ಲ.</p>
<p>ಮನೋಹರದಾಸನಿಗೆ ಹರೇಕೃಷ್ಣದಾಸನೆಂಬ ತಮ್ಮನಿದ್ದನು. ಅವನಿಗೆ ರಜನಿಯೆಂಬ ಹುಟ್ಟು ಕುರುಡಾದ ಹೆಣ್ಣುಮಗುವಿತ್ತು. ಅದು ಇನ್ನೂ ತುಂಬ ಎಳೆಯದಾಗಿದ್ದಾಗಲೇ ತಾಯಿ ಸತ್ತು ಹೋದಳು. ತಾನೂ ರೋಗಿಷ್ಠನಾದದ್ದರಿಂದ ಹರೇಕೃಷ್ಣನು ಅದನ್ನು ಹೆಂಡತಿಯ ತಂಗಿಗೆ ಸಾಕಿಕೊಳ್ಳುವಂತೆ ಕೊಟ್ಟುಬಿಟ್ಟನು. ಮಗುವಿಗೆ ಆರುತಿಂಗಳಾಗಿದ್ದಾಗ ಅನ್ನಪ್ರಾಶನ ಮಾಡಿಸಿದರು. ಅಂದಿನ ಸಂಜೆ ಆ ಮಗು ಕಳವಾಯಿತು. ಕಳ್ಳನು ಸಿಕ್ಕಿ, ವರ್ಧಮಾನದ ನ್ಯಾಯಾಸ್ಥಾನದಲ್ಲಿ ಆತನ ವಿಚಾರಣೆಯಾಗಿ ಮಗುವಿನ ಸಾಕುತಂದೆಯಾದ ರಾಜಚಂದ್ರನು ಸಾಕ್ಷಿ ಹೇಳುವುದಕ್ಕೆ ಅಲೆದಾಡಿ ತುಂಬ ಶ್ರಮಪಟ್ಟು ಮಗುವನ್ನು ಬಿಡಿಸಿಕೊಂಡು ಬರಬೇಕಾಯಿತು. ವಾಂಛಾರಾಮನ ಆಸ್ತಿಗೆ ರಜನಿಯು ಹಕ್ಕುದಾರಳಾಗಿದ್ದಾಳೆಂಬುದು ಅವನಿಗೆ ತಿಳಿಯದು. ಅವನು ಕಲ್ಕತ್ತದ ಬಾಲಿಗಂಜಿನ ಹತ್ತಿರ ಒಂದು ಹೂದೋಟವನ್ನು ಮಾಡಿಕೊಂಡು ಹೂಕಟ್ಟಿ ಮಾರಿ, ಜೀವಿಸುತ್ತಿದ್ದನು. ರಜನಿಯು ದೊಡ್ಡವಳಾದ ಮೇಲೆ ಹೂಕಟ್ಟಿ ಕೊಡುತ್ತಿದ್ದಳು. ರಾಜಚಂದ್ರನೂ ಅವನ ಹೆಂಡತಿಯೂ ಹೂವನ್ನು ಮಾರಿಕೊಂಡು ಬರುತ್ತಿದ್ದರು. ರಾಮಸದಯನ ಮನೆಯು ಅವರಿಗೆ ಒಂದು ಮುಖ್ಯ ಗಿರಾಕಿಯಾಗಿತ್ತು. ಒಂದುದಿನ ತನ್ನ ಚಿಕ್ಕಮ್ಮನಿಗೆ ಜ್ವರ ಬಂದು ಮಲಗಿಬಿಟ್ಟಿದ್ದರಿಂದ ರಜನಿಯು ಹೂ ತೆಗೆದುಕೊಂಡುಹೋಗಿ ಕೊಡಬೇಕಾಯಿತು. ಕೋಲು ಊರಿಕೊಂಡು ನೆಪ್ಪಿನ ಮೇಲ ಕಲ್ಕತ್ತೆಯಲ್ಲೆಲ್ಲಾ ಓಡಾಡುವುದು ಅವಳಿಗೆ ಅಭ್ಯಾಸವಾಗಿ ಹೋಗಿತ್ತು. ಅವಳು ಲವಂಗಲತೆಯೊಡನೆ ಮಾತನಾಡುತ್ತಿದ್ದಾಗ ರಾಮಸದಯನ ಕಿರಿಯ ಮಗ ಶಚೀಂದ್ರನು ಬಂದು “ಇದು ಯಾರು ಚಿಕ್ಕಮ್ಮ?” ಎಂದು ಕೇಳಿದನು. ಆ ಮಾತಿನ ಮಧುರಸ್ವರವು ರಜನಿಯ ಹೃದಯದಲ್ಲಿ ನಾಟಿತು. ಅವಳು ಕುರುಡಿ ಎಂದು ತಿಳಿದ ಅವನು ಕಣ್ಣನ್ನು ಪರೀಕ್ಷೆ ಮಾಡುವುದಕ್ಕೆಂದು ಅವಳ ಗಲ್ಲವನ್ನು ಹಿಡಿದು ಮುಖವೆತ್ತಿ ನೋಡಿದನು. ಅವನ ಆ ಸ್ಪರ್ಶದಿಂದ ರಜನಿಯ ಮೈಯಲ್ಲಿ ರೋಮಾಂಚವಾಯಿತು. ಅವನ ಸ್ವರವೆಷ್ಟು ಮಧುರವೋ ಸ್ಪರ್ಶವೂ ಅಷ್ಟೇ ಮಧುರ. ಅವನೂ ಅವಳ ಸೌಂದರ್ಯದಲ್ಲಿ ಆಸಕ್ತನಾದನು. ಅವನ ಹೆಂಡತಿ ಸತ್ತು ವರ್ಷವಾಗಿತ್ತು. ಮತ್ತೆ ಮದುವೆ ಮಾಡಿಕೊಂಡಿರಲಿಲ್ಲ.</p>
<p>ಅಲ್ಲಿಂದ ಮುಂದೆ ಆ ಮನೆಗೆ ರಜನಿಯೇ ನಿತ್ಯವೂ ಹೂ ತೆಗೆದುಕೊಂಡು ಹೋಗಿ ಕೊಡುತ್ತಿದ್ದಳು; ಶಚೀಂದ್ರನ ಮಾತು ತನ್ನ ಕಿವಿಗೆ ಬಿದ್ದೀತೇನೋ ಎಂಬ ಚಪಲ! ಅವಳಿಗೆ ಈಗ ಸುಮಾರು ಇಪ್ಪತ್ತು ವರ್ಷ ವಯಸ್ಸು; ಅದು ಬಾಲ್ಯ ವಿವಾಹದ ಕಾಲ; ಆದರೂ ಅವಳು ಕುರುಡಿಯಾಗಿದ್ದದ್ದರಿಂದ ಮದುವೆಯಾಗಿರಲಿಲ್ಲ.</p>
<p>ಶಚೀಂದ್ರನೂ ಲವಂಗಲತೆಯೂ ರಜನಿಯ ಗುಣ ರೂಪ ಯೌವನಗಳನ್ನು ನೋಡಿ ಕನಿಕರಪಟ್ಟು ಅವಳಿಗೆ ಮದುವೆ ಮಾಡಿಸೋಣವೆಂದು ಯೋಚಿಸಿದರು. ಯಾರಾದರೂ ಅವಳನ್ನು ಮದುವೆ ಮಾಡಿಕೊಂಡರೆ, ತಾನು ವರದಕ್ಷಿಣೆ ಕೊಡಿಸುವುದಾಗಿ ಲವಂಗಲತೆ ಹೇಳಿದಳು. ಶಚೀಂದ್ರನು ತಮ್ಮ ಮನೆವಾರ್ತೆಯ ಗುಮಾಸ್ತನಾಗಿದ್ದ ಹರನಾಥಬಸುವಿನೊಡನೆ ಮಾತನಾಡಿ- ಹಣಕೊಟ್ಟು- ಅವನ ಮಗ ಗೋಪಾಲನಿಗೆ ರಜನಿಯನ್ನು ತಂದುಕೊಳ್ಳುವಂತೆ ಒಪ್ಪಿಸಿದನು. ಗೋಪಾಲನಿಗೆ ಆಗ ಮೂವತ್ತು ವರ್ಷ; ಮದುವೆಯಾಗಿತ್ತು; ಆದರೆ ಮಕ್ಕಳಿರಲಿಲ್ಲ. ಸಂತಾನಕ್ಕಾಗಿ ಇನ್ನೊಬ್ಬ ಹೆಂಡತಿಯನ್ನು- ಅವಳು ಕುರುಡಿಯಾದರೂ- ಮದುವೆ ಮಾಡಿಕೊಳ್ಳುವುದಕ್ಕೆ ಅವನ ಆಕ್ಷೇಪಣೆಯಿರಲಿಲ್ಲ. ಅದರಿಂದ ಹಣವೂ ಬರುತ್ತಿತ್ತು. ಆದರೆ ಶಚೀಂದ್ರನ ಧ್ವನಿಯನ್ನು ಕೇಳಿ, ಅವನ ಸ್ಪರ್ಶವನ್ನು ಅನುಭವಿಸಿದಂದಿನಿಂದ ರಜನಿಗೆ ಮತ್ತಾರ ಮೇಲೂ ಮನಸ್ಸು ಹೋಗುತ್ತಿರಲಿಲ್ಲ. ಗೋಪಾಲನೊಡನೆ ಮದುವೆ ಬೇಡವಾಗಿತ್ತು; ಆದರೆ ಅದನ್ನು ತಪ್ಪಿಸಿಕೊಳ್ಳಲು ಮಾರ್ಗವಿಲ್ಲದೆ ಕೊರಗುತ್ತಿದ್ದಳು. ಈ ಸ್ಥಿತಿಯಲ್ಲಿ ಮದುವೆಗೆ ಒಂದೆರಡು ದಿನ ಮುಂಚೆ ಗೋಪಾಲನ ಹೆಂಡತಿಯಾದ ಚಂಪಾ ತನ್ನ ಗಂಡನ ಎರಡನೆಯ ಮದುವೆಯನ್ನು ತಪ್ಪಿಸಲೋಸುಗ ರಜನಿ ಒಬ್ಬಳೇ ಇದ್ದಾಗ ಅವಳ ಮನೆಗೆ ಬಂದು ಅವಳನ್ನು ದೂರಿದಳು, ಬೈದಳು. ರಜನಿಯು ತನಗೂ ಅದು ಇಷ್ಟವಿರಲಿಲ್ಲವೆಂದೂ ಅದು ಹೇಗಾದರೂ ತಪ್ಪಿದರೆ ತನಗೆ ಸಂತೋಷವೆಂದೂ ತಿಳಿಸಿದಳು. ಚಂಪೆಯು ಹಾಗಾದರೆ ಅವಳನ್ನು ತನ್ನ ತಮ್ಮನ ಜೊತೆಮಾಡಿ ತನ್ನ ತವರು ಮನೆಗೆ ಕಳುಹಿಸುವುದಾಗಿಯೂ ಅಲ್ಲಿ ಕೆಲವು ಕಾಲ ತಲೆಮರೆಸಿಕೊಂಡು ಇರಬಹುದಾಗಿಯೂ ತಿಳಿಸಿದಳು. ರಜನಿಯು ಒಪ್ಪಿದಳು.</p>
<p>ಮದುವೆ ನಡೆಯಬೇಕಾಗಿದ್ದ ಹಿಂದಿನ ರಾತ್ರಿ ರಜನಿಯು ಚಂಪೆಯ ತಮ್ಮ ಹೀರಾಲಾಲನ ಜೊತೆಯಲ್ಲಿ ಹೊರಟಳು. ಅವನು ಒಬ್ಬ ಅಪ್ರಯೋಜಕ; ಅವಳನ್ನು ಮದುವೆಮಾಡಿಕೊಂಡರೆ ದುಡ್ಡು ಸಿಕ್ಕುವುದೆಂಬ ಆಸೆಯಿಂದ ದಾರಿಯಲ್ಲಿ ಅವಳೊಡನೆ ಮದುವೆಯ ಪ್ರಸ್ತಾಪ ಮಾಡಿದನು. ಅವಳು ಒಪ್ಪಲಿಲ್ಲ. ಆದ್ದರಿಂದ ಅವಳನ್ನು ದೋಣಿಯಲ್ಲಿ ಕರೆದುಕೊಂಡು ಹೋಗಿ ಗಂಗೆಯ ಒಂದು ನಡುಗಡ್ಡೆಯ ಮೇಲೆ ಇಳಿಸಿ ತನ್ನ ದಾರಿಹಿಡಿದು ಹೊರಟುಹೋದನು. ಅವಳು ನಿರಾಶಳಾಗಿ ಗಂಗೆಯಲ್ಲಿ ಮುಳುಗಿ ಪ್ರಾಣಕಳೆದುಕೊಳ್ಳುತ್ತಿರುವಾಗ ಅಲ್ಲಿ ಹೋಗುತ್ತಿದ್ದ ಒಂದು ದೋಣಿಯ ಜನರು ಅವಳನ್ನು ಎತ್ತಿ ಕೂರಿಸಿಕೊಂಡರು. ಆ ಪ್ರಯಾಣಿಕರಲ್ಲಿ ಒಬ್ಬನು ತಾನು ಅವಳನ್ನು ಕರೆದುಕೊಂಡು ಹೋಗಿ ಕಲ್ಕತ್ತೆಯಲ್ಲಿ ಬಿಡುವುದಾಗಿ ಹೇಳಿ, ಮುಂದಿನ ಗ್ರಾಮದಲ್ಲಿ ಇಳಿದು, ಅವಳನ್ನು ವಶಪಡಿಸಿಕೊಳ್ಳಲು ಯತ್ನಿಸಿದನು. ಅವಳು ಕಿರಿಚಿಕೊಳ್ಳಲು ಅದನ್ನು ಕೇಳಿ ಅಲ್ಲಿ ಹೋಗುತ್ತಿದ್ದ ಅಮರನಾಥನೆಂಬವನು ಅವಳನ್ನು ಬಿಡಿಸಿ ಕರೆದುಕೊಂಡು ಹೋದನು.</p>
<p>ಅಮರನಾಥನು ಶಾಂತಿಪುರದವನು; ಅದರ ಹತ್ತಿರವೇ ಲವಂಗಲತೆಯ ತೌರೂರಾದ ಕಾಲಿಕಾಪುರ ಮತ್ತು ರಾಮಸದಯನ ಊರಾದ ಭವಾನೀನಗರ. ಅವನಿಗೆ ಲವಂಗಲತೆಯನ್ನು ಕೊಟ್ಟು ಮದುವೆಯಾಗಲು ನಿಶ್ಚಿತವಾಗಿದ್ದು ಅದು ತಪ್ಪಿಹೋಯಿತು. ಅವಳನ್ನು ರಾಮಸದಯನು ಮದುವೆಯಾದನು. ಅಮರನಾಥನು ಮದುವೆ ಇಲ್ಲದೆ, ನೆಲೆಯಾಗಿ ನಿಲ್ಲದೆ, ಊರುಬಿಟ್ಟು ಅಲೆಯುತ್ತಿದ್ದನು. ಕಾಶಿಯಲ್ಲಿದ್ದಾಗ ಗೋವಿಂದಕಾಂತನೆಂಬವನಿಂದ ರಜನಿಯ ಪೂರ್ವವೃತ್ತಾಂತ ತಿಳಿಯಿತು. ಅವನು ಹರೇಕೃಷ್ಣನ ಸ್ನೇಹಿತ. ಅಮರನಾಥನು ಹೀಗೆ ಊರೂರು ಅಲೆಯುತ್ತಿದ್ದಾಗಲೇ ರಜನಿ ಅಕಸ್ಮಾತ್ತಾಗಿ ದೊರೆತದ್ದು. ಅವಳನ್ನು ಅವನು ಕಲ್ಕತ್ತೆಗೆ ಕರೆತಂದು ರಾಜಚಂದ್ರನಿಗೆ ಒಪ್ಪಿಸಿದನು. ರಜನಿಯಿಂದಲೂ ರಾಜಚಂದ್ರನಿಂದಲೂ ಅವನಿಗೆ ರಜನಿಯ ವಿಚಾರ ಮತ್ತಷ್ಟು ತಿಳಿಯಿತು.</p>
<p>ಸ್ವಲ್ಪದಿನದ ಮೇಲೆ ಹೀರಾಲಾಲನು ಊರಿಗೆ ಬಂದನು; ರಜನಿಯೂ ಬಂದಳೆಂದು ಶಚೀಂದ್ರನಿಗೆ ಗೊತ್ತಾಯಿತು. ಆದರೆ ಮದುವೆ ಗೊತ್ತಾಗಿದ್ದ ಹಿಂದಿನ ರಾತ್ರಿ ಅವಳು ಏಕೆ ಮನೆಬಿಟ್ಟಳು, ಎಲ್ಲಿಗೆ ಹೋಗಿದ್ದಳು, ಹೇಗೆ ಬಂದಳು, ಒಂದೂ ಅವನಿಗೆ ತಿಳಿಯಲಿಲ್ಲ. ರಾಜಚಂದ್ರ, ಅವನ ಹೆಂಡತಿ, ರಜನಿ ಎಲ್ಲರೂ ರಾಮಸದಯನ ಮನೆಗೆ ಬರುವುದು ನಿಂತು ಹೋಯಿತು. ಅವರು ಆ ಊರನ್ನೇ ಬಿಟ್ಟು ಎಲ್ಲಿಗೋ ಹೋದರೆಂದು ತಿಳಿಯಿತು.</p>
<p>ಇದಾದ ಸುಮಾರು ಒಂದು ತಿಂಗಳ ಹೊತ್ತಿಗೆ ಅಮರನಾಥನು ರಜನಿಯ ಪೂರ್ವೋತ್ತರಗಳನ್ನೆಲ್ಲಾ ಕೂಲಂಕಷವಾಗಿ ವಿಚಾರಮಾಡಿ ತಿಳಿದುಕೋಂಡು ಶಚೀಂದ್ರನ ಹತ್ತಿರ ಬಂದು ಆ ಮಾತು ಈ ಮಾತು ಆಡುತ್ತ, ಅವರ ಆಸ್ತಿಯು ರಜನಿಯದೆಂದು ತಿಳಿಸಿದನು. ಅವನು ಅದನ್ನು ನಂಬಲಿಲ್ಲ. “ಹಾಗಾದರೆ ಅದನ್ನು ವಕೀಲನಿಂದ ತಿಳಿಯುವಿರಿ” ಎಂದು ಹೇಳಿ ಹೋಗಿ ಅಮರನಾಥನು ವಿಷ್ಣುರಾಮದಾಸನಿಗೆ ಈ ವೃತ್ತಾಂತವನ್ನು ತಿಳಿಸಿದನು. ವಿಷ್ಣುರಾಮದಾಸನೂ ಅದೇ ಅರ್ಥಕ್ಕೆ ಕಾಗದ ಬರೆಯಲು ಶಚೀಂದ್ರನು ಅವನ ಹತ್ತಿರಕ್ಕೆ ಹೋಗಿ ವಿಷಯಗಳನ್ನೆಲ್ಲಾ ಮುಖತಃ ತಿಳಿದುಕೊಂಡನು. ರಜನಿಯ ಕಳವಿನ ಸಂಬಂಧದಲ್ಲಿ ವಿಚಾರಣೆ ನಡೆದಾಗ ಹರೇಕೃಷ್ಣನೂ ರಾಜಚಂದ್ರನೂ ಕೊಟ್ಟಿದ್ದ ಹೇಳಿಕೆಗಳಿಂದ ರಜನಿಯ ಹಕ್ಕುದಾರಿಯು ಸ್ಪಷ್ಟವಾಗುತ್ತಿತ್ತು. ಅವು ಕೋರ್ಟಿನಿಂದ ಪಡೆದ ನಕಲುಗಳು. ಶಚೀಂದ್ರನು ಕೋರ್ಟಿಗೆ ಹೋಗಿ ಅಸಲುಗಳನ್ನು ನೋಡಿ ಒಪ್ಪಿ ಆಸ್ತಿಯನ್ನು ರಜನಿಗೆ ಬಿಟ್ಟುಕೊಡಲು ಸಿದ್ಧನಾದನು. ಆದರೆ ಅದನ್ನು ವಹಿಸಿಕೊಳ್ಳಲು ಯಾರೂ ಬರಲಿಲ್ಲ.</p>
<p>ಒಂದು ದಿನ ರಾಜಚಂದ್ರನು ಬಂದು ತಾನು ಸಿಮ್ಲಾದಲ್ಲಿ ಒಂದು ಮನೆ ತೆಗೆದುಕೊಂಡು ಅಲ್ಲಿ ವಾಸವಾಗಿರುವುದಾಗಿಯೂ ಅಮರನಾಥನು ಅದಕ್ಕೆ ಬೇಕಾದ ಹಣವನ್ನು ಒದಗಿಸಿರುವುದಾಗಿಯೂ, ರಾಮಸದಯನು ಹೇಳಿಕಳುಹಿಸಿದ್ದರಿಂದ ಬಂದದ್ದಾಗಿಯೂ ತಿಳಿಸಿದನು. ಶಚೀಂದ್ರನು ರಜನಿಯನ್ನು ಮದುವೆ ಮಾಡಿಕೊಂಡರೆ ಈಗ ತಾವು ಅನುಭವಿಸುತ್ತಿದ್ದ ರಜನಿಯ ಆಸ್ತಿಯು ತಮಗೇ ಉಳಿಯುವುದೆಂಬುದು ರಾಮಸದಯನ ಆಶೆ. ಅದನ್ನು ಅವನು ಮಗನಿಗೆ ಹೇಳಿದನು. ಅವನಿಗೆ ಅದನ್ನು ಕೇಳಿ ತುಂಬ ಕೋಪ ಬಂತು; ಆ ಮದುವೆಗೆ ಒಪ್ಪದೆ ತಾಯಿಯ ಹತ್ತಿರ ಹೇಳಿಕೊಂಡನು; ಅವಳು ಅತ್ತು ಕರೆದು ಆತನನ್ನು ಒಪ್ಪಿಸಲು ಪ್ರಯತ್ನಪಟ್ಟಳು; ಅನಂತರ ಅವನು ಚಿಕ್ಕಮ್ಮನಾದ ಲವಂಗಲತೆಯ ಮರೆಹೊಕ್ಕನು. ಅವಳೊಡನೆ ಮಾಡಿದ ಚರ್ಚೆಯೂ ಪ್ರಯೋಜನಕ್ಕೆ ಬರಲಿಲ್ಲ. “ನಾನು ಈ ಮದುವೆ ಮಾಡಿಸಿಯೇ ತೀರುತ್ತೇನೆಂದು” ಅವಳು ಪ್ರತಿಜ್ಞೆ ಮಾಡಿದಳು.</p>
<p>ಅವರ ಮನೆಗೆ ಒಬ್ಬ ಸಂನ್ಯಾಸಿ ಬರುತ್ತಿದ್ದನು. ಅವನು ಮಂತ್ರ ತಂತ್ರ ಯೋಗ ವೈದ್ಯ ಸಾಮುದ್ರಿಕ ಪ್ರಶ್ನಶಾಸ್ತ್ರ ಮುಂತಾದವುಗಳನ್ನು ಬಲ್ಲವನಾಗಿದ್ದನು. ಶಚೀಂದ್ರನಿಗೆ ಅವನಲ್ಲಿ ಗೌರವವಿತ್ತು. ರಾಮಸದಯನೂ ಲವಂಗಲತೆಯೂ ಅವನನ್ನು ಹಿಡಿದು ರಜನಿಯೊಡನೆ ಮದುವೆಗೆ ಶಚೀಂದ್ರನನ್ನು ಹೇಗಾದರೂ ಒಪ್ಪಿಸಬೇಕೆಂದು ಕೇಳಿಕೊಂಡರು. ಶಚೀಂದ್ರನು ಒಪ್ಪಲಿಲ್ಲ; ಸಂನ್ಯಾಸಿಯು ‘ಇಂದಿನ ರಾತ್ರಿ ನೀನು ಕನಸಿನಲ್ಲಿ ನಿನ್ನನ್ನು ತುಂಬ ಪ್ರೀತಿಸುವ ಹೆಂಗಸನ್ನು ನೋಡುವೆ; ಅವಳನ್ನು ನೀನು ಮದುವೆ ಮಾಡಿಕೊಳ್ಳಬಹುದಲ್ಲ!’ ಎಂದು ಒಪ್ಪಿಸಿ, ಅವನು ನಿದ್ರೆ ಹೋಗುವುದಕ್ಕಿಂತ ಮುಂಚೆ ಏನೇನೋ ಮಂತ್ರ ತಂತ್ರಗಳನ್ನು ಮಾಡಿದನು. ರಾತ್ರಿ ಸ್ವಪ್ನದಲಿ ಶಚೀಂದ್ರನು ಗಂಗಾತೀರದಲ್ಲಿ ಸಂಚರಿಸುತ್ತಿದ್ದ ರಜನಿಯನ್ನು ಕಂಡನು.</p>
<p>ರಾಜಚಂದ್ರನಿಗೂ ಅವನ ಹೆಂಡತಿಗೂ ಈ ಮದುವೆಗೆ ಆಕ್ಷೇಪಣೆ ಇರಲಿಲ್ಲ; ಏಕೆಂದರೆ ರಾಮಸದಯನು ರಾಜಚಂದ್ರನಿಗೆ ತಕ್ಕ ಪ್ರತಿಫಲ ಕೊಡುವವನಾಗಿದ್ದನು. ಇದ್ದ ದೊಡ್ಡ ಅಡ್ಡಿ ಎಂದರೆ ಅಮರನಾಥನದು; ಅವನಿಗೆ ರಜನಿಯನ್ನು ತಾನೇ ಮದುವೆ ಮಾಡಿಕೊಳ್ಳಬೇಕೆಂದು ಇಷ್ಟ; ಅವಳ ಹಣಕ್ಕಾಗಿಯಲ್ಲ; ಅವಳ ರೂಪಗುಣಗಳಿಗಾಗಿ. ರಜನಿಗೂ ಅಮರನಾಥನೊಡನೆ ಮದುವೆಯಾಗವುದು ಇಷ್ಟವೆಂದು ರಾಜಚಂದ್ರನ ಹೆಂಡತಿ ಲವಂಗಲತೆಗೆ ಹೇಳಿದಳು. ಲವಂಗಲತೆಯು ಒಂದುದಿನ ರಜನಿಯ ಮನೆಗೆ ಹೋಗಿ ಅವಳಲ್ಲಿ ಶಚೀಂದ್ರನೊಡನೆ ಮದುವೆಯ ಪ್ರಸ್ತಾಪ ಮಾಡಲು ರಜನಿಯು ಶಚೀಂದ್ರನನ್ನು ತನ್ನ ಪ್ರಾಣಕ್ಕಿಂತಲೂ ಹೆಚ್ಚಾಗಿ ಪ್ರೀತಿಸುತ್ತಿದ್ದಳೆಂದೂ ಆದರೆ ಪುಂಡನಿಂದ ತನ್ನ ಪ್ರಾಣಮಾನಗಳನ್ನು ಉಳಿಸಿ ತನ್ನ ಆಸ್ತಿಯನ್ನು ಸಂಪಾದಿಸಿಕೊಟ್ಟ ಅಮರನಾಥನ ಇಚ್ಛೆಯಂತೆ ನಡೆಯುವುದು ತನ್ನ ಧರ್ಮವೆಂದೂ ಹೇಳಿದಳು. ತನ್ನ ಆಸ್ತಿಯನ್ನು ಬೇಕಾದರೆ ಲವಂಗಲತೆಗೆ ದಾನ ಮಾಡುವುದಾಗಿ ಹೇಳಿದಳು. ಲವಂಗಲತೆಗೆ ಬರಿಯ ಆಸ್ತಿದಾನ ಇಷ್ಟವಿಲ್ಲ. ರಜನಿಯು ಶಚೀಂದ್ರನನ್ನು ಮದುವೆಯಾದರೆ ಆಸ್ತಿ ತಾನಾಗಿ ಬರುತ್ತದೆ ಎಂಬುದು ಅವಳ ಯೋಚನೆ. ಆದರೆ ರಜನಿಗೆ ಧರ್ಮಸಂಕಟ. ಶಚೀಂದ್ರನ ಮೇಲೆ ಪ್ರೇಮ; ಅಮರನಾಥನಲ್ಲಿ ಕೃತಜ್ಞತೆ.</p>
<p>ಲವಂಗಲತೆಯು ಅಮರನಾಥನ ಅಭಿಪ್ರಾಯವನ್ನು ಕೇಳಿದಳು; ಆಸ್ತಿ ಬರಲಿ ಬರದಿರಲಿ ರಜನಿಯನ್ನು ತಾನು ಮದುವೆಮಾಡಿಕೊಳ್ಳುವುದೇ ಸಿದ್ಧವೆಂದು ಅವನು ಹೇಳಿದನು. ಆಗ ಲವಂಗಲತೆಯು ಅವನನ್ನು ಹೆದರಿಸಲು ನೋಡಿದಳು- ಕೆಲವು ವರ್ಷಗಳ ಕೆಳಗೆ ಅವನು ಲವಂಗಲತೆಯ ಕೋಣೆಗೆ ಕಳ್ಳತನದಿಂದ ನುಗ್ಗಿ ಬಂದಾಗ ಅವನನ್ನು ಹಿಡಿಯಿಸಿ ಅವನ ಬೆನ್ನಮೇಲೆ ‘ಕಳ್ಳ’ ಎಂದು ಬರೆ ಹಾಕಿದ್ದದ್ದನ್ನು ಜ್ಞಾಪಿಸಿ, ಅದನ್ನು ರಜನಿಗೆ ಹೇಳುವುದಾಗಿಯೂ ಅದರ ಗುರುತು ಅವನ ಬೆನ್ನಮೇಲೆ ಇನ್ನೂ ಇರುವುದಾಗಿ ಹೇಳುವಳೆಂದೂ ತಿಳಿಸಿದಳು. ಅವನು ಅದಕ್ಕೆ ಜಗ್ಗಲಿಲ್ಲ. ‘ನಾನೇ ರಜನಿಗೆ ಆ ವೃತ್ತಾಂತವನ್ನು ಹೇಳುತ್ತೇನೆ; ಅದನ್ನು ತಿಳಿದು ತಿಳಿದೂ ಅವಳು ಮದುವೆ ಮಾಡಿಕೊಂಡರೆ ಮಾಡಿಕೊಳ್ಳಲಿ, ಇಲ್ಲದಿದ್ದರೆ ಬೇಡ!’ ಎಂದನು. ಸಂದರ್ಭವೊದಗಿದಾಗ ಅದನ್ನು ಅವಳಿಗೆ ಸ್ಪಷ್ಟವಾಗಿ ಹೇಳಿಯೂ ಹೇಳಿದನು. ಅವಳು ಅಳುತ್ತ “ನೀವು ಯಾವಾಗಲೂ ಕಳ್ಳತನ ಮಾಡುತ್ತಿರಿ, ಸಾವಿರ ಬ್ರಹ್ಮಹತ್ಯ ಗೋಹತ್ಯ ಸ್ತ್ರೀಹತ್ಯಗಳನ್ನು ಮಾಡಿರಿ; ಏನೇ ಆದರೂ ನೀವು ನನ್ನ ಪಾಲಿಗೆ ದೇವರು!... ಆದರೆ ನಾನು ನಿಮಗೆ ಯೋಗ್ಯಳಲ್ಲ… ಏಕೆಂದರೆ ನನ್ನ ಈ ಪಾಪಿ ಮನಸ್ಸು ಮತ್ತೊಬ್ಬರಲ್ಲಿ ಆಸಕ್ತವಾಗಿದೆ” ಎಂದಳು. ಆ ಮತ್ತೊಬ್ಬನು ಶಚೀಂದ್ರನೆಂಬುದು ಲವಂಗಲತೆಯಿಂದ ಗೊತ್ತಾಯಿತು.</p>
<p>ಇತ್ತ ಶಚೀಂದ್ರನು ಮನಸ್ಸಿನ ಸ್ವಸ್ಥತೆ ಕೆಟ್ಟು ಹಾಸಿಗೆ ಹಿಡಿದನು. ಆಸ್ತಿ ಹೋಯಿತೆಂಬ ಕಳವಳದಿಂದಲೂ, ಸಂನ್ಯಾಸಿಯ ಮಂತ್ರ ತಂತ್ರಗಳ ಪ್ರಭಾವದಿಂದಲೂ ಮನಸ್ಸು ಕಲಕಿ ಅವನು ಪುಸ್ತಕವನ್ನು ಓದುವುದಕ್ಕೆ ಹಿಡಿದನು. ಅದರಿಂದ ಉಪಯೋಗವಾಗಲಿಲ್ಲ; ಬುದ್ಧಿ ಭ್ರಮಣೆಯಾಗಿ ಸದಾ ಅವನು ರಜನಿಯು ಗಂಗಾನದಿಯಲ್ಲಿ ಮುಳುಗಲು ಹೋಗುತ್ತಿರುವ ದೃಶ್ಯವನ್ನು ನೋಡುವನು. “ಮೆಲ್ಲಗೆ! ಮೆಲ್ಲಗೆ! ರಜನೀ!!” ಎಂದು ಕೂಗಿಕೊಳ್ಳುತ್ತಿರುವನು. ಯಾವ ವೈದ್ಯರೂ ಅದಕ್ಕೆ ಏನೂ ಚಿಕಿತ್ಸೆ ಮಾಡಲಾರದೆ ಹೋದರು. ಅವನ ತಾಯಿತಂದೆಗಳು ಅವನಿಗೆ ಗಮನಕೊಡಲಿಲ್ಲ. ಲವಂಗಲತೆಯೇ ಆಸಕ್ತಿವಹಿಸಿ ಒಂದುದಿನ ಅವನ ಹತ್ತಿರ ರಜನಿಯ ಮಾತೆತ್ತಿದಳು; ಅವನಿಗೆ ಆ ಮಾತಿನಲ್ಲಿ ಆಸಕ್ತಿ ಇರುವಂತೆ ತೋರಿತು; ಇದು ಸಂನ್ಯಾಸಿಯ ಪ್ರಭಾವವೇ ಇರಬೇಕೆಂದು ಅವಳು ಅವನ ಮರೆಹೊಕ್ಕಳು. ಅವನು ಶಚೀಂದ್ರನ ಮನಸ್ಸಿಗೆ ಚಿಕಿತ್ಸೆ ಮಾಡಬೇಕೆಂದೂ ಅದಕ್ಕೆ ರಜನಿ ಅಲ್ಲಿ ಬಂದು ಇರಬೇಕೆಂದೂ ತಿಳಿಸಿದನು; ಲವಂಗಲತೆಯು ರಜನಿಯನ್ನು ಕರಸಿದಳು.</p>
<p>ಶಚೀಂದ್ರನಿಗೆ ಮೈಯಲ್ಲಿ ಸ್ವಸ್ಥವಿರಲಿಲ್ಲವೆಂದು ತಿಳಿದು ಅಮರನಾಥನು ವಿಚಾರಿಸುವುದಕ್ಕೆ ಬಂದನು; ಲವಂಗಲತೆಯು ಎಲ್ಲವನ್ನೂ ಹೇಳಿಕೊಂಡು ಅತ್ತಳು. ಶಚೀಂದ್ರನೊಡನೆ ಮಾತನಾಡಿದಾಗ ರಜನಿಯ ಮೇಲೆ ಮನಸ್ಸಿತ್ತೆಂದು ಅವನಿಗೂ ಗೊತ್ತಾಯಿತು. “ರಜನಿಯನ್ನು ನಾನೇ ಮದುವೆಮಾಡಿಕೊಳ್ಳಬೇಕೆಂದಿದ್ದದ್ದರಿಂದ ರಜನಿ ಲವಂಗಲತೆ ಶಚೀಂದ್ರ ಎಲ್ಲರೂ ದುಃಖಪಡುವಂತಾಗಿದೆ. ನಾನೇಕೆ ಈ ಮದುವೆಗೆ ಆಸೆಪಡಲಿ!” ಎಂದು ಅವನು ತ್ಯಾಗಕ್ಕೆ ಸಿದ್ಧನಾಗಿ ಅದನ್ನು ಲವಂಗಲತೆಗೆ ತಿಳಿಸಿದನು. ಅಷ್ಟೇ ಅಲ್ಲ; ತನ್ನ ಸ್ವಂತ ಆಸ್ತಿಯನ್ನೆಲ್ಲಾ ಮುಂದೆ ರಜನಿಯ ಗಂಡನಾಗುವವನಿಗೆ ಧಾರೆಯೆರೆದು ದಾನಪತ್ರ ಬರೆದು ಅದನ್ನು ಲವಂಗಲತೆಯ ಕೈಗೆ ಕೊಟ್ಟು ಕಾಶ್ಮೀರಕ್ಕೆ ಯಾತ್ರೆ ಮಾಡಲು ಹೊರಟುಹೋದನು.</p>
<p class="text-center"><strong>ಅನುಬಂಧ</strong></p>
<p>ಇದಾದ ಎರಡು ವರ್ಷದ ಮೇಲೆ ಅವನು ಅಲ್ಲಿ ಇಲ್ಲಿ ಸಂಚಾರಮಾಡುತ್ತ ಭವಾನೀನಗರಕ್ಕೆ ಬಂದನು. ಅಲ್ಲಿ ಯಾರೋ ಮಿತ್ರ ಕುಟುಂಬದವರಿದ್ದಾರೆಂದು ಕೇಳಿ ಕುತೂಹಲದಿಂದ ನೋಡುವುದಕ್ಕೆ ಹೋದನು. ಬಾಗಿಲಲ್ಲಿ ಶಚೀಂದ್ರನು ನಿಂತಿದ್ದನು. ಅವನು ಅಮರನಾಥನನ್ನು ಗುರುತಿಸಿ ಆದರದಿಂದ ಬರಮಾಡಿಕೊಂಡನು. ಅವನು ರಜನಿಯನ್ನು ಮದುವೆ ಮಾಡಿಕೊಂಡು ಈಗ ತಮ್ಮ ಪೂರ್ವಿಕರ ಊರಿನಲ್ಲಿ ವಾಸಿಸುತ್ತಿದ್ದನು. (ಅವನ ತಂದೆ, ಅಣ್ಣ, ಕಲ್ಕತ್ತದಲ್ಲೇ ಇದ್ದರು.) ಸಂನ್ಯಾಸಿಯ ಚಿಕಿತ್ಸೆಯಿಂದ ರಜನಿಗೆ ಕಣ್ಣು ಬಂದಿತ್ತು. ಅವಳಿಗೆ ಒಂದು ವರ್ಷದ ಮುದ್ದಾದ ಒಂದು ಗಂಡುಮಗುವಿತ್ತು. ಅದಕ್ಕೆ ಶಚೀಂದ್ರನು “ಅಮರಪ್ರಸಾದ” ನೆಂದು ಹೆಸರಿಟ್ಟಿದ್ದನು. ಇದನ್ನೆಲ್ಲಾ ನೋಡಿ ಕೇಳಿ ಅಮರನಾಥನು ಹೆಚ್ಚು ಹೊತ್ತು ನಿಲ್ಲಲಾರದೆ ಅಲ್ಲಿಂದ ಹೊರಟು ಹೋದನು.</p>
<p>‘ರಜನಿ’ ಯಲ್ಲಿ ಈಗ ಐದು ಖಂಡಗಳೂ ಅವುಗಳಲ್ಲಿ (೮+೭+೬+೭+೪)೩೨ ಪರಿಚ್ಛೇದಗಳೂ ಇವೆ. ಇವುಗಳಲ್ಲಿ ಮೊದಲನೆಯ ಖಂಡವು ಪೂರ್ತಿಯಾಗಿ ರಜನಿಯ ಹೇಳಿಕೆ; ಎರಡನೆಯದು ಪೂರ್ತಿಯಾಗಿ ಅಮರನಾಥನದು; ಮೂರನೆಯದು ಪೂರ್ತಿಯಾಗಿ ಶಚೀಂದ್ರನದು. ನಾಲ್ಕನೆಯ ಖಂಡವನ್ನು ಲವಂಗಲತೆ (೪), ಅಮರನಾ (೧) ಶಚೀಂದ್ರರು(೨) ಹಂಚಿಕೊಂಡಿದ್ದಾರೆ. ಐದನೆಯದು ಪೂರ್ತಿಯಾಗಿ ಅಮರನಾಥನದು.</p>
<p>ಈ ನಾಲ್ವರೇ ಮುಖ್ಯಪಾತ್ರಗಳು; ಮಿಕ್ಕವರು ಗೌಣ ಅಥವಾ ಬರಿಯ ಹೆಸರುಗಳು; ಸಂನ್ಯಾಸಿಯು ಲವಂಗಲತೆಯ ಮತ್ತೊಂದು ಕೈ ಅಥವಾ ಸೊಟಕ. ರಾಮಸದಯನೂ ಭುವನೇಶ್ವರಿಯೂ ಅವರ ಹಿರಿಯ ಮಗನೂ ತೆರೆಯ ಹಿಂದಿರುತ್ತಾರೆ. ರಾಜಚಂದ್ರ, ಅವನ ಹೆಂಡತಿ (ಅವಳ ಹೆಸರು ತಿಳಿಯದು), ಗೋಪಾಲ, ಚಂಪಾ, ಹೀರಾಲಾಲ ಇವರು ರಜನಿಯ ಹಿನ್ನೆಲೆ. ಆದರೆ ಈ ಅಕ್ಕ ತಮ್ಮಂದಿರು ಸ್ವಲ್ಪಹೊತ್ತು ಕಾಣಿಸಿಕೊಂಡರೂ, ಬಂಕಿಮನ ಮಿಕ್ಕ ಸಣ್ಣ ಪಾತ್ರಗಳಂತೆ ಅವರ ಚಿತ್ರ ಸ್ಪಷ್ಟವಾಗಿರುತ್ತದೆ.</p>
<p>ಈ ಕಾದಂಬರಿಯು ಆರಂಭವಾಗುವುದು ರಜನಿಯ ಅಂಧಕಾರ ಜೀವನದಿಂದ, ಮುಗಿಯುವುದು ಅವಳ ಶುಭೋದಯದಿಂದ, ಸುಖದ ಬೆಳಕಿನಿಂದ. ಅದು ಮುಖ್ಯವಾಗಿ ಅವಳ ಕಥೆ. ಶಚೀಂದ್ರನು ಅವಳ ಕೈ ಹಿಡಿದು ಸುಖಿ, ಸಂಸಾರಿ, ಪುತ್ರವಂತ, ಪುಣ್ಯವಂತ, ಭಾಗ್ಯವಂತ. ಲವಂಗಲತೆಯೂ ಅಮರನಾಥನೂ ಅವರಷ್ಟು ಪುಣ್ಯವಂತರಲ್ಲ. ಅವರ ಜೀವನ ಬೆಳಕಿನಿಂದ ಆರಂಭವಾಗಿ ಕತ್ತಲಲ್ಲಿ ಮುಗಿಯುತ್ತದೆ. ಅವರ ಪಾಲಿಗೆ ಮತ್ತೆ ಬೆಳಗಾಯಿತೋ ಇಲ್ಲವೋ! ಅವರ ಜೀವನವನ್ನು ಹೋಲಿಸಿದಾಗ ರಜನಿಯ ಅದೃಷ್ಟ ಜೀವನ ಹೆಚ್ಚು ಪ್ರಕಾಶವಾಗಿ ಕಾಣುತ್ತದೆ. ಕಥೆಯ ಮೊದಲಲ್ಲಿ ಅವಳು ‘ರಜನಿ’, ಕೊನೆಯಲ್ಲಿ ‘ಉಷಾ’.</p>
<p>ಕಥೆ ಆರಂಭವಾಗುವಾಗ ರಜನಿ (=ರಾತ್ರಿ) ಸುಮಾರು ಇಪ್ಪತ್ತು ವರ್ಷದ ಯುವತಿ; ರೂಪವತಿ; ಗುಣವತಿ; ಕಣ್ಣಿಲ್ಲದಿದ್ದರೂ, ಕಿವಿ ಕೈಗಳಿಂದಲೇ ಇತರರಂತೆ ಕಷ್ಟಸುಖಗಳನ್ನು ಅನುಭವಿಸಬಲ್ಲವಳು; ಅವಳ ಸೌಭಾಗ್ಯ ಅವಳನ್ನು ರಾಮಸದಯನ ಸಂಸಾರಕ್ಕೆ ಪರಿಚಯಮಾಡಿಕೊಟ್ಟಿತು; ಅವಳಿಗೆ ಆಮೇಲೆ ಕಣ್ಣು ಬಂದದ್ದು ಆ ಸಂಸಾರದ ಸ್ನೇಹಿತನಾದ ಸಂನ್ಯಾಸಿಯಿಂದಲೇ; ಶಚೀಂದ್ರನು ಅವಳಿಗೆ ಮದುವೆಮಾಡಬೇಕೆಂದು ನಡೆಸಿದ ಪ್ರಯತ್ನ ವಿಷಮಿಸಿತಾದರೂ, ಆ ಕಷ್ಟ ಪರಂಪರೆಯೇ ಅವಳಿಗೆ ಅಮರನಾಥನನ್ನು ಪರಿಚಯ ಮಾಡಿಸಿ ಅವನ ಮೂಲಕ ಆಸ್ತಿಯನ್ನು ಸಂಪಾದಿಸಿಕೊಟ್ಟಿತು; ಹುಟ್ಟಿನಿಂದ ಸಾವಿನವರೆಗೆ ಬಿಡುವಿಲ್ಲದ ಕಷ್ಟವನ್ನು ಅನುಭವಿಸುವುದು ಹೇಗೆ ಬಿಡಿಸಲಾರದ ಸಮಸ್ಯೆಯೋ ಹಾಗೆಯೇ ಘೋರಾಂಧಕಾರದಲ್ಲಿ ನಿರಾಶಳಾಗಿ ನಡೆಯುತ್ತಿದ್ದ ಅಸಹಾಯ ಹುಡುಗಿಯೊಬ್ಬಳು ಅನಿರೀಕ್ಷಿತವಾಗಿ ಅಭ್ಯುದಯ ಪರಂಪರೆಯನ್ನು ಪಡೆಯುವುದೂ ಗಹನವಾದ ಸಮಸ್ಯೆಯೇ! ಇಲ್ಲಿ ಗ್ರಂಥಕರ್ತನು, ಪುಣ್ಯಪಾಪಗಳ ತೊಡಕುಗಳನ್ನಾಗಲಿ ಕರ್ಮವಿಪಾಕ, ದೇವತಾಪ್ರಸಾದ, ತಪಃಫಲ ಮುಂತಾದವುಗಳ ತೊಡಕುಗಳನ್ನಾಗಲಿ ತಂದುಹಾಕಿಲ್ಲ; ಅವೆಲ್ಲಾ ಪುರಾಣ ಪ್ರತಿಪಾದ್ಯಗಳು; ಇಂದಿನ ಜನಕ್ಕೆ ಮನ ಒಪ್ಪುವಂತೆ ಸಮಾಧಾನ ಹೇಳತಕ್ಕವಲ್ಲ; ಕಾರ್ಯ ಪ್ರಚೋದಕಗಳಲ್ಲ. ರಜನಿಯ ಭಾಗಕ್ಕೆ ಇಪ್ಪತ್ತು ವರ್ಷ ಕವಿದಿದ್ದ ಕತ್ತಲೆ ಹರಿದು, ಬೆಳಗಾಯಿತು; ಅಷ್ಟೆ. ಬೆಳಗೇಕಾಗುತ್ತದೆ? ಸೂರ್ಯನ ಉದಯದಿಂದ; ಸೂರ್ಯ ಏಕೆ ಉದಿಸುತ್ತಾನೆ? ಏಕೋ!</p>
<p>ರಜನಿಯು ಹಸುಗೂಸಾಗಿದ್ದಂದಿನಿಂದ ಕಡುಬಡತನದಲ್ಲಿ, ಚಿಕ್ಕಮ್ಮ ಚಿಕ್ಕಪ್ಪಂದಿರ ಪೋಷಣೆಯಲ್ಲಿ, ಬೆಳೆದವಳು; ಅವರನ್ನೇ ಅವಳು ತಾಯಿತಂದೆಗಳೆಂದು ಭಾವಿಸಿದ್ದಳು; ಮಕ್ಕಳಿಲ್ಲದ ಅವರೂ ಅವಳನ್ನು, ಕುರುಡಿಯಾದರೂ, ಮಗಳೆಂದೇ ಭಾವಿಸಿ ಪ್ರೀತಿಯಿಂದ ಸಾಕುತ್ತಿದ್ದರು; ಅವರೂ ಅಂಥ ಪರಮಸಾಧುಗಳು. ಅವಳು ಕುರುಡಿ ಎಂದು ಗೋಳಾಡುತ್ತಿರಲಿಲ್ಲ; ಕಣ್ಣಿದ್ದು ಆಮೇಲೆ ಹೋಗಿದ್ದರೆ, ಆ ದುಃಖ ಹೇಳಲಸದಳವಾದದ್ದು; ಹುಟ್ಟು ಕುರುಡಿಯಾದ್ದರಿಂದ ಅದೇ ಸರಿಹೋಗಿತ್ತು; ಅದನ್ನು ಅವಳು ಹೇಳುವಾಗ ಸರಳವಾಗಿ, ಶಾಂತವಾಗಿ, ಹೇಳಿದರೂ ಓದುಗರಿಗೆ ಸಂಕಟದಿಂದ ಎದೆ ಸೀಳಿಹೋಗುತ್ತದೆ. ಅವಳ ಈ ಮಾತನ್ನು ಕೇಳಿ :</p>
<p>‘ನನ್ನ ದುಃಖವನ್ನು ನೀವು ತಿಳಿಯಲಾರಿರಿ; ನಾನು ಒಂದು ಸಣ್ಣ ಸೇವಂತಿಗೆ ಹೂವಿನ ವಾಸನೆಯಿಂದ ಸಂತೋಷಪಡುತ್ತೇನೆ; ಪೂರ್ಣಚಂದ್ರನು ಸಹಸ್ರ ನಕ್ಷತ್ರಮಂಡಲದ ಮಧ್ಯದಲ್ಲಿ ನನ್ನ ಕಣ್ಣ ಮುಂದೆ ಉದಿಸಿದರೂ ನನಗೆ ಸಂತೋಷವಾಗುವುದಿಲ್ಲ.... ನನ್ನ ಜೀವನ ಕಗ್ಗತ್ತಲೆ; ಇದರಲ್ಲಿ ದುಃಖವೇನೆಂದರೆ, ಇದು ಕಗ್ಗತ್ತಲೆ ಎಂದು ನನಗೆ ಗೊತ್ತಾಗುವುದಿಲ್ಲ; ನನ್ನ ಈ ಕುರುಡು ಕಣ್ಣಿಗೆ ಅದೇ ಬೆಳಕು; ನಿಮ್ಮ ಬೆಳಕೆಂಬುದು ಹೇಗಿರುತ್ತದೆಯೋ ನಾನು ಅರಿಯೆ!... ಹೂವು ಮುಟ್ಟುವುದಕ್ಕೆ ತುಂಬ ಸುಂದರ; ಮುಡಿದುಕೊಂಡರೂ ತುಂಬ ಸುಂದರವಾಗಿರಬಹುದು; ಮೂಗಿಗಂತೂ ತುಂಬ ಸುಂದರ!.... ಕುರುಡಿಯಾದ್ದರಿಂದ ನನಗೆ ಮದುವೆಯಾಗಿಲ್ಲ; ಅದು ದೌರ್ಭಾಗ್ಯವೋ ಸೌಭಾಗ್ಯವೋ ಕಣ್ಣಿರುವವರು ಹೇಳಬೇಕು; ಅಪಾಂಗರಂಗಿಣಿಯರಾದ ಹೆಂಗಸರನೇಕರು ನಾನು ಕುಮಾರಿಯಾಗಿ ಉಳಿದಿರುವುದನ್ನು ಕೇಳಿ ‘ನಾವೂ ಕುರುಡಿಯರಾಗಿರಬಾರದಾಗಿತ್ತೇ!’ ಎಂದಿದ್ದಾರೆ.</p>
<p>‘ಮದುವೆಯಿಲ್ಲದಿದ್ದರೆ ಹೋಗಲಿ. ನನಗೆ ಆಗಲೇ ಎರಡು ಮದುವೆಯಾಗಿದೆ!’ ಎಂದು ಹೇಳಿ ಕಲ್ಕತ್ತೆಯ ಮಾನ್ಯುಮೆಂಟು (ಎತ್ತರವಾದ ಸ್ಮಾರಕಸ್ತಂಭ) ಮತ್ತು ನೆರಮನೆಯ ವಾಮಾಚರಣನೆಂಬ ನಾಲ್ಕು ವರ್ಷದ ಮಗು- ಇವರಿಬ್ಬರೂ ತನ್ನ ಗಂಡಂದಿರೆಂದು ವಿನೋದವಾಗಿ ಹೇಳುತ್ತಾಳೆ. ಇದು ಅವಳ ತೃಪ್ತಿ ಸಂತೋಷ ಉಲ್ಲಾಸ ಸರಳತೆಗಳನ್ನು ತೋರಿಸುತ್ತದೆ.</p>
<p>ಆದರೆ ತಾನು ಕುರುಡಿಯಾಗಿದ್ದೇನೆಂಬ ದುಃಖವೂ, ಸಂಕಟವೂ ಅವಳಿಗೆ ಇಲ್ಲದೆ ಇಲ್ಲ. ಅವಳು ತನ್ನ ಹೊಟ್ಟೆಯ ಸಂಕಟವನ್ನು ಹೀಗೆ ಹೇಳಿಕೊಳ್ಳುತ್ತಾಳೆ :</p>
<p>ಬಹುಮೂರ್ತಿಮಯಿ ವಸುಂಧರೆ! ನೀನು ನೋಡುವುದಕ್ಕೆ ಹೇಗಿದ್ದೀಯೆ? ನೀನು ಅಸಂಖ್ಯ ಅಚಿಂತ್ಯ ಶಕ್ತಿಗಳುಳ್ಳವಳಾಗಿದ್ದೀಯಲ್ಲ, ಅನಂತವೈಚಿತ್ರ್ಯಗಳಿಂದ ಕೂಡಿದ ಜಡ ಪದಾರ್ಥಗಳನ್ನು ನಿನ್ನ ಹೃದಯದಮೇಲೆ ಧರಿಸಿದ್ದೀಯಲ್ಲಾ ಅವು ನೋಡುವುದಕ್ಕೆ ಹೇಗಿವೆ? ಯಾವ ಯಾವುದನ್ನು ಜನ ಸುಂದರವೆಂದು ಕರೆಯುತ್ತದೆಯೋ ಅದು ನೋಡುವುದಕ್ಕೆ ಹೇಗಿರುತ್ತದೆ? ನಿನ್ನ ಹೃದಯದ ಮೇಲೆ ನಾನಾ ಸ್ವಭಾವಗಳ ಲೆಕ್ಕವಿಲ್ಲದಷ್ಟು ಜೀವಜಂತುಗಳು ಓಡಾಡುತ್ತಿರುತ್ತವೆಯಲ್ಲ, ಅವೆಲ್ಲಾ ನೋಡುವುದಕ್ಕೆ ಹೇಗಿರುತ್ತವೆ? ನಿನ್ನ ಹೃದಯದ ಸಾರವಾದ ಗಂಡಸರು ನೋಡುವುದಕ್ಕೆ ಹೇಗಿರುತ್ತಾರೆ ತೋರಿಸು ತಾಯಿ! ಅವರಲ್ಲಿ, ಕೈಸೋಕಿದರೆ ಇಂಥ ಸುಖ ಕೊಡುವವನು ನೋಡುವುದಕ್ಕೆ ಹೇಗಿದ್ದಾನೆ ತೋರಿಸು ತಾಯಿ! ನೋಟವೆಂದರೇನು? ನೋಡುವುದು ಹೇಗೆ? ನೋಡಿದರೆ ಆಗುವ ಸುಖ ಹೇಗಿರುತ್ತದೆ? ಒಂದು ಗಳಿಗೆಯ ಮಟ್ಟಿಗೆ ಈ ಸುಖಮಯ ಸ್ಪರ್ಶವನ್ನು ನೋಡಲಾರೆನೇ? ಹೊರಗಣ್ಣು ಮುಚ್ಚಿದರೆ ಮುಚ್ಚಿರಲಿ ತಾಯಿ! ನನ್ನ ಹೃದಯದ ಮಧ್ಯೆ ಕಣ್ಣನ್ನು ಬಿಡಿಸಿ ನಾನು ಒಳಗೊಳಗೆ ನೋಡಿಕೊಂಡು, ಮನಸ್ಸಿನಿಂದ ರೂಪು ನೋಡಿಕೊಂಡು, ಹೆಣ್ಣು ಜನ್ಮವನ್ನು ಸಾರ್ಥಕ ಮಾಡಿಕೊಳ್ಳುತ್ತೇನೆ. ಎಲ್ಲರೂ ನೋಡುತ್ತಾರೆ; ನಾನು ನೋಡಲಾರೆನೇಕೆ? ಹುಳುಹುಪ್ಪಟೆಗಳೂ ನೋಡಬಲ್ಲವೆಂದು ತೋರುತ್ತದೆ; ನಾನು ಯಾವ ಅಪರಾಧದಿಂದ ನೋಡಲು ಅಶಕ್ತಳಾಗಿದ್ದೇನೆ? ಬರಿಯ ನೋಟ- ಅದರಿಂದ ಯಾರಿಗೂ ನಷ್ಟವಿಲ್ಲ ಕಷ್ಟವಿಲ್ಲ; ಪಾಪವಿಲ್ಲ; ಎಲ್ಲರೂ ಸುಲಭವಾಗಿ ನೋಡುತ್ತಾರೆ; ಏನು ತಪ್ಪಿನಿಂದ ನಾನು ಎಂದೂ ನೋಡಲಾರೆ?</p>
<p>ಇಲ್ಲ! ಇಲ್ಲ! ಅದೃಷ್ಟವಿಲ್ಲ. ಹೃದಯ ಹೊಕ್ಕು ನೋಡಿಕೊಂಡೆ.- ಕೇವಲ ಶಬ್ದ, ಸ್ಪರ್ಶ, ಗಂಧ. ಮತ್ತೇನೂ ಪಡೆಯಲಿಲ್ಲ.</p>
<p>ನನ್ನ ಅಂತಃಕರಣವನ್ನು ಸೀಳಿಕೊಂಡು ಧ್ವನಿ ಎದ್ದಿತು! ನೋಡಬಲ್ಲವರು ನೋಡಲಿ- ನನ್ನ ರೂಪವನ್ನು ನೋಡುತ್ತಾರೆ; ಅವರು ಅರಿಯಲಾರರು. ಯಾರೂ ಕುರುಡರ ದುಃಖವನ್ನು ಅರಿಯಲಾರರು!</p>
<p>ರೂಪ ರಸ ಗಂಧ ಸ್ಪರ್ಶ ಶಬ್ದಗಳಲ್ಲಿ, ಅವಳ ಪಾಲಿಗೆ ರೂಪವಿಲ್ಲ; - ಪ್ರಪಂಚದ ಐದರಲ್ಲಿ ಒಂದು ಪಾಲಿನ ಅನುಭವವಿಲ್ಲ. ಆದರೆ ಚಕ್ಷುರಿಂದ್ರಿಯದ ಶಕ್ತಿಯು ಮಿಕ್ಕ ಇಂದ್ರಿಯಗಳಿಗೆ ಬಂದಿತ್ತು; ಅವುಗಳಲ್ಲಿಯೂ, ಅವಳು ಮೊದಲಿನಿಂದಲೂ ಹೂವಿನ ಸಹವಾಸದಲ್ಲಿದ್ದದ್ದರಿಂದ, ಗಂಧಸ್ಪರ್ಶಗಳ ಅನುಭವ ಹೆಚ್ಚು; ಮಿಕ್ಕ ಅನುಭವವನ್ನೂ ಅವಳು ಪುಷ್ಪಮಯವಾಗಿ ಗಾನಮಯವಾಗಿ ಪಡೆಯುತ್ತಿದ್ದಳು. ಶಚೀಂದ್ರನು ಅವಳ ಗಲ್ಲವನ್ನು ಹಿಡಿದು ಮುಖ ತಿರುಗಿಸಿದಾಗ, ಆದ ಅನುಭವವನ್ನು ಅವಳು ಹೀಗೆ ಹೇಳಿದ್ದಾಳೆ :</p>
<p>ಆ ಸ್ಪರ್ಶವು ಪುಷ್ಪಮಯ; ಆ ಸ್ಪರ್ಶದಿಂದ ಯೂಥಿಕಾ, ಜಾಜಿ, ಮಲ್ಲಿಗೆ, ಶೇಫಾಲಿಕೆ, ಕಾಮಿನಿ, ಗುಲಾಬಿ, ಸೇವಂತಿಗೆ- ಈ ಎಲ್ಲ ಹೂಗಳ ವಾಸನೆಯನ್ನು ಪಡೆದೆ. ನನ್ನ ಅಕ್ಕಪಕ್ಕಗಳಲ್ಲಿ ಹೂವು, ಈ ಕುಸುಮಮಯ ಸ್ಪರ್ಶವನ್ನು ಯಾವ ದೇವರು ಸೃಷ್ಟಿಸಿದನೋ!... ಅದು ಬೆಣ್ಣೆ- ಸುಕುಮಾರ- ಪುಷ್ಪಗಂಧಮಯವಾದ ವೀಣಾಧ್ವನಿಯಂಥ ಸ್ಪರ್ಶ! ವೀಣಾಧ್ವನಿಯಂಥ ಸ್ಪರ್ಶವೆಂದರೆ ಕಣ್ಣಿರುವವರಿಗೆ ಹೇಗೆ ಅರ್ಥವಾಗುತ್ತದೆ?... ಆ ಸ್ಪರ್ಶವು ನೆನಪಿಗೆ ಬಂದಾಗ ಎಂಥ ವೀಣಾಧ್ವನಿ ಕಿವಿಗೆ ಬೀಳುತ್ತಿತ್ತೋ ಅದನ್ನು ವಿಲೋಲಕಟಾಕ್ಷ ಕುಶಲಿನಿಯರಾದ ನೀವು ಹೇಗೆ ಅರಿಯಬಲ್ಲಿರಿ? ಯಾರು ಅರಿಯಬಲ್ಲರು?</p>
<p>ಕಲ್ಕತ್ತೆಯ ರಸ್ತೆಗಳೆಲ್ಲವೂ ಅವಳಿಗೆ ಕನ್ನಡಿಯಂತಿದ್ದುವು; ಒಂದು ಕೋಲಿನ ಸಹಾಯದಿಂದ ಅವಳು ಎಲ್ಲಿ ಬೇಕಾದರೂ ಹೋಗಬಲ್ಲವಳಾಗಿದ್ದಳು; ಒಂದು ದಿನವೂ ಗಾಡಿಗೆ ಸಿಕ್ಕಿಕೊಂಡಿದ್ದಿಲ್ಲ.</p>
<p>ರಾಮಸದಯನ ಹಿರಿಯ ಮಗನ ಒರಟು ಧ್ವನಿಯನ್ನು ಕೇಳಿಯೇ ಅವನ ಮೇಲೆ ಅಸಹ್ಯ ಹುಟ್ಟಿತ್ತು; ಶಚೀಂದ್ರನ ಮಧುರ ಧ್ವನಿಯನ್ನು ಕೇಳುತ್ತಲೇ, ಅಮೃತವನ್ನು ಕಿವಿಯಲ್ಲೆರೆದಂತಾಯಿತು; ಅವನಲ್ಲಿ ಅನುರಾಗವುಂಟಾಯಿತು; ಅಳುತ್ತ ಮೆಟ್ಟಿಲ ಮೇಲೆ ಕುಳಿತಿದ್ದಾಗ ಅವಳನ್ನು ಪ್ರೀತಿಯಂದ ಮಾತನಾಡಿಸಿ, ಕೈಹಿಡಿದು ತನ್ನ ಚಿಕ್ಕಮ್ಮನ ಹತ್ತಿರ ಕರೆದುಕೊಂಡು ಹೋಗಿ ಬಿಟ್ಟಾಗ ಅದು ಸ್ಥಿರವಾಗಿ, ಅವಳು ಮದುವೆಯಾದರೆ ಶಚೀಂದ್ರನನ್ನು ಹೊರತು ಮತ್ತಾರನ್ನೂ ಮಾಡಿಕೊಳ್ಳುವುದಿಲ್ಲವೆಂದು ನಿರ್ಧರ ಮಾಡಿದಳು.</p>
<p>ಇದನ್ನು ಅವಳು ಹೇಗೆ ಹೇಳಿಕೊಳ್ಳುವುದು? ಹೂ ಮಾರುವ ಒಬ್ಬ ಬಡ ಕುರುಡು ಹುಡುಗಿ ಶಚೀಂದ್ರನಂಥ ಶ್ರೀಮಂತ ಯುವಕನನ್ನು ಮದುವೆ ಮಾಡಿಕೊಳ್ಳಬೇಕೆಂಬ ಆಸೆ ತೋರಿಸಿದರೆ ಯಾರಾದರೂ ಏನೆಂದಾರು? ಅದು ಸಾಧ್ಯವಾದದ್ದೇ? ಆದರೆ ಹೃದಯವು ಅವನಿಗೆ ಮಾರುಹೋಗಿತ್ತು. ಅದನ್ನು ಹೇಳಿಕೊಳ್ಳುವ ಹಾಗಿಲ್ಲ, ಬಿಡುವ ಹಾಗಿಲ್ಲ; ಆದ್ದರಿಂದ ಕೊನೆಯ ಗಳಿಗೆಯವರೆಗೂ ಅದನ್ನು ನುಂಗಿಕೊಂಡು, ಕಡೆಗೆ ಎಲ್ಲಾ ಸಂಕೋಚ ನಾಚಿಕೆಗಳನ್ನು ಬಿಟ್ಟು ತನ್ನ ಚಿಕ್ಕಮ್ಮನ ಕೈಯಲ್ಲಿ ತನಗೆ ಮದುವೆ ಬೇಡವೆಂದಳು; ಮುದಿಕುಮಾರಿಯಾಗಿ ನಿಂತಿರುವೆನೆಂದಳು. ಯಾವುದೋ ಅದೃಷ್ಟದಿಂದ ಮದುವೆ ಅನಾಯಾಸವಾಗಿ ಕೂಡಿ ಬಂದಿರುವುದರಿಂದ ಅದನ್ನು ಬೇಡವೆನ್ನುವುದು ಅವಳಿಗೆ ಅರ್ಥವಾಗಲಿಲ್ಲ; ಯಾರಾದರೂ ಗಂಡು ಸಿಕ್ಕಿ ಕುರುಡು ಹುಡುಗಿಯ ಕನ್ಯಾಸೆರೆ ಬಿಡಿಸಿದರೆ ಸಾಕೆಂದಿದ್ದಾಗ ಹುಡುಗಿ ಮದುವೆ ಬೇಡವೆಂದರೆ ತಾಯಿ ತಂದೆಗಳು ಏನುಮಾಡಬೇಕು? ‘ತಾಯಿ’ ರೇಗಿದಳು, ಬೈದಳು; ‘ತಂದೆ’ ಯೂ ಬೈದನು; ಹೊಡೆಯುವುದಕ್ಕೇ ಬಂದನು. ನಿರಾಶಳಾಗಿ ಕುಳಿತಿದ್ದಾಗ ಅಂದಿನ ಸಂಜೆ ಚಂಪಾ ಅವಳ ಪಾಲಿನ ದೇವರ ಹಾಗೆ ಬಂದು ಅವಳನ್ನು ಉದ್ಧಾರ ಮಾಡಿದಳು. ಅವಳು ಕ್ರೌರ್ಯದಿಂದ ವರ್ತಿಸಿದರೂ, ಅವಳ ತಮ್ಮನು ಸ್ವಾರ್ಥ ಲೋಭ ನೀಚತನ ಕ್ರೌರ್ಯಗಳಿಂದ ವರ್ತಿಸಿದರೂ, ಅವರ ವರ್ತನೆಯೇ ರಜನಿಯ ಮುಂದಿದ್ದ ಕಂಟಕವನ್ನು ನಿವಾರಣೆಮಾಡಿ ಅವಳ ಇಷ್ಟಾರ್ಥ ಸಾಧನೆಗೆ ದಾರಿ ಮಾಡಿ ಕೊಟ್ಟಿತು. ಗೋಪಾಲನೊಡನೆ ಮದುವೆ ಏನಾದರೂ ಆಗಿಬಿಟ್ಟಿದ್ದರೆ ಚಂಪಾ ಹೇಳಿದಂತೆ ಅವಳು ವಿಷ ಹಾಕಿ ರಜನಿಯನ್ನು ಕೊಲ್ಲುತ್ತಿದ್ದಳು; ಇಲ್ಲದಿದ್ದರೆ ರಜನಿಯೇ ಕೊರಗಿನಿಂದಲೋ ಬೇರೆ ವಿಧದಲ್ಲಿಯೋ ಪ್ರಾಣ ಬಿಡುತ್ತಿದ್ದಳು; ಆದರೆ ಅವಳ ಅದೃಷ್ಟದ ಬಾಗಿಲು ಕಷ್ಟದ ಇಕ್ಕಟ್ಟಿನ ದಾರಿಯಲ್ಲಿ ಹೋಗಿ ತೆರೆಯಬೇಕಾಗಿತ್ತು; ಅಕ್ಕ ತಮ್ಮಂದಿರು ಅವಳನ್ನು ಮುಳುಗಿಸಲು ಪ್ರಯತ್ನಪಟ್ಟರೂ ಅವಳ ಭಾಗ್ಯದೇವತೆ ಅವಳನ್ನು ಎತ್ತಿತು.</p>
<p>“ಈಶ್ವರನಿಯಮವು ವಿಚಿತ್ರವಾದದ್ದು; ಮನುಷ್ಯನ ಬುದ್ಧಿಗೆ ಮೀರಿದ್ದು; ನಾವು ಯಾವುದನ್ನು ದಯೆ ಎನ್ನುತ್ತೇವೋ, ಅದು ಈಶ್ವರನ ಅನಂತ ಜ್ಞಾನದಲ್ಲಿ ದಯೆಯಲ್ಲ; ನಾವು ಯಾವುದನ್ನು ಪೀಡನವೆನ್ನುತ್ತೇವೋ ಅದು ಈಶ್ವರನ ಅನಂತ ಜ್ಞಾನಕ್ಕೆ ಪೀಡನವಲ್ಲ; ಆ ಚಕ್ರವು ನಿಯತವಾದ ದಾರಿಯಲ್ಲಿ ಗೆರೆ ಮೀರದೆ ಪ್ರತಿನಿತ್ಯವೂ ಉರುಳುತ್ತಿದೆ; ಅದರ ದಾರುಣವಾದ ವೇಗಮಾರ್ಗದಲ್ಲಿ ಯಾರು ಬೀಳುತ್ತಾರೋ ಅವರು ಕುರುಡರಾಗಲಿ, ಕುಂಟರಾಗಲಿ, ಆರ್ತರಾಗಲಿ, ಪುಡಿಪುಡಿಯಾಗಿ ಹೋಗುತ್ತಾರೆ.” ಹೀಗಿರಲು ರಜನಿಯು ತಾನು ಅಸಹಾಯಳು, ಕುರುಡಿ ಎಂದು ಹೇಳಿಕೊಂಡರೆ ಸಂಸಾರಚಕ್ರವು ದಾರಿಬಿಟ್ಟು ಹೋದೀತೇ? ಅದರ ದಾರಿಯಲ್ಲಿಯೇ ಅದುಹೋದೀತು! ಆದರೆ, ಅದೇನೋ ಅವಳನ್ನು ಸುಖದ ದಾರಿಯಲ್ಲಿಯೇ ಕರೆದುಕೊಂಡು ಹೋಯಿತು.-</p>
<p>ಕುರುಡಿಯಾಗಿ ಹುಟ್ಟಿ, ಹುಟ್ಟಿದ ಆರುತಿಂಗಳಿಗೇ ಕಳವಾಗಿ, ಒಡವೆ ವಸ್ತು ಆಸ್ತಿಪಾಸ್ತಿಗಳನ್ನು ಕಳೆದುಕೊಂಡು, ಬಾಲ್ಯದಲ್ಲಿಯೇ ತಂದೆತಾಯಿ ಸತ್ತ ತಬ್ಬಲಿಯಾಗಿ, ಹೂಮಾರುವ ಹುಡುಗಿಯಾಗಿ, ಕಲ್ಕತ್ತೆಯ ತುಂಬ ಅಪಾಯದ ನಡುವೆ ಸಂಚರಿಸುತ್ತ, ಕೊನೆಗೆ ರೂಪಯೌವನ ಸಂಪನ್ನೆಯಾಗಿ, ಮನಸ್ಸಿಗೆ ಒಪ್ಪಿದ ಶಚೀಂದ್ರನಂಥ ಸಂಪನ್ನ ಯುವಕನನ್ನು ಮದುವೆಯಾಗಿ, ಒಂದಕ್ಕೆರಡು ಆಸ್ತಿ ಸಂಪಾದನೆಮಾಡಿ, ಪುತ್ರವತಿಯಾಗಿ ಗ್ರಾಮವೊಂದರಲ್ಲಿ ಶಾಂತಜೀವನವನ್ನು ಆರಂಭ ಮಾಡಿದ ರಜನಿಯೇ ಪುಣ್ಯವಂತೆ- ಅಥವಾ ಸುಖಿ. ಅಮರನಾಥನು ಇದಕ್ಕೆ ಎಲ್ಲದರಲ್ಲಿಯೂ ವಿರುದ್ಧ.</p>
<p>ತಾಯಿತಂದೆಗಳಿಗಿಂತ ಹೆಚ್ಚಾಗಿ ಸಾಕಿದ ಅವಳ ಬಡ ಚಿಕ್ಕಮ್ಮ ಚಿಕ್ಕಪ್ಪಂದಿರನ್ನು ಅವಳು ಬಿಟ್ಟುಹೋದಳು; ಅದಕ್ಕೆ ಅವರ ಪ್ರತಿಕ್ರಿಯೆ ಏನು ಎಂಬ ವಿಚಾರವಾಗಿ ಕವಿ ಎರಡು ಮಾತು ಬರೆದಿದ್ದರೆ ಚೆನ್ನಾಗಿತ್ತು. ರಜನಿಯ ಸುಖದಲ್ಲಿ ಅವರನ್ನು ಅವನು ಮರೆತುಬಿಟ್ಟಿದ್ದಾನೆ.</p>
<p>ಶಚೀಂದ್ರನು ಎರಡನೆಯ ವರನಾದರೂ ರಜನಿಗೆ ಅನುರೂಪನಾದ ವರನೇ. ರಜನಿಗೆ ಆಗಲೇ ಇಪ್ಪತ್ತು ವರ್ಷವಾಗಿದ್ದದ್ದರಿಂದ, ಆಗಿನ ಕಾಲದಲ್ಲಿ ಅವಳಿಗಿಂತ ಹೆಚ್ಚು ವಯಸ್ಸಿನ ಮೊದಲನೆಯ ವರ ಎಲ್ಲಿ ದೊರೆಯಬೇಕು? ಅವನು ವಿದ್ಯಾವಂತ, ರೂಪವಂತ, ವಿನಯವಂತ, ನಡತೆಪರ; ಅವನ ಮೊದಲನೆಯ ಹೆಂಡತಿ ಹೇಗಿದ್ದಳೋ ತಿಳಿಯದು; ಅವಳು ಮನೆಗೆ ಬರುವುದಕ್ಕೆ ಮುಂಚೆ ಅವನಿಗೆ ಆದರ್ಶ ಪತ್ನಿಯ ವಿಚಾರವಾಗಿ ಹೆಚ್ಚಿನ ಅಭಿಪ್ರಾಯಗಳಿದ್ದ ಹಾಗೆ ಕಾಣುವುದಿಲ್ಲ. ಅವಳು ಸತ್ತುಹೋದ ಮೇಲೆ ಮತ್ತೊಂದು ಮದುವೆ ಮಾಡಿಕೊಳ್ಳುವುದಕ್ಕೆ ಅವನು ಇಷ್ಟಪಡುತ್ತಿರಲಿಲ್ಲ; ಆದರ್ಶ ಸತಿ ದೊರಕಿದರೆ ಮಾಡಿಕೊಳ್ಳುತ್ತೇನೆ ಇಲ್ಲದಿದ್ದರೆ ಇಲ್ಲ ಎಂದು ಹೇಳುತ್ತಿದ್ದನು; ಆದರ್ಶ ಸತಿ ಎಂದರೇನು?- “ಅವಳು ರಜನಿಯ ಹಾಗೆ ರೂಪವತಿಯಾಗಿರಬೇಕು, ಮಿಂಚಿನಂತೆ ಚಂಚಲವಾದ ಕಣ್ಣೋಟವಿರಬೇಕು, ಸದ್ವಂಶಜಳಾಗಿರಬೇಕು, ವಿದ್ಯೆಯಲ್ಲಿ ಲೀಲಾವತಿ, ಪತಿಭಕ್ತಿಯಲ್ಲಿ ಸಾವಿತ್ರ, ನಡತೆಯಲ್ಲಿ ಲಕ್ಷ್ಮಿ, ಅಡಿಗೆಯಲ್ಲಿ ದ್ರೌಪದಿ, ಆದರದಲ್ಲಿ ಸತ್ಯಭಾಮೆ,... ಆಗಿರಬೇಕು. ಇದಲ್ಲದೆ ಸ್ನಾನ ಅನ್ನ ಪಾನ ತಾಂಬೂಲ ಆಹಾರ ವಿಹಾರ ವ್ಯವಹಾರ- ಇವುಗಳಲ್ಲಿ ತನಗೆ ಬಲಗೈಯಾಗಿರಬೇಕು” - ಇತ್ಯಾದಿ. ಇಂಥ ಅಭಿಪ್ರಾಯಗಳಿರುವವರಿಗೆ ಮದುವೆಯಾಗುವುದಿಲ್ಲ. ಆದರೆ, ಬಂದ ಬಂದ ಒಳ್ಳೆಯ ಹೆಣ್ಣುಗಳೆಲ್ಲಾ ತಪ್ಪಿ ಯಾವುದೋ ನತದೃಷ್ಟ ಗಂಟು ಬೀಳುತ್ತದೆ; ಒಂದು ಪಕ್ಷ ತನ್ನ ಮನಸ್ಸಿಗೆ ಬಂದಂಥ ಹೆಣ್ಣು ದೊರೆತರೆ, ಹೆಣ್ಣೋ ಗಂಡೋ ಎಡವಟ್ಟಾಗುತ್ತದೆ- ರೋಗಕ್ಕೋ ಸಾವಿಗೋ ತುತ್ತಾಗುತ್ತದೆ. ಇದು ನಿಷ್ಠುರ ಸೃಷ್ಟಿಯ ನಿಯಮ; ಆದರೆ ಶಚೀಂದ್ರನದು, ಅದೇನು ಪುಣ್ಯವೋ, ಒಬ್ಬ ಬಡ ಕುರುಡು ಹುಡುಗಿಯನ್ನು ಕಟ್ಟಿಕೊಂಡರೂ ಮುಂದೆ ಅವಳು ತಾನು ಇಷ್ಟಪಟ್ಟಂಥ ಆದರ್ಶ ಸತಿಯೇ, ಅಚ್ಚುಮೆಚ್ಚಿನ ಹೆಂಡತಿಯೇ, ಆಗುವಳು. ಇದಕ್ಕೇನು ಕಾರಣ? ಅದೃಷ್ಟವೇ? ಯಾರ ಅದೃಷ್ಟ? ಅದು ಯಾರ ಅಧೀನ?</p>
<p>ಅಮರನಾಥನೂ ಲವಂಗಲತೆಯೂ ಶಚೀಂದ್ರ ರಜನಿಯರಂತೆ ಅದೃಷ್ಟವಂತರಲ್ಲ. ಅಮರನಾಥನು ಲವಂಗಲತೆಯಂಥ ಹುಡುಗಿ ತಪ್ಪಿಹೋಗಿ, ತಾನು ಪ್ರಾಣಾಪಾಯದಿಂದ ರಕ್ಷಿಸಿದ ಒಬ್ಬ ಕುರುಡಿಯೂ ಸಿಕ್ಕದೆ, ಇದ್ದ ಆಸ್ತಿಯನ್ನು ಪರರ ಪಾಲುಮಾಡಿ ದೇಶಭ್ರಷ್ಟನಾಗಿ ಭಿಕಾರಿಯಂತೆ ಅಲೆಯುತ್ತಾನೆ. ಲವಂಗಲತೆಯು ಅಮರನಾಥನಂಥ ವಿದ್ಯಾವಂತ ಸಂಸ್ಕೃತಿವಂತ ರೂಪವಂತ ಆಸ್ತಿವಂತ ಯುವಕ ಗಂಡನಾಗುವುದು ತಪ್ಪಿ, ರಾಮಸದಯನಂಥ ಮುದುಕನ ಕೈಹಿಡಿದು ರೋಗಿಷ್ಠ ಸವತಿಯ ಸಂಸಾರವನ್ನು ತೂಗಿಸುತ್ತ ಪಂಜರದ ಗಿಣಿಯಂತೆ ಮನೆಯಲ್ಲಿ ಮುದುರಿಕೊಂಡಿರುತ್ತಾಳೆ. ಮಗನಿಗಿಂತ ಹೆಚ್ಚು ವಿಶ್ವಾಸವಿದ್ದ ಶಚೀಂದ್ರನು ತನ್ನ ಮದುವೆಯಾದ ಕೂಡಲೆ ಬೇರೆ ಊರಿನಲ್ಲಿ ಸಂಸಾರ ಮಾಡಿಕೊಂಡಿರಲು ಹೊರಟುಹೋಗುತ್ತಾನೆ. ಲವಂಗಲತೆಯ ಮೇಲೆ ಅದರ ಪರಿಣಾಮವೇನೋ ಕಥೆ ತಿಳಿಸುವುದಿಲ್ಲ.</p>
<p>ಲವಂಗಲತೆಯು “ಹದಿನಾರಾಣೆ ಪಾಲಿನ ಹೆಂಡತಿ.” ಭುವನೇಶ್ವರಿಯು ‘ಅರ್ಧಹೆಂಡತಿ’ ಯಾದ್ದರಿಂದ ಲವಂಗಲತೆಯು ೨೪ ಆಣೆಯ ಪಾಲಿನ ಹೆಂಡತಿ ಎಂದರೂ ಎನ್ನಬಹುದು. ಅವಳೂ ರಾಮಸದಯನ “ಸಂದೂಕದ ಬೀಗದ ಕೈ, ಹಾಸಿಗೆಯ ಮೇಲಣ ದುಪ್ಪಟಿ, ವೀಳೆಯದ ಸುಣ್ಣ, ಗ್ಲಾಸಿನ ನೀರು.” ಅವಳು ಎಲ್ಲ ಹೆಂಗಸರಂತೆ ಜಿಪುಣೆಯಲ್ಲ; ರಜನಿಯಿಂದ- ಅವಳು ಕುರುಡಿ ಎಂಬ ಕನಿಕರದಿಂದಲೇ ಆಗಲಿ- ‘ನಾಲ್ಕಾಣೆಯ ಹೂವು ತೆಗೆದುಕೊಂಡು ಎರಡು ರೂಪಾಯಿ ಕೊಡುವಳು.’ ಅವಳ ಆ ಉದಾರ ಬುದ್ಧಿಯ ವಿಚಾರವೆತ್ತಿದರೆ, ಹೊಡೆಯುವುದಕ್ಕೆ ಬರುವಳು. ವಸ್ತುತಃ ಲವಂಗಲತೆಯ ಮನೆಯ ಗಿರಾಕಿ ಇಲ್ಲದಿದ್ದರೆ ರಾಜಚಂದ್ರನ ಸಂಸಾರ ನಿರ್ವಾಹವಾಗುತ್ತಿರಲಿಲ್ಲ. ಅವಳು ಬುದ್ಧಿವಂತಳು, ದಕ್ಷಳು, ಚತುರಳು, ರಸಿಕಳು, ಸುಂದರಿ, ಯುವತಿ. ಆದರೆ, ಅವಳ ಆ ಗುಣಗಳೆಲ್ಲಾ ಕಾಡಿನ ಬೆಳದಿಂಗಳಾಗುತ್ತವೆ. ರಜನಿಯು ಅವಳನ್ನು ಹೀಗೆ ಪರಿಚಯ ಮಾಡಿಕೊಡುತ್ತಾಳೆ :</p>
<p>“...ಅವಳು ರೂಪವತಿ;...ನಿಜವಾಗಿ ಗುಣವತಿ; ಮನೆಗೆಲಸದಲ್ಲಿ ಜಾಣೆ, ಧಾರಾಳೆ, ಸರಳೆ, -ಮಾತಿನಲ್ಲಿ ಮಾತ್ರ ವಿಷಮಯಿ;...ಅವಳು ತನ್ನ ಗಂಡನನ್ನು ಅಜ್ಜನ ಹಾಗೆ ಪ್ರೀತಿಸುತ್ತಿದ್ದಳು- ಯಾರಾದರೂ ನವೀನೆಯರು ಹೊಸದಾಗಿ ಮದುವೆಯಾದ ಗಂಡನನ್ನು ಹಾಗೆ ಪ್ರೀತಿಸುತ್ತಾರೋ ಇಲ್ಲವೋ ಸಂದೇಹ!... ಅವನ ನರೆಗೂದಲಿಗೆಲ್ಲಾ ಸ್ವಂತವಾಗಿ ಕಪ್ಪುರಂಗು ಹಚ್ಚುತ್ತಿದ್ದಳು; ಎಂದಾದರೂ ಅವನು ಮಲ್ಲಿನಪಂಚೆ ಸುತ್ತಿಕೊಂಡಿದ್ದರೆ ಅದನ್ನು ಕಿತ್ತೆಸೆದು ಅಂಚಿನಪಂಚೆ ಉಡಿಸಿ, ಆ ಮಲ್ಲುಬಟ್ಟೆಯನ್ನು ಯಾರಿಗಾದರೂ ಬಡಬಗ್ಗರಿಗೆ ಕೊಟ್ಟುಬಿಡುತ್ತಿದ್ದಳು; ರಾಮಸದಯನು ಅತ್ತರಿನ ಶೀಷೆಯನ್ನು ಕಂಡರೆ ಭಯದಿಂದ ಓಡಿಹೋಗುತ್ತಿದ್ದನು; ಲವಂಗಲತೆಯು ಅವನು ನಿದ್ರೆಹೋಗುತ್ತಿದ್ದಾಗ ಅವನ ಮೈಗೆಲ್ಲಾ ಅತ್ತರನ್ನು ಬಳಿಯುವಳು; ರಾಮಸದಯನ ಕನ್ನಡಕವನ್ನು ಕದ್ದು ಅದನ್ನು ಒಡೆದುಹಾಕಿ ಅದರ ಚೌಕಟ್ಟಿನ ಚಿನ್ನವನ್ನು ಯಾವುದಾರೂ ಹೆಣ್ಣು ಹುಡುಗಿಯ ಮದುವೆಗೆಂದು ಕೊಟ್ಟುಬಿಡುವಳು.” ಅವಳು ಸೂಜಿಯಂತೆ ಜನರ ಮನಸ್ಸನ್ನು ಭೇದಿಸಿ ನೋಡಬಲ್ಲವಳು; ವ್ಯವಹಾರ ಕುಶಲಳು, ಸಂಸಾರ ನಿರ್ವಹಣ ಸಮರ್ಥಳು, ಕರ್ತವ್ಯಪರಳು; ಗೊಣಗುವ, ಕೊರಗುವ ಸ್ವಭಾವದವಳಲ್ಲ; ಕರ್ತವ್ಯ ಮುಂದಿರುವಾಗ ಉದಾಸೀನವಾಗಿಯಾಗಲಿ, ಸೋಮಾರಿಯಾಗಿಯಾಗಲಿ ಇರುವವಳಲ್ಲ. ಅವಳ ವಯಸ್ಸಿಗೆ- ಚಾಪಲ್ಯ ಚಾಂಚಲ್ಯಗಳು ಪ್ರಧಾನವಾಗಿರಬೇಕಾದ ವಯಸ್ಸಿಗೆ- ತುಂಬ ವಿವೇಕಿ; ಧೈರ್ಯಶಾಲಿ; ಅವಳ ಧೈರ್ಯವು ಕೆಲವು ವೇಳೆ ಧಾರ್ಷ್ಟ್ಯ ಅಥವಾ ಧೂರ್ತತೆ ಎನ್ನಬಹುದಾದಷ್ಟು ದೂರ ಹೋಗುತ್ತದೆ. ರಜನಿಯ ಮದುವೆಯ ಪ್ರಸ್ತಾಪ ಬಂದಾಗ ಅವಳ ಚಿಕ್ಕಮ್ಮನು ‘ನಾನು ಹೆಂಗಸು; ಅದೆಲ್ಲಾ ನನಗೇನು ಗೊತ್ತು?’ ಎನ್ನುತ್ತಾಳೆ. ಲವಂಗಲತೆಯು ‘ಹೆಂಗಸಿಗೆ ಗೊತ್ತಿಲ್ಲದೆ ಗಂಡಸಿಗೆ ಗೊತ್ತಾಗುತ್ತದೆಯೇ? ಗಂಡಸಿಗೆ ಸಂಸಾರಧರ್ಮ ಕುಟುಂಬದ ಕೆಲಸಕಾರ್ಯಗಳು ಗೊತ್ತಾಗುತ್ತವೆಯೇ? ಗಂಡಸಿಗೆ ತಲೆಯ ಮೇಲೆ ಸಿಂಬಿ ಹಾಕಿಕೊಂಡು ದುಡ್ಡು ಹೊತ್ತು ತಂದು ಹಾಕುವುದೆಷ್ಟೋ ಅಷ್ಟು ಕೆಲಸ; ಮಿಕ್ಕ ಯಜಮಾನಿಕೆ ಅವನಿಗೆ ಯಾತರದು?...ಗಂಡಸರ ಅಭಿಪ್ರಾಯವೇನು! ಹೆಂಗಸರ ಅಭಿಪ್ರಾಯವೇ ಗಂಡಸರ ಅಭಿಪ್ರಾಯ!’ ಎನ್ನುತ್ತಾಳೆ.</p>
<p>ಸಂನ್ಯಾಸಿಯ ಮಂತ್ರ ತಂತ್ರಗಳಿಲ್ಲದಿದ್ದರೆ, ಎಷ್ಟೇ ರೂಪ ಗುಣಶೀಲಗಳಿದ್ದಿರಲಿ ಎರಡು ಕಣ್ಣೂ ಕಾಣದೆ ಅಸಹಾಯಳಾದ ಕುರುಡಿಯನ್ನು ಶಚೀಂದ್ರನು ಮದುವೆಮಾಡಿಕೊಳ್ಳುತ್ತಿದ್ದನೇ ಎಂಬುದು ಸಂದೇಹ; ಅದರ ಪರಿಣಾಮಗಳು- ಅದರಲ್ಲಿಯೂ ಮಕ್ಕಳಾದರೆ -ಗಂಡಹೆಂಡರಿಬ್ಬರಿಗೂ ಕಷ್ಟಕರ; ಅದನ್ನೆಲ್ಲಾ ಯೋಚಿಸಿಯೋ, ಯೋಚಿಸದೆಯೋ, ಗುಣಶೀಲಗಳನ್ನು ಮೆಚ್ಚಿಯೇ, ಮದುವೆಮಾಡಿಕೊಳ್ಳಲು ಒಪ್ಪಿದವನು ಅಮರನಾಥನೊಬ್ಬನೇ; ಆ ವಿಚಾರದಲ್ಲಿ ಅವನು ಶಚೀಂದ್ರನಿಗಿಂತ ಹೆಚ್ಚು ಮೆಚ್ಚುಗೆಗೆ ಪಾತ್ರ; ಶಚೀಂದ್ರನೂ ದುಡ್ಡಿಗಾಗಿ ಕುರುಡಿಯನ್ನು ಮದುವೆಮಾಡಿಕೊಳ್ಳಲು ಸಿದ್ಧನಿರಲಿಲ್ಲ; ಅದು ಲವಂಗಲತೆಯ ತಂತ್ರವೇ; ಸಂನ್ಯಾಸಿಯ ಮಾಟಮಂತ್ರಗಳಿಂದ ಶಚೀಂದ್ರನ ಮನಸ್ಸು ಅತಂತ್ರವಾಗಿ ರಜನೀಮಯವಾಗಿ, ಅವಳು ದೊರಕುವ ಸಂಭವವಿಲ್ಲವೆಂದು ತೋರಿದಾಗ, ಶಚೀಂದ್ರನು ಬುದ್ಧಿವಿಕಲನಾದಂತೆ ತೋರಿದಾಗ, ಲವಂಗಲತೆಯು ‘ನಾನು ಬುದ್ಧಿಯಿಲ್ಲದೆ ದುರಾಶಾಪರವಶಳಾಗಿ ನಡೆದುಕೊಂಡ ಹೆಂಗಸು; ದುಡ್ಡಿನ ಆಸೆಗೆ, ಹಿಂದುಮುಂದು ಯೋಚಿಸದೆ, ನಾನೇ ಈ ವಿಪತ್ತನ್ನು ತಂದು ಒಡ್ಡಿದೆ!’ ಎಂದು ಪಶ್ಚಾತ್ತಾಪ ಪಡುತ್ತಾಳೆ; ಅದು ನಿಜ. ಅವಳು ರಜನಿಗೂ ಶಚೀಂದ್ರನಿಗೂ ಮದುವೆಮಾಡಬೇಕೆಂದು ನಿರ್ಧರಿಸಿದ್ದು, ಪ್ರಯತ್ನಿಸಿದ್ದು, ಶಚೀಂದ್ರನ ವಿಧುರತೆಯನ್ನು ತಪ್ಪಿಸಿ ಅವನನ್ನು ಗೃಹಸ್ಥತೆಯಲ್ಲಿ ನಿಲ್ಲಿಸಬೇಕೆಂದಾಗಲಿ ರಜನಿಯ ಕನ್ಯಾಸೆರೆ ಬಿಡಿಸಿ ಅವಳಿಗೆ ಒಬ್ಬ ಗಂಡು ದಿಕ್ಕನ್ನು ಮಾಡಿಕೊಡಬೇಕೆಂದಾಗಲಿ ಅಲ್ಲ; ಶಚೀಂದ್ರನ ಮೇಲೇನೋ ಅವಳಿಗೆ ಮಗನಿಗಿಂತ ಹೆಚ್ಚಿನ ವಾತ್ಸಲ್ಯವಿತ್ತು; ಅವನಿಗೆ ಮದುವೆಮಾಡಬೇಕೆಂದಿದ್ದರೆ ಎಷ್ಟೋಹೆಣ್ಣುಗಳು ಸಿಕ್ಕುತ್ತಿದ್ದುವು; ರಜನಿಯಮೇಲೂ ಒಂದು ವಿಧವಾದ ಅಂತಃಕರಣವಿತ್ತು; ಪಾಪ ಇಷ್ಟು ವಯಸ್ಸಾದರೂ ಮದುವೆಯಾಗಿಲ್ಲವಲ್ಲ, ಕೈಯಿಂದ ದುಡ್ಡು ಕೊಟ್ಟಾದರೂ ಯಾರಾದರೂ ಒಬ್ಬ ವರನನ್ನು ಒದಗಿಸಿ ಮದುವೆ ಎಂತ ಮಾಡೋಣ ಎಂಬ ಸದ್ಭಾವವೇನೋ ಇತ್ತು; ಅವಳ ಪ್ರಯತ್ನದಿಂದಲೇ ಗೋಪಾಲನೊಡನೆ ಮದುವೆ ನಿಷ್ಕರ್ಷೆಯಾಗಿತ್ತು; ರಜನಿಯು ಆಸ್ತಿವಂತಳೆಂದು ಆಗ ಗೊತ್ತಿದ್ದರೆ, ಅದರಲ್ಲಿಯೂ ತಮ್ಮ ಆಸ್ತಿಯು ಅವಳದೆಂದು ಗೊತ್ತಿದ್ದರೆ, ಆ ಮದುವೆಗೆ ಅವಳು ಪ್ರಯತ್ನಿಸುತ್ತಿರಲಿಲ್ಲ. ‘ಗೋಪಾಲನೊಡನೆ ಮದುವೆಗೆ ಯಾವ ಹುಡುಗಿಯನ್ನು ಗೊತ್ತುಮಾಡಿದ್ದೆನೋ ಅವಳನ್ನು ನಾನೇ ಮದುವೆಮಾಡಿಕೊಳ್ಳುವುದೇ?’ ಎಂದು ಶಚೀಂದ್ರನು ಅಸಹ್ಯಪಟ್ಟುಕೊಂಡಾಗ ಲವಂಗಲತೆಯು ಆಸ್ತಿಗಾಗಿ ಅವಳನ್ನು ಅವನಿಗೆ- ಇಷ್ಟವಿಲ್ಲದಿದ್ದರೂ- ವಶೀಕರಣ ಮಂತ್ರ ಮಾಟಗಳನ್ನಾದರೂ ಮಾಡಿಸಿ ಗಂಟು ಹಾಕುತ್ತಾಳೆ. ಅವಳ ಗಂಡನೂ ವಶೀಕರಣ ಮಂತ್ರತಂತ್ರಗಳ ಪ್ರಭಾವಕ್ಕೆ ಸಿಕ್ಕದೆ ಇರಲಿಲ್ಲ.</p>
<p>ಅಮರನಾಥನು ಲವಂಗಲತೆಯನ್ನು ಕೊನೆಯಸಾರಿ ಕಂಡು ಅವಳಿಗೆ ಹೇಳಿಹೋಗುವ ದೃಶ್ಯ ತುಂಬ ಕರುಣಾಮಯವಾದದ್ದು; ಅವನನ್ನು ನೋಡಿದರೆ ಅಯ್ಯೋ ಎನ್ನಿಸುತ್ತದೆ; ಲವಂಗಲತೆಯು ಗಂಡನಲ್ಲಿ ತನ್ನ ಕರ್ತವ್ಯದ ದೃಷ್ಟಿಯಿಂದ ಅಮರನಾಥನಲ್ಲಿ ಉದಾಸೀನ ಭಾವ ತೋರಿಸಿದರೂ, ಕೊನೆಗೆ ಅವಳು ಅವನಿಗಾಗಿ ಕಣ್ಣೀರು ಹಾಕುತ್ತಾಳೆ; ಆದ್ದರಿಂದ ಅವಳೂ ಮನುಷ್ಯಮಾತ್ರಳು, ಹೆಂಗಸು, ಅಮರನಾಥನನ್ನು ಕಂಡರೆ ತನ್ನ ಅಂತರಾಂತರದಲ್ಲಿ ಅವನ ಪರವಾದ ಸ್ನೇಹವು ಗುಪ್ತವಾಗಿ ದಮಿತವಾಗಿ ಇತ್ತೆಂದು ಗೊತ್ತಾಗುತ್ತದೆ. ಇದರಿಂದ ನಾವು ಲವಂಗಲತೆಯನ್ನು ದೂರುವುದಿಲ್ಲ; ಅವಳಲ್ಲಿ ಅನುಕಂಪೆ ಸಹಾನುಭೂತಿಗಳುಳ್ಳವರಾಗುತ್ತೇವೆ. ಅವಳು “ನಾನು ಹೆಂಗಸು- ಸಹಜವಾಗಿ ದುರ್ಬಲಳು. ನನಗೆ ಬಲವೆಷ್ಟಿದೆ ಎಂದು ನೋಡಿ ಆಗಬೇಕಾದದ್ದೇನು? ನಾನು ಇಷ್ಟುಮಾತ್ರ ಹೇಳಬಲ್ಲೆ- ನಾನು ನಿನ್ನ ಪರಮ ಮಂಗಳಾಕಾಂಕ್ಷಿಣಿ” ಎನ್ನುತ್ತಾಳೆ.</p>
<p>ಇಷ್ಟರಮಟ್ಟಿಗೆ ಅವನೊಡನೆ ವಿಶ್ವಾಸದಿಂದ ಮಾತನಾಡುವವರು ಅವನಿಗೆ ಮತ್ತೊಬ್ಬರು ಇರಲಿಲ್ಲ; ಅವನು ‘ಕಲ್ಕತ್ತೆಯನ್ನು ಬಿಟ್ಟು ಹೊರಟುಹೋಗುತ್ತೇನೆ, ಮತ್ತೆ ಬರುವುದಿಲ್ಲ’ ಎಂದು ಹೇಳಿದಾಗ ಲವಂಗಲತೆಯು ‘ಏಕೆ?’ ಎಂದು ಕೇಳುತ್ತಾಳೆ.</p>
<p>ಅಮರ : ಏಕೆ ಹೋಗಬಾರದು? ನನ್ನನ್ನು ಹೋಗಬೇಡವೆಂದು ತಡೆಯುವವರು ಯಾರೂ ಇಲ್ಲ.</p>
<p>ಲವಂಗ : ನಾನು ತಡೆದರೆ?</p>
<p>ಅಮರ : ನನ್ನನ್ನು ತಡೆಯಲು ನಾನು ನಿನಗೆ ಯಾರು?</p>
<p>ಲವಂಗ : ನೀನು ಯಾರೇ? ಅದನ್ನು ನಾನು ಅರಿಯೆ. ಈ ಲೋಕದಲ್ಲಿ ನೀನು ನನಗೆ ಯಾರೂ ಅಲ್ಲ. ಆದರೆ, ಲೋಕಾಂತರವಿದ್ದರೆ-</p>
<p>ಇದರಿಂದ ಇಬ್ಬರ ದೌರ್ಬಲ್ಯವೂ ಸ್ವಲ್ಪಮಟ್ಟಿಗೆ ತಿಳಿಯುತ್ತದೆ. ಆದರೆ ಅವಳು ಅದನ್ನು ಬೆಳೆಯಗೊಡಳು; ಅದು ಗರತಿ ಮಾಡತಕ್ಕದ್ದಲ್ಲವೆಂಬುದನ್ನು ಸ್ಥಿರಮಾಡಿಕೊಂಡು, ‘...ಯಾರು ನನ್ನ ಗಂಡನಾಗದೆ, ಒಂದು ಕಾಲದಲ್ಲಿ ಪ್ರಣಯಾಕಾಂಕ್ಷಿಯಾಗಿದ್ದನೋ ಅವನು ಸಾಕ್ಷಾತ್​ ಮಹಾದೇವನೇ ಆದರೂ ಅವನಿಗಾಗಿ ನನ್ನ ಹೃದಯದಲ್ಲಿ ಒಂದಿಷ್ಟೂ ಸ್ಥಾನವಿರುವುದಿಲ್ಲ’ ಎನ್ನತ್ತಾಳೆ; ಪ್ರಯತ್ನಪೂರ್ವಕವಾಗಿ, ಬುದ್ಧಿಪೂರ್ವಕವಾಗಿ, ತನ್ನ ಹೃದಯಕ್ಕೆ ಆ ರೀತಿಯಾದ ಶಿಕ್ಷಣವೀಯುತ್ತಾಳೆ. ಸರಿಯೆಂದು ತಿಳಿದದ್ದನ್ನು ಆಚರಣೆಯಲ್ಲಿಟ್ಟುಕೊಳ್ಳಬಲ್ಲ ಸಂಯಮ ಸಾಮರ್ಥ್ಯಗಳು ಎಲ್ಲರಿಗೂ ಬರುವುದಿಲ್ಲ. ಆದರೂ ಅವಳು ಮನುಷ್ಯಮಾತ್ರಳು ಎಂಬುದನ್ನು ಜ್ಞಾಪಕದಲ್ಲಿಟ್ಟಿರಬೇಕು. ಕಂಡೂ ಕಾಣದಂತೆ ಆ ದೌರ್ಬಲ್ಯ ಲೇಶವೂ ಇಲ್ಲದಿದ್ದರೆ, ಅವಳು ಮನುಷ್ಯಳಾಗುತ್ತಿರಲಿಲ್ಲ.- ಮರವೋ ಕಲ್ಲೋ ಆಗಬೇಕಾಗಿತ್ತು. ಇಬ್ಬರೂ ತಮ್ಮ ಹುಡುಗ ಬುದ್ಧಿಯಿಂದ ಹಿಂದೆ ನಡೆದ ಅಚಾತುರ್ಯಕ್ಕೆ ಅನುತಾಪಪಟ್ಟುಕೊಳ್ಳುತ್ತಾರೆ- ಅಮರನಾಥನು ಅವಳ ಮೇಲಣ ಚಾಪಲ್ಯದಿಂದ ಅವಳ ಕೋಣೆಗೆ ಕನ್ನಹಾಕಿ ಬಂದದ್ದಕ್ಕೆ; ಲವಂಗಲತೆಯು ಅವನ ಬೆನ್ನಮೇಲೆ ಕಳ್ಳನೆಂದು ಮುದ್ರೆ ಒತ್ತಿದ್ದಕ್ಕೆ, ಇಬ್ಬರೂ ಒಬ್ಬರನೊಬ್ಬರು ಕ್ಷಮಿಸುತ್ತಾರೆ- ಕ್ಷಮಿಸಿ ಎಷ್ಟೋ ಕಾಲವಾಗಿತ್ತು.</p>
<p>ಅಮರನಾಥನು ಕೈಗೆ ಬಂದ ತುತ್ತನ್ನು- ರಜನೀ ಮತ್ತು ಅವಳ ಆಸ್ತಿ- ಶಚೀಂದ್ರನಿಗೆ ಕೈಯಾರ ಕೊಟ್ಟು, ಅದರ ಮೇಲೆ ತನ್ನ ಆಸ್ತಿಯನ್ನೆಲ್ಲಾ ದಕ್ಷಿಣೆಯಾಗಿ ಇಟ್ಟು ಧಾರೆಯೆರೆಯುತ್ತಾನೆ. ಕುಟುಂಬವನ್ನು ದಾರಿದ್ರ್ಯದ ದವಡೆಯಿಂದ ತಪ್ಪಿಸುವುದಕ್ಕೇ ಆಗಿರಲಿ, ರಜನಿಯ ಆಸ್ತಿಯನ್ನು ತನ್ನ ಸವತಿಯ ಮಗನಿಗೆ ಕೊಡಿಸಬೇಕೆಂದು ವಿಶ್ವಪ್ರಯತ್ನ ಮಾಡಿದ ಲವಂಗಲತೆಗೆ ಈ ಅಸಾಧಾರಣವಾದ ಔದಾರ್ಯವು, ಸರ್ವಸ್ವ ತ್ಯಾಗವು, ಆಶ್ಚರ್ಯವನ್ನುಂಟುಮಾಡಿರಬೇಕು. ಅಮರನಾಥನಿಗಾಗಿ ತನ್ನ ಹೃದಯದಲಿ ಅದುಮಿಟ್ಟಿದ್ದ ಪ್ರೀತಿಲೇಶವು ಪ್ರಬುದ್ಧವಾಗಿ ಉಕ್ಕಿ ಬಂದಿರಬೇಕು. ಆದರೆ ಅದರ ವಿವರಣೆಯನ್ನು ಗ್ರಂಥದಲ್ಲಿ ಕಾಣೆವು. ಅದು ಲವಂಗಲತೆಯ ಹನಿ ಗಣ್ಣಿನಿಂದ ಸೂಕ್ಷ್ಮವಾಗಿ ಸೂಚಿತವಾಗಿದೆ. ಆ ಕೃತಜ್ಞತೆಯನ್ನು ಶಚೀಂದ್ರನು ಮಾತಿನಲ್ಲಿ ತೋರಿಸದೆ ಕಾರ್ಯತಃ ತೋರಿಸಿದನು; ತನ್ನ ಮಗನಿಗೆ ಅಮರಪ್ರಸಾದನೆಂದು ಹೆಸರಿಟ್ಟನು; ಅದನ್ನು ತಿಳಿದು ಅಮರನಾಥನಂಥವನಿಗೂ ಎದೆ ತುಂಬಿ ಬಂದು, ಮಾತನಾಡಲಾರದೆ, ಅಲ್ಲಿ ನಿಲ್ಲಲಾರದೆ ಹೊರಟುಹೋದನು.</p>
<p>ಅಮರನಾಥನು ಸರಿಸುಮಾರು ಶಚೀಂದ್ರನ ವಯಸ್ಸಿನವನೇ. ಅವನು ಮಾತುಕಥೆಗಳಲ್ಲಿ ವಿಚಕ್ಷಣ; ಸುಸಂಸ್ಕೃತವಾದ ಬುದ್ಧಿ, ಪೂರ್ಣವಿದ್ಯೆ, ತುಂಬ ವಿಚಾರಶೀಲತೆ. ನೋಡುವುದಕ್ಕೆ ಸುಂದರ, ಬಣ್ಣ ಬಿಳುಪು, ದೇಹ ತೆಳುವಲ್ಲ, ಸ್ಥೂಲವಲ್ಲ, ದೊಡ್ಡ ಕಣ್ಣು, ವೇಷಭೂಷಣಗಳಲ್ಲಿ ಆಡಂಬರವಿಲ್ಲ ಆದರೆ ಪರಿಷ್ಕಾರ; ಮಾತಿನ ರೀತಿ ಮನೋಹರ; ಮಧುರ ಕಂಠ; ಪ್ರಾಚ್ಯ ಮತ್ತು ಪಾಶ್ಚಾತ್ಯ ಸಾಹಿತ್ಯ ಶಿಲ್ಪಶಾಸ್ತ್ರ ದರ್ಶನಗಳನ್ನು ಬಲ್ಲವನು; ಅವನ ಅಪೂರ್ವ ಪಾಂಡಿತ್ಯವನ್ನು ನೋಡಿ ಶಚೀಂದ್ರನು ಬೆರಗಾಗಿಹೋದನು. ಆದರೆ ಅವನ ಅದೃಷ್ಟ ಮಾತ್ರ “ಖೋಟಾ”. ಸಂಸಾರದಲ್ಲಿ ಒಬ್ಬ ಸರ್ವಸಾಮಾನ್ಯನಿಗೆ ದೊರೆಯಬಹುದಾದ ಸುಖವೂ ಅವನಿಗೆ ಲಭಿಸಲಿಲ್ಲ.</p>
<p>ಬಾಲ್ಯಪರಿಚಿತಿಯುಳ್ಳ ಮತ್ತು ತನ್ನ ಮನಮೆಚ್ಚಿದ ಲವಂಗಲತೆಯನ್ನು ಮದುವೆಮಾಡಿಕೊಳ್ಳೋಣವೆಂದು ಪ್ರಯತ್ನಿಸಿದರೆ ಕೈಗೆ ಬಂದ ತುತ್ತು ಬಾಯಿಗೆ ಬರದೆ ಅವಳು ಮುದುಕ ರಾಮಸದಯನ ಪಾಲಾದಳು. ಮತ್ತಾರೂ ಅಪೇಕ್ಷಿಸದಿರಬಹುದಾದ ಒಬ್ಬ ಕುರುಡಿಯನ್ನು ಮದುವೆಯಾಗೋಣವೆಂದರೆ ಅವಳು ಆಸ್ತಿಸಹಿತವಾಗಿ ರಾಮಸದಯನ ಮನಗ ಪಾಲಾದಳು. ಲವಂಗಲತೆಯೇನೋ ರಾಮಸದಯನಿಗೆ ಅನುಕೂಲಳಾದ ಹೆಂಡತಿಯಾಗಿಯೂ ಗೃಹಿಣಿಯಾಗಿಯೂ ಇದ್ದಳೆಂದು ವರ್ಣಿತವಾಗಿದೆ. ಅದು ಅವಳು ‘ಪಾಲಿಗೆ ಬಂದದ್ದು ಪಂಚಾಮೃತ’ ವೆಂದು ದೇವರು ಕೊಟ್ಟದ್ದರಲ್ಲಿ ತೃಪ್ತಿಪಟ್ಟುಕೊಂಡು ಸಾಧ್ವಿಯೆನ್ನಿಸಿಕೊಂಡು ಬಾಳಬೇಕೆಂಬ ಮನೋವೃತ್ತಿಯುಳ್ಳವಳೆಂದೂ ಸತ್ಸಂಪ್ರದಾಯದಲ್ಲಿ ಬೆಳೆದವಳೆಂದೂ ತೋರಿಸುತ್ತದೆ. ಆದರೆ ಅಮರನಾಥನಂಥ ವಿದ್ಯಾವಂತ ಸಂಸ್ಕೃತಿವಂತ ಯುವಕನನ್ನು ಮದುವೆಯಾಗಿದ್ದರೆ ಅವಳು ಹೆಚ್ಚು ಸುಖವಾಗಿರುತ್ತಿರಲಿಲ್ಲವೇ? ಎಂದೋ ಯಾರೋ ಮಾಡಿದ ತಪ್ಪಿಗೆ- ದೌರ್ಬಲ್ಯಕ್ಕೆ?- ಇಬ್ಬರೂ ಬಲಿಯಾದರು. ಅಮರನಾಥನು ಶಚೀಂದ್ರನಿಗೆ ಗುಣಗಳಲ್ಲಿ ಏನೂ ಕಡಮೆಯಾಗಿರಲಿಲ್ಲ. ಶಚೀಂದ್ರನು ರಜನಿಯ ಆಸ್ತಿಯಿಂದ ದೊಡ್ಡವನಾದನು. ಅಮರನಾಥನಿಗೆ ಅವನದೇ ಆಸ್ತಿ ಇತ್ತು; ಜೊತೆಗೆ ರಜನಿಯ ಆಸ್ತಿಯೂ ಸೇರಿದ್ದರೆ ಅವನು ಇನ್ನೂ ಐಶ್ವರ್ಯವಂತನಾಗುತ್ತಿದ್ದನು. ಆದರೆ ರಜನಿಯು ಶಚೀಂದ್ರನ ಶಬ್ದಸ್ಪರ್ಶಗಳಿಂದಲೇ ಮಾರುವೋಗಿ, ಜನ್ಮಾಂತರ ಸಂಸ್ಕಾರದಿಂದಲೋ ಎಂಬಂತೆ ‘ಅಂಧಪ್ರಣಯದಿಂದ’ ಅವನಿಗೆ ತನ್ನ ಹೃದಯದಲ್ಲಿ ಸ್ಥಾನ ಕೊಟ್ಟುಬಿಟ್ಟಿದ್ದಳು. ಆ ಚಿಕ್ಕ ಹೃದಯದಲ್ಲಿ ಮತ್ತೊಂದು ಪ್ರಾಣಿಗೆ ಸ್ಥಾನವಿರಲಿಲ್ಲ. ಆದ್ದರಿಂದ ಅವಳೇನಾದರೂ ಕೃತಜ್ಞತೆಗೆ ಬಗ್ಗಿ ಅಮರನಾಥನನ್ನು ಮದುವೆಯಾಗಿದ್ದರೆ ಖಂಡಿತವಾಗಿಯೂ ಸುಖಿಯಾಗಿರುತ್ತಿರಲಿಲ್ಲ. ಪ್ರಾಯಶಃ ಅವಳಿಗೆ ಕಣ್ಣೂ ಬರುತ್ತಿರಲಿಲ್ಲ. ಶಚೀಂದ್ರನೂ ರಜನಿಯೂ ಪುಣ್ಯವಂತರು; ಲವಂಗಲತೆಯು ಇದ್ದದ್ದರಲ್ಲಿ ವಾಸಿ; ನಿರ್ಭಾಗ್ಯನೆಂದರೆ ಅಮರನಾಥನೇ! ಅವನ ವಿದ್ಯೆ ಸಾಹಸ ಸಂಪತ್ತು ಯಾವುದೂ ಅವನಿಗೆ ಸುಖ ತರಲಿಲ್ಲ; ‘ಭಾಗ್ಯವಂತಂ ಪ್ರಸೂಯೇಥಾಃ ಮಾ ಶೂರಂ ಮಾ ಚ ಪಂಡಿತಂ । ಶೂರಾಶ್ಚ ಕೃತವಿದ್ಯಾಶ್ಚ ಮಮ ಪುತ್ರಾ ವನಂ ಗತಾಃ!’ ಎಂದು ಕುಂತಿ ಹೇಳಿದಳಂತೆ! ಅವನ ಸಂದರ್ಭದಲ್ಲಿ ಆ ಶ್ಲೋಕ ಜ್ಞಾಪಕಕ್ಕೆ ಬರುತ್ತದೆ.</p>
<p>ರಾಮಸದಯನ ಸಂಸಾರವು-ಗಂಡ ಹೆಂಡತಿ ಮಗ ಇವರಿಂದ- ರಜನಿಯ ಪಾಲಿಗೆ ಅಮೃತವಾಯಿತು, ಅಮರನಾಥನ ಪಾಲಿಗೆ ವಿಷವಾಯಿತು. ಆದರೂ ಅಮರನಾಥನು ತನಗೆ ರಜನಿ ದೊರೆಯಲಿಲ್ಲವಲ್ಲಾ, ಅದಕ್ಕೆ ಶಚೀಂದ್ರ ಅಡ್ಡಿಬಂದನಲ್ಲಾ ಎಂದು ಆಶಾಭಂಗ ಜನಿತವಾದ ರೋಷದಿಂದ ಅವರಿಬ್ಬರನ್ನೂ ಹಾಳು ಮಾಡುತ್ತೇನೆಂದು ಹೊರಡುವುದಕ್ಕೆ ಬದಲು ‘ನನ್ನ ಅದೃಷ್ಟದಲ್ಲಂತೂ ವಿಧಾತನು ಸುಖವನ್ನು ಬರೆಯಲಿಲ್ಲ, ನಾನು ಮತ್ತೊಬ್ಬರ ಸುಖವನ್ನು ಏಕೆ ಕಿತ್ತುಕೊಳ್ಳಲಿ! ಶಚೀಂದ್ರನ ರಜನಿಯನ್ನು ಶಚೀಂದ್ರನಿಗೆ ಕೊಟ್ಟು, ನಾನು ಈ ಸಂಸಾರವನ್ನು ತ್ಯಜಿಸುತ್ತೇನೆ.... ಈ ಹೃದಯವನ್ನು ಮೆಟ್ಟಿ, ಸುಖ ದುಃಖಾತೀತನ ಚರಣದಲ್ಲಿ ಎಲ್ಲವನ್ನೂ ಸಮರ್ಪಿಸುತ್ತೇನೆ’ ಎನ್ನುತ್ತಾನೆ. ಈ ತ್ಯಾಗ ಬಹುದೊಡ್ಡದು. ಅವನು ಸಂಸಾರದಲ್ಲಿರುವ ಸಂನ್ಯಾಸಿ.</p>
<p>ಗೌಣಪಾತ್ರಗಳಲ್ಲಿ ಹೀರಾಲಾಲನ ಚಿತ್ರ ಕೆಲವೇ ಪಂಕ್ತಿಗಳಿದ್ದರೂ ಖಚಿತವಾಗಿದೆ :</p>
<p>ಹೀರಾಲಾಲನು ಮದ್ಯ ಕುಡಿಯುತ್ತಿದ್ದನು; - ಅದೂ ಅಲ್ಪಪ್ರಮಾಣದಲ್ಲಲ್ಲ; ಗಾಂಜಾವನ್ನು ಸೇವಿಸುತ್ತಿದ್ದನು. ಅವನ ತಂದೆ ಅವನಿಗೆ ಓದುಬರಹ ಕಲಿಸಲಿಲ್ಲ- ಹೇಗೋ ತನ್ನ ರುಜುಮಾಡುವುದನ್ನು ಕಲಿತಿದ್ದನು; ಆದರೂ ರಾಮಸದಯಬಾಬುವು ಅವನಿಗೆ ಎಲ್ಲೋ ಒಂದು ಗುಮಾಸ್ತೆ ಕೆಲಸವನ್ನು ಮಾಡಿಸಿಕೊಟ್ಟಿದ್ದನು; ಆದರೆ ಅವನ ಕುಡಿತದ ದೋಷದಿಂದ ಆ ಕೆಲಸ ಹೋಯಿತು; ಹರನಾಥಬಸುವು ಅವನಿಗೆ ಒಂದು ಅಂಗಡಿ ಹಾಕಿಸಿಕೊಟ್ಟನು; ಅದರಿಂದ ಲಾಭ ಬರುವುದಿರಲಿ, ಸಾಲವಾಯಿತು; - ಅಂಗಡಿ ಎದ್ದುಹೋಯಿತು; ಆಮೇಲೆ ಅವನು ಯಾವುದೋ ಗ್ರಾಮದಲ್ಲಿ ಹನ್ನೆರಡು ರೂಪಾಯಿ ಸಂಬಳದ ಮೇಲೆ ಮೇಷ್ಟರಾದನು; ಆದರೆ ಅಲ್ಲಿ ಮದ್ಯ ದೊರೆಯದೆ ಹೋದದ್ದರಿಂದ ಅಲ್ಲಿಂದ ಕಾಲು ತೆಗೆದನು; ಆಮೇಲೆ ಒಂದು ವೃತ್ತಪತ್ರಿಕೆಯನ್ನು ಹೊರಡಿಸಿದನು. ಕೆಲವು ದಿನ ಅದರಿಂದ ತುಂಬ ದುಡ್ಡೇನೋ ಬಂತು- ಪ್ರಸಾರವೂ ಆಯಿತು- ಆದರೆ ಅಶ್ಲೀಲತೆಯಿಂದಾಗಿ ಪೋಲಿಸರ ಕೈಗೆ ಸಿಕ್ಕಿ ಪತ್ರಿಕೆಯನ್ನು ಬಿಟ್ಟು ತಲೆಮರಸಿಕೊಂಡನು; ಕೆಲವು ದಿನದ ಮೇಲೆ ಹಠಾತ್ತಾಗಿ ಕಾಣಿಸಿಕೊಂಡು ಚಿಕ್ಕಬಾಬುವನ್ನು ಆಶ್ರಯಿಸಲು ನೋಡಿದನು; ಆದರೆ ಅವನಿಗೆ ಮದ್ಯದ ಅಭ್ಯಾಸವಿಲ್ಲದ್ದರಿಂದ ಅವನನ್ನು ಬಿಟ್ಟನು; ಇನ್ನೇನೂ ತೋರದ್ದರಿಂದ ನಾಟಕ ಬರೆಯಲು ಮೊದಲು ಮಾಡಿದನು; ನಾಟಕದ ಒಂದು ಪ್ರತಿಯೂ ಮಾರಾಟವಾಗಲಿಲ್ಲ;... ಇನ್ನು ಈ ಭವಸಂಸಾರದಲ್ಲಿ ತೀರ ತಟ ಒಂದೂ ಕಾಣದೆ, ಅಕ್ಕನ ಸೆರಗು ಹಿಡಿದುಕೊಂಡು ಕುಳಿತನು.</p>
<p>ದುಡ್ಡು ಸಿಕ್ಕುತ್ತದೆಂಬ ಆಸೆಗೆ ಕುರುಡಿಯನ್ನಾದರೂ ಮದುವೆ ಮಾಡಿಕೊಳ್ಳುತ್ತೇನೆಂದುಕೊಂಡು ತಾನೇ ರಾಜಚಂದ್ರನ ಹತ್ತಿರಕ್ಕೆ ಹೋಗಿ ರಜನಿಯ ಮದುವೆಯ ಪ್ರಸ್ತಾಪವೆತ್ತಿದನು. ಅವನು ‘ನಾವು ಬಡವರು, ಅವಳಿಗೆ ಮದುವೆ ಹೇಗೆ ಮಾಡೋಣ? ಸಾಲದ್ದಕ್ಕೆ ಕಣ್ಣು ಕಾಣಿಸದು; ವಯಸ್ಸಾಗಿದೆ; ಯಾರು ಮದುವೆ ಮಾಡಿಕೊಳ್ಳುತ್ತಾರೆ?’ ಎನ್ನಲು, ಹೀರಾಲಾಲನು ಈ ಡಾಂಭಿಕತನದ ಉತ್ತರವೀಯುತ್ತಾನೇ:</p>
<p>ಏಕೆ? ಮದುವೆ ಮಾಡಿಕೊಳ್ಳುವವರಿಗೆ ಏನು ಕಡಮೆ? ನನಗೆ ಹೇಳೀದರೆ ನಾನು ಮದುವೆ ಮಾಡಿಕೊಳ್ಳುತ್ತೇನೆ; ಈಗ ಬೇಕಾದದ್ದು ವಯಸ್ಸಾದ ಹೆಣ್ಣುಗಳೇ! ನಾನು “ಸ್ತುಶ್ಟುಭಿಶ್ಚಶಾತ್​” (!) ಪತ್ರಿಕೆಯ ಎಡಿಟರಾಗಿದ್ದಾಗ, ಹುಡುಗಿಯರು ಬೆಳೆದ ಮೇಲೆ ಮದುವೆ ಮಾಡಬೇಕೆಂಬ ವಿಚಾರವಾಗಿ ಎಷ್ಟು ಆರ್ಟಿಕಲ್​ಗಳನ್ನು ಬರೆದ!- ಓದಿ ಅಂತರಿಕ್ಷದಿಂದ ಮೇಘವೂ ಗರ್ಜಿಸತೊಡಗಿತು. ಬಾಲ್ಯ ವಿವಾಹವೆ? ಛಿ! ಛಿ! ಹುಡುಗಿಯರು ಬೆಳೆದಮೇಲೇ ಅವರಿಗೆ ಮದುವೆ ಮಾಡಬೇಕು; ಬನ್ನಿ! ದೇಶೋನ್ನತಿಗಾಗಿ ನಾನು ಒಂದು <span class="en">Example set</span> ಮಾಡುವುದಕ್ಕೆ ಅವಕಾಶಕೊಡಿ!-ನಾನೇ ಈ ಹುಡುಗಿಯನ್ನು ಮದುವೆಮಾಡಿಕೊಳ್ಳುತ್ತೇನೆ!</p>
<p>ಹುಡುಗಿಯ ಅದೃಷ್ಟ ಚೆನ್ನಾಗಿತ್ತು; ಆದ್ದರಿಂದ ಈ ಲೋಕೋದ್ಧಾರಕನ ಕೈಗೆ ಬೀಳಲಿಲ್ಲ; ರಾಜಚಂದ್ರನು ಇಂಥ ದೊಡ್ಡ ಪಂಡಿತ ಅಳಿಯನಾಗುವುದು ತಪ್ಪಿಹೋಯಿತಲ್ಲಾ ಎಂದು ಪಶ್ಚಾತ್ತಾಪಪಟ್ಟು ‘ಈಗ ಎಲ್ಲಾ ನಿಶ್ಚಯವಾಗಿ ಹೋಗಿದೆ; ಶಚೀಂದ್ರಬಾಬು ಏರ್ಪಡಿಸಿದ್ದಾರೆ; ಗೋಪಾಲಬಾಬುವಿನೊಡನೆ ಮದುವೆ ನಡೆಯುತ್ತದೆ’ ಎಂದನು.</p>
<p>ಅವನ ಆಸೆ ನಿರಾಸೆಯಾಯಿತು; ಕೊನೆಗೆ ಅಲ್ಲಿ ಕುಡಿಯುವುದಕ್ಕೆ ಮದ್ಯವಾದರೂ ಸಿಕ್ಕುವುದೇನೋ ಎಂದು ನಾಚಿಕೆ ಬಿಟ್ಟು ಕೇಳಿದನು; ಆ ಬಡಪಾಯಿಯ ಮನೆಯಲ್ಲಿ ಮದ್ಯ ಹೇಗೆ ಬರಬೇಕು? ಆದ್ದರಿಂದ ಬಂದ ದಾರಿಗೆ ಸುಂಕವಿಲ್ಲದೆ ಮುಖ ಒಣಗಿಸಿಕೊಂಡು ಹಿಂತಿರುಗಿ ಹೋಗಬೇಕಾಯಿತು.</p>
<p>ಇಂಥ ಅಪ್ರಯೋಜಕರು, ಬಾಯಿಬಡಕರು, ಸಮಾಜಘಾತುಕರು, ಯಾವಾಗಲೂ ಇದ್ದೇ ಇರುತ್ತಾರೆ; ಬಂಕಿಮನ ಕಾಲದಲ್ಲೂ ಅವನ ಕಣ್ಣೆದುರಿಗೆ ಇದ್ದ ಇಂಥವರನ್ನು ಅವನು ನೋಡಿ ಮನಸ್ಸಿನ ಒಂದು ಉದ್ವೇಗದಿಂದ ಇದನ್ನು ಚಿತ್ರಿಸಿದ್ದಾನೆಂಬುದು ಗಮನಿಸತಕ್ಕ ವಿಷಯ; ಇಂಥವನೇ ಒಬ್ಬ ವ್ಯಕ್ತಿಯನ್ನು ದೃಷ್ಟಿಯಲ್ಲಿಟ್ಟುಕೊಂಡಿದ್ದನೆಂದು ನಿರ್ದೇಶಿಸುವ ಪ್ರಯತ್ನ ನಡೆದಿದೆ; ಅದು ನಂಬಿಕೆಗೆ ಅರ್ಹವಲ್ಲ; ಕಲಾವಿದನು ನೋಡುವುದು ವ್ಯಕ್ತಿಯಲ್ಲ, ಜಾತಿ; ಹೀರಾಲಾಲನೂ ದೇವೇಂದ್ರನ ಒಬ್ಬ ತಮ್ಮ!</p>
<p>ಬಂಕಿಮನಿಗೆ ಎಳೆಯ ಮಕ್ಕಳನ್ನು ಕಂಡರೆ ತುಂಬ ಇಷ್ಟ; ಅವುಗಳ ಮುದ್ದುಮುದ್ದಾದ ನಡೆನುಡಿಗಳನ್ನು ತುಂಬ ಆಸಕ್ತಿಯಿಂದ ವರ್ಣಿಸುತ್ತಾನೆ; ರಜನಿಯ ಮಗು- ಅಮರಪ್ರಸಾದ- ಕಮಲಮಣಿಯ ಮಗು ಸತೀಶನನ್ನು ಜ್ಞಾಪಕಕ್ಕೆ ತರುತ್ತದೆ :</p>
<p>ಆಗ ಒಂದು ವರ್ಷದ ಮಗು ತೂರಾಡುತ್ತ, ಹೆಜ್ಜೆ ಇಕ್ಕುತ್ತ ಹೆಜ್ಜೆ ಇಕ್ಕುತ್ತ, ಬೀಳುತ್ತ ಬೀಳುತ್ತ, ಏಳುತ್ತ ಏಳುತ್ತ, ಅಲ್ಲಿಗೆ ಬಂದು ರಜನಿಯ ಕಾಲಿನ ಹತ್ತಿರ ಒಂದೆರಡು ಸಲ ಬಿದ್ದು ಅವಳ ಸೀರೆಯನ್ನು ಹಿಡಿದುಕೊಂಡು ಎದ್ದು ಅವಳ ಮಂಡಿಯನ್ನು ತಬ್ಬಿಕೊಂಡು ಅವಳ ಮುಖವನ್ನು ನೋಡಿ, ಗಟ್ಟಿಯಾಗಿ ನಕ್ಕಿತು. ಆಮೇಲೆ ನನ್ನನ್ನು(ಅಮರನಾಥನನ್ನು) ತುಂಬ ಹೊತ್ತು ನೋಡಿ ಕೈಬೀಸಿ ‘ದಾ!’ (ಜಾ!=ಹೋಗು) ಎಂದಿತು.</p>
<p>ಇದು ಮಗುವಿನ ಇನ್ನೊಂದು ಚಿತ್ರ: ಅದು ರಜನಿಯ ಉಲ್ಲಾಸಚಿತ್ತ ವೃತ್ತಿಯನ್ನೂ ಬಂಕಿಮನ ಹಾಸ್ಯಪ್ರವೃತ್ತಿಯನ್ನೂ ತೋರಿಸುತ್ತದೆ :</p>
<p>ಕಾಳೀಬಸುವಿಗೆ ನಾಲ್ಕು ವರ್ಷದ ಒಂದು ಗಂಡು ಮಗುವಿತ್ತು. ಅದರ ಹೆಸರು ವಾಮಾಚರಣ; ವಾಮಾಚರಣನು ಯಾವಾಗಲೂ ನಮ್ಮ (ರಜನಿಯ) ಮನೆಗೆ ಬರುತ್ತಿದ್ದನು; ಒಂದು ದಿನ ನಮ್ಮ ಮನೆಯ ಮುಂದೆ ಬಾಜಾ ಬಜಂತ್ರಿಯೊಡನೆ ವರಪೂಜೆಗೆ ಗಂಡನ್ನು ಕರೆದುಕೊಂಡು ಹೋಗುತ್ತಿದ್ದರು; ಅದನ್ನು ವಾಮಾಚರಣನು ನೋಡಿ ‘ನಾನೂ ವರನಾಗಬೇಕು!’ ಎಂದನು. ನಾನು ಅವನನ್ನು ಸಮಾಧಾನ ಮಾಡಲಾರದೆ ‘ಅಳಬೇಡ! ನೀನು ನನ್ನ ವರ!’ ಎಂದು ಹೇಳಿ ಕೈಯಲ್ಲಿ ಒಂದು ಚೂರು ಮಿಠಾಯಿ ಇಟ್ಟು ‘ಏನು? ನನ್ನ ವರನಾಗುತ್ತೀಯೋ?’ ಎಂದು ಕೇಳಿದೆ. ಅವನು ಅಳು ನಿಲ್ಲಿಸಿ ‘ಆಗುತ್ತೇನೆ!’ ಎಂದನು. ಮಿಠಾಯಿ ಮುಗಿಯುತ್ತಲೇ, ‘ಏನೇ, ವರ ಏನು ಮಾಡಬೇಕೇ?’ ಎಂದನು. ಸುಮ್ಮನೆ ಮಿಠಾಯಿ ತಿಂದುಕೊಂಡಿರುವುದೇ ವರನ ಕೆಲಸವೆಂದು ಅವನಿಗೆ ದೃಢವಾದ ನಂಬಿಕೆಯುಂಟಾಗಿತ್ತು; ಆದ್ದರಿಂದ ಅವನು ಮತ್ತೊಂದನ್ನು ತಿನ್ನುವುದಕ್ಕೆ ಸಿದ್ಧನಾಗಿದ್ದನು. ಅದನ್ನು ತಿಳಿದು ನಾನು ‘ವರನು ಹೂಗಳನ್ನು ಜೋಡಿಸಿಕೊಡಬೇಕು!’ ಎಂದೆ. ವಾಮಾಚರಣನು ಪತಿಯ ಕರ್ತವ್ಯವನ್ನು ತಿಳಿದುಕೊಂಡು, ಹೂವುಗಳನ್ನು ಜೋಡಿಸಿ ಜೋಡಿಸಿ ನನ್ನ ಕೈಯಲ್ಲಿ ಇಡುತ್ತಿದ್ದನು.</p>
<p>ಬಂಕಿಮನಿಗೆ ನಮ್ಮ ದೇಶದ ಬ್ರಹ್ಮಚಾರಿ ಸಂನ್ಯಾಸಿಗಳ ಆದರ್ಶ ಸಂಪ್ರದಾಯಗಳಲ್ಲಿ ತುಂಬ ಗೌರವ; ಅವರಲ್ಲಿ ನಮ್ಮ ದೇಶದ ವಿದ್ಯೆ ಜ್ಞಾನ ಸಂಸ್ಕೃತಿಗಳು ಇನ್ನೂ ಜೀವಂತವಾಗಿ ಉಳಿದುಕೊಂಡಿವೆ, ಜನಸಾಮಾನ್ಯರಿಂದ ಕಣ್ಮರೆಯಾಗುತ್ತಿವೆ ಎಂಬುದು ಅವನ ನಂಬಿಕೆ. ರಾಮಸದಯನ ಮನೆಗೆ ಬರುತ್ತಿದ್ದ ಸಂನ್ಯಾಸಿ ಯೋಗ ತಂತ್ರ ಮಂತ್ರಗಳಲ್ಲಿ ಸಿದ್ಧಮಾತ್ರವಲ್ಲ; ಔಷಧ ಚಿಕಿತ್ಸೆಗಳನ್ನೂ ಬಲ್ಲವನು; ಅವನಿಂದಲೇ ರಜನಿಗೆ ಕಣ್ಣು ಬಂದದ್ದು. ಶಚೀಂದ್ರನು ಹೇಳುತ್ತಾನೆ :</p>
<p>ನಿಜವಾಗಿಯೂ ಆಶ್ಚರ್ಯವಾದದ್ದು; ಆದರೆ ಈಶ್ವರನ ಕೃಪೆಯಿಲ್ಲದಿದ್ದರೆ ಇದು ಸಾಧ್ಯವಾಗುತ್ತಿತ್ತೇ? ನಮ್ಮ ಭರತ ಖಂಡದಲ್ಲಿ ಚಿಕಿತ್ಸಾ ಸಂಬಂಧದಲ್ಲಿ ಕೆಲವು ಅತ್ಯಾಶ್ಚರ್ಯ ಸಂಗತಿಗಳು ಇದ್ದುವು- ಆ ತತ್ವಗಳನ್ನೆಲ್ಲಾ ಯೂರೋಪಿಯನರು ಬಹುಕಾಲ ಪರಿಶ್ರಮ ಮಾಡಿದರೂ ಹೊರಕ್ಕೆ ತೆಗೆಯಲಾರರು; ಚಿಕಿತ್ಸಾವಿದ್ಯೆಯೇ ಏಕೆ? ಎಲ್ಲಾ ವಿದ್ಯೆಯಲ್ಲಿಯೂ ಹೀಗೆಯೇ; ಆದರೆ ಈಗ ಅದೆಲ್ಲಾ ಲುಪ್ತವಾಗಿ, ಎಲ್ಲೋ ಒಬ್ಬೊಬ್ಬರು ಉದಾಸೀನರಾದ ಸಂನ್ಯಾಸಿ ಮೊದಲಾದವರುಗಳಲ್ಲಿ ಸ್ವಲ್ಪಸ್ವಲ್ಪ ಗೋಪ್ಯವಾಗಿ ಉಳಿದುಕೊಂಡಿದೆ... ಆ ಸಂನ್ಯಾಸಿಯು ಔಷಧಕೊಟ್ಟು ಒಂದು ತಿಂಗಳಲ್ಲಿ ರಜನಿಗೆ ಕಣ್ಣು ಬರಿಸಿದನು.</p>
<p>ಬಂಕಿಮನು ನ್ಯಾಯಾಧಿಕಾರಿಯಾಗಿದ್ದವನು; ಅವನಿಗೆ ಪೋಲೀಸರ ವಿಚಾರ ಚೆನ್ನಾಗಿ ಗೊತ್ತು; ಇಲ್ಲಿ ಅವರ ದಬಾದಬಿಯ ಖಂಡನ ವಿಡಂಬನಾತ್ಮಕವಾದ ಒಂದು ವಿವರ ಬರುತ್ತದೆ; ಅದಕ್ಕಾಗಿ ಅಳಬೇಕೋ ನಗಬೇಕೋ ರೇಗಬೇಕೋ ಗೊತ್ತಾಗುವುದಿಲ್ಲ; ಇದು ಈ ಗ್ರಂಥದಲ್ಲಿ ಬರುವ ಬಗೆಬಗೆಯ ಹಾಸ್ಯಗಳಲ್ಲಿ ಒಂದು ಬಗೆಗೆ ಉದಾಹರಣೆ:</p>
<p>ಹರೇಕೃಷ್ಣನು ಸತ್ತುಹೋದಮೇಲೆ ಅವನು ವಾರಸುದಾರರಿಲ್ಲದೆ ಸತ್ತನೆಂದು ಕೇಳಿ ನಂದಿ ಭೃಂಗಿಗಳೊಡನೆ ದೇವಾಧಿದೇವ ಮಹಾದೇವನಾದ ದರೋಗ ಮಹಾಶಯನು ಬಂದು ಕುಳಿತನು. ಹರೇಕೃಷ್ಣನ ಪಾತ್ರೆ ಪರಟಿ ಮೊದಲಾದವುಗಳನ್ನು ಬೇವಾರಸು ಮಾಲೆಂದು ವಶಪಡಿಸಿಕೊಂಡನು. ‘ಹರೇಕೃಷ್ಣನು ಬೇವಾರಸು ಅಲ್ಲ, ಕಲ್ಕತ್ತೆಯಲ್ಲಿ ಅವನ ಮಗಳಿದ್ದಾಳೆ’ ಎಂದು ಕೆಲವರು ಹೇಳಿದರು. ದರೋಗನು ‘ವಾರಸುದಾರರಿದ್ದರೆ ಹಜೂರಿನಲಿ ಹಾಜರಾಗಲಿ!’ ಎಂದು ಕಟುವಾಗಿ ಆಜ್ಞೆ ಮಾಡಿದನು. ಆಗ ನನ್ನ (ಗೋವಿಂದಕಾಂತನ) ಒಬ್ಬಿಬ್ಬರು ಶತ್ರುಗಳು ಅವಕಾಶ ಸಿಕ್ಕಿ ‘ಗೋವಿಂದದತ್ತನ ಹತ್ತಿರ ಅವಳ ಒಡೆವೆಗಳೆಲ್ಲಾ ಇವೆ’ ಎಂದು ಹೇಳಿಬಿಟ್ಟರು. ನನಗೆ ಹೇಳಿ ಕಳುಹಿಸಿದರು. ನಾನು ಆಗ ದೇವಾಧಿದೇವನ ಹತ್ತಿರ ಬಂದು ಕೈ ಮುಗಿದುಕೊಂಡು ನಿಂತೆ; ಸ್ವಲ್ಪ ಬೈಗಳು ತಿಂದೆ;... ಒದೆತಗಳು ಬೀಳುವ ಸಂಭವವನ್ನು ನೋಡಿ ಒಡವೆಗಳನ್ನೆಲ್ಲಾ ದರೋಗ ಮಹಾಶಯನ ಪಾದಪದ್ಮಗಳಲ್ಲಿ ಅರ್ಪಿಸಿ, ಅದರಮೇಲೆ ಐವತ್ತು ರೂಪಾಯಿ ನಗದು ಕೊಟ್ಟು ನಿವೃತ್ತಿ ಹೊಂದಿದೆ.</p>
<p>ದರೋಗ ಮಹಾಶಯನು ಒಡವೆಗಳನ್ನು ತನ್ನ ಮಗಳ ಉಪಯೋಗಕ್ಕಾಗಿ ತನ್ನ ಮನೆಗೆ ಕಳುಹಿಸಿದನೆಂದು ಹೇಳುವುದು ಅನಾವಶ್ಯಕ; ಮೇಲಿನ ಸಾಹೇಬರಿಗೆ ಬರೆದ ರಿಪೋರ್ಟಿನಲ್ಲಿ ‘ಹರೇ ಕೃಷ್ಣದಾಸನಿಗೆ ಒಂದು ಲೋಟ ಮತ್ತು ಒಂದು ಮರದ ಕಂಬ ಹೊರತು ಇನ್ನೇನೂ ಇರಲಿಲ್ಲ; ಅವನಿಗೆ ಯಾರೂ ವಾರಸುದಾರರಿಲ್ಲ’ ಎಂದು ಬರೆದನು.</p>
<p>‘ರಜನಿ’ ಯು ಸಮಸ್ಯೆಗಳ ಕಾದಂಬರಿ; ಸಾಮಾಜಿಕ ಸಮಸ್ಯೆಗಳಿಗಿಂತಲೂ ಧಾರ್ಮಿಕ ಮತ್ತು ದಾರ್ಶನಿಕ ಸಮಸ್ಯೆಗಳ ಕಾದಂಬರಿ. ಪ್ರಪಂಚದ ಕಷ್ಟಸುಖಗಳಲ್ಲಿ ತೊಳಲಿರುವವನಿಗೆ ಇದರ ತತ್ವವೇನು ಎಂದು ಚಿಂತಿಸಿದಾಗ ಕತ್ತಲಲ್ಲಿ ಕಣ್ಣುಬಿಟ್ಟ ಹಾಗಾಗುತ್ತದೆ. ಇದರಲ್ಲಿ ಲವಂಗಲತೆಯಂಥ ಇಪ್ಪತ್ತು ವರ್ಷದ ಸುಂದರ ಯುವತಿ ಅರುವತ್ತು ಮೂರು ವರ್ಷದ ರಾಮಸದಯನ ಎರಡನೆಯ ಹೆಂಡತಿಯಾಗಿ, ತನ್ನ ಹೊಟ್ಟೆಯಲ್ಲಿ ಮಕ್ಕಳಿಲ್ಲದೆ ಅವಳ ಸವತಿಯ ಬೆಳೆದ ಮಕ್ಕಳನ್ನೂ ಹಾಸಿಗೆ ಹಿಡಿದು ಮಲಗಿರುವ ಅವಳನ್ನೂ ಕಟ್ಟಿಕೊಂಡು ಜೀವನವನ್ನು ಕಹಿಮಾಡಿಕೊಳ್ಳದೆ, ಪತಿಪರಾಯಣೆಯಾಗಿ ಗಂಡನೊಡನೆ ಸರಸವಾಗಿ ಸಂತೋಷವಾಗಿರುತ್ತಾಳೆ. ಸಂಸಾರದ ವಹಿವಾಟನ್ನೆಲ್ಲಾ ವಹಿಸಿಕೊಂಡು ದಕ್ಷತೆಯಿಂದ ನಿರ್ವಹಿಸಿಕೊಂಡು ಬರುತ್ತಾಳೆ. ಅದು ಇಲ್ಲಿ ಅಷ್ಟು ದೊಡ್ಡ ಸಮಸ್ಯೆಯಲ್ಲ; ಅದು ಇತರ ಸಾಮಾಜಿಕ ಕಾದಂಬರಿಗಳಲ್ಲೂ ಬರಬಹುದು. ಇದು ರಜನಿಯ ಕಥೆ; ಅವಳ ಸುತ್ತ ಹೆಣೆದುಕೊಂಡಿರುವ ಸಮಸ್ಯೆಗಳೇ ಪ್ರಧಾನ. ಅವಳೇ ಅವನ್ನು ಎತ್ತಿದ್ದಾಳೆ :</p>
<p>ನಾನು ಏಕೆ ಹುಟ್ಟಿದೆ? ಏಕೆ ಕುರುಡಿಯಾದೆ? ಹುಟ್ಟಿದರೂ ಶಚೀಂದ್ರನಿಗೆ ಯೋಗ್ಯಳಾಗಿ ಹುಟ್ಟಿಲಿಲ್ಲವೇಕೆ? ಶಚೀಂದ್ರನಿಗೆ ಯೋಗ್ಯಳಾಗದಿದ್ದರೂ ಅವನನ್ನು ಪ್ರೀತಿಸಿದ್ದೇಕೆ? ಪ್ರೀತಿಸಿದರೂ ಅವನ ಹತ್ತಿರ ಇರಲಾರದೆ ಹೋದೆನೇಕೆ? ಶಚೀಂದ್ರನನ್ನು ಚಿಂತಿಸಿಕೊಂಡು ಏಕೆ ಮನೆಬಿಟ್ಟು ಬರಬೇಕಾಯಿತು? ಅಸಹಾಯಳೂ ಕುರುಡಿಯೂ ಆದ ನಾನು ಗಂಗಾ ಪ್ರವಾಹದಲ್ಲಿ ಬಿದ್ದು ಸಾಯುವುದಕ್ಕೇಕೆ ಬಂದೆ?... ಈ ಸಂಸಾರದಲ್ಲಿ ಎಷ್ಟೋ ಜನ ದುಃಖಿಗಳಿದ್ದಾರೆ; ನಾನು ಎಲ್ಲರಿಗಿಂತಲೂ ದುಃಖಿಯಾಗಿರುವುದೇಕೆ? ಇದೆಲ್ಲಾ ಯಾರ ಆಟ? ದೇವರದೇ? ಜೀವರಿಗೆ ಇಷ್ಟು ಕಷ್ಟಕೊಟ್ಟರೆ ದೇವರಿಗೆ ಸುಖವೇ? ಕಷ್ಟಕೊಡುವುದಕ್ಕೋಸ್ಕರ ಸೃಷ್ಟಿ ಮಾಡುವುದು ಸುಖವೇ? ಮೂರ್ತಿಮತ್ತಾದ ನಿರ್ದಯತೆಯನ್ನು ಏಕೆ ದೇವರೆಂದು ಕರೆಯಬೇಕು? ನಿಷ್ಠುರತೆಯನ್ನು ಏಕೆ ಪೂಜಿಸಬೇಕು? ಮನುಷ್ಯರಿಗೆ ಇರುವ ಇಂಥ ಭಯಾನಕ ದುಃಖವು ಎಂದೂ ದೇವಕೃತವಾಗಿರಲಾರದು- ಹಾಗಿದ್ದರೆ ದೇವರು ರಾಕ್ಷಸನಿಗಿಂತ ಸಾವಿರ ಪಾಲು ನಿಕೃಷ್ಟ; ಹಾಗಾದರೆ ಇದು ನಮ್ಮ ಕರ್ಮಫಲವೇ? ಯಾವ ಪಾಪದಿಂದ ನಾನು ಹುಟ್ಟು ಕುರುಡಿ?</p>
<p>ಕುರುಡು, ಕುಂಟು, ವೈಧವ್ಯ, ದುಃಖ, ದಾರಿದ್ರ್ಯ, ರೋಗರುಜಿನ ಸಂಸಾರ ಕ್ಲೇಶ- ಎಲ್ಲಾ ಕಷ್ಟಗಳೇ; ಕ್ಷಾಮ ಡಾಮರ ಯುದ್ಧ ಬೆಂಕಿ ನೀರು ಮುಂತಾದ ಚಿಕ್ಕದೊಡ್ಡ- ಆಧ್ಯಾತ್ಮಿಕ ಆಧಿಭೌತಿಕ ಆಧಿದೈವಿಕ- ಕಷ್ಟಗಳು ನೂರಾರು. ಈ ಕಷ್ಟವೇಕಿದೆ? ಏಕೆ ಬರುತ್ತದೆ? ಕೆಲವರಿಗೆ ಬಂದದ್ದು ಏಕೆ ನಿವಾರಣೆಯಾಗುತ್ತದೆ? ಮಿಕ್ಕವರಿಗೆ ಬಂದದ್ದು ಏಕೆ ಜನ್ಮಕ್ಕೆ ಹತ್ತಿದ ಶನಿಯಾಗಿ ನೊಣೆದು ನುಂಗಿಬಿಡುತ್ತದೆ? ಇವು ನಮ್ಮ ಅಧೀನದಲ್ಲಿ ಇವೆಯೇ? ಇವು ಪಾಪ ಪುಣ್ಯ ಜನ್ಯಗಳೇ? ಇವನ್ನು ನಾವು ತಡೆಯಬಲ್ಲವೇ? ನಿವಾರಣೆ ಮಾಡಿಕೊಳ್ಳಬಲ್ಲವೇ? ಇಲ್ಲ, ನಾವು ಅಸಹಾಯರೆ?- ಇವು ಸಮಸ್ಯೆಗಳು. ಇವು ಇಂದಿನವಲ್ಲ; ಹಳೆಯವು; ಹಳೆಯವಾದರೂ ಎಂದಿಗೂ ಹೊಸದಾಗಿಯೇ ಉಳಿಯುವವು; ಈ ಪ್ರಶ್ನೆಯನ್ನು ಚಿಂತಿಸಿ ಚರ್ಚಿಸಿ ತನತನಗೆ ತೋರಿದಂತೆ ಪ್ರತಿಯೊಬ್ಬ ದೊಡ್ಡಕವಿಯೂ ಉತ್ತರ ಹೇಳಲು ಪ್ರಯತ್ನಪಟ್ಟಿದ್ದಾನೆ. ಇದು ಮಹಾಭಾರತದಲ್ಲಿ ದ್ರೌಪದಿಯಿಂದ ಪಾಂಡವರ ಕಷ್ಟವನ್ನು ಕುರಿತ ಚರ್ಚೆ :</p>
<p>ಲೋಕವು ಈಶ್ವರನ ಅಧೀನ; ಮನುಷ್ಯನ ಅಧೀನವಲ್ಲ. ನಾವು ಅವನ ಕೈಯಿನ ಬೊಂಬೆಗಳು; ಶುಭಾಶುಭಗಳಿಗೆ ಅವನೇ ಕಾರಣ. ಪ್ರವಾಹದಲ್ಲಿ ಬಿದ್ದ ಮರದಂತೆ ಮನುಷ್ಯನು ಅಸಹಾಯನಾಗಿ ಸ್ವರ್ಗಕ್ಕೋ ನರಕಕ್ಕೋ ಹೋಗುತ್ತಾನೆ. ಭಗವಂತನು ನಮ್ಮನ್ನು ತಾಯಿತಂದೆಗಳಂತೆ ದಯೆಯಿಂದ ನೋಡಿಕೊಳ್ಳುವುದಿಲ್ಲ; ಪರರಂತೆ ನಮ್ಮಮೇಲೆ ಅವನಿಗೆ ರೋಷವೇ; ಇಲ್ಲದಿದ್ದರೆ ಒಳ್ಳೆಯವರು ಏಕೆ ಕಷ್ಟಪಡುತ್ತಿದ್ದರು? ಕೆಟ್ಟವರು ಹೇಗೆ ಸುಖವಾಗಿರುತ್ತಿದ್ದರು? ನಮ್ಮ ಕಷ್ಟವನ್ನೂ ಸುಯೋಧನನ ಸಮೃದ್ಧಿಯನ್ನೂ ನೋಡಿದರೆ ಈಶ್ವರನನ್ನು ಬೈಯೋಣವೆನ್ನಿಸುತ್ತದೆ. ಕರ್ಮಕ್ಕೆ ತಕ್ಕ ಫಲವಿದ್ದರೆ ಈಶ್ವರನಿಗೂ ಇದರಿಂದ ಪಾಪ ಬಂದೇ ಬರುತ್ತದೆ! ಕರ್ಮಕ್ಕೆ ತಕ್ಕ ಫಲವಿಲ್ಲವೆನ್ನುವುದಾದರೆ ದುರ್ಬಲ ಮಾನವರನ್ನು ಕಂಡು ಅನುತಾಪಪಡಬೇಕಾಗುತ್ತದೆ.</p>
<p>ಅಮರನಾಥನದೂ ಇಂಥದೇ ಒಂದು ಸಮಸ್ಯೆ; ಅವನ ಕಷ್ಟಕ್ಕೇನು ಕಾರಣ? ಶಚೀಂದ್ರನ ಸುಖಕ್ಕೇನು ಕಾರಣ? ಅವನಿಗೆ ಹೆಂಡತಿ ಸತ್ತಳು; ಅವಳನ್ನು ಮೀರಿಸಿದವಳು ಮತ್ತೊಬ್ಬಳು ಬಂದಳು; ಸಂತೋಷ ತಂದಳು, ಸಂಪತ್ತು ತಂದಳು, ಸಂತಾನ ತಂದಳು; ಕುರುಡಿಯಾಗಿ ಬಂದವಳು ಕಣ್ಣುಪಡೆದಳು; ಅಮರನಾಥನಿಗೆ ಕೈಗೆ ಬಂದ ತುತ್ತು ಬಾಯಿಗೆ ಬರಲಿಲ್ಲ; ಅವರ ವಂಶದಲ್ಲಿ ಯಾರೋ ಎಂದೋ ಕೆಟ್ಟಹೆಸರು ತೆಗೆದುಕೊಂಡಿದ್ದರೆಂಬ ಕಾರಣದಿಂದ ಲವಂಗಲತೆಯಂತ ಹುಡುಗಿಯೊಡನೆ ಗೊತ್ತಾಗಿದ್ದ ಮದುವೆ ನಿಂತುಹೋಯಿತು; ಅವಳು ಬೆನ್ನಮೇಲೆ ಬರೆ ಎಳೆದಳು; ಕುರುಡಿಯಾದರೂ ಚಿಂತೆಯಿಲ್ಲ ರಜನಿಯನ್ನು ಮದುವೆ ಮಾಡಿಕೊಳ್ಳುತ್ತೇನೆಂದು ಸಂಕಲ್ಪಿಸಿದರೆ, ಪ್ರಪಂಚವೇ ತನಗೆ ವಿರೋಧವಾಗಿ ನಿಂತಿತು; ಅವಳು ಸಂಪತ್ತು ತರುವುದಿರಲಿ, ಅವಳಿಗೇ ತನ್ನ ಸಂಪತ್ತನ್ನೆಲ್ಲಾ ದಾನಮಾಡಿ ತಾನು ದೇಶಾಂತರ ಅಲೆದಾಡುತ್ತಿರಬೇಕಾಯಿತು. ಅವನು ವಿದ್ಯಾವಂತ, ರೂಪವಂತ, ಧನವಂತ.- ಯಾವುದಕ್ಕೂ ಏನೂ ಕಡಮೆಯಾಗಿರಲಿಲ್ಲ; ಆದರೂ ಅವನಿಗೆ ಸುಖ ಹಣೆಯಲ್ಲಿ ಬರೆದಿರಲಿಲ್ಲ; ಅವನು ಅದರ ವಿವೇಚನೆಯನ್ನು ಹೀಗೆ ಮಾಡಿದ್ದಾನೆ :</p>
<p>ಸುಖದುಃಖ ವಿಧಾನವು ಮತ್ತೊಬ್ಬರ ಕೈಯಲ್ಲಿ; ಆದರೆ ಮನಸ್ಸು ನಮ್ಮದು; ಅಲೆಯ ಹೊಡೆತಕ್ಕೆ ಸಿಕ್ಕಿ ದೋಣಿ ಮುಳುಗಿದರೆ ನಾವೂ ಮುಳುಗಬೇಕೇ? ಈಜಿಕೊಂಡು ಹೋದರೆ ದಡಸಿಕ್ಕುತ್ತದೆ. ಇನ್ನು ದುಃಖ-ದುಃಖವೆಂದರೇನು? ಮನಸ್ಸಿನ ಸ್ಥಿತಿ- ಅದು ತನ್ನ ಅಧೀನ. ಸುಖ ದುಃಖಗಳು ಇತರರ ಕೈಯಲ್ಲಿವೆಯೋ ನಮ್ಮ ಕೈಯಲ್ಲಿವೆಯೋ? ಇತರರು ಕೇವಲ ಬಾಹ್ಯಜಗತ್ತಿನ ಕರ್ತೃಗಳು- ಅಂತರ್ಜಗತ್ತಿಗೆ ನಾವೇ ಯಜಮಾನರು. ನಮ್ಮ ರಾಜ್ಯದಲ್ಲಿ ನಾವು ಏಕೆ ಸುಖವಾಗಿರಲಾಗುವುದಿಲ್ಲ? ಜಡಜಗತ್ತೇ ಜಗತ್ತು, ಅಂತರ್ಜಗತ್ತು ಜಗತ್ತಲ್ಲವೆ? ಮನಸ್ಸನ್ನು ಅವಲಂಬಿಸಿಕೊಂಡು ಇರುವುದಕ್ಕಾಗುವುದಿಲ್ಲವೇ? ನಿಮ್ಮ ಬಾಹ್ಯಜಗತ್ತಿನಲ್ಲಿ ಕೆಲವು ವಸ್ತುಗಳಿವೆ, ನಮ್ಮ ಒಳಗಿಲ್ಲವೆ? ನಮ್ಮ ಒಳಗಿರುವುದನ್ನು ನೀವು ನಿಮ್ಮ ಬಾಹ್ಯಜಗತ್ತಿನಲ್ಲಿ ತೋರಿಸುತ್ತೀರಾ? ಅದು ಸಾಧ್ಯವೇ? ಇಲ್ಲಿಯ ಮಣ್ಣಿನಲ್ಲಿ ಬಿಡುವ ಹೂವು, ಇಲ್ಲಿಯ ಆಕಾಶದಲ್ಲಿ ಬೀಸುವ ಗಾಳಿ, ಇಲ್ಲಿಯ ಅಂತರಿಕ್ಷದಲಿ ಹುಟ್ಟುವ ಚಂದ್ರ, ಇಲ್ಲಿಯ ಅಂಧಕಾರದಲ್ಲಿ ಉಕ್ಕುವ ಸಾಗರ- ಇವು ಹೀಗೆ ನಿಮ್ಮ ಬಾಹ್ಯ ಜಗತ್ತಿನಲ್ಲಿ ಎಲ್ಲಿವೆ?... ಹಾಗಾದರೆ ಅಂದುರಾತ್ರಿ ನಿದ್ರಿಸುತ್ತಿದ್ದ ಸುಂದರಿಯ ಸೌಂದರ್ಯ ಪ್ರಭೆಯಿಂದ ನಾನು... ಹೋಗಲಿ! ಒಂದು ದಿನ ರಾತ್ರಿ- ಈ ಅನಂತವಾದ ಪೃಥಿವಿಯು ಹಠಾತ್ತನೆ ನನ್ನ ಕಣ್ಣಿನಲ್ಲಿ ಒಣಗಿದ ಎಲಚಿ ಹಣ್ಣಿನ ಹಾಗೆ ಆಗಿಹೋಯಿತು.- ತಲೆ ಮರೆಸಿಕೊಂಡಿರುವುದುಕ್ಕೆ ಸ್ಥಳ ಸಿಕ್ಕದೆ ಹೋಯಿತು; ಊರೂರು ಅಲೆಯುವುದಕ್ಕೆ ಮೊದಲುಮಾಡಿದೆ.</p>
<p>ಹೀರಾಲಾಲನಂತ ಲಫಂಗನಿಗೆ ಈ ಚಿಂತೆಯಿಲ್ಲ; ಹೃದಯವೇದನೆ ಇಲ್ಲ; ನಿರ್ಲಕ್ಷ್ಯವಾಗಿ, ಸುಖವಾಗಿಯೇ ಇದ್ದುಬಿಟ್ಟಿದ್ದನು!</p>
<p>ಇದು ಅಮರನಾಥನ ಸುಖದುಃಖ ಸ್ವರೂಪದ ವಿವೇಚನೆ :</p>
<p>ನನ್ನ ಮನಸ್ಸು ದುಃಖಮಯ; ನನ್ನಪಾಲಿಗೆ ಈ ಸಂಸಾರ ಅಂಧಕಾರ;... ದುಃಖವನ್ನು ನಿವಾರಣೆ ಮಾಡಿಕೊಳ್ಳಲಾರದಿದ್ದರೆ ಪುರುಷತ್ವವೇನು ಬಂತು? ಆದರೆ ರೋಗ ವಾಸಿಮಾಡಿಕೊಳ್ಳಬೇಕಾದರೆ ಮೊದಲು ರೋಗದ ನಿರ್ಣಯವಾಗಬೇಕು; ಹಾಗೇ ದುಃಖ ನಿವಾರಣೆಯಾಗಬೇಕಾದರೆ ಮೊದಲು ದುಃಖದ ಸ್ವರೂಪ ನಿರೂಪ ನಿರೂಪಣವು ಆವಶ್ಯಕ.</p>
<p>ದುಃಖವೆಂದರೇನು? ಅಭಾವ. ಎಲ್ಲಾ ದುಃಖವೂ ಅಭಾವಸ್ವರೂಪ; ರೋಗವು ದುಃಖ- ಅದು ಆರೋಗ್ಯದ ಅಭಾವ; ಎಂದರೆ ಎಲ್ಲಾ ಅಭಾವವೂ ದುಃಖವಲ್ಲ; ಅದು ಗೊತ್ತು; ಏಕೆಂದರೆ, ರೋಗದ ಅಭಾವ ದುಃಖವಲ್ಲ; ಅಭಾವವಿಶೇಷವೇ ದುಃಖ.</p>
<p>ನನಗೆ ಏತರ ಅಭಾವ? ಮನುಷ್ಯನಿಗೆ ಏನು ಬೇಕು?</p>
<p>(೧) ಹಣವೇ? ನನಗೆ ಯಥೇಚ್ಛವಾದಷ್ಟು ಹಣವಿದೆ.</p>
<p>(೨) ಖ್ಯಾತಿಯೇ? ಪ್ರಪಂಚದಲ್ಲಿ ಖ್ಯಾತಿ ಇಲ್ಲದವರಾರು? ಪಕ್ಕಾ ಜೂಜುಕೋರನಿಗೂ ಬುದ್ಧಿವಂತನೆಂದು ಖ್ಯಾತಿ ಇರುತ್ತದೆ; ಒಬ್ಬ ಕಟುಕನಿಗೂ ಖ್ಯಾತಿ ಇದ್ದದ್ದನ್ನು ನಾನು ಬಲ್ಲೆ- ಅವನು ಯಾರಿಗೂ ಮೋಸಮಾಡುತ್ತಿರಲಿಲ್ಲ; ಆಡಿನ ಮಾಂಸವೆಂದು ಅವನು ಯಾರಿಗೂ ನಾಯಿಯ ಮಾಂಸವನ್ನು ಕೊಡುತ್ತಿರಲಿಲ್ಲ; ಅಲ್ಲದೆ ಯಾರಿಗೂ ಪೂರ್ತಿಯಾದ ಖ್ಯಾತಿ ಇರುವುದಿಲ್ಲ; - ಬೇಕನ್ನನು ಲಂಚಕೋರನೆಂದೂ, ಸಾಕ್ರೆಟೀಸನು ಮರಣದಂಡನೆಗೆ ಅರ್ಹನೆಂದೂ, ಯುಧಿಷ್ಠಿರನು ಸುಳ್ಳು ಹೇಳಿದನೆಂದೂ, ಅರ್ಜುನ ಮಗನಿಗೆ ಸೋತನೆಂದೂ, ಹೇಳಿದೆ. ಹಾಗೇ ಕೈಸರ್​ ಷೇಕ್ಸ್​ಪಿಯರ್​ ಇವರ ಮೇಲೂ ಅಪವಾದವಿದೆ. ಖ್ಯಾತಿಯೆನ್ನುವುದು ಜನರ ಬಾಯಲ್ಲಿ ಕೇಳಿಬರುವುದು ತಾನೇ? ಸಾಧಾರಣ ಜನ ವಿಚಾರಪರರಲ್ಲ. ಅವರದು ಮೂಢಬುದ್ಧಿ; ಅಂಥವರಲ್ಲಿ ಹೆಸರುಗಳಿಸಿದರೆ ಏನುಸುಖ?</p>
<p>(೩) ಗೌರವವೇ? ಯಾರು ಗೌರವ ಕೊಟ್ಟರೆ ಸುಖವಾದೀತೋ ಅಂಥವರು ಪ್ರಪಂಚದಲ್ಲಿ ಯಾರಿದ್ದಾರೆ? ಒಬ್ಬಿಬ್ಬರಿದ್ದರೆ ಅಂಥವರಿಗೆ ನನ್ನಲ್ಲಿ ಗೌರವವಿದೆ; ಮಿಕ್ಕವರಿಂದ ಗೌರವ- ಅಗೌರವವೇ! ರಾಜನ ದರ್ಬಾರಿನಲ್ಲಿ ದೊರೆಯುವ ಗೌರವ- ಕೇವಲ ದಾಸತ್ವದ ಪ್ರಧಾನ ಚಿಹ್ನೆ; ಅದು ನನಗೆ ಬೇಡ; ನಾನು ಗೌರವಕ್ಕೆ ಆಶೆಪಡುವುದಿಲ್ಲ; ಆತ್ಮಗೌರವವಿದ್ದರೆ ಸಾಕು.</p>
<p>(೪) ರೂಪವೇ? ಎಷ್ಟು ಬೇಕು? ಸ್ವಲ್ಪ ಬೇಕು; ಜನ ನೋಡಿದರೆ ಅಸಹ್ಯಪಟ್ಟುಕೊಳ್ಳಬಾರದು- ಅಷ್ಟು; ನನ್ನನ್ನು ನೋಡಿ ಯಾರೂ ‘ಥು!’ ಎಂದಿಲ್ಲ. ಇರುವಷ್ಟು ರೂಪ ಯಥೇಷ್ಟ.</p>
<p>(೫) ಆರೋಗ್ಯವೇ? ಬೇಕಾದಷ್ಟಿದೆ.</p>
<p>(೬) ಬಲವೇ? ಅದರಿಂದೇನಾಗಬೇಕು? ಹೊಡೆಯುವುದಕ್ಕೆ ಬೇಕು; ನಾನು ಯಾರನ್ನೂ ಹೊಡೆಯಲಿಷ್ಟವಿಲ್ಲ.</p>
<p>(೭) ಬುದ್ಧಿಯೇ? ಈ ಪ್ರಪಂಚದಲ್ಲಿ ಯಾರೂ ಎಂದಿಗೂ ತನಗೆ ಬುದ್ಧಿಯಿಲ್ಲ ಎಂದುಕೊಂಡಿಲ್ಲ- ನಾನೂ ಎಂದುಕೊಂಡಿಲ್ಲ. ಪ್ರತಿಯೊಬ್ಬನೂ ತನ್ನನ್ನು ಅತ್ಯಂತ ಬುದ್ಧಿವಂತನೆಂದು ತಿಳಿದುಕೊಂಡಿರುತ್ತಾನೆ; ನಾನೂ ಹಾಗೇ ತಿಳಿದುಕೊಂಡಿದ್ದೇನೆ.</p>
<p>(೮) ವಿದ್ಯೆಯೇ? ಇದು ಇಲ್ಲವೆಂದು ಒಪ್ಪುತ್ತೇನೆ; ಆದರೆ ಯಾರೂ ಎಂದೂ ವಿದ್ಯೆಯಿಲ್ಲವೆಂದು ಅಸುಖಿಯಾದದ್ದಿಲ್ಲ; ನಾನೂ ಆಗಿಲ್ಲ. (ಇದು ಅವನ ವಿನಯ ಸೂಚಕ; ಅವನ ಮಾತಿನಿಂದಲೇ ಅವನು ಹೆಚ್ಚಿನ ವಿದ್ಯಾವಂತನೆಂಬುದು ಸ್ಪಷ್ಟವಾಗುತ್ತದೆ)</p>
<p>(೯) ಧರ್ಮವೇ? ಧರ್ಮವಿಲ್ಲದಿರುವುದು ಪರಲೋಕದಲ್ಲಿ ದುಃಖಕ್ಕೆ ಕಾರಣವೆಂದು ಜನ ಹೇಳುತ್ತಾರೆ- ಇಹಲೋಕಕ್ಕಲ್ಲ. ಜನರ ನಡತೆಯನ್ನು ನೋಡಿದರೆ ಅಧರ್ಮವಿಲ್ಲದಿದ್ದರೇ ದುಃಖ ಎಂದು ಕಾಣುತ್ತದೆ; ಅದು ಸರಿಯಲ್ಲ ಎಂದು ನಾನು ಬಲ್ಲೆ; ಆದರೆ ಅದನ್ನು ತಿಳಿದೂ ಧರ್ಮವನ್ನು ಇಚ್ಛಿಸುವುದಿಲ್ಲ; ನನಗೆ ಅದು ದುಃಖವಲ್ಲ.</p>
<p>(೧೦) ಪ್ರಣಯವೇ? ಸ್ನೇಹವೇ? ಪ್ರೀತಿಯೇ?- ಇವುಗಳ ಅಭಾವವೇ ಸುಖ. ಪ್ರೀತಿಯೇ ದುಃಖ ಎಂಬುದನ್ನು ನಾನು ಬಲ್ಲೆ: ಅದಕ್ಕೆ ಸಾಕ್ಷಿ ಲವಂಗಲತೆ.</p>
<p>ಹಾಗಾದರೆ ನನಗೆ ದುಃಖ ಏತರಿಂದ? ನನಗೆ ಯಾವುದರ ಅಭಾವ? ನನಗೆ ಯಾವುದು ಲಭಿಸಿದರೆ ದುಃಖ ನಿವಾರಣೆಯಾಗುತ್ತದೆ? ನನ್ನ ಕಾಮ್ಯವಸ್ತುವಾವುದು?</p>
<p>ತಿಳಿಯಿತು; ಕಾಮ್ಯವಸ್ತುವಿನ ಅಭಾವವೇ ನನ್ನ ದುಃಖ; ಎಲ್ಲವೂ ಅಸಾರವೆಂದು ನಾನು ಬಲ್ಲೆ; ಆದ್ದರಿಂದಲೇ ನನಗೆ ಕೇವಲ ದುಃಖವೇ ಸಾರಭೂತವಾದದ್ದು.</p>
<p>...ನನಗೆ ಬೇಕಾದ ವಸ್ತು ಒಂದು ಇತ್ತು- ಇಂದೂ ಇದೆ. ಆದರೆ ಆ ಆಸೆ ಈಡೇರುವ ಹಾಗಿಲ್ಲ.</p>
<p>ನಿನಗೆ ಏನೂ ಬೇಡದಿದ್ದರೆ ಲೋಕೋಪಕಾರಾರ್ಥವಾಗಿ ದುಡಿ- ಎಂದು ಹೇಳುವುದುಂಟು. ಪರೋಪಕಾರವೆಂದರೇನು? ಇವನಿಗೆ ಜ್ವರಬಂದಿದೆ, ಔಷಧಿ ಕೊಡು; ಇವನಿಗೆ ಹೊದೆಯಲು ಬಟ್ಟೆ ಇಲ್ಲ, ಒಂದು ಕಂಬಳಿ ತೆಗೆದು ಕೊಡು; ಈಕೆ ವಿಧವೆ, ಏನಾದರೂ ತಿಂಗಳಿಗೆ ಇಷ್ಟು ದುಡ್ಡು ಕೊಡು; ಆ ಹಜಾಮನ ಹುಡುಗ ಸ್ಕೂಲಿಗೆ ಹೋಗಲು ಅನುಕೂಲವಿಲ್ಲ, ಅವನ ಫೀಜಿಗೆ ಸಹಾಯ ಮಾಡು- ಇದೇ ತಾನೇ?-ಇದರಲ್ಲಿ ಎಷ್ಟುಹೊತ್ತು ಕಳೆಯಬಹುದು? ಅದಕ್ಕೆ ಎಷ್ಟು ಕಷ್ಟವಾದೀತು? ಇಂಥವನ್ನು ನಾನು ಈಗ ಮಾಡುವಷ್ಟು ಮಾಡುತ್ತಿದ್ದೇನೆ; ಆದರೆ ಇದರಿಂದ ನನ್ನ ಅಭಾವ ತುಂಬುವುದಿಲ್ಲ.</p>
<p>ಮತ್ತೊಂದು ವಿಧವಾದ “ಲೋಕೋಪಕಾರ” ವಿದೆ.- ಸೊಸೈಟಿ ಕ್ಲಬ್ಬು ಅಸೋಸಿಯೇಷನ್ ಸಭೆ ಸಮಾಜ ಭಾಷಣ ನಿರ್ಣಯ ಆವೇದನ ನಿವೇದನ ಸಮವೇದನ-ಇತ್ಯಾದಿ. ನನಗೆ ಅದು ಒಪ್ಪುವುದಿಲ್ಲ.</p>
<p>ಈ ರೋಗಕ್ಕೆ ಮತ್ತೂ ಒಂದು ವಿಕಾರವಿದೆ.- ವಿಧವೆಯ ಮದುವೆ ಮಾಡಿ; ಕುಲೀನ ಬ್ರಾಹ್ಮಣನ ಮನೆಯ ಮದುವೆಯನ್ನು ನಿಲ್ಲಿಸಿ; ಚಿಕ್ಕ ವಯಸ್ಸಿನ ಮದುವೆಯನ್ನು ನಿಲ್ಲಿಸಿ; ಜಾತಿಯನ್ನು ತೊಡೆದು ಹಾಕಿ; ಹೆಂಗಸರು ಈಗ ಕೊಟ್ಟಿಗೆಯಲ್ಲಿ ಕಟ್ಟಿರುವ ದನಗಳಂತಿದ್ದಾರೆ, ಅವರಿಗೆ ಕಟ್ಟಿರುವ ಹಗ್ಗಗಳನ್ನು ಬಿಚ್ಚಿಹಾಕಿ ನಾಲ್ಕು ಕಡೆಗೂ ಹೋಗುವಂತೆ ಬಿಡಿ... ಇತ್ಯಾದಿ. ಇವುಗಳಿಂದ ಲೋಕಕ್ಕೆ ಏನು ಹಿತವಾದೀತೋ ಏನೋ! ನನ್ನ ಬುದ್ಧಿಗೆ ತಿಳಿಯುವುದಿಲ್ಲ.</p>
<p>ನಿಜವಾಗಿ ನೋಡಿದರೆ, ಪರರ ಕಷ್ಟದಲ್ಲಿ ಸಹಾನುಭೂತಿಯಿಂದ, ಅವರ ಕಷ್ಟವನ್ನು ನಿವಾರಣೆ ಮಾಡುವ ಇಚ್ಛೆಯಿಂದ, ಅದನ್ನು ಯಾರಿಗೂ ತೋರಿಸಿಕೊಳ್ಳದಂತೆ, ನಿಷ್ಕಾಮ ಬುದ್ಧಿಯಿಂದ ದುಡಿದು ಉಪಕಾರ ಮಾಡಿದವನೂ, ಪರರಿಗೆ ಸುಖವಾಗಲೆಂದು ಸ್ವಾರ್ಥವನ್ನು ತ್ಯಾಗಮಾಡಿದವನೂ- ದುಷ್ಟನೊಡನೆ ಜಗಳವಾಡಿ ಏಟು ತಿಂದವನೂ- ಅವನ ಹಾಗೆ ಈ ಕಥೆಯಲ್ಲಿ ಮತ್ತಾರೂ ಬರುವುದಿಲ್ಲ. ಆದರೆ, ಅದರಿಂದ ಅವನಿಗೆ ಸುಖ ದೊರೆಯಿತೇ? ಶಾಂತಿ ದೊರೆಯಿತೇ? ಅವನು ಹೇಳಿದ ಅಭಾವ ತುಂಬಿ ಬಂತೇ? ಉತ್ತರವನ್ನು ಅವನೇ ಹೇಳಬೇಕು. ಅಭಾವ ಎಂದಾದರೂ ಭಾವರೂಪವನ್ನು ತಾಳೀತೇ? ಬರಿಯ ಕೆರೆಯನ್ನು ತುಂಬು ಕೆರೆ ಎನ್ನುವುದು ಹೇಗೆ? ಅದು ನೀರು ತುಂಬಿದ ಕೆರೆಯಲ್ಲ, ಗಾಳಿ ತುಂಬಿದ ಕೆರೆ. ಏಕಾದಶಿ ಎಂದೂ ದ್ವಾದಶಿಯಾಗುವುದಿಲ್ಲ. ಅಮರನಾಥನಂಥವರ ಅಸುಖಕ್ಕೆ ಏನು ಕಾರಣ? ಯಾರು ಹೊಣೆ?</p>
<p>ಅಮರನಾಥನಂಥ ವಿದ್ಯಾವಂತನೂ- ಪಾಶ್ಚಾತ್ಯ ಶಾಸ್ತ್ರ ಸಾಹಿತ್ಯ ವಿದ್ವಾಂಸನೂ- ‘ವಿಧಾತನು ನನ್ನ ಅದೃಷ್ಟದಲ್ಲಿ ಸುಖವನ್ನು ಬರೆಯಲಿಲ್ಲ!- ನಾನು ಮತ್ತೊಬ್ಬರ ಸುಖವನ್ನು ಏಕೆ ಕಿತ್ತುಕೊಳ್ಳಲಿ?’ ಎಂದು “ಸುಖದುಃಖಾತೀತ” ನಾದ ಭಗವಂತನ ಚರಣದಲ್ಲಿ ಎಲ್ಲವನ್ನೂ ಸಮರ್ಪಣ ಮಾಡುವುದಕ್ಕೆ ಸಿದ್ಧನಾದನು. ಆದರೆ ವಿಧಾತ, ಭಗವಂತ, ದೇವರು ಎಂಬುದು ಅವನಿಗೂ ಬರಿಯ ಮಾತಾಗಿತ್ತು. ಇದೇ ಇಂದಿನ ವಿದ್ಯಾವಂತರ ಸಂಕಟ; ಅವನು ಯಾರಿಗೆ ಸಮರ್ಪಿಸುವುದು? ದೇವರೆಂದರೆ ದೇವಸ್ಥಾನದಲ್ಲಿ ನಿಂತಿರುವ ವಿಗ್ರಹವೇ? ಇದು ಯಾವ ವಿದ್ಯಾವಂತನಿಗೆ ಒಪ್ಪುತ್ತದೆ? ಆದ್ದರಿಂದ ಅವನು ಹೀಗೆ ಪ್ರಾರ್ಥಿಸುತ್ತಾನೆ :</p>
<p>ಪ್ರಭು! ನಿನ್ನನ್ನು ತುಂಬ ಹುಡುಕಿದ್ದೇನೆ; ನೀನು ಎಲ್ಲಿದ್ದೀಯೆ? ದರ್ಶನ ವಿಜ್ಞಾನಗಳಲ್ಲಿಲ್ಲ; ಜ್ಞಾನಿಯ ಜ್ಞಾನದಲ್ಲಿ, ಧ್ಯಾನಿಯ ಧ್ಯಾನದಲ್ಲಿ, ಇಲ್ಲ; ನೀನು ಅಪ್ರಮೇಯ, ಆದ್ದರಿಂದ ನಿನಗೆ ಪ್ರಮಾಣವಿಲ್ಲ; ಈ ಅರಳುತ್ತಿರುವ ಹೃದಯ ಕಮಲವೇ ನಿನಗೆ ಪ್ರಮಾಣ- ಇದರಲ್ಲಿ ಬಂದು ನಿಲ್ಲು!</p>
<p>ನೀನು ಇಲ್ಲವೇ? ಇಲ್ಲದಿದ್ದರೆ ಹೋಗಲಿ, ನಿನ್ನ ಹೆಸರು ಹೇಳಿ ಎಲ್ಲವನ್ನೂ ಅರ್ಪಿಸುತ್ತೇನೆ.- “ಅಖಂಡ ಮಂಡಲಾಕಾರಂ ವ್ಯಾಪ್ತಂ ಯೇನ ಚರಾಚರಂ । ತಸ್ಮೈ ನಮಃ” ಎಂದು ಹೇಳಿ ಈ ಕಳಂಕಲಾಂಛಿತ ದೇಹವನ್ನು ಅರ್ಪಿಸುತ್ತೇನೆ. ನೀನು ಕೊಟ್ಟಿದ್ದನ್ನು ನೀನು ತೆಗೆದುಕೊಳ್ಳುವುದಿಲ್ಲವೇ? ನೀನು ತೆಗೆದುಕೊಳ್ಳದಿದ್ದರೆ ಈ ಕಳಂಕದ ಭಾರವನ್ನು ಮತ್ತಾರು ಪವಿತ್ರ ಮಾಡುತ್ತಾರೆ?...ಈ ದೇಹವನ್ನು ಕಳಂಕಿತವಾಗಿ ಮಾಡಿದವರಾರು? ನೀನೋ ನಾನೋ? ನಾನು ಅಸತ್ತೂ ಅಸಾರವೂ ಆದರೆ, ದೋಷವು ನನ್ನದೋ ನಿನ್ನದೋ?...</p>
<p>ಸುಖವೇ, ನಿನ್ನನ್ನು ಹುಡುಕಿದೆ- ನೀನು ಸಿಕ್ಕಲಿಲ್ಲ; ಸುಖ ಇಲ್ಲ; ಹಾಗಾದರೆ ಆಸೆಯಿಂದೇನು ಪ್ರಯೋಜನ? ಬೆಂಕಿ ಇಲ್ಲದ ದೇಶದಲ್ಲಿ ಸೌದೆ ತಂದು ಆಗಬೇಕಾದದ್ದೇನು?</p>
<p>ಇದು ಎಲ್ಲಾ ಆಧುನಿಕ ವಿದ್ಯಾವಂತರ ಸಮಸ್ಯೆ. ಓದಿದಷ್ಟೂ ಅದು ಗಹನವಾಗುತ್ತದೆ.</p>
<p>ಪ್ರಪಂಚದಲ್ಲಿ ಸುಖವಿಲ್ಲವೆಂದರೆ ಅದು ಸತ್ಯದ ಅಪಲಾಪವಾಗುತ್ತದೆ; ಪ್ರಪಂಚದಲ್ಲಿ ಸುಖವಿದೆ; ಆದರೆ ಅದು ಅಮರನಾಥನ ಪಾಲಿಗೆ ಬರಲಿಲ್ಲ. ಶಚೀಂದ್ರನು ಸುಖಪಡಲಿಲ್ಲವೇ? ರಜನಿ ಸುಖಪಡಲಿಲ್ಲವೇ?</p>
<p>‘ಪುಣ್ಯೈರ್ಯಶೋ ಲಭ್ಯತೇ’ - ಎಂದು ಹೇಳುತ್ತಾರೆ. ‘ಪುಣ್ಯೈಸ್ಸುಖಂ ಲಭ್ಯತೇ’ ಎಂದು ಹೇಳಿದರೆ ಹೆಚ್ಚು ಸಮಾಧಾನವಾಗುತ್ತದೆ. ಬರಿಯ ಬುಡುಬುಡಿಕೆಯಂಥ ಯಶಸ್ಸನ್ನು ಕಟ್ಟಿಕೊಂಡು ಏನುಮಾಡಬೇಕು? ಅದನ್ನು ಗಳಿಸುವುದಕ್ಕೆ ಕೆಲವು ಲೌಕಿವಾದ ಮಾರ್ಗಗಳೂ ಗೊತ್ತಿವೆ. ಸುಖಪಡೆಯುವುದು ಅಷ್ಟು ಸುಲಭವಲ್ಲ. ಅದಕ್ಕೆ ದೃಷ್ಟವಲ್ಲದ ಪುಣ್ಯವನ್ನೇ ಕಾರಣವನ್ನಾಗಿ ಹೇಳಬೇಕು. ಆ ಪುಣ್ಯದ ಸ್ವರೂಪವೇನೋ! ದಾನ ಧರ್ಮಗಳೇ? ಯಜ್ಞ ಯಾಗಾದಿಗಳೇ? ಪೂಜೆ ಪುನಸ್ಕಾರಗಳೇ- ಎಂದರೆ, ದೇವತಾವಿಗ್ರಹಗಳನ್ನು ಸಹಸ್ರಕುಂಭಜಲ ಲಕ್ಷಪುಷ್ಪಗಳಲ್ಲಿ ಮುಳುಗಿಸುವುದೇ? ಯಾತ್ರೆ ತೀರ್ಥಗಳೇ? ಜಪತಪಗಳೇ? ಯಾವುದೂ ನಿರ್ಧರವಲ್ಲ, ನಿಯತವಲ್ಲ. ಒಂದೊಂದು ಸಾರಿ, ಮನುಷ್ಯನಿಗೆ ಮೀರಿದ ಯಾವುದೋ ಶಕ್ತಿಯ ಲೀಲೆ ಅಥವಾ “ಖುಷಿ” ಎನ್ನಿಸುತ್ತದೆ. ಅಮರನಾಥನು ಪುಣ್ಯಕಾರ್ಯದಲ್ಲಿ ಏನು ಕಡಮೆಮಾಡಿದ್ದ? ಅವನಿಗೆ ಸುಖ ಏಕೆ ದೊರಕಲಿಲ್ಲ?</p>
<p>ಇದು ರಜನಿಯ ಸುಖದುಃಖ ಸಮಾಲೋಚನೆ: ಅದನ್ನು ಅವಳು ಆ ಸುಖದುಃಖಗಳ ಅಧಿಷ್ಠಾನವಾದ ಮನುಷ್ಯ ಜೀವನದಿಂದಲೇ ಆರಂಭಿಸುತ್ತಾಳೆ :</p>
<p>ಮನುಷ್ಯಜೀವನವೇ.... ನೀನು ಏಕೆಬರುತ್ತೀಯೆ, ಇರುತ್ತೀಯೆ, ಹೋಗುತ್ತೀಯೆ? ಈ ದುಃಖಮಯ ಜೀವನವೇಕೆ?.... ಎಲ್ಲವೂ ನಿಯಮಾಧೀನ ಮನುಷ್ಯ ಜೀವನವೂ ಕೇವಲ ನಿಯಮದ ಫಲವೇ? ಯಾವ ನಿಯಮದಿಂದ ಹೂವು ಅರಳುವುದೋ ಮೇಘ ಚಲಿಸುವುದೋ ಚಂದ್ರ ಉದಿಸುವನೋ, ಯಾವ ನಿಯಮದಿಂದ ನೀರು ಗುಳ್ಳೆಯಾಗಿ ಹೊಳೆದು ನಕ್ಕು ಲಯವಾಗಿ ಹೋಗುವುದೋ, ಯಾವ ನಿಯಮದಿಂದ ದೂಳು ಏಳುವುದೋ ಹುಲ್ಲು ಉರಿಯುವುದೋ ಎಲೆಯು ಉದುರುವುದೋ, ಅದೇ ನಿಯಮಾನುಸಾರವಾಗಿಯೇ ಈ ಸುಖ ದುಃಖಮಯವಾದ ಮನುಷ್ಯಜೀವನವು ಕಟ್ಟಲ್ಪಟ್ಟು ಸಂಪೂರ್ಣತೆ ಹೊಂದಿ ಲಯವನ್ನೈದುತ್ತದೆಯೇ? ಯಾವ ನಿಯಮಕ್ಕೆ ಅಧೀನವಾಗಿ ನದಿಯಲ್ಲಿ ಅಡಗಿರುವ ಮೊಸಳೆಯು ಮಿಕ್ಕ ಪ್ರಾಣಿಗಳನ್ನು ಬೇಟೆಯಾಡುತ್ತದೆಯೋ, ಹುಳುಹುಪ್ಪಟೆಗಳು ಮಿಕ್ಕ ಹುಳುಹುಪ್ಪಟೆಗಳನ್ನು ಅಟ್ಟಿಸಿಕೊಂಡು ಅಲೆಯುತ್ತಿರುತ್ತವೆಯೋ, ಅದೇ ನಿಯಮಕ್ಕೆ ಅಧೀನವಾಗಿ ನಾನು ಶಚೀಂದ್ರನಿಗಾಗಿ ಪ್ರಾಣ ಬಿಡುವುದಕ್ಕೆಂದು ಕುಳಿತಿದ್ದೇನೆಯೇ? ಪ್ರಾಣ, ಪ್ರಣಯ, ಮನುಷ್ಯಜೀವನ ಎಲ್ಲಾ ಹಾಳಾಯಿತು! ಇದನ್ನೆಲ್ಲಾ ಏಕೆ ಗಂಗೆಯಲ್ಲಿ ಒಗೆದು ಬಿಡಬಾರದು? (ಹಿಂದೆ ‘ಈಶ್ವರ ನಿಯಮವು ವಿಚಿತ್ರವಾದದ್ದು’ ಎಂದು ಮುಂತಾಗಿ ಅವಳು ಹೇಳಿರುವುದನ್ನು ನೋಡಿ. ಪುಟ ೯೮)</p>
<p>ಜೀವನವು ನಿಸ್ಸಾರ; ಸುಖವಿಲ್ಲದಿದ್ದರಿಂದ ನಿಸ್ಸಾರವೆಂದಲ್ಲ; ಬೂರುಗದ ಮರದಲ್ಲಿ ಬೂರುಗದ ಹೂವೇ ಬಿಡುತ್ತದೆ; ಹಾಗೆಂದು ಅದನ್ನು ನಾವು ಅಸಾರವೆನ್ನುವುದಿಲ್ಲ; ದುಃಖಮಯ ಜೀವನದಲ್ಲಿ ದುಃಖವಿದೆಯೆಂದು ಅದನ್ನು ಅಸಾರವೆನ್ನುತ್ತಿಲ್ಲ; ದುಃಖದ ಪರಿಣಾಮ ದುಃಖ- ಆಮೇಲೆ ಏನೂ ಇಲ್ಲ; ಇದಕ್ಕೋಸ್ಕರ ಅಸಾರವೆನ್ನವುದು. ನನ್ನ ಅಂತರಾಳದ ದುಃಖವನ್ನು ನಾನೊಬ್ಬಳೇ ಅನುಭವಿಸುತ್ತೇನೆ; ಅದು ಯಾರಿಗೂ ಗೊತ್ತಾಗುವುದಿಲ್ಲ; ಅದನ್ನು ಯಾರೂ ತಿಳಿಯುವುದಿಲ್ಲ; ದುಃಖವನ್ನು ಹೇಳಿಕೊಳ್ಳುವುದಕ್ಕೆ ಮಾತಿಲ್ಲವಾದ್ದರಿಂದ ಹೇಳಿಕೊಳ್ಳಲಾರೆ; ಕೇಳುವವರಿಲ್ಲದ್ದರಿಂದ ಹೇಳಲಾರದವಳಾಗಿದ್ದೇನೆ; ಸಹೃದಯತೆಯಿಂದ ಅದನ್ನು ತಿಳಿದುಕೊಳ್ಳುವವರು ಇಲ್ಲದ್ದರಿಂದ ತಿಳಿಸಲಾರದವಳಾಗಿದ್ದೇನೆ; ಒಂದು ಬೂರುಗದ ಮರದಿಂದ ಸಾವಿರ ಬೂರುಗದ ಮರಗಳು ಹುಟ್ಟುತ್ತವೆ. ಆದರೆ ನಿಮ್ಮ ದುಃಖದಿಂದ ಎಷ್ಟು ಜನಕ್ಕೆ ದುಃಖವಾಗುತ್ತದೆ? ಮತ್ತೊಬ್ಬರ ಅಂತಃಕರಣವನ್ನು ಹೋಗಬಲ್ಲವರು ಎಷ್ಟು ಜನ ಪೃಥಿವಿಯಲ್ಲಿ ಹುಟ್ಟಿದ್ದಾರೆ? ಕುರುಡು ಹೂವಿನ- ಹುಡುಗಿಯ ದುಃಖವನ್ನು ಅರಿಯಬಲ್ಲ ಜನ ಪೃಥಿವಿಯಲ್ಲಿ ಹುಟ್ಟಿದ್ದಾರೆಯೇ? ಈ ಸಣ್ಣ ಹೃದಯದಲ್ಲಿ ಪ್ರತಿಮಾತಿಗೂ ಶಬ್ದಕ್ಕೂ ಅಕ್ಷರಕ್ಕೂ ಎಷ್ಟು ತರಂಗಗಳು ಏಳುತ್ತವೆ ಎಂಬುದನ್ನು ಅರಿಯಬಲ್ಲವರು ಹುಟ್ಟಿದ್ದಾರೆಯೇ? ಸುಖ ದುಃಖ? ಹೌದು ಸುಖವೂ ಇದೆ. ಚೈತ್ರಮಾಸದಲ್ಲಿ ಹೂವು ರಾಶಿರಾಶಿಯಾಗಿ ಬಿಟ್ಟಿರಲು ಅವುಗಳಿಂದ ದುಂಬಿಗಳು ಎದ್ದು ನಮ್ಮ ಮನೆಯೊಳಕ್ಕೆ ಪ್ರವೇಶ ಮಾಡಿ ಝೇಂಕರಿಸಿದಾಗ ನನಗೆ ಎಷ್ಟು ಸುಖವಾಗುತ್ತದೆ ಅದನ್ನು ಯಾರು ಅರಿಯಬಲ್ಲರು?... ಮಗು ವಾಮಾಚರಣನು ಮುದ್ದುಮುದ್ದಾಗಿ ಮಾತಾಡಿದಾಗ ಅದನ್ನು ಕೇಳಿ ನನಗೆ ಏನು ಸುಖವಾಯಿತೆನ್ನುವುದನ್ನು ಯಾರು ಅರಿಯಬಲ್ಲರು?... ಅಂಧಳ ರೂಪೋನ್ಮಾದವನ್ನು ಯಾರು ಅರಿಯಬಲ್ಲರು? ನೋಡಲಾರೆನಲ್ಲಾ ಎಂದು ನಾನು ಪಡುವ ದುಃಖವನ್ನು ಯಾರು ಅರಿಯಬಲ್ಲರು? ತಿಳಿಸಿದರೆ ತಿಳಿಯಬಹುದು; ಆದರೆ ಯಾವ ದುಃಖವನ್ನು ಎಂದೂ ತಿಳಿಸಲಾರೆನೋ, ಆ ದುಃಖವನ್ನು ಯಾರು ಅರಿಯಬಲ್ಲರು? ಯಾವ ದುಃಖವನ್ನು ತಿಳಿಸಲು ಮಾತೇ ಇಲ್ಲವೋ ಅದನ್ನು ಯಾರು ಅರಿಯಬಲ್ಲರು? ಕಿರಿಯ ಮಾತಿನಲ್ಲಿ ಹಿರಿಯ ದುಃಖವನ್ನು ತಿಳಿಯ ಹೇಳುವುದಕ್ಕಾದೀತೇ? ನನ್ನ ದುಃಖದಿಂದ ನನ್ನ ಹೃದಯವೇ ಧ್ವಂಸವಾಗಿ ಹೋದರೂ ನೀವು ಅದನ್ನು ನಿಮ್ಮ ಮನಸ್ಸಿನಲ್ಲಿ ಭಾವಿಸಿಕೊಳ್ಳಲಾರಿರಿ- ಇದೇ ದುಃಖ.</p>
<p>ಇದು ರಜನಿಯ ಪ್ರಣಯ ಸಮಾಲೋಚನೆ :</p>
<p>... ಹೆಂಗಸರು ಗಂಡಸರ ರೂಪದಿಂದ ಮುಗ್ಧರಾಗಿ ಪ್ರೀತಿಸುತ್ತಾರೆಂದು ಕೇಳಿದ್ದೇನೆ; ನಾನು ಕುರುಡಿ; ಯಾರ ರೂಪವನ್ನು ನೋಡಿದ್ದೇನೆ? ಹಾಗಾದರೆ ನಾನು (ರಾಮಸದಯನ ಮನೆಗೆ) ಹೋಗುವುದೇಕೆ? (ಶಚೀಂದ್ರನ) ಮಾತು ಕೇಳೋಣವೆಂದೇ? ಯಾವುದಾದರೂ ಹೆಂಗಸು ಸುಮ್ಮನೆ ಮಾತು ಕಿವಿಗೆ ಬಿದ್ದು ಹುಚ್ಚಳಾದಳೆಂದು ಯಾರಾದರೂ ಕೇಳಿದ್ದಾರೆಯೇ? ಅದು ಸಂಭವವೇ? ಹಾಗಿರುವ ಪಕ್ಷಕ್ಕೆ ವಾದ್ಯವನ್ನು ಕೇಳುವುದಕ್ಕೋಸ್ಕರ ವಾದಕನ ಮನೆಗೇಕೆ ಹೋಗುವುದಿಲ್ಲ? ಸಿತಾರ ಸಾರಂಗಿ ಮುಂತಾದವುಗಳಿಗಿಂತ ಶಚೀಂದ್ರನ ಕಂಠ ಮಧುರವೇ? ಅದು ಸುಳ್ಳು.</p>
<p>ಹಾಗಾದರೆ ಸ್ಪರ್ಶವೇ? ನಾನು ಹಗಲೂ ರಾತ್ರಿ ಹೂವನ್ನು ರಾಶಿಮಾಡುತ್ತೇನೆ, ಎಷ್ಟೋ ಸಲ ಅದರ ಮೇಲೆ ಮಲಗಿದ್ದೇನೆ, ಎದೆಯ ಮೇಲೆ ಹಾಕಿಕೊಂಡಿದ್ದೇನೆ- ಅದಕ್ಕಿಂತ ಅವನ ಸ್ಪರ್ಶ ಕೋಮಲವೆ? ಅದೂ ಅಲ್ಲ.</p>
<p>...ರೂಪವು ನೋಡುವವರ ಮನಸ್ಸಿನ ವಿಕಾರ ಮಾತ್ರ; ಶಬ್ದವೂ ಮಾನಸಿಕ ವಿಕಾರವೇ; ರೂಪವು ರೂಪವಂತನಲ್ಲಿರುವುದಿಲ್ಲ, ರೂಪವನ್ನು ನೋಡುವವರ ಮನಸ್ಸಿನಲ್ಲಿ- ಇಲ್ಲದಿದ್ದರೆ ಒಬ್ಬನನ್ನೇ ಎಲ್ಲರೂ ಒಂದೇ ವಿಧವಾದ ರೂಪವಂತನೆಂದು ಏಕೆ ಕಾಣುವುದಿಲ್ಲ? ಒಂದೇ ವಿಧವಾಗಿ ಏಕೆ ಆಸಕ್ತರಾಗುವುದಿಲ್ಲ?... ಹೀಗೆಯೇ ಶಬ್ಧವೂ (ಇರುವುದು) ನಿಮ್ಮ ಮನಸ್ಸಿನಲ್ಲಿ...</p>
<p>ರೂಪಹೋಗಲಿ, ಶಬ್ದ ಹೋಗಲಿ, ಸ್ಪರ್ಶ ಹೋಗಲಿ, ಒಳ್ಳೆಯ ಗಂಡಸಿನ ಸಂಸ್ಪರ್ಶವಾದರೆ ಶೂನ್ಯವಾದ ರಮಣೀ ಹೃದಯದಲ್ಲಿ ಪ್ರೇಮ ಹೇಗೆ ಹುಟ್ಟುವುದಿಲ್ಲ? ನೋಡಿ! ಕತ್ತಲಲ್ಲಿಯೂ ಹೂವು ಅರಳುತ್ತದೆ, ಮೇಘ ಮುಚ್ಚಿಕೊಂಡಿದ್ದರೂ ಚಂದ್ರನು ಆಕಾಶದಲ್ಲಿ ವಿಹರಿಸುತ್ತಾನೆ, ಜನಶೂನ್ಯವಾದ ಅರಣ್ಯದಲ್ಲಿಯೂ ಕೋಗಿಲೆ ಕೂಗುತ್ತದೆ, ಯಾವ ಸಾಗರ ಗರ್ಭದಲ್ಲಿ ಮನುಷ್ಯನು ಎಂದಿಗೂ ಹೋಗಲಾರನೋ ಅಲ್ಲಿಯೂ ರತ್ನವು ಹೊಳೆಯುತ್ತದೆ; ಕುರುಡರ ಹೃದಯದಲ್ಲಿಯೂ ಪ್ರೇಮ ಹುಟ್ಟುತ್ತದೆ; ನನ್ನ ಕಣ್ಣು ತಡೆಯಾಗಿದೆಯೆಂದು ಹೃದಯವೇಕೆ ಅರಳದಿರುತ್ತದೆ?</p>
<p>ಪ್ರೇಮ ಹುಟ್ಟಬಹುದು; ಆದರೆ ಅದು ಮನೋವೇದನೆಗೆ ಮಾತ್ರ; ಮೂಗನ ಕವಿತ್ವದಿಂದ ಅವನಿಗೆ ಯಾತನೆ ಮಾತ್ರ, ಕಿವುಡನಿಗೆ ಸಂಗೀತದಲ್ಲಿ ಅನುರಾಗಹುಟ್ಟಿದರೆ ಅದು ಅವನಿಗೆ ಯಾತನೆ ಮಾತ್ರ; ತನ್ನ ಗಾನವು ತನಗೆ ಕೇಳುವುದಿಲ್ಲ. ನನ್ನ ಹೃದಯದಲ್ಲಿನ ಪ್ರೇಮಸಂಚಾರವೂ ಹಾಗೆಯೇ ಹಿಂಸೆಗಾಗಿ; ಮತ್ತೊಬ್ಬರ ರೂಪವಿರಲಿ, ನನ್ನ ರೂಪವನ್ನೇ ನಾನು ಕಾಣಲಾರೆ!...</p>
<p>ಸಂಸಾರದಲ್ಲಿ ಈ ತಾರತಮ್ಯವೇಕೆ? ಅನಂತ ದುಷ್ಕೃತ್ಯಕಾರಿಯೂ ಕಣ್ಣಿನಿಂದ ನೋಡಬಲ್ಲನು. ನಾನು ಹುಟ್ಟುವುದಕ್ಕೆ ಮುಂಚೆಯೇ ಏನು ಪಾಪ ಮಾಡಿದ್ದೆ, ಹೀಗೆ ಕಣ್ಣು ಕಾಣಿಸದಿರುವುದಕ್ಕೆ? ಈ ಸಂಸಾರದಲ್ಲಿ ವಿಧಾತನಿಲ್ಲ, ವಿಧಾನವಿಲ್ಲ, ಪಾಪಪುಣ್ಯಗಳಿಗೆ ಶಿಕ್ಷೆ ಪುರಸ್ಕಾರಗಳಿಲ್ಲ- ನಾನು ಸಾಯುತ್ತೇನೆ!</p>
<p>ಸೌಂದರ್ಯಬೋಧೆಯು ಕೇನೋಪನಿಷತ್ತಿನಿಂದ ಮೊದಲು ಮಾಡಿಕೊಂಡು ಎಲ್ಲ ಪ್ರಾಚೀನ ಆಧುನಿಕ ತತ್ವಶಾಸ್ತ್ರಗಳ ಒಂದು ಜಿಜ್ಞಾಸೆಯಾಗಿದೆ; ಯಾವುದೂ ಅದನ್ನು ಮನಸ್ಸಿಗೆ ಒಪ್ಪುವಂತೆ ನಿರ್ಧರಿಸಿಲ್ಲ; ಅವುಗಳಲ್ಲಿ ಒಮ್ಮತವಿಲ್ಲ. ಸವಿಯೆಂದರೇನು? ಸವಿಯು ಸಕ್ಕರೆಯೊಳಗೋ- ಜಿಹ್ವೆಯೊಳಗೋ- ಮನದೊಳಗೋ- ಬುದ್ಧಿಯೊಳಗೋ- ಆತ್ಮದೊಳಗೋ- ಯಾರುಬಲ್ಲರು? ರೂಪವನ್ನು ಕಣ್ಣು ಎವೆ ಇಕ್ಕದೆ ನೋಡುವ ನೋಟ ನೋಡುವವನದೋ ಅಂತರಾತ್ಮನದೋ ಯಾರು ಬಲ್ಲರು? ಹಾಗೆಯೇ ಪ್ರೇಮ ಸಂಚಾರ, ಅದರ ಸ್ವರೂಪ ಸುಖದುಃಖಗಳು.</p>
<p>ರೂಪಮೋಹದಿಂದ ಹುಟ್ಟುವುದು ಕಾಮ, ಪ್ರೇಮವಲ್ಲ; ಪ್ರೇಮ ಹುಟ್ಟಿ ಬೆಳೆಯುವುದು ಗುಣಾನುಭದಿಂದ; ಅದೇ ಸ್ಥಿರ, ಅದರಿಂದಲೇ ಸುಖ- ಎಂಬ ಪ್ರೇಮ ತತ್ವ ಮೀಮಾಂಸೆಯು ಇಲ್ಲಿಯೂ ಸೂಕ್ಷ್ಮವಾಗಿ ಪ್ರತಿಪಾದಿತವಾಗಿದೆ. (ಅದರ ವಿಸ್ತಾರವನ್ನು ‘ವಿಷವೃಕ್ಷ’ ದಲ್ಲಿ ನೋಡಬಹುದು) ಇಲ್ಲಿ ರಜನಿಯು ರೂಪವತಿಯಾದರೂ ಅವಳ ರೂಪವು ಮೋಹಜನಕವಲ್ಲ; ಹುಚ್ಚು ಹಿಡಿಸುವುದಲ್ಲ. ಅವಳು ಶಚೀಂದ್ರನನ್ನು ಪ್ರೀತಿಸಿದ್ದಂತೂ ರೂಪಮೋಹದಿಂದಲ್ಲವೇ ಅಲ್ಲ; ಏಕೆಂದರೆ ಅವಳು ಕುರುಡಿ. ಅವನ ಸಂಸ್ಪರ್ಶದಿಂದ ಅವಳ ಹೃದಯದಲ್ಲಿ ಹುಟ್ಟಿದ ‘ಪ್ರೇಮ’ ವು ಪ್ರೇಮವಲ್ಲ; ಯೌವನ ಸಹಜವಾದ ಒಂದು ಅನುಭವ; ಅದರಿಂದ ಅವಳಿಗೆ ಹಿಂಸೆಯೇ. ಅವಳ ಸತ್ಸ್ವಭಾವವನ್ನು ನೋಡಿದಾಗ ಶಚೀಂದ್ರನಿಗೆ ಅವಳಲ್ಲಿ ಹುಟ್ಟಿದ ಪಕ್ಷಪಾತವು, ಅವಳು ತನ್ನನ್ನು ನಿಜವಾಗಿ ಪ್ರೀತಿಸುತ್ತಾಳೆಂದು ತಿಳಿದಮೇಲೆ, ಪ್ರೇಮವಾಗಿ ಮಾರ್ಪಡುತ್ತದೆ; ಪ್ರೀತಿಯಿಂದ ಪ್ರೀತಿ ಹುಟ್ಟುತ್ತದೆ. ನಮ್ಮನ್ನು ಯಾರಾದರೂ ಪ್ರೀತಿಸುತ್ತಾರೆಂದು ನಮಗೆ ಗೊತ್ತಾದರೆ ನಾವು ಅವರನ್ನು ಪ್ರೀತಿಸುವುದು ಸ್ವಭಾವ. ಅಮರನಾಥನು ಅವಳನ್ನು ಮೆಚ್ಚಿಕೊಂಡದ್ದೂ ಅವಳ ರೂಪಕ್ಕಿಂತ ಹೆಚ್ಚಾಗಿ ಗುಣಗಳಿಗೋಸ್ಕರ; ರೂಪಕಾಮಮೋಹಿತನಾದಾಗ ಅವನಿಗೆ ಬೆನ್ನಮೇಲೆ ಬರೆಬಿತ್ತು. ರಾಮಸದಯ ಲವಂಗಲತೆಯರ ಪ್ರೇಮವು ಇಜ್ಜೋಡಿಯಾಗಿ ಏರುಪೇರಾಗಿದ್ದರೂ ಲವಂಗಲತೆಯು ಗಂಡನಲ್ಲಿ ಇಟ್ಟಿದ್ದ ಪ್ರೇಮಕ್ಕೆ ಅವನ ರೂಪವೇನು ಕಾರಣವಲ್ಲ; ಅವನು ಅವಳಲ್ಲಿ ಇಟ್ಟಿದ್ದ ಪ್ರೇಮ ಒಂದು ಪ್ರಬಲವಾದ ಕಾರಣ. ಕರ್ತವ್ಯಬುದ್ಧಿ, ಪತ್ನೀಧರ್ಮಪರತೆ, ಸಂನ್ಯಾಸಿಯ ತಂತ್ರ ಮಂತ್ರಗಳೂ ಕಾರಣವಿರಬಹುದು. ಆದರೆ ಅವಳಿಗೆ ಸಂಯಮ ಸಾಮರ್ಥ್ಯಗಳಿದ್ದುವೆಂಬುದರಲ್ಲಿ ಸಂಶಯವಿಲ್ಲ; ಅಮರನಾಥನಲ್ಲೂ ಅಷ್ಟೇ ಸಂಯಮ ಸಾಮರ್ಥ್ಯಗಳಿದ್ದುವು- ಅವನ ದೌರ್ಬಲ್ಯಜನಿತವಾದ ಸಣ್ಣ ಅವಿವೇಕವಿರಲಿ; ಅದಕ್ಕೂ ಲವಂಗಲತೆಯ ಹೃದಯದಲ್ಲಿ ಸೂಕ್ಷ್ಮವಾಗಿ ಅಡಗಿದ್ದ ಅವನ ಮೇಲಣ ಪಕ್ಷಪಾತಕ್ಕೂ ಸರಿಹೋಗುತ್ತದೆ. ಆದರೆ ಅವರು ಅದನ್ನು ಗೆಲ್ಲುತ್ತಾರೆ, ಅದಕ್ಕಾಗಿ ಪಶ್ಚಾತ್ತಾಪ ಪಡುತ್ತಾರೆ; ಮತ್ತೆ ಅಂಥ ತಪ್ಪಿಗೆ ಅವಕಾಶ ಕೊಡುವುದಿಲ್ಲ; ಹೀರಾಲಾಲನು ಅವರಿಗೆ ವಿರುದ್ಧನಾದವನು; ಅವನು ಯಾವ ವಿಧವಾದ ಪ್ರೇಮವನ್ನೂ ಅರಿಯನು, ಸಂಯಮವನ್ನೂ ಅರಿಯನು; ಯಾವುದಕ್ಕೂ ಹೇಸನು.</p>
<p>ರಜನೀ ಶಚೀಂದ್ರರ ಪಾಲಿಗೆ ರೂಪಗುಣಗಳೆರಡೂ ಬಂದುವು. ಅವರು ಅವನ್ನು ಸಂಯಮದಿಂದ ಅನುಭವಿಸಿ ಸುಖದಿಂದಿದ್ದರು.</p>
<p class="myquote">ಹೇಳೆನಗೆ-ಒಲುಮೆ ಎಲ್ಲುದಿಸುವುದು?<br />ಹೃದಯದೊಳಗೊ ಶಿರದೊಳಗೊ?</p>
<p class="quote-author">-Merchant of Venice III, ii.</p>
</section>
</body>
</html>
