<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
 <title>ಬಂಕಿಮ ಚಂದ್ರ</title>
<link type="text/css" rel="stylesheet" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-020">
<h1 class="level1-title" epub:type="title"><span class="num">ಅಧ್ಯಾಯ ೨೦</span> ಲೋಕ ರಹಸ್ಯ</h1>
<p class="text-center"><strong>೧. ವ್ಯಾಘ್ರಾಚಾರ್ಯ ಬೃಹಲ್ಲಾಂಗೂಲ</strong></p>
<p><span class="bigletter">ಇ</span>ದು ‘ವಂಗದರ್ಶನ’ ದಲ್ಲಿ ಬಂದ ಮೊಟ್ಟಮೊದಲನೆಯ ವಿಡಂಬನ. ಬಂಕಿಮನ ಕಾಲದಲ್ಲಿ ನಾನಾ ವಿಧವಾದ ಸಂಘಗಳೂ ಸಮಾಜಗಳೂ ಹುಟ್ಟಿ ಅವುಗಳಲ್ಲಿ ದೀರ್ಘ ಭಾಷಣಗಳು ನಡೆಯುತ್ತಿದ್ದವು; ಭಾಷಣಕಾರರಿಗೆ ಅಲ್ಪಜ್ಞಾನವಿರಲಿ, ಅರ್ಧಜ್ಞಾನವಿರಲಿ, ತಪ್ಪು ತಿಳಿವಳಿಕೆ ಇರಲಿ, ತಾವು ಆಡುವ ಮಾತುಗಳೇ ಸರಿ ಎಂಬ ಭಾವನೆ ಇರುತ್ತದೆ; ಆಗ ಹೊರಗಿನವರೂ ನಮ್ಮವರೂ ಇಂಥವರು ಬೇಕಾದಷ್ಟು ಜನವಿದ್ದರು; ಸಾಮಾಜಿಕ, ರಾಜಕೀಯ, ಧಾರ್ಮಿಕ, ಯಾವ ವಿಚಾರವೇ ಆಗಲಿ, ಜನವನ್ನು ಉದ್ಧಾರ ಮಾಡುತ್ತೇವೆಂಬುದು ಅವರ ಭಾವನೆ, ತೋರಿಕೆ. ಅವರನ್ನು ಕಂಡರೆ ಬಂಕಿಮನಿಗೆ ತಿರಸ್ಕಾರ.- ಕೋಪಕ್ಕಿಂತ ಹೆಚ್ಚಾಗಿ ತಿರಸ್ಕಾರ. ಈ ಲೇಖನವು ಬಂಕಿಮನ ವಿಡಂಬನಗಳಲ್ಲೆಲ್ಲಾ ಬಹುಶಃ ದೀರ್ಘವಾದದ್ದು ಮತ್ತು ಶ್ರೇಷ್ಠವಾದದ್ದು.</p>
<p>ಮನುಷ್ಯರು ಮಹಾಸಭೆಗಳನ್ನು ನಡಸಿದರೆ, ಹುಲಿಗಳೇಕೆ ನಡಸಬಾರದು? ಅನೇಕರು ಮನುಷ್ಯ ಮುಖದ ವ್ಯಾಘ್ರಗಳೇ. ನಾಲ್ಕು ದಿನ ಉಪಾಧ್ಯಾಯನಾಗಿದ್ದು ಆ ಕೆಲಸ ಬಿಟ್ಟು ಬಂದವನು ‘ಆಚಾರ್ಯ’ ನೆನ್ನಿಸಿಕೊಳ್ಳುವಂತೆ ಒಂದು ಹುಲಿಗೂ ‘ಆಚಾರ್ಯ’ ಎಂಬ ಬಿರುದಿದೆ. ಅದರ ಹೆಸರು ಬೃಹಲ್ಲಾಂಗೂಲ- ಎಂದರೆ ‘ದೊಡ್ಡ ಬಾಲವಿರುವುದು’ ಎಂದು ಅರ್ಥ. ಬಾಲವು ಅಂಥ ಮೃಗಗಳಿಗೆ ಐದನೆಯ ಕೈ ಇದ್ದ ಹಾಗೆ.- ಅವುಗಳಿಂದ ಸಭಿಕ ವ್ಯಾಘ್ರಗಳು ಚಪ್ಪಾಳೆಯಂತೆ ಚಟಪಟ ಸದ್ದು ಮಾಡುತ್ತವೆ.</p>
<p>ಸಭೆ ನಡೆಯುವುದು ಬಂಗಾಳದ ‘ಸುಂದರವನ’ ದಲ್ಲಿ. ಅಂದು ‘ವ್ಯಾಘ್ರಸಮಾಜ’ ದ ಆಶ್ರಯದಲ್ಲಿ, ‘ಮನುಷ್ಯ ಚರಿತ್ರ ಮತ್ತು ಅವನ ನಡತೆ’ ಎಂಬ ವಿಷಯವನ್ನು ಕುರಿತು ಬೃಹಲ್ಲಾಂಗೂಲ ಪಂಡಿತನ ಭಾಷಣ. ಅದಕ್ಕೆ ಈ ವಿಷಯ ಕುರಿತು ಭಾಷಣ ಮಾಡಲು ಇದ್ದ ಅಧಿಕಾರವೆಂದರೆ, ಅದು ಸ್ವಲ್ಪಕಾಲ ಒಂದು ಬೋನಿನಲ್ಲಿದ್ದು ಬಂದದ್ದು; ಅಮಿತೋದರನೆಂಬ ವೃದ್ಧವ್ಯಾಘ್ರವು ಸಭಾಧ್ಯಕ್ಷ.</p>
<p>ಇದು ಉಪನ್ಯಾಸದ ಸಾರಾಂಶ:-</p>
<p>‘ಮನುಷ್ಯ ಎಂಬುದೊಂದು ದ್ವಿಪಾದಿ ಜಂತು; ಅವನನ್ನು ಕೊಲ್ಲುವುದು ಸುಲಭ; ಅವನು ಜಿಂಕೆಯಂತೆ ಓಡಲಾರ, ಕೋಣದಂತೆ ರಕ್ಷಿಸಿಕೊಳ್ಳಲಾರ, ಹಕ್ಕಿಯಂತೆ ಹಾರಲಾರ. ಆದ್ದರಿಂದ ದೇವರು ಅವನನ್ನು ಹುಲಿಗಳ ಸೇವೆಗಾಗಿಯೇ ಸೃಷ್ಟಿಸಿದ್ದಾನೆಂದು ಹೇಳಬಹುದು. ಮನುಷ್ಯನ ಮಾಂಸವು ತುಂಬ ರುಚಿಯಾದ್ದರಿಂದ ನಾವು ಅವನನ್ನು ಪ್ರೀತಿಸುತ್ತೇವೆ.- (ಹೀಗೆಂದು, ತಾನು ಬೋನಿನಲ್ಲಿ ಸಿಕ್ಕಿಬಿದ್ದಾಗ ಜನ ಅದನ್ನು ನೋಡಿ ಸಂತೋಷ ಪಟ್ಟು ಅದಕ್ಕೆ ಆಹಾರ ಹಾಕುತ್ತಿದ್ದದ್ದನ್ನೆಲ್ಲಾ ತನ್ನ ಪೂಜೆ ಎನ್ನುತ್ತದೆ. ಒಂದು ದಿನ ಪಾಲಕನು ಬೋನಿನ ಬಾಗಿಲನ್ನು ತೆಗೆದಿರಲು ಅದು ಅವನನ್ನು ತಿಂದು ಸುಂದರವನಕ್ಕೆ ಹಿಂತಿರುಗಿ ಬರುತ್ತದೆ.) ಮನುಷ್ಯ ಸಣ್ಣ ಪ್ರಾಣಿಯಾದರೂ ಪರ್ವತದಂಥ ಮನೆಗಳಲ್ಲಿ ವಾಸಿಸುತ್ತಾನೆ; ಅದು ಅವನೇ ಕಟ್ಟಿಕೊಂಡದ್ದೆನ್ನುವುದಕ್ಕೆ ಪ್ರಮಾಣವಿಲ್ಲ.</p>
<p>ಮನುಷ್ಯನು ಹಣ್ಣು ಮಾಂಸ ಸಣ್ಣಗಿಡ- ಎಲ್ಲಾ ತಿನ್ನುತ್ತಾನೆ; ಹುಲ್ಲು ತಿನ್ನುತ್ತಾನೋ ಇಲ್ಲವೋ ತಿಳಿಯದು; ಉದ್ಯಾನದಲ್ಲಿ ಅದನ್ನು ಬೆಳೆಸುವುದನ್ನು ನೋಡಿದರೆ ಹುಲ್ಲು ತಿನ್ನುತ್ತಾನೆಂದೇ ತೊರುತ್ತದೆ. ಹಸುವಿನ ಹಾಲು ಕುಡಿಯುತ್ತಾನೆ- ಇದರಿಂದ ಅವನು ಎಂದೋ ಕರುವಾಗಿದ್ದಿರಬೇಕೆಂದು ಪೂರ್ವಸೂರಿಗಳು ಊಹಿಸುತ್ತಾರೆ. ಹಸು ಕುರಿ ಇರಲಿ, ಆನೆ ಕುದುರೆ ಒಂಟೆ ಕತ್ತೆ ನಾಯಿ ಬೆಕ್ಕು ಹಕ್ಕಿ ಪಕ್ಷಿ ಎಲ್ಲವನ್ನೂ ಅವನು ಸಾಕುತ್ತಾನೆ. ಆದ್ದರಿಂದ ಅವನನ್ನು ‘ಸಕಲ ಪಶು ಭೃತ್ಯ’ ಎನ್ನಬಹುದು...’</p>
<p>ಆಗ ದೂರದಲ್ಲಿ ಒಂದು ಜಿಂಕೆಮರಿ ಕಾಣಲು ಸಭಾಧ್ಯಕ್ಷನಾಗಿದ್ದ ಹುಲಿ ಕುರ್ಚಿಯಿಂದ ನೆಗೆದು ಓಡಿ ಹೋಯಿತು. ಎಲ್ಲ ಸಭಿಕರೂ ‘ವಿಷಯಕರ್ಮ’ ಕ್ಕಾಗಿ ಓಡಿದರು. ವಿಷಯ ಕರ್ಮದಲ್ಲಿ ಕಳ್ಳತನ, ದರೋಡೆ, ಭಿಕ್ಷೆ, ವೀರವೃತ್ತಿ ಮುಂತಾದ ಹಲವು ಬಗೆಗಳಿವೆ. ಅಂದಿನ ಸಭೆ ಹಠಾತ್ತಾಗಿ ಮುಗಿಯಿತು. ಮರುದಿನ ಭಾಷಣ ಮುಂದುವರೆಯಿತು:</p>
<p>‘ಮನುಷ್ಯರ ಮದುವೆ ವಿಚಿತ್ರವಾದದ್ದು; ಅದು ನಿತ್ಯ, ನೈಮಿತ್ತಿಕ ಎಂದು ಎರಡು ವಿಧ. ನಮ್ಮಲ್ಲಿರುವುದು ನೈಮಿತ್ತಿಕ; ಮನುಷ್ಯನ ನಿತ್ಯವಾದ ಮದುವೆಯನ್ನು ಪುರೋಹಿತನು<sup><a epub:type="noteref" href="999-aside.xhtml#id-020-01">*</a></sup> ಮಾಡಿಸುತ್ತಾನೆ; ನೈಮಿತ್ತಿಕವಾದದ್ದನ್ನು ಅವರವರೇ ಗೋಪ್ಯವಾಗಿ ಮಾಡಿಕೊಳ್ಳುತ್ತಾರೆ; ಅದು ಬಹಿರಂಗವಾದರೆ ಇತರರು ಅವನನ್ನು ದಂಡಿಸುತ್ತಾರೆ; ಇದಕ್ಕೆ ಪುರೋಹಿತರೇ ಕಾರಣವಿರಬೇಕು; ಏಕೆಂದರೆ, ಇದರಿಂದ ಅವರಿಗೆ ಬರುವ ಅಕ್ಕಿ ಬಾಳೆಹಣ್ಣು ತಪ್ಪಿ ಹೋಗುತ್ತದೆ. ಕಾಲಕ್ರಮದಲ್ಲಿ ಮನುಷ್ಯರು ಸಭ್ಯರಾದರೆ, ನಮ್ಮ ಪದ್ಧತಿಯನ್ನೇ ಅನುಸರಿಸುತ್ತಾರೆ. ನೈಮಿತ್ತಿಕ ಮದುವೆಯನ್ನು ಹಣದ ಮದುವೆ ಎನ್ನಬಹುದು.- ಏಕೆಂದರೆ ಮನುಷ್ಯನು ಅದರಲ್ಲಿ ಹೆಂಗಸಿಗೆ ಹಣಕೊಡುತ್ತಾನೆ.</p>
<p>ಪ್ರಶ್ನೆ- ಹಣವೆಂದರೇನು?</p>
<p>ಉತ್ತರ- ಅದೊಂದು ದೇವರು; ಅದು ಸಾಕಾರ; ಚಿನ್ನ, ಬೆಳ್ಳಿ, ತಾಮ್ರ ಮುಂತಾದವುಗಳಲ್ಲಿ ಅವುಗಳ ವಿಗ್ರಹವಿದೆ. ಅವುಗಳಲ್ಲಿ ತುಂಬ ಭಕ್ತಿ; ಈ ದೇವತೆಯಿಂದ ಆಗದ ಕೆಲಸವಿಲ್ಲ. ಆದರೆ ಅದೇ ಮನುಷ್ಯ ಜಾತಿಯ ಅನಿಷ್ಟಕ್ಕೆಲ್ಲಾ ಕಾರಣವೆಂದು ತಿಳಿಯುತ್ತದೆ.</p>
<p>ಉಪನ್ಯಾಸ ಮುಗಿದ ಮೇಲೆ ‘ದೀರ್ಘನಖ’ ನೆಂಬ ಯುವಕನು ವಂದನಾರ್ಪಣೆ ಮಾಡುತ್ತ ಒರಟಾಗಿ ಮಾತನಾಡುತ್ತಾನೆ. ಸಭಾಧ್ಯಕ್ಷನು ‘ಇದು ನಾಗರಿಕತೆಯಲ್ಲ; ಅದನ್ನೇ ನಯವಾಗಿ ಹೇಳಬೇಕು!’ ಎನ್ನುತ್ತಾನೆ.- ಅವನ ಪ್ರಕಾರ, ಗಂಡಸು ಒಬ್ಬ ಹೆಂಗಸನ್ನು ತನ್ನ ಒಡತಿಯಾಗಿ ಮಾಡಿಕೊಳ್ಳುತ್ತಾನೆ; ಅದೇ ಮದುವೆ; ಅದಕ್ಕೆ ಹಿತನು ಸಾಕ್ಷಿ ಮಾತ್ರ; ಹಣವೆಂಬುದು ಒಂದು ಬಗೆಯ ವಿಷ; ಏಕೆಂದರೆ ಒಬ್ಬ ಮನುಷ್ಯನನ್ನು ತಿಂದಾಗ ಅವನ ಹತ್ತಿರ ಇದ್ದ ಹಣವೂ ತನ್ನ ಹೊಟ್ಟೆಗೆ ಹೋಗಲು, ಮಾರನೆಯ ದಿನವೆಲ್ಲಾ ಹೊಟ್ಟೆ ನೋಯುತ್ತಿತ್ತು-</p>
<p>ಆಮೇಲೆ ಅಧ್ಯಕ್ಷನು ‘ಮನುಷ್ಯನು ಅಸಭ್ಯ ಪಶು; ನಾವು ಸಭ್ಯರು; ಅವರನ್ನು ನಾಗರಿಕರನ್ನಾಗಿ ಮಾಡುವುದಕ್ಕಾಗಿಯೇ ಜಗದೀಶ್ವರನು ನಮ್ಮನ್ನು ಈ ಸುಂದರವನದಲ್ಲಿಟ್ಟಿದ್ದಾನೆ.<sup><a epub:type="noteref" href="999-aside.xhtml#id-020-02">*</a></sup> ಅವರು ಸಭ್ಯರಾದರೆ, ಹುಲಿಗಳಿಗೆ ತಮ್ಮ ಶರೀರವನ್ನು ದಾನಮಾಡುವುದೇ ಧರ್ಮ ಎಂದು ತಿಳಿದುಕೊಳ್ಳುತ್ತಾರೆ.’ ಎಂದು ಮುಕ್ತಾಯ ಮಾಡುತ್ತಾನೆ.</p>
<p>ಇದನ್ನೆಲ್ಲಾ ಕೇಳುತ್ತ ಎಲೆಯ ಸಂದಿಯಲ್ಲಿ ಅವಿತುಕೊಂಡಿದ್ದ ಕೆಲವು ಕೋತಿಗಳು ಹುಲಿಗಳೆಲ್ಲಾ ಹೊರಟುಹೋದಮೇಲೆ ಹೊರಕ್ಕೆ ಬಂದು ಅವುಗಳ ವ್ಯಾಕರಣವನ್ನು ಖಂಡಿಸುತ್ತವೆ. “ನಡುನಡುವೆ ಹಲ್ಲು ಕಿರಿಯಲಿಲ್ಲ, ಕೀಚುಪಾಚು ಎನ್ನಲಿಲ್ಲ, ನೆಗೆಯಲಿಲ್ಲ, ಬಾಳೆಹಣ್ಣು ತಿನ್ನಲಿಲ್ಲ- ಇದೇನು ಭಾಷಣ?” ಎನ್ನುತ್ತವೆ. ಒಂದು, ‘ಬೃಹಲ್ಲಾಂಗೂಲನು ಹೇಳಿದ್ದು ಯಾವ ಹಿಂದಿನ ಗ್ರಂಥದಲ್ಲೂ ಇಲ್ಲ- ಚರ್ವಿತ ಚರ್ವಣವಲ್ಲದ್ದೆಲ್ಲಾ ತುಂಬ ದೂಷ್ಯ’ ಎನ್ನುತ್ತದೆ. ಮತ್ತೊಂದು ‘ನಮ್ಮ ಈ ಖಂಡನೆಯನ್ನೆಲ್ಲಾ ಕೇಳಿ ಬೃಹಲ್ಲಾಂಗೂಲನು ಮನೆಗೆ ಹೋಗಿ ಪ್ರಾಣ ಬಿಟ್ಟುಬಿಡುತ್ತಾನೆ! ಬನ್ನಿ ನಾವು ಬಾಳೆಹಣ್ಣು ತಿನ್ನೋಣ!’ ಎನ್ನುತ್ತದೆ.</p>
<p>ಕಪಿಗಳು ಬೆನ್ನಹಿಂದೆ ಆಡಿಕೊಂಡ ಮಾತನ್ನು ಕೇಳಿ ಹುಲಿ ಸತ್ತುಹೋಗುತ್ತದಂತೆ! ಇದಕ್ಕಿಂತ ಕಟುವಾದ ಖಂಡನಕಾರರ ವಿಡಂಬನ ಬೇಕೇ?</p>
<p class="text-center"><strong>೨. ಇಂಗ್ಲಿಷನ ಸ್ತೋತ್ರ</strong></p>
<p>ಇದು ‘ಮಹಾಭಾರತದಿಂದ ಅನುವಾದಿತ’ ಎಂದು ಹೇಳಲ್ಪಟ್ಟಿದೆ; ಆದರೆ ಅದು ಕಲ್ಪಿತವೆಂಬುದು ಸ್ಪಷ್ಟವಾಗಿದೆ. ಮಹಾಭಾರತದಲ್ಲಿಯೂ ಪುರಾಣಗಳಲ್ಲಿಯೂ ಇಂಥ ದೇವದೇವಿಯರ ಸ್ತೋತ್ರಗಳು ಅಲ್ಲಲ್ಲಿಯೇ ಬರುತ್ತವೆ. ಅವುಗಳ ಮಾದರಿಯನ್ನು ಅನುಸರಿಸಿ ಇದು ರಚಿತವಾಗಿದೆ. ವೇದದಲ್ಲಿ ಬರುವ ಇಂದ್ರ ವರುಣ ಮರುತ್ತು ಮುಂತಾದವರ ಸ್ತೋತ್ರಗಳೂ ಪ್ರತಿಪಾದ್ಯ ವಿಷಯದಲ್ಲಿ ಹೀಗೇ ಇರುತ್ತವೆ.</p>
<p>ಇದರಲ್ಲಿ ೨೮ ‘ಶ್ಲೋಕ’ ಗಳಿವೆ. (ಆದರೆ ಗದ್ಯ ರೂಪದಲ್ಲಿವೆ.) ಪ್ರತಿಯೊಂದರಲ್ಲಿಯೂ ದೇವತೆಯನ್ನು ಸಂಬೋಧಿಸುವಂತೆ, ಲಕ್ಷಿಸುವಂತೆ, ತ್ರಿಮೂರ್ತಿ, ತ್ರಿಗುಣಾತ್ಮಕ, ಸಚ್ಚಿದಾನಂದ, ಶುಭಂಕರ, ಭಕ್ತವತ್ಸಲ, ಅಂತರ್ಯಾಮಿ, ಮಿಷ್ಟಭಾಷಿ, ಸುಭೋಜಕ (!) ಎಂದು ಮುಂತಾಗಿ ಕರೆಯುತ್ತಾನೆ. ಆದರೆ ಇಂಗ್ಲಿಷನಿಗೆ ಅನ್ವಯಿಸುವಂತೆ ಅವುಗಳ ಅರ್ಥವಿವರಣೆ ಮಾತ್ರ ಹಾಸ್ಯಕರವಾಗಿರುತ್ತದೆ; ಇಂಗ್ಲಿಷಿನಲ್ಲಿ ಇವು ವಾಸ್ತವಿಕವಾಗಿದ್ದರೂ ಭಾರತೀಯನಲ್ಲಿ ದೈನ್ಯವನ್ನೂ ಅಪಹಾಸ್ಯವನ್ನೂ ಉಂಟುಮಾಡುತ್ತವೆ. ಮುಂದೆ ಒಂದೆರಡು ಮಾದರಿಗಳನ್ನು ಮಾತ್ರ ಕೊಟ್ಟಿದೆ:-</p>
<p>ನೀನು ರಾಜಧಾನಿಯಲ್ಲಿದ್ದು ರಾಜ್ಯವಾಳುತ್ತೀಯೆ; ಪೇಟೆಯಲ್ಲಿ ವ್ಯಾಪಾರ ಮಾಡುತ್ತೀಯೆ; ನದಿಯ ತೀರದಲ್ಲಿ ಮೀನು ಹಿಡಿಯುತ್ತೀಯೆ. ಆದ್ದರಿಂದ, ಹೇ ತ್ರಿಮೂರ್ತಿ! ನಾನು ನಿನಗೆ ನಮಸ್ಕರಿಸುತ್ತೇನೆ. (೫)</p>
<p>ನಿನ್ನ ಸತ್ವಗುಣ ನೀನು ಮಾಡಿದ ಗ್ರಂಥದಲ್ಲಿ ಪ್ರಕಾಶಗೊಂಡಿದೆ; ನಿನ್ನ ರಜೋಗುಣ ನೀನು ಮಾಡಿದ ಯುದ್ಧಾದಿಗಳಲ್ಲಿ ಪ್ರಕಾಶಗೊಂಡಿದೆ; ನಿನ್ನ ತಮೋಗುಣ ನೀನು ನಡಸುವ ವೃತ್ತಪತ್ರಿಕೆಗಳಲ್ಲಿ ಪ್ರಕಾಶಗೊಂಡಿದೆ. ಆದ್ದರಿಂದ ಹೇ ತ್ರಿಗುಣಾತ್ಮಕ! ನಾನು ನಿನಗೆ ನಮಸ್ಕರಿಸುತ್ತೇನೆ. (೬)</p>
<p>ನೀನು ಇಂದ್ರ; ಫಿರಂಗಿಯು ನಿನ್ನ ವಜ್ರಾಯುಧ. ನೀನು ಚಂದ್ರ; ಆದಾಯದ ತೆರಿಗೆ ನಿನ್ನ ಕಳಂಕ. ನೀನು ವಾಯು; ನೀನು ರೈಲಿನಲ್ಲಿ ಧಾವಿಸುತ್ತೀಯೆ. ನೀನು ವರುಣ; ಸಮುದ್ರವು ನಿನ್ನ ರಾಜ್ಯ. ಆದ್ದರಿಂದ ಇಂಗ್ಲಿಷ! ನಾನು ನಿನಗೆ ನಮಸ್ಕರಿಸುತ್ತೇನೆ. (೯)</p>
<p>ಎಲೈ ಸೌಮ್ಯ! ನಿನಗೆ ಯಾವುದು ಸಮ್ಮತವೋ ಅದನ್ನು ಮಾಡುತ್ತೇನೆ; ಬೂಟು ಪ್ಯಾಂಟು ಕನ್ನಡಕ ಧರಿಸುತ್ತೇನೆ; ಚಮಚ ಮುಳ್ಳು ಉಪಯೋಗಿಸುತ್ತೇನೆ; ಪ್ರಸನ್ನನಾಗು; ನಾನು ನಿನಗೆ ನಮಸ್ಕರಿಸುತ್ತೇನೆ. (೨೧)</p>
<p>ಎಲೈ ಸರ್ವದ! ನನಗೆ ಧನವನ್ನು ಕೊಡು, ಮಾನವನ್ನು ಕೊಡು, ಯಶಸ್ಸನ್ನು ಕೊಡು- ನನ್ನ ಇಷ್ಟಾರ್ಥಗಳನ್ನು ಪೂರೈಸು! ನನಗೆ ದೊಡ್ಡ ಚಾಕರಿಯನ್ನು ನೀಡು, ರಾಜನನ್ನಾಗಿ ಮಾಡು, ಬಹುದ್ದೂರನನ್ನಾಗಿ ಮಾಡು; ನಾನು ನಿನಗೆ ನಮಸ್ಕರಿಸುತ್ತೇನೆ. (೨೫)</p>
<p class="text-center"><strong>೩. ಬಾಬು</strong></p>
<p>ಇಂಗ್ಲಿಷನ ಸ್ತೋತ್ರವು ಇತಿಹಾಸದಿಂದ ತೆಗೆದುಕೊಂಡದ್ದಾದರೆ, ಬಾಬು ವರ್ಣನೆಯು ಪುರಾಣದಿಂದ ತೆಗೆದುಕೊಂಡದ್ದು; ಪುರಾಣಗಳೆಲ್ಲಾ ವೈಶಂಪಾಯನನು ಜನಮೇಜಯನಿಗೆ ಹೇಳಿದವಷ್ಟೆ; ಇದೂ ಹಾಗೆ ವೈಶಂಪಾಯನನು (ಭವಿಷ್ಯ ಪುರಾಣದಲ್ಲಿ?) ಹೇಳಿದ್ದೆಂದು ಕಲ್ಪಿತವಾಗಿದೆ.</p>
<p>ಇದು ಮುಖ್ಯವಾಗಿ, ಇಂಗ್ಲಿಷ್​ ವಿದ್ಯಾಭ್ಯಾಸ ಮಾಡಿ, ಇಂಗ್ಲಿಷ್​ ಜನರನ್ನು ಅನುಕರಿಸಿ, ತನ್ನ ಜನ ತನ್ನ ಮಾತು ತನ್ನ ಆಚಾರ ವಿಚಾರಗಳನ್ನು ತಿರಸ್ಕಾರದಿಂದ ಕಾಣುವ ಬಂಗಾಳಿಯ ವರ್ಣನೆಯಾಗಿದೆ; ಉದಾಹರಣ ರೂಪವಾಗಿ ಮುಂದೆ ಕೆಲವು ವಾಕ್ಯಗಳನ್ನು ಕನ್ನಡಿಸಿ ಕೊಟ್ಟಿದೆ:-</p>
<p>ಬಾಬುವು ವಿಚಿತ್ರ ಬುದ್ಧಿ, ಆಹಾರ ನಿದ್ರಾಕುಶಲಿ, ಉಪನೇತ್ರಾಲಂಕೃತ, ಉದಾರ ಚರಿತ್ರ, ಬಹುಭಾಷಿ, ತಿಂಡಿಪ್ರಿಯ. ಚಿತ್ರ ವಸನಾವೃತ, ವೇತ್ರಹಸ್ತ, ರಂಜಿತ ಕುಂತಲ... ಮಾತಿನಲ್ಲಿ ಅಜೇಯ, ಪರಭಾಷಾ ಪಾರದರ್ಶಿ, ಮಾತೃಭಾಷಾ ವಿರೋಧಿ... ಅವನ ಕಾಲು, ಮೂಳೆ ಮಾಂಸಗಳಿಲ್ಲದೆ ಕಟ್ಟಿಗೆಯಂತಿದ್ದರೂ ಅವನು ಪಲಾಯನದಲ್ಲಿ ಗಟ್ಟಿಗ; ಕೈಯಲ್ಲಿ ಬಲವಿಲ್ಲದಿದ್ದರೂ ಲೇಖನಿಯನ್ನೂ ಬೆತ್ತವನ್ನೂ ಹಿಡಿಯುವುದರಲ್ಲಿ ಸಮರ್ಥ...</p>
<p>ಬಾಬುವು ಎರಡನೆಯ ಅಗಸ್ತ್ಯನಂತೆ (ಮದ್ಯದ) ಸಮುದ್ರವನ್ನು ಶೋಷಿಸುತ್ತಾನೆ; ಗಾಜಿನಲೋಟವೇ ಅವನ ಆಪೋಶನ ಪಾತ್ರ; ಅಗ್ನಿಯು ಅವನ ಆಜ್ಞಾಧಾರಕನಾಗಿ, ತಂಬಾಕು, ಚುಟ್ಟಾ ಎಂಬ ಎರಡುಹೊಸ ಖಾಂಡವಗಳಲ್ಲಿ ಆಶ್ರಯ ಪಡೆದು ಹಗಲೂ ರಾತ್ರಿಯೂ ಅವನ ಬಾಯಲ್ಲಿ ಇರುತ್ತಾನೆ.</p>
<p>ಅವನು ಕಾವ್ಯರಸಾದಿಗಳಿಂದ ವಂಚಿತ;... ವೇಶ್ಯೆಯರ ಕಿರಿಚಾಟವೇ ಸಂಗೀತವೆಂಬುದು ಅವನ ವಿವೇಚನೆ.... ವಿಷ್ಣುವಿನಂತೆ ಅವನು ಅನಂತ ಶಯ್ಯಾ ಶಾಯಿ; ಹತ್ತು ಅವತಾರಗಳುಳ್ಳವನು; ಒಂದೊಂದು ಅವತಾರದಲ್ಲಿಯೂ ಅವನ ಸಂಹಾರ ಕಾರ್ಯ ನಡೆಯುವುದು..’</p>
<p>ಅವನ ಮಾತು ಮನಸ್ಸಿನಲ್ಲಿ ಒಂದು, ಬಾಯಲ್ಲಿ ಹತ್ತು, ಬರವಣಿಗೆಯಲ್ಲಿ ನೂರು, ಜಗಳದಲ್ಲಿ ಸಾವಿರವಾಗುತ್ತದೆ; (ಭಾರತ ವೀರರ ಬಾಣಗಳ ಹಾಗೆ!) ಅವನ ಬಲ ಕೈಯಲ್ಲಿ ಒಂದು, ಬಾಯಲ್ಲಿ ಹತ್ತು, ಬೆನ್ನಲ್ಲಿ ನೂರು, ಕಾರ್ಯಕಾಲದಲ್ಲಿ ಅದೃಶ್ಯ. ಅವನು ಪಾದ್ರಿಗಳ ಹತ್ತಿರ ಕ್ರೈಸ್ತ, ಕೇಶವಚಂದ್ರಸೇನನ ಹತ್ತಿರ ಬ್ರಾಹ್ಮ, ತಂದೆಯ ಹತ್ತಿರ ಹಿಂದೂ, ಭಿಕ್ಷುಕ ಬ್ರಾಹ್ಮಣನ ಹತ್ತಿರ ನಾಸ್ತಿಕ.... ಅವನಿಗೆ ಸ್ನಾನ ಮಾಡುವಾಗ ಎಣ್ಣೆ ಕಂಡರಾಗದು, ಊಟ ಮಾಡುವಾಗ ತನ್ನ ಬೆರಳುಗಳನ್ನು ಕಂಡರಾಗದು, ಮಾತನಾಡುವಾಗ ಮಾತೃಭಾಷೆಯನ್ನು ಕಂಡರಾಗದು. ಅವನು ‘ಎಲೆಯಡಿಕೆ ಅಗಿಯುತ್ತ, ದಿಂಬಿನ ಮೇಲೆ ಒರಗಿರುತ್ತ ಬೆರಕೆ ಮಾತನಾಡುತ್ತ, ತಂಬಾಕು ಸೇವಿಸುತ್ತ ಭರತ ಖಂಡವನ್ನು ಪುನರುದ್ಧಾರ ಮಾಡುತ್ತೇನೆ’ ಎಂದುಕೊಳ್ಳುತ್ತಾನೆ...</p>
<p>ಜಯಮೇಜಯನಿಗೆ ಸಾಕಾಗಿ ‘ಮುನಿಪುಂಗವ, ಮತ್ತೇನನ್ನಾದರೂ ಹೇಳು!’ ಎನ್ನುತ್ತಾನೆ.</p>
<p class="text-center"><strong>೪. ಗರ್ದಭ</strong></p>
<p>ಇದು ಇಂಗ್ಲಿಷನ ಸ್ತೋತ್ರದಂತಿರುವ ಒಂದು ‘ಸ್ತೋತ್ರ.’ ಇದರಲ್ಲಿರುವುದು ದಡ್ಡರ ಮತ್ತು ಮಡ್ಡಿಗಳ ವಿಡಂಬನ. ಗ್ರಂಥಕರ್ತನು ‘ನವಜಲಕಣ ನಿಷೇಕ ಸುರಭಿ’ ಯಾದ ಗರಿಕೆ ಹುಲ್ಲನ್ನು ತಂದು ಕತ್ತೆಯ ‘ಸುಂದರ ವದನ ಮಂಡಲ’ ದ ಮುಂದೆ ಹಿಡಿದು, ಅದನ್ನು ‘ಮುಕ್ತಾನಿಂದಿತ ದಂತ’ ಗಳಿಂದ ತಿಂದು ತನ್ನನ್ನು ಅನುಗ್ರಹಿಸಬೇಕೆಂದು ಬೇಡಿಕೊಳ್ಳುತ್ತಾನೆ. ಅದನ್ನು ಮಹಾಭಾಗ, ಬೃಹನ್ಮುಂಡ, ರಜಕ ಗೃಹಭೂಷಣ, ಪ್ರಕಾಂಡೋದರ<sup><a epub:type="noteref" href="999-aside.xhtml#id-020-03">*</a></sup> ಲೋಮಶ ಎಂದು ಮುಂತಾಗಿ ಸಂಭೋಧಿಸುತ್ತಾನೆ.</p>
<p>ಅದನ್ನು ಪೂಜಿಸುವ ಅಭಿಲಾಷೆ ಏಕೆ ಬಂದಿತೆಂದರೆ, ಅದು ವಿಶ್ವವ್ಯಾಪಿ! ಎಲ್ಲಿ ನೋಡಿದರೂ ಅದೇಯೇ! ಎಲ್ಲರೂ ಅದನ್ನು ಪೂಜಿಸುವವರೇ! ವಿಚಾರಾಸನದಲ್ಲಿ ಕುಳಿತು ತನ್ನ ಮಹಾಕರ್ಣಗಳನ್ನು ಆಡಿಸುತ್ತಿರಲು, ಅವುಗಳ ಅಗಾಧಗಹ್ವರದಲ್ಲಿ ವಕೀಲ ಕವಿಗಳು ನಾನಾ ವಿಧವಾದ ಕಾವ್ಯರಸವನ್ನು ಸುರಿಯುತ್ತಾರೆ. ಆಗ ಅದು ಶ್ರವಣ ತೃಪ್ತಿಯಿಂದ ನಿದ್ರೆ ಹೋಗುತ್ತದೆ... ರಾಮನ ಸರ್ವಸ್ವವನ್ನು ಶ್ಯಾಮನ ಪಾಲು ಮಾಡುತ್ತದೆ.</p>
<p>ಅದು ಬಾಲವನ್ನು ಮುಚ್ಚಿಕೊಂಡು, ಕಾಷ್ಠಾಸನದಲ್ಲಿ ಕುಳಿತು, ಬಂಗಾಳಿ ಬಾಲಕರಿಗೆ ಗರ್ದಭ ಲೋಕ ಪ್ರಾಪ್ತಿಯಾಗುವ ದಾರಿಯನ್ನು ಹೇಳಿಕೊಡುತ್ತದೆ...</p>
<p>ಅದೇ ಗಾಯಕ. ಷಡ್ಜ, ಋಷಭ, ಗಾಂಧಾರ ಮುಂತಾದ ಎಲ್ಲಾ ಸ್ವರಗಳೂ ಅದರ ಕಂಠದಲ್ಲಿವೆ; ಮಿಕ್ಕವರು ಎಷ್ಟೋ ಕಾಲ ಕಷ್ಟಪಟ್ಟು- ಗಡ್ಡ ಮೀಸೆ ಬೆಳಸಿ- ಆ ಸ್ವರ ಸಂಪತ್ತನ್ನು ಪಡೆಯುತ್ತಾರೆ.</p>
<p>ಅದು ನಾನಾ ದೇಶದಲ್ಲಿ ನಾನಾ ರೂಪದಲ್ಲಿ ದೇಶವನ್ನು ಬೆಳಗುತ್ತದೆ. ಹಿಂದೆ ದಶರಥನಾಗಿ, ಯುಧಿಷ್ಠಿರನಾಗಿ, ವೃದ್ಧ ಸೇನರಾಜನಾಗಿ ಅವತರಿಸಿತ್ತು. ಇಂದು ಬಂಗಾಳದಲ್ಲಿ ಸಮಾಲೋಚಕನಾಗಿ ಅವತರಿಸಿದೆ.</p>
<p>ಅದು, ಮಳೆಯಲ್ಲಿ ನೆನೆದು ಮುಖದಿಂದ ನೀರು ಇಳಿಯುತ್ತಿರಲು, ಕಿವಿಯನ್ನು ಎತ್ತಿ, ತಲೆ ತಗ್ಗಿಸಿ, ಕಣ್ಣುಮುಚ್ಚಿ, ಮರದ ಕೆಳಗೆ ನಿಂತುಕೊಂಡಿದ್ದರೆ, ಎಷ್ಟು ಸುಂದರವಾಗಿರುತ್ತದೆ!</p>
<p>ಅದು ಶಾಂತ- ಏಕೆಂದರೆ ಅದಕ್ಕೆ ದೇವರು ತೇಜಸ್ಸನ್ನು ಕೊಡಲಿಲ್ಲ; ಧೀರ- ಏಕೆಂದರೆ ವೇಗವನ್ನು ಕೊಡಲಿಲ್ಲ; ವಿದ್ವಾಂಸ- ಏಕೆಂದರೆ ಬುದ್ಧಿಯನ್ನು ಕೊಡಲಿಲ್ಲ; ಪರೋಪಕಾರಿ- ಏಕೆಂದರೆ, ಮೂಟೆಯನ್ನು ಹೊರದೆ ಹೊಟ್ಟೆ ತುಂಬುವುದಿಲ್ಲ...</p>
<p class="text-center"><strong>೫. ದಾಂಪತ್ಯ ದಂಡನ ವಿಧಿ</strong></p>
<p class="text-center"><strong>(The matrimonial Penal Code)</strong></p>
<p>ಇದು ಒಂದು ಮಸೂದೆಯ ರೂಪದಲ್ಲಿದೆ; ಇದರಲ್ಲಿ ಎಂಟು ‘ಅಧ್ಯಾಯ’ ಗಳೂ, ‘ಪೀಠಿಕೆ’ ಗಳೂ, ‘ಲಕ್ಷಣ’ ಗಳೂ, ‘ವಿವರಣೆ’ ಗಳೂ, ‘ಉದಾಹರಣೆ’ ಗಳೂ, ಎಲ್ಲಾ ಸಮಗ್ರವಾಗಿವೆ. ನ್ಯಾಯಭಾಷೆ ಇಂಗ್ಲಿಷಿನಲ್ಲಿ ಅಚ್ಚುಕಟ್ಟಾಗಿ ಬರುವುದರಿಂದ, ಮೂಲವನ್ನು ಇಂಗ್ಲಿಷಿನಲ್ಲಿ ಬರೆದು ಅದನ್ನು ಬಂಗಾಳಿಯಲ್ಲಿ ತರ್ಜುಮೆ ಮಾಡಿದ್ದಾನೆ. ಕೆಲವು ಕಡೆ ‘ತರ್ಜುಮೆ ಅಸಾಧ್ಯ’ ಎಂದು ಕೈಬಿಟ್ಟಿದ್ದಾನೆ.</p>
<p>ಇದನ್ನು “ಸ್ತ್ರೀ ಸ್ವತ್ವರಕ್ಷಿಣೀ ಸಭೆ” ಯ ಸಂಸ್ಥಾಪಿಕೆಯೂ ಸಂಪಾದಿಕೆಯೂ ಆದ ಶ್ರೀಮತೀ ‘ಅನೃತ ಸುಂದರೀ ದಾಸಿ’ ಯು ಭಾರತ ಸರ್ಕಾರಕ್ಕೆ ಆವೇದನ ಪತ್ರಿಕೆಯೊಡನೆ ಕಳುಹಿಸಿರುವುದಾಗಿಯೂ ಪ್ರಚಾರಾರ್ಥವಾಗಿ ‘ವಂಗದರ್ಶನ’ ದಲ್ಲಿ ಪ್ರಕಟನೆ ಮಾಡಿಸಿರುವುದಾಗಿಯೂ ಆಕೆಯ ಮುನ್ನುಡಿ ತಿಳಿಸಿದೆ. ಆಕೆ ‘ಅನೇಕ ಬಾಬುಗಳಿಗೆ ಬಂಗಾಳೀ ಅರ್ಥವಾಗುವುದಿಲ್ಲ; ಕಾಯಿದೆಯನ್ನು ಬಂಗಾಳಿಯಲ್ಲಿ ಬರೆದರೆ ಚೆನ್ನಾಗಿರುವುದೂ ಇಲ್ಲ; ಆದ್ದರಿಂದ ಎರಡು ಭಾಷೆಗಳಲ್ಲಿಯೂ ಬರೆದಿದೆ; ಈ ಕಾಯಿದೆಯಲ್ಲಿ ಹೊಸದೇನೂ ಇಲ್ಲ, ಇದುವರೆಗೆ ಲಿಖಾವಟ್ಟಿನಲ್ಲಿ ಇಲ್ಲದ್ದಕ್ಕೆ ಈಗ ಲೇಖನ ರೂಪವನ್ನು ಕೊಟ್ಟಿದೆ’ ಎಂದು ತಿಳಿಸುತ್ತಾಳೆ. ‘ಅನೃತಸುಂದರೀ’ ಎಂಬ ಹೆಸರೇ ಅದು ಕಲ್ಪಿತ ಎಂದು ಹೇಳುತ್ತದೆ. ಇದು ಹೆಂಗಸರಿಗೆ ಸ್ವಾತಂತ್ರ್ಯ ಉಚ್ಚ ಸ್ಥಾನಮಾನ ಗೌರವಗಳನ್ನು ಸಂಪಾದಿಸಿ ಕೊಡಬೇಕೆಂದು ಆಗ ನಡೆಯುತ್ತಿದ್ದ ಪ್ರಯತ್ನಗಳ ವಿಡಂಬನೆ. ಮುಂದೆ ಅದರಿಂದ ಕೆಲವು ವಾಕ್ಯಗಳನ್ನು ಕನ್ನಡಿಸಿ ಕೊಟ್ಟಿದೆ:-</p>
<p class="text-center"><strong>ಅಧ್ಯಾಯ I</strong></p>
<p class="text-center"><strong>ಅನುಕ್ರಮಣಿಕೆ</strong></p>
<p>ಮೊಂಡರಾದ ಗಂಡರನ್ನೂ, ಹೆಂಗಸರ ಸರ್ವಾಧಿಕಾರವನ್ನು ಶಂಕಿಸುವ ಇತರರನ್ನೂ, ಹೆದರಿಕೆಯಲ್ಲಿ ಇಟ್ಟಿರಲು ಒಂದು ವಿಶೇಷ ದಾಂಪತ್ಯ ದಂಡನ ವಿಧಿಯು ಆವಶ್ಯಕವಾಗಿರುವುದರಿಂದ, ಮುಂದೆ ಹೇಳುವಂತೆ ವಿಧಾಯಕ ಮಾಡಲಾಗಿದೆ:</p>
<p>೧. ಇದಕ್ಕೆ “ದಾಂಪತ್ಯ ದಂಡನ ವಿಧಿ” ಎಂದು ಹೆಸರು.</p>
<p class="text-center"><strong>ಅಧ್ಯಾಯ II</strong></p>
<p class="text-center"><strong>ಲಕ್ಷಣಗಳು</strong></p>
<p>೨. ಗಂಡನೆಂದರೆ ಹೆಂಗಸಿನ ಸಂಪೂರ್ಣ ಸ್ವಾಧೀನಾನುಭವದಲ್ಲಿರುವ ಚಲ ಮತ್ತು ಚರ ಸ್ವತ್ತು.</p>
<p class="text-center">ಉದಾಹರಣೆಗಳು</p>
<p>(a) ಟ್ರಂಕು, ಸಂದೂಕ, ಗಂಡನಲ್ಲ; ಏಕೆಂದರೆ ಅದು ಚರ ಸ್ವತ್ತಾದರೂ, ಚಲಿಸುವುದಿಲ್ಲ.</p>
<p>(b) ದನ ಗಂಡನಲ್ಲ; ಏಕೆಂದರೆ ಅದು ಚಲಿಸುವುದಾದರೂ ಅದು ಹೆಂಗಸಿನ ಪೂರ್ತಿ ಸ್ವಾಧೀನದಲ್ಲಿರುವುದಿಲ್ಲ; ಏಕೆಂದರೆ ಕೆಲವು ವೇಳೆ ಅದು ಸ್ವೇಚ್ಛೆಯಂತೆ ನಡೆಯುವ ಸಾಮರ್ಥ್ಯ ಪಡೆದಿರುತ್ತದೆ.</p>
<p>(c) ತನ್ನ ಇಚ್ಛೆಯೆಂಬುದನ್ನು ಪಡೆದಿಲ್ಲದೆ, ವಿವಾಹಿತ ಸ್ಥಿತಿಯಲ್ಲಿರುವ ಗಂಡಸೇ ಗಂಡ.</p>
<p>೪. ಮದುವೆಯೆಂದರೆ ಪೂರ್ವಜನ್ಮದಲ್ಲಿ ತಾನು ಮಾಡಿದ್ದ ಪಾಪಕ್ಕಾಗಿ ಗಂಡಸು ಮಾಡಿಕೊಳ್ಳುವ ಪ್ರಾಯಶ್ಚಿತ್ತ ವಿಶೇಷ.</p>
<p class="text-center"><strong>ಅಧ್ಯಾಯ III</strong></p>
<p class="text-center"><strong>ಶಿಕ್ಷೆಗಳು</strong></p>
<p><strong>೫. ಸಜಾ</strong> -ಮಲಗುವ ಕೋಣೆಯಲ್ಲಿ ಅಥವಾ ಮನೆಯೊಳಗೆ; ಇದು ಸಾದಾ ಮತ್ತು ಕಠಿಣ; ಕಠಿಣದಲ್ಲಿ ಕರ್ಕಶವಾದ ಮಾತೂ ಇರುತ್ತದೆ.</p>
<p><strong>ದೇಶಾಂತರ</strong> - ಎಂದರೆ ಬೇರೆ ಕೋಣೆಗೆ ವರ್ಗ.</p>
<p><strong>ಕಾಯಕಶಿಕ್ಷೆ</strong> - ಹೆಂಡತಿಯ ಚಾಕರಿ.</p>
<p><strong>ಜುಲ್ಮಾನೆ</strong> - ಸ್ವಂತ ಖರ್ಚಿಗೆ ಕೊಡುವ ಹಣವನ್ನು ನಿಲ್ಲಿಸುವುದು.</p>
<p><strong>ಪ್ರಾಣದಂಡನೆ</strong> - ಹೆಂಡತಿ ತವರಮನೆಗೆ ಓಡಿಹೋಗುವುದು. ಸಣ್ಣ ಸಣ್ಣ ತಪ್ಪುಗಳಿಗೆ- ಮಾತುಬಿಡುವುದು, ಮುಖ ಗಂಟುಹಾಕಿಕೊಳ್ಳುವುದು, ಅಳುವುದು, ಬೈಯುವುದು ಇವು ಶಿಕ್ಷೆಗಳು.</p>
<p class="text-center">ಅಧ್ಯಾಯ IV</p>
<p>೮. ಹೆಂಡತಿ ಮಾಡಿದ್ದು ಯಾವುದೂ ಅಪರಾಧವಲ್ಲ.</p>
<p>೯. ಹೆಂಡತಿಯ ಆಜ್ಞೆಯನ್ನನುಸರಿಸಿ ಗಂಡ ಮಾಡಿದ್ದು ಯಾವುದೂ ಅಪರಾಧವಲ್ಲ....</p>
<p class="text-center"><strong>ಅಧ್ಯಾಯ VII</strong></p>
<p>೧೯. ಸೇನೆ, ನೌಕೆ, ಎಂದರೆ ಈ ಪ್ರಕರಣದಲ್ಲಿ ಗಂಡುಮಕ್ಕಳು, ಹೆಣ್ಣುಮಕ್ಕಳು, ಸೊಸೆಯರು.</p>
<p class="text-center"><strong>ಅಧ್ಯಾಯ VIII</strong></p>
<p>೨೧. ಇಬ್ಬರು ಅಥವಾ ಮೂವರು ಗಂಡಂದಿರು ಒಟ್ಟುಗೂಡುವುದು ಅಕ್ರಮ ಸಭೆಯಾಗುತ್ತದೆ.</p>
<p>೨೬. ಹೆಂಡತಿಯೊಡನೆ ಗಟ್ಟಿಯಾಗಿ ಮಾತನಾಡಿದರೆ ಸಾಂಸಾರಿಕ ದೊಂಬಿಯಾಗುತ್ತದೆ.</p>
<p>೨೭. ಇಂಥ ದೊಂಬಿ ನಡಸಿದ ಅಪರಾಧಕ್ಕೆ ಮಾತು ಬಿಡುವುದು, ಬೈಯುವುದು, ಅಳುವುದು, ಗೋಳಾಡುವುದು ಮುಂತಾದ ಶಿಕ್ಷೆಗಳು ವಿಧಾಯಕವಾಗಿವೆ.</p>
<p class="text-center"><strong>೬. ವಸಂತ ಮತ್ತು ವಿರಹ</strong></p>
<p>ಇದು ಕವಿಸಮಯಾನುಸಾರಿಯಾದ, ಚರ್ವಿತ ಚರ್ವಣವಾದ, ಪ್ರಾಚೀನ ವರ್ಣನೆಯ ವಿಡಂಬನೆ. ಇದರಲ್ಲಿ ರಾಮಿ, ವಾಮಿ, ಶ್ಯಾಮಿ ಎಂಬ ಮೂವರು ಯುವತಿಯರು ಸಂವಾದ ನಡಸುತ್ತಾರೆ. ರಾಮಿ ಕಾವ್ಯವನ್ನು ಓದಿದವಳು, ಕವಿಸಮಯವನ್ನು ಅರಿತವಳು; ಅವಳು ವಿರಹಿಣಿಯರು ಹಿಂದೆ ವಸಂತವನ್ನು ವರ್ಣಿಸುತ್ತಿದ್ದ ರೀತಿಯಲ್ಲಿ ವರ್ಣನೆಯನ್ನು ಆರಂಭಿಸುತ್ತಾಳೆ; ಸ್ಕೂಲಿನಲ್ಲಿ ಓದಿದ ಹುಡುಗಿಯರಾಗಿ ಕೊಟ್ಟಣ ಕುಟ್ಟುವುದೇ, ಎಂದು ವಾಮಿಯೂ ಕಾವ್ಯ ಸಮಾಲೋಚನೆಯಲ್ಲಿ ಸೇರುತ್ತಾಳೆ.-</p>
<p><strong>ರಾಮಿ-</strong> ವಸಂತ ಬಂದ! ಋತುರಾಜ ಬಂದ<br />ಮಾವಿನ ಮರದೊಳು ಮೊಗ್ಗುಗಳೊಡೆದಿವೆ.</p>
<p><strong>ವಾಮಿ-</strong> ಎಲ್ಲಾ ಮರದೊಳು ಉಗಿನಿಯ ಹಂಬು.</p>
<p><strong>ರಾಮಿ-</strong> ಮಲಯದ ಗಾಳಿಯು ಬೀಸುತಲಿಹುದು.</p>
<p><strong>ವಾಮಿ-</strong> ಅದರ ಧೂಳಿಯು ಬಾಯಿಯ ತುಂಬ.</p>
<p><strong>ರಾಮಿ-</strong> ಅನ್ನದ ಮೇಲಣ ನೊಣಗಳು ಜೊಞ್ ಜೊಞ್​.</p>
<p>ರಾಮಿಗೆ ಈ ವರ್ಣನೆ ಬೇಸರವಾಗಿ ಶ್ಯಾಮಿಯನ್ನು ಕರೆಯುತ್ತಾಳೆ. ಅವಳು ‘ನಾನು ಓದಿದವಳಲ್ಲ; ಹೇಳಿಕೊಡಬೇಕು!’ ಎಂದು ಸೇರಿಕೊಳ್ಳುತ್ತಾಳೆ. ಅವಳಿಗೆ ‘ಚೂತಲತೆ’ ಯೆಂದರೆ ಅರ್ಥವಾಗುವುದಿಲ್ಲ; ‘ಮಾವಿನ ಕೊಂಬೆಯನ್ನು ನೋಡಿದ್ದೇನೆ-ಬಳ್ಳಿಯನ್ನು ಕಾಣೆ’ ಎನ್ನುತ್ತಾಳೆ. ‘ಭ್ರಮರಗಳು ಮಧುಲೋಭದಿಂದ ಹೇಗೆ ಉನ್ಮತ್ತ’ ವಾದುವು, ಅವುಗಳ ಝೇಂಕಾರವನ್ನು ಕೇಳಿ ವಿರಹಿಣಿಗಳ ಪ್ರಾಣಗಳು ಹೇಗೆ ಹೋಗುತ್ತವೆ ಎಂಬುದೂ ಅವಳಿಗೆ ಅರ್ಥವಾಗುವುದಿಲ್ಲ.</p>
<p><strong>ರಾಮಿ</strong> -ಕೋಕಿಲ ಗಣ ಮರದೊಳು ಕುಳಿತು,<br />ಪಂಚಮಸ್ವರದೊಳು ಗಾನವ ಮಾಡೆ,<br />ಅಂಗವು ಜ್ವರದಿಂ ತಪಿಸುತಿದೆ.</p>
<p><strong>ಶ್ಯಾಮಿ-</strong> ಕೋಳಿ ಕೂಗಿದರೆ ಏನಾಗುತ್ತದೆ?....</p>
<p><strong>ರಾಮಿ-</strong> ಹೇ ಹೃದಯವಲ್ಲಭ, ಜೀವಿತೇಶ್ವರ!... ಸರೋಜಿನಿಯು ಸೂರ್ಯನನ್ನು ನಿರೀಕ್ಷಿಸುವಂತೆ, ಕುಮುದಿನಿಯು ಕುಮುದಬಾಂಧವನನ್ನು ನಿರೀಕ್ಷಿಸುವಂತೆ...ನಾನು ನಿನ್ನನ್ನು ನಿರೀಕ್ಷಿಸುತ್ತೇನೆ.</p>
<p><strong>ಶ್ಯಾಮಿ-</strong> (ಅಳುತ್ತ ಅಳುತ್ತ) ದನಕಾಯುವವನು ತಪ್ಪಿಸಿಕೊಂಡ ಹಸುವನ್ನು ನಿರೀಕ್ಷಿಸುವಂತೆ... ಹುಡುಗರು ಮಿಠಾಯಿ ಅಂಗಡಿಯಿಂದ ಜನ ಹಿಂತಿರುಗಿ ಬರುವುದನ್ನು ನಿರೀಕ್ಷಿಸುವಂತೆ, ಕುದುರೆಯು ಹುಲ್ಲನ್ನುತರುವ ಗ್ರಾಸ್​ಕಟರನ್ನು ನಿರೀಕ್ಷಿಸುವಂತೆ ನಾನು ನಿನ್ನನ್ನು ನಿರೀಕ್ಷಿಸುತ್ತೇನೆ. ಮೀನನ್ನು ತೊಳೆಯುವುದಕ್ಕೆ ತೆಗೆದುಕೊಂಡು ಹೋದರೆ ಬೆಕ್ಕು ಹಿಂದೆಹಿಂದೆಯೇ ಬರುವಂತೆ, ಎಂಜಲೆಲೆಯನ್ನು ಬಿಸಾಡುವುದಕ್ಕೆ ಹೋದರೆ ನಾಯಿ ಹಿಂದೆ ಹಿಂದೆಯೇ ಬರುವಂತೆ ನನ್ನ ಮನಸ್ಸು ಅವಶವಾಗಿ ನಿನ್ನ ಹಿಂದೆ ಬರುತ್ತದೆ... ವಿರಹತಾಪದಿಂದ ನನ್ನ ಸಾರಿನಲ್ಲಿ ಉಪ್ಪಿಲ್ಲ, ಎಲೆಯಲ್ಲಿ ಸುಣ್ಣವಿಲ್ಲ, ಹಾಲಿನಲ್ಲಿ ಸಕ್ಕರೆ ಇಲ್ಲ...ಸಖಿ, ನಿನ್ನ ವಸಂತ ವರ್ಣನೆಯನ್ನು ಮುಗಿಸು! ಇದು ದುಃಖದ ವಿಷಯ.</p>
<p><strong>ರಾಮಿ-</strong> ನನ್ನ ವಸಂತ ವರ್ಣನೆ ಮುಗಿಯಿತು! ಭ್ರಮರ, ಕೋಕಿಲ, ಮಲಯಮಾರುತ, ವಿರಹ ನಾಲ್ಕನ್ನೂ ಹೇಳಿಯಾಯಿತಲ್ಲಾ, ಇನ್ನೇನು ಉಳಿದಿದೆ?</p>
<p><strong>ವಾಮಿ-</strong> ಹಗ್ಗ, ಬಿಂದಿಗೆ!</p>
<p>ಲಕ್ಷಣ ಗ್ರಂಥಗಳಲ್ಲಿ ವರ್ಣನೆಯ ಮುಖ್ಯಾಂಶಗಳನ್ನು ಪಟ್ಟಿಹಾಕಿ ಹೇಳಿರುವುದುಂಟು; ಕವಿ ಪ್ರತಿಭೆ ಇಲ್ಲದ ಪದ್ಯ ಲೇಖಕರು ಇವುಗಳನ್ನು ಪ್ರತಿಪಾದಿಸಿದರೆ ಕಾವ್ಯವಾಗುವುದೆಂದು ಭ್ರಾಂತಿಪಟ್ಟುಕೊಳ್ಳುವುದುಂಟು; ಮೇಲಣ ಸಂಭಾಷಣೆ ಅದರ ವಿಡಂಬನೆ; ಆದರೆ ಕೇವಲ ಕವಿಸಮಯದಿಂದ ಕಾವ್ಯ ಹೇಗೆ ನೀರಸವಾಗಬಹುದೋ, ಕೃತಕವಾಗಬಹುದೋ, ಹಾಗೇ ವಾಸ್ತವಿಕತೆಯಿಂದ ನೀರಸವಾಗಹುದು, ಅಪಹಾಸ್ಯವಾಗಬಹುದು, ವಿಕಾರವೂ ಆಗಬಹುದು.</p>
<p class="text-center"><strong>೭. ಚಿನ್ನದ ಗುಂಡು</strong></p>
<p>ಒಂದುಸಾರಿ ಪಾರ್ವತಿಯು ಶಿವನನ್ನು ಪಗಡೆಯಾಟದಲ್ಲಿ ಸೋಲಿಸಿ ಪಣವಾಗಿ ಇಟ್ಟಿದ್ದ ಚಿನ್ನದ ಗುಂಡನ್ನು ಗೆದ್ದು, ಜನಕ್ಕೆ ಕಲ್ಯಾಣವಾಗಲೆಂದು ಅದನ್ನು ಭೂಲೋಕಕ್ಕೆ ಎಸೆದಳು. ಶಿವನು ‘ಬ್ರಹ್ಮ, ವಿಷ್ಣು, ಮತ್ತು ನಾನು ಯಾವ ನಿಯಮಗಳ ಕಟ್ಟಿನಲ್ಲಿ ಈ ಲೋಕವನ್ನಿಟ್ಟೆದ್ದೇವೆಯೋ ಅದನ್ನು ಮೀರಿದರೆ ಜನಕ್ಕೆ ಮಂಗಳವಾಗುವುದಿಲ್ಲ.- ಈ ಚಿನ್ನದ ಗುಂಡಿನಿಂದ ಏನೂ ಪ್ರಯೋಜನವಾಗುವುದಿಲ್ಲ; ಕೆಡುಕೇ ಆಗುತ್ತದೆ. ನೋಡುತ್ತಿರು!’ ಎಂದನು.-</p>
<p>ಕಾಲೀಕಾಂತ ವಸು ಎಂಬ ಬಾಬುವು ಹೆಂಡತಿಯನ್ನು ನೋಡಲು ಮಾವನ ಮನೆಗೆ ಹೋಗುತ್ತಿದ್ದನು; ರಾಮನೆಂಬ ಆಳು ಅವನ ಕೈಪೆಟ್ಟಿಗೆಯನ್ನು ಹೊತ್ತುಕೊಂಡು ಹೋಗುತ್ತಿದ್ದನು. ಪಾರ್ವತಿ ಎಸೆದಿದ್ದ ಚಿನ್ನದ ಗುಂಡು ಕಾಲೀಕಾಂತ ವಸುವಿನ ಕಣ್ಣಿಗೆ ಬಿತ್ತು. ಅದನ್ನು ಎತ್ತಿಕೊಂಡು ಅವನು ಆಳಿನ ಕೈಗೆ ಕೊಟ್ಟನು. ಅವನು ಅದನ್ನು ತನ್ನ ಬಟ್ಟೆಯಲ್ಲಿ ಕಟ್ಟಿಕೊಂಡನು. ಕೂಡಲೆ ಅವನಲ್ಲಿ ವ್ಯತ್ಯಾಸವಾಯಿತು; ತಾನೇ ಯಜಮಾನನೆಂಬ ಭಾವವುಂಟಾಗಿ ಪೆಟ್ಟಿಗೆ ಹೊರುವುದಿಲ್ಲವೆಂದನು; ಕಾಲೀಕಾಂತನಿಗೂ ತಾನು ಆಳೆಂಬ ಭಾವವುಂಟಾಗಿ ಪೆಟ್ಟಿಗೆಯನ್ನು ಹೊತ್ತುಕೊಂಡು ಮಾವನ ಮನೆಗೆ ಹೋದನು. ಅಲ್ಲಿಯೂ ಅವನು ಆಳಿನ ಹಾಗೆ ಆಡುತ್ತಾನೆ; ರಾಮನು ಅಳಿಯನ ಹಾಗೆ ಆಡುತ್ತಾನೆ. ಕಾಲೀಕಾಂತನ ಹೆಂಡತಿ ಕಾಮಸುಂದರಿಯು ತನ್ನ ಗಂಡನಿಗೆ ಯಾರೋ ಮದ್ದು ಹಾಕಿದ್ದಾರೆಂದು ಅಳುತ್ತಾಳೆ; ಎಲ್ಲರೂ ರಾಮನನ್ನು ಹೊಡೆಯುತ್ತಾರೆ; ಆಗ ಅವನು ಬಟ್ಟೆಯಲ್ಲಿ ಬಚ್ಚಿಟ್ಟುಕೊಂಡಿದ್ದ ಗುಂಡು ಕೆಳಗೆ ಬೀಳುತ್ತದೆ. ಅದನ್ನು ಕಾಲೀಕಾಂತನ ಮಾವ ತೆಗೆದು ತರಂಗೆಯೆಂಬ ಹೆಣ್ಣಾಳಿನ ಕೈಗೆ ಕೊಡುತ್ತಾನೆ; ಕೂಡಲೆ ಅವಳಿಗೆ ತಾನೇ ಯಜಮಾನನೆಂಬ ಭಾವವುಂಟಾಗುತ್ತದೆ; ಯಜಮಾನನು ಪರಿಚಾರಕೆಯಂತೆ ಆಡುತ್ತಾನೆ. ಅವಳ ಗಂಡ ಬಂದು ಅವಳನ್ನು ಹೊಡೆಯುವಾಗ ಗುಂಡು ಕೆಳಗೆ ಬೀಳುತ್ತದೆ. ಅಷ್ಟು ಹೊತ್ತಿಗೆ ನೆರೆಹೊರೆಯವರು ಬಂದು ಸೇರಿದ್ದು, ಒಬ್ಬನು ಅದನ್ನು ತೆಗೆದುಕೊಂಡು ‘ಇದೇನು ನೋಡಿ!’ ಎಂದು ಮತ್ತೊಬ್ಬನಿಗೆ ಕೊಡುತ್ತಾನೆ. ಕೂಡಲೆ ಅವರಿಗೆ ಭ್ರಾಂತಿಯುಂಟಾಗಿ, ಅವನ ಹೆಂಡತಿಯನ್ನು ಇವನೂ ಇವನ ಹೆಂಡತಿಯನ್ನು ಅವನೂ ಸಲಿಗೆಯಿಂದ ಮಾತನಾಡಿಸಲು ಹೋಗುತ್ತಾರೆ...</p>
<p>ಪಾರ್ವತಿಯು ಇದನ್ನು ನೋಡಿ ‘ಪ್ರಭು! ನಿನ್ನ ಗುಂಡನ್ನು ಹಿಂದಕ್ಕೆ ತೆಗೆದುಕೋ’ ಎಂದು ಪ್ರಾರ್ಥಿಸುತ್ತಾಳೆ. ಅವನು “ಪ್ರಿಯೆ! ಈ ಅವಾಂತರ ಭೂಲೋಕಕ್ಕೆ ಹೊಸದೇ? ಮುದುಕ ಹುಡುಗನ ಹಾಗೂ, ಹುಡುಗ ಮುದುಕನ ಹಾಗೂ, ಸೇವಕನು ಯಜಮಾನನ ಹಾಗೂ ಯಜಮಾನ ಸೇವಕನ ಹಾಗೂ, ಹೆಂಗಸು ಗಂಡಸಿನ ಹಾಗೂ ಗಂಡಸು ಹೆಂಗಸಿನ ಹಾಗೂ ನಿತ್ಯವೂ ಆಚರಿಸುತ್ತಿರುವುದನ್ನು ನೋಡಿಲ್ಲವೇ? ಇದು ಎಷ್ಟು ಹಾಸ್ಯಕರವೆಂಬುದು, ಜನಕ್ಕೆ ಕಂಡರೂ ಕಾಣುವುದಿಲ್ಲ. ಅದನ್ನು ಸ್ವಲ್ಪಕಾಲ ಅನುಭವಕ್ಕೆ ತಂದುಕೊಟ್ಟೆ ಅಷ್ಟೆ! ಇಗೋ ಅದನ್ನು ಹಿಂದಕ್ಕೆ ತೆಗೆದುಕೊಂಡಿದ್ದೇನೆ; ಎಲ್ಲರೂ ತಮ್ಮ ಆಚರಣೆಯನ್ನು ಮರೆಯಲಿ; ಆದರೆ ಈ ಕಥೆ ಮಾತ್ರ ಲೋಕ ಹಿತಾರ್ಥವಾಗಿ ‘ವಂಗದರ್ಶನ’ ದ ಮೂಲಕ ಪ್ರಸಾರವಡೆಯಲಿ!” ಎಂದು ಅನುಗ್ರಹಿಸಿದನು.</p>
<p class="text-center"><strong>೮. ರಾಮಾಯಣದ ಸಮಾಲೋಚನೆ</strong></p>
<p class="text-center"><strong>(ಒಬ್ಬ ವಿಲಾಯತಿಯ ಸಮಾಲೋಚಕನಿಂದ)</strong></p>
<p>ಇದು ಈ ದೇಶದ ಸಂಸ್ಕೃತಿ ಸಾಹಿತ್ಯಗಳನ್ನು ಸರಿಯಾಗಿ ತಿಳಿಯದೆ ಪರದೇಶಿಯರು ಮಾಡುತ್ತಿದ್ದ ವಿಮರ್ಶೆಗಳ ವಿಡಂಬನ. ಅದರ ಸಾರಾಂಶ ಹೀಗಿದೆ:-</p>
<p>ರಾಮಾಯಣವು ಕೀಳುದರ್ಜೆಯ ಯೂರೋಪಿಯನ್ ಸಾಹಿತ್ಯದಂತಿದೆ. ಹೀಗೆಂದರೆ, ಇದು ಸಾಮಾನ್ಯ ಗೌರವವೇನಲ್ಲ.</p>
<p>ರಾಮಾಯಣದಲ್ಲಿ ಸ್ವಲ್ಪ ನೀತಿಯೂ ಇದೆ; ಕವಿಯು ಅದರಲ್ಲಿ ಬುದ್ಧಿ ಹೀನತೆಯ ದೋಷವನ್ನು ದೃಷ್ಟಾಂತ ಪಡಿಸಿದ್ದಾನೆ. ದಶರಥನು ಬಹುಪತ್ನಿಯರನ್ನು ಕಟ್ಟಿಕೊಂಡದ್ದರ ದುಷ್ಫಲವನ್ನು ಅನುಭವಿಸಿದನು; ರಾಮನು ಸ್ವಭಾವಸಿದ್ಧವಾಗ ಆಲಸ್ಯದಿಂದ, ತನಗೆ ನ್ಯಾಯವಾಗಿ ಬರಬೇಕಾಗಿದ್ದ ರಾಜ್ಯವನ್ನು ಪಡೆಯಲು ಪ್ರಯತ್ನಪಡಲಿಲ್ಲ; ಅರುಳು ಮರುಳಿನ ತಂದೆಯ ಮಾತಿನಂತೆ ಕಾಡಿಗೆ ಹೋದನು. ಲಕ್ಷ್ಮಣನು ಕಾರ್ಯಕ್ಷಮನಾದರೂ, ಅವನ ಹಿಂದೆ ಅಲೆದನು. ಭರತನೊಬ್ಬ ದಡ್ಡ; ಕೈಗೆ ಬಂದ ರಾಜ್ಯವನ್ನು ಹಿಂದಕ್ಕೆ ಕೊಟ್ಟುಬಿಟ್ಟನು! ರಾವಣನು ಸೀತೆಯನ್ನು ಹೊತ್ತುಕೊಂಡು ಹೋಗಲು, ಅನಾರ್ಯ ಜಾತಿಯ ವಾನರರು ಅವಳನ್ನು ತಂದು ಕೊಟ್ಟರು. ರಾಮನು ಅವಳನ್ನು ಸುಡುವುದಕ್ಕೆ ಯತ್ನಿಸುತ್ತಾನೆ. ಆಮೇಲೆ ಯಾರ ಮಾತೋ ಕೇಳಿಕೊಂಡು ಅವಳನ್ನು ಕಾಡಿಗೆ ಅಟ್ಟಿ, ಅವಳು ಮನೆಯ ಬಾಗಿಲಿಗೆ ಹೊಟ್ಟೆಗಿಲ್ಲದೆ ಬಂದಾಗ ಅವಳನ್ನು ಭೂಮಿಯಲ್ಲಿ ಹೂತು ಬಿಡುತ್ತಾನೆ.</p>
<p>ಇದರ ಕರ್ತೃ ಯಾರೋ ಗೊತ್ತಿಲ್ಲ; ವಾಲ್ಮೀಕಿ ಎಂದು ಹೇಳಿರುವುದರಿಂದ, ಗ್ರಂಥವು ಒಂದು ಹುತ್ತದಲ್ಲಿ ದೊರೆತಿರಬೇಕು. ಬಂಗಾಳಿಯಲ್ಲಿ ಕೃತ್ತಿವಾಸನು ಬರೆದಿರುವ ಗ್ರಂಥದ ಆಧಾರದ ಮೇಲೆ ಇದು ಹುಟ್ಟಿರಬೇಕು. ಅದನ್ನು ಗ್ರಂಥಕರ್ತನು ಹುತ್ತದಲ್ಲಿ ಬಚ್ಚಿಟ್ಟಿದ್ದಿರಬೇಕು; ‘ರಾಮಯಣ’ ವು ‘ರಾಮ+ಯವನ’ ಎಂಬುದರ ಅಪಭ್ರಂಶವಾಗಿ ಕಾಣುತ್ತದೆ.</p>
<p>ಇದರಲ್ಲಿ ಮೊದಲಿನಿಂದ ಕೊನೆಯವರೆಗೂ ಅಶ್ಲೀಲತೆ ಇದೆ- ಸೀತಾವಿವಾಹ, ಸೀತಾಪಹರಣ ಇತ್ಯಾದಿ. ವಸಿಷ್ಠಾದಿಗಳಲ್ಲಿ ಸ್ವಲ್ಪ ಹಾಸ್ಯವಿದೆ. ವಾನರರು ಸಮುದ್ರಕ್ಕೆ ಸೇತುವೆ ಕಟ್ಟುವುದರಲ್ಲಿ ಕರುಣವಿದೆ.</p>
<p>ಭಾಷೆ ಸ್ಪಷ್ಟವಾಗಿದ್ದರೂ ಅತ್ಯಂತ ಅಶುದ್ಧವೆನ್ನಬೇಕು; ಉದಾಹರಣೆ- ‘ಅಯೋಧ್ಯಾಕಾಂಡ.’ ಯೋದ್ಧೃಗಳು ಇಲ್ಲದ್ದರಿಂದ ಇದು ‘ಅಯೋದ್ಧಾಕಾಂಡ’ ವೆಂದಿರಬೇಕು. ಹಳೆಯ ಸಂಸ್ಕೃತ ಗ್ರಂಥಗಳಲ್ಲಿ ಇಂಥ ತಪ್ಪುಗಳು ಇರುತ್ತವೆ. ಆಧುನಿಕ ಯೂರೋಪೀಯ ಪಂಡಿತರೇ ಶುದ್ಧ ಸಂಸ್ಕೃತಕ್ಕೆ ಪ್ರಮಾಣ.</p>
<p class="text-center"><strong>೯. ವರ್ಷ ಸಮಾಲೋಚನ</strong></p>
<p>ಇದು ನೀರಸವೂ ನಿರುಪಯುಕ್ತವೂ ನಿಷ್ಫಲವೂ ಆದ ಸರ್ಕಾರಿ ಮಾಮೂಲು ವಾರ್ಷಿಕ ವರದಿಯ ವಿಡಂಬನೆ; ಇದರ ಸಮಾಲೋಚನೆದಲ್ಲಿ ‘ವಂಗದರ್ಶನ’ ವು ಮಾಸಪತ್ರಿಕೆಯಾದರೂ ‘ದೋರ್ದಂಡ ಪ್ರಚಂಡ ಪ್ರತಾಪಶಾಲೀ’ ವರ್ತಮಾನ ಪತ್ರಿಕೆಯ ರೀತಿಯನ್ನು ಅನುಸರಿಸಿದೆ:-</p>
<p>ಗತವರ್ಷದಲ್ಲಿ ೩೬೫ ದಿನಗಳಿದ್ದವು; ಸರ್ಕಾರವು ಅವನ್ನು ಹೆಚ್ಚು ಕಡಮೆ ಮಾಡಲು ಕೈ ಹಾಕಲಿಲ್ಲ; ಕೆಲವು ದಿನಗಳು ಕಡಮೆಯಾದರೆ ಒಳ್ಳೆಯದೆಂದು ಅನೇಕರು ಅಭಿಪ್ರಾಯ ಪಡುತ್ತಾರೆ. ಇದರಿಂದ ಪ್ರಯೋಜನವಿಲ್ಲ- ಚಾಕರಿವಾನರಿಗೂ, ಪತ್ರಕರ್ತರಿಗೂ ಪ್ರಯೋಜನ ಅಷ್ಟೆ.</p>
<p>ಈ ವರ್ಷ ಅನೇಕರಿಗೆ ಮಕ್ಕಳಾದುವು- ಕೆಲವರಿಗೆ ಗಂಡು, ಕೆಲವರಿಗೆ ಹೆಣ್ಣು, ಕೆಲವರಿಗೆ ಗರ್ಭಸ್ರಾವ; ಕೆಲವರು ರೋಗಾದಿಗಳಿಂದ ಸತ್ತರು ಎಂಬುದು ದುಃಖದ ವಿಷಯ.</p>
<p>ಸರ್ಕಾರಕ್ಕೆ ಆಯವೂ ಆಗಿದೆ, ವ್ಯಯವೂ ಆಗಿದೆ... Order of the Star of India ಎಂಬಂತೆ ಕೆಳ ದರ್ಜೆಯ ನೌಕರಿಗೆ Order of Broom-Srick ಎಂಬ ಪ್ರಶಸ್ತಿಯನ್ನು ಆರಂಭಿಸಬಹುದು; ಆದರೆ ಅಷ್ಟು ಪೊರಕೆಗಳನ್ನು ಸಂಗ್ರಹಿಸುವುದು ಕಷ್ಟವಾದೀತೇನೋ!</p>
<p>ಹೋದವರ್ಷ ಸುವೃಷ್ಟಿಯೇನೋ ಆಯಿತು; ಆದರೆ ಎಲ್ಲಾ ಕಡೆಯಲ್ಲಿಯೂ ಒಂದೇ ಸಮನಾಗಿ ಆಗಲಿಲ್ಲ; ಆದ್ದರಿಂದ ಮೇಘಗಳನ್ನು ವಜಾ ಮಾಡಿ ಬೇಕಾದ ಕಡೆಗಳಲ್ಲೆಲ್ಲಾ ಒಬ್ಬೊಬ್ಬ ಬಿಸ್ತಿ (ಪಕಾಲಿಯಲ್ಲಿ ನೀರು ಹೊರುವವನು)ಯನ್ನು ಗಳುವಿಗೆ ಕಟ್ಟಿ ಮೇಲಕ್ಕೆ ಹಿಡಿದು ಅವನನ್ನು ನೀರು ಸುರಿಸುವಂತೆ ಮಾಡುವುದು ಉತ್ತಮ. ನಮ್ಮ ಹೆಂಗಸರು ಮನೆಯಲ್ಲಿ ಅಳುವುದಕ್ಕೆ ಬದಲು ಹೊಲಗದ್ದೆಗಳಲ್ಲಿ ಅತ್ತರೆ ಮೇಘದ ಇಲಾಖೆಯನ್ನು ವಜಾ ಮಾಡಬಹುದು.</p>
<p>ವಿದ್ಯಾ ಇಲಾಖೆಯಲ್ಲಿ ಪ್ರತಿಯೊಬ್ಬ ಹುಡುಗನೂ ಒಂದೊಂದು ಗಜಕಡ್ಡಿಯನ್ನು ಇಟ್ಟುಕೊಂಡಿದ್ದಾನಂತೆ ಉಪಾಧ್ಯಾಯನ ಕಿವಿಯನ್ನು ಅಳೆದು ನೋಡಿದ ಹೊರತು ಅವನ ಹತ್ತಿರ ಕಲಿಯುವುದಿಲ್ಲವಂತೆ; ಗಜಕಡ್ಡಿಯ ಉದ್ದವು ಎಲ್ಲಿಯೂ ಸಾಲದೆ ಹೋಗುವುದಿಲ್ಲವೆಂಬ ಭರವಸೆ ನಮಗೆ ಇದೆ...</p>
<p>ಒಳ್ಳೆಯದೋ ಕೆಟ್ಟದೋ ಕಳೆದ ವರ್ಷ ಕಳೆಯಿತು; ಅದು ಹಿಂತಿರುಗಿ ಬರುವುದಿಲ್ಲವೆಂಬ ವಿಷಯದಲ್ಲಿ ಭಿನ್ನಾಭಿಪ್ರಾಯವಿರಲಾರದು. ಅದಕ್ಕಾಗಿ ಯಾರೂ ಪ್ರಯತ್ನ ಮಾಡಬೇಕಾಗಿಲ್ಲ- ಅದು ನಿಷ್ಫಲವಾಗುತ್ತದೆ.</p>
<p class="text-center"><strong>೧೦. ಒಬ್ಬ ‘ಸ್ಪೆಷಲ್​’ ನ ಪತ್ರ</strong></p>
<p>ಇದು, ಈ ದೇಶದಲ್ಲಿ ಒಂದೆರಡು ದಿನ ಓಡಾಡಿಕೊಂಡು ಹೋಗಿ ಅಧಿಕಾರವಾಣಿಯಿಂದ ಪತ್ರಿಕೆಗಳಲ್ಲಿ ಬರೆಯುವವರ ವಿಶೇಷ ಲೇಖನದ ವಿಡಂಬನೆ. ಪ್ರಿನ್ಸ್​ ಆಫ್​ ವೇಲ್ಸ್​ನ ಜೊತೆಯಲ್ಲಿ ಬಂದಿದ್ದವನೊಬ್ಬನು ವಿಲಾಯಿತಿ ಪತ್ರವೊಂದರಲ್ಲಿ ಹೀಗೆ ಬಂಗಾಳದ ಪರಿಚಯ ಮಾಡಿಕೊಡುತ್ತಾನೆಂದು ಕಲ್ಪನೆ:-</p>
<p>ಬೆಂಗಾಲ್​ ಎಂಬುದು Benjamin Gall ಎಂಬುವನ ಹೆಸರಿನಿಂದ ಹುಟ್ಟಿದ್ದು; ಕಲ್ಕತ್ತಾ ಎಂದರೆ ಕಾಲಕಾಟಾ- ಕಾಲ ಕಳೆಯುವುದು. ಈ ದೇಶದ ಜನರು ಕಪ್ಪಗಿರುವುದರಿಂದ ಆಫ್ರಿಕಾದಿಂದ ಬಂದಿರಬೇಕು; ಬೆಳ್ಳಗಿರುವವರು ಮೇಲೆ ಹೇಳಿದ Benjamin Gallನ ವಂಶಸ್ಥರು.</p>
<p>ಬಂಗಾಳದಲ್ಲಿ ಅನೇಕರು ಮಾಂಚೆಸ್ಟರ್​ ಬಟ್ಟೆಗಳನ್ನು ಧರಿಸುವುದರಿಂದ ಇವರೆಲ್ಲರೂ ಮಾಂಚೆಸ್ಟರ್​ ಬಟ್ಟೆ ತಯಾರಿಸುವುದಕ್ಕೆ ಮುಂಚೆ ಬೆತ್ತಲೆ ಇರುತ್ತಿದ್ದಿರಬೇಕು. ಇವರೆಲ್ಲರನ್ನೂ ನೂರು ವರ್ಷದಲ್ಲಿ ನಾಗರಿಕರನ್ನಾಗಿ ಮಾಡಿದ ಕೀರ್ತಿ ಬ್ರಿಟಿಷರದು.</p>
<p>ಬಂಗಾಳದಲ್ಲಿ ಗುಲ್​ಸ್ತಾನ್​ ಬೋಸ್ತಾನ್​ ಎಂಬ ಗ್ರಂಥಗಳಿವೆ- ಅವುಗಳ ಭಾಷಾಂತರವನ್ನು ಓದಿದ್ದೇನೆ- ಅದರಲ್ಲಿ ಯುಧಿಷ್ಠಿರನೆಂಬ ದೊರೆ ರಾವಣನೆಂಬ ಮತ್ತೊಬ್ಬ ದೊರೆಯನ್ನು ಕೊಂದು ಅವನ ರಾಣಿಯಾದ ಮಂಡೋದರಿಯನ್ನು ಹೊತ್ತುಕೊಂಡು ಹೋದನು. ಅವಳು ಕೆಲಕಾಲ ವೃಂದಾವನದಲ್ಲಿದ್ದು ಕೃಷ್ಣನೊಡನೆ ಲೀಲೆ ನಡೆಸಿದಳು. ಕೊನೆಗೆ ಅವಳ ತಂದೆ ಕೃಷ್ಣನಿಗೆ ಆಹ್ವಾನ ಕೊಡದೆ ಇದ್ದದ್ದರಿಂದ, ಅವಳು ದಕ್ಷಯಜ್ಞದಲ್ಲಿ ಪ್ರಾಣಬಿಟ್ಟಳು.</p>
<p>ಬಂಗಾಳದಲ್ಲಿ ಹೈಕೋರ್ಟು, ಗವರ್ನಮೆಂಟು, ಡಿಕ್ರಿ, ಡಿಸ್​ಮಿಸ್​, ರೇಲ್​, ಡಬ್ಬಲ್​ ಎಂಬ ಶಬ್ದಗಳಿವೆ. ಇದರಿಂದ ಬಂಗಾಳಿಯು ಇಂಗ್ಲಿಷಿನ ಒಂದು ಶಾಖೆಯೆಂದು ತೋರುತ್ತದೆ.</p>
<p>ಸರ್​ ವಿಲಿಯಂ ಜೋನ್ಸ್​, ಮ್ಯಾಕ್ಸ್​ ಮುಲ್ಲರ್​ ಮುಂತಾದವರು ಈ ದೇಶದಲಿ ಸಂಸ್ಕೃತವೆಂಬ ಭಾಷೆ ಇತ್ತೆಂದು ಹೇಳುತ್ತಾರೆ. ನಾನು ಅದನ್ನು ಎಲ್ಲಿಯೂ ಆಡಿದ್ದನ್ನು ಕೇಳಲಿಲ್ಲ, ಬರೆದದ್ದನ್ನು ನೋಡಲಿಲ್ಲ; ಆದ್ದರಿಂದ ಅವರ ಮಾತನ್ನು ನಂಬಲಾಗುವುದಿಲ್ಲ.</p>
<p>ಬಂಗಾಳಿಗಳು ಅತ್ಯಂತ ರಾಜಭಕ್ತರು; ಲಕ್ಷೋಪಲಕ್ಷ ಜನರು ರಾಜಕುಮಾರನನ್ನು ನೋಡಲು ಬಂದಿದ್ದರು.</p>
<p>ಬಂಗಾಳಿ ಹೆಂಗಸರಿಗೆ ಘೋಷಾ ಇದೆ; ಆದರೆ, ಏನಾದರೂ ಲಾಭವಿರುವುದಾದರೆ ಅವರು ಅದನ್ನು ಬಿಟ್ಟು ಹೊರಗೆ ಬರುತ್ತಾರೆ; ಅವರು ಒಡವೆ ಹೇರಿಕೊಂಡಿರವುದನ್ನು ನೋಡಿದರೆ ನನ್ನ ಬಂದೂಕಕ್ಕೂ ಒಂದೆರಡು ಒಡವೆ ಹಾಕೋಣವೆನ್ನಿಸುತ್ತದೆ- ಅವಕ್ಕೆ ಮುತ್ತಿಕೊಂಡು ಕೆಲವು ಹಕ್ಕಿಗಳು ಬಂದೂಕದ ಮೇಲೆ ಬೀಳಬಹುದು.- ಇತ್ಯಾದಿ.</p>
<p class="text-center"><strong>೧೧. Bransonism</strong></p>
<p>ಇದು Ilber billನ ಸಂಬಂಧವಾಗಿ ಚರ್ಚೆ ನಡೆಯುತ್ತಿದ್ದಾಗ ಬರೆದ ಪ್ರಹಸನ. Branson ಎಂಬುದು ಕಲ್ಪಿತವಾದ ಹೆಸರೋ ಅಂದು ಜನರಿಗೆ ಸುಪರಿಚಿತನಾಗಿದ್ದ ಯಾವನಾದರೂ ವ್ಯಕ್ತಿಯ ಹೆಸರೋ ತಿಳಿಯದು. ಆದ್ದರಿಂದ ಈ ಮಾತಿಗೆ ಸರಿಯಾದ ಅರ್ಥವೂ ಗೊತ್ತಿಲ್ಲ.</p>
<p>ಜಾನ್​ ಡಿಕ್ಸ​ನ್ ಎಂಬ ಚಟ್ಟೆಗಾರನೊಬ್ಬನು ಮೀನುಗಳನ್ನು ಕದ್ದು ಅಪರಾಧಿಯಾಗಿ ಜಲಧರನೆಂಬ ಡೆಪ್ಯುಟಿ ಮ್ಯಾಜಿಸ್ಟ್ರೇಟನ ಕೋರ್ಟಿಗೆ ಬಂದಿರುತ್ತಾನೆ. ಅವನಿಗೆ ಸರಿಯಾಗಿ ಇಂಗ್ಲಿಷೂ ಬರದು ಬಂಗಾಳಿಯೂ ಬರದು; ತಾನು ಸಾಹೇಬನೆಂದೂ ತನ್ನಮೇಲೆ ಆ ಕೋರ್ಟಿಗೆ ಜುಷ್ಟಿಕೇಶನ್​ (Jurisdication!) ಇಲ್ಲವೆಂದೂ ವಾದಿಸುತ್ತಾನೆ. ಅವನು ಕದ್ದದ್ದು ರುಜುವಾತಾಗಿ ನ್ಯಾಯಾಧಿಕಾರಿಯು ಅವನಿಗೆ ಒಂದು ವಾರ ಸಜಾ ವಿಧಿಸು ತ್ತಾನೆ. ಮರುದಿನ ಬೆಳಗ್ಗೆಯೇ ಕಲ್ಕತ್ತದ ಒಂದು ದಿನಪತ್ರಿಕೆಯು</p>
<p>“The Wisdom of a Native Magistrate- A Story of lamentable failure of justice and race antipathy has reached us from Mofussil. John Dickson, an English gentleman of good birth though at present rather in straightened circumstances had fallen under the displeasure of a clique of designing natives.... He was hauled up before a native magistrate on a charge of some petty larceny....”</p>
<p>ಎಂದು ಮುಂತಾಗಿ ದೊಡ್ಡ ಅಗ್ರ ಲೇಖನ ಬರೆದು ಹುಯಿಲೆಬ್ಬಿಸುತ್ತದೆ. ಇದನ್ನು ಓದಿದ ಜಿಲ್ಲಾ ಮ್ಯಾಜಿಸ್ಟ್ರೇಟನು ಜಲಧರನಿಗೆ ಹೇಳಿಕಳುಹಿಸಿ ಅವನನ್ನು ಆಕ್ಷೇಪಿಸುತ್ತಾನೆ. ಜಲಧರನು ಅಪರಾಧಿಯು ಕಪ್ಪಗಿದ್ದನೆನ್ನಲು, ಮ್ಯಾಜಿಸ್ಟ್ರೇಟನು ‘ಕೆಂಪಗಿರುವವನೇ ಯೂರೋಪಿಯನ್ ಪ್ರಜೆಯೆಂದು ಎಲ್ಲಾದರೂ ವಿಧಿಸಿದೆಯೇ?’ ಎಂದು ಕೇಳುತ್ತಾನೆ. ಜಲಧರನು ವಾದದಿಂದ ಪ್ರಯೋಜನವಿಲ್ಲವೆಂದು ನಿಶ್ಚಯಿಸಿ ತಾನು ಮಾಡಿದ್ದು ತಪ್ಪೆಂದೂ, ಯೂರೋಪಿಯನರು ತಪ್ಪು ಮಾಡಲಾರರೆಂದೂ, ಸ್ವದೇಶೀ ಅಧಿಕಾರಿಗಳು ನ್ಯಾಯವಾಗಿ ವಿಚಾರಣೆ ನಡಸಲಾರರೆಂದೂ ಒಪ್ಪಿಕೊಳ್ಳುತ್ತಾನೆ. ಕೈಕೆಳಗಿನ ಅಧಿಕಾರಿಯು ಪ್ರತಿಷ್ಠೆಯವನಾಗಿರದೆ, ಇವನಂತೆ ನಿಗರ್ವಿಯಾಗಿದ್ದರೆ ಒಳ್ಳೆಯದೆಂದು ಭಾವಿಸಿ ಮ್ಯಾಜಿಸ್ಟ್ರೇಟನು ಜಲಧರನಿಗೆ ಬಡ್ತಿ ಕೊಡಬೇಕೆಂದು ಮೇಲಕ್ಕೆ ಶಿಫಾರಸು ಮಾಡುತ್ತಾನೆ!</p>
<p class="text-center"><strong>೧೨. ಹನೂಮದ್ಬಾಬು ಸಂವಾದ</strong></p>
<p>ಒಂದು ದಿನ ಹನುಮಂತನು ಬಾಳೆಯ ತೋಟದಲ್ಲಿ ವಾಯುಸೇವನೆ ಮಾಡುತ್ತಿರುವಾಗ ಅಲ್ಲಿಗೆ ಕೋಟು ಬೂಟು ಪ್ಯಾಂಟು ಹ್ಯಾಟು ಹಾಕಿಕೊಂಡ ಒಬ್ಬ ಬಾಬು ಬರುತ್ತಾನೆ. ಇವನು ಯಾರೋ ಕಿಷ್ಕಿಂಧೆಯಿಂದ ಬಂದವನೆಂದು ಹನುಮಂತನು ಒಂದು ಚಿಪ್ಪು ಬಾಳೆಹಣ್ಣು ಕುಯ್ದುಕೊಂಡು ಅತಿಥಿ ಸತ್ಕಾರಕ್ಕೆ ಸಿದ್ಧನಾಗುತ್ತಾನೆ.</p>
<p>ಬಾಬುವು ‘Good morning Mr. Hanuman!’ ಎಂದು ಇಂಗ್ಲಿಷಿನಲ್ಲಿ ಆರಂಭಿಸುತ್ತಾನೆ. ಹನುಮಂತನು ಸಂಸ್ಕೃತದಲ್ಲಿ ಮಾತನಾಡುತ್ತಾನೆ. ಬಾಬುವು ‘ಇಂಗ್ಲಿಷಿನಲ್ಲಿ ಮಾತನಾಡು!’ ಎನ್ನುತ್ತಾನೆ. ಆಗ ಹನುಮಂತನು ಅವನನ್ನು ಬಾಲದಲ್ಲಿ ಸುತ್ತಿ ಮೇಲಕ್ಕೆ ಎತ್ತುತ್ತಾನೆ. ಅವನ ಹ್ಯಾಟು, ಕನ್ನಡಕ, ಗಡಿಯಾರ ಎಲ್ಲಾ ಬಿದ್ದುಹೋಗುತ್ತವೆ. ಆಗ ಅವನು ಬಂಗಾಳಿಯಲ್ಲಿ ಮಾತನಾಡುತ್ತಾನೆ. ಆದರೆ ಇಂಗ್ಲಿಷ್​ ಬೆರಸದೆ ಆಡುವುದಕ್ಕೆ ಬರದು. ಅವನು ಕೊಟ್ಟ ಬಾಳೆಯಹಣ್ಣು ತಿಂದು ‘ರಾಮಾಯಣ ಸುಳ್ಳು ಎನ್ನುತ್ತಾರೆ, ಹೌದೇ?’ ಎಂದು ಕೇಳುತ್ತಾನೆ. ಹನುಮಂತನಿಗೆ ಸಿಟ್ಟು ಬಂದು ತನ್ನ ಬಾಲದ ರುಚಿ ತೋರಿಸುತ್ತಾನೆ. ಆಮೇಲೆ ಬಾಬುವು ಬ್ರಿಟಿಷರು ತಮಗೆ ಕೊಟ್ಟ Local self governmentನ ವಿಚಾರವನ್ನು ತುಂಬ ಹೆಮ್ಮೆಯಿಂದ ಹೇಳಿಕೊಂಡು, ಇದು ರಾಮರಾಜ್ಯದಲ್ಲಿತ್ತೇ ಎಂದು ಕೇಳುತ್ತಾನೆ. ಹನುಮಂತನು ಅಂದು ತಾನು ತನ್ನ ಬಾಲವನ್ನು ಆಳುತ್ತಿದ್ದ ರೀತಿಯನ್ನು ವಿವರಿಸಿ ಈಗ ಹೆಂಗಸರು ತಮ್ಮ ನಾಲಗೆಯ ಮೇಲೆ ಶಾಸನ ಮಾಡಿಕೊಂಡರೆ, ಬ್ರಾಹ್ಮಣರು ತಮ್ಮ ಹೊಟ್ಟೆಯ ಮೇಲೆ ಶಾಸನಮಾಡಿಕೊಂಡರೆ, ಬಂಗಾಳಿಗಳು ಅಳದೆ ತಮ್ಮ ಕಣ್ಣುಗಳ ಮೇಲೆ ಶಾಸನ ಮಾಡಿಕೊಂಡರೆ ಅದು ಉತ್ತಮವಾದ ಸ್ಥಾನೀಯ ಶಾಸನವೆನ್ನುತ್ತಾನೆ. ಇದರಿಂದ ಬ್ರಿಟಿಷರು ಅವಕಾಶ ಪಡೆದು ತಮ್ಮ ರಾಣಿಯರೊಡನೆ ಚಕ್ಕಂದವಾಡುತ್ತಾರೆ, ನೀವು ಜೀತಮಾಡುತ್ತೀರಿ. ಪಶುಗಳಲ್ಲಿ ಪೂರ್ಣ ಸ್ವಾತಂತ್ರ್ಯವಿದೆ, ಅವು ಯಾರಿಗೂ ಅಧೀನವಲ್ಲ; ಅವಕ್ಕೆ ರಾಜಶಾಸನವಿಲ್ಲ!-ಎನ್ನುತ್ತಾನೆ.</p>
<p>ಹೀಗೆ ಇದು ಬ್ರಿಟಿಷರು ಸ್ವಾತಂತ್ರ್ಯದ ನೆರಳನ್ನು ತೋರಿಸಿ ತಾವು ಸುಖವಾಗಿದ್ದರೆಂದೂ ದೇಶೀಯರು ಇದಕ್ಕೆ ಹೆಮ್ಮೆಪಟ್ಟುಕೊಳ್ಳಲು ಕಾರಣವಿರಲಿಲ್ಲವೆಂದೂ ಸೂಚಿಸುವ, ಮತ್ತು ‘ಬಾಬು’ ವನ್ನು ಪರಿಹಾಸ್ಯ ಮಾಡುವ, ಒಂದು ಪ್ರಹಸನ.</p>
<p class="text-center"><strong>೧೩. ಗ್ರಾಮ್ಯಕಥಾ</strong></p>
<p>ಇದರಲ್ಲಿ (೧) ಪಾಠಶಾಲೆಯ ಪಂಡಿತ (೨) ಧರ್ಮಶಿಕ್ಷಣ-ಎಂಬ ಎರಡು ಪ್ರಹಸನಗಳಿವೆ.</p>
<p>ಮೊದಲನೆಯದರಲ್ಲಿ, ಪಂಡಿತನು ವ್ಯಾಕರಣ ಹೇಳಿಕೊಡುತ್ತಿರುತ್ತಾನೆ. ಒಬ್ಬ ಹುಡುಗನು ಭೂ+ಕ್ತ= ಭೂತ, ಎಂಬುದನ್ನು ತಪ್ಪುತಪ್ಪಾಗಿ ತಿಳಿದುಕೊಂಡು, ಮನೆಗೆ ಹೋಗಿ ತಾಯಿಗೆ ದೂರು ಹೇಳುತ್ತಾನೆ. ಅವಳು ದಾರಿಯಲ್ಲಿ ಬರುತ್ತಿದ್ದ ಆ ಪಂಡಿತನೊಡನೆ ವಾಗ್ವಾದ ನಡಸಿ, ಮಾತು ಎಲ್ಲಿಂದ ಎಲ್ಲಿಗೋ ಹೋಗಲು, ಪಂಡಿತನು ತನಗೆ ಎಲ್ಲಿ ಏಟು ಬೀಳುತ್ತದೆಯೋ ಎಂದು ಹೆದರಿ ಓಡಿಹೋಗುತ್ತಾನೆ.</p>
<p>ಎರಡನೆಯದರಲ್ಲಿ, ತಂದೆಯು ಮಗನಿಗೆ</p>
<p class="verse">ಮಾತೃವತ್​ ಪರದಾರೇಷು ಪರದ್ರವ್ಯಾಣಿ ಲೋಷ್ಟವತ್​ ।<br />ಆತ್ಮವತ್​ ಸರ್ವಭೂತೇಷು ಯಃ ಪಶ್ಯತಿ ಸ ಪಂಡಿತಃ ॥</p>
<p>ಎಂಬ ಶ್ಲೋಕಕ್ಕೆ ಅರ್ಥ ಹೇಳಿಕೊಡುತ್ತಾನೆ. ಅವನು ದಾರಿಯಲ್ಲಿ ನೀರು ತರುತ್ತಿದ್ದ ಒಬ್ಬ ಹೆಂಗಸನ್ನು ತನ್ನ ತಾಯಿಯನ್ನು ಕಾಡಿಸುವಂತೆ ಕಾಡಿಸುತ್ತಾನೆ; ಮಿಠಾಯಿ ಅಂಗಡಿಯನ್ನು ಲೂಟಿ ಮಾಡುತ್ತಾನೆ; ಸರಸ್ವತೀ ಪೂಜೆಯ ದಿನ ಸ್ನಾನ ಮಾಡಿಕೊಂಡು ಬಾ, ಎಂದರೆ ಹೊಳೆಯ ತೀರದಲ್ಲಿದ್ದ ಒಬ್ಬ ಹುಡುಗನನ್ನು ಹೊಳೆಯಲ್ಲಿ ಅದ್ದಿ ಕರೆತರುತ್ತಾನೆ. ತನ್ನನ್ನು ಹೊಡೆಯಲು ಬಂದ ತಂದೆಯಿಂದ ತಪ್ಪಿಸಿಕೊಂಡು ಹೋಗಿ ತನಗೆ ಬೀಳಬೇಕಾಗಿದ್ದ ಏಟುಗಳನ್ನು ಶಾಲೆಯ ಉಪಾಧ್ಯಾಯರಿಗೆ ಕೊಡುತ್ತಾನೆ.</p>
<p class="text-center"><strong>೧೪. ಬಂಗಾಳಾ ಸಾಹಿತ್ಯದಲ್ಲಿ ಆದರ</strong></p>
<p>ಇದು ಉಚ್ಚಶಿಕ್ಷಣ ಪಡೆದ ಬಂಗಾಳಿ ಬಾಬುವಿಗೂ ಮತ್ತು ಇಂಗ್ಲಿಷ್​ ತಿಳಿಯದ ಅವನ ಹೆಂಡತಿಗೂ ಜರುಗಿದ ಸಂಭಾಷಣೆ.-</p>
<p>ಬಾಬುವು ಬಂಗಾಳಿ ಪುಸ್ತಕವನ್ನು immoral ಎನ್ನುತ್ತಾನೆ; ಅದರ ಅರ್ಥವನ್ನು ಅವನಿಗೆ ಬಂಗಾಳಿಯಲ್ಲಿ ತಿಳಿಸುವುದಕ್ಕೆ ಬರದು. Moral ಪದವನ್ನು ‘ಮರಾಳ್​’ ಎಂದು ಉಚ್ಚರಿಸುವುದರಿಂದ ಅವಳು ‘ಹಂಸ’ ಎಂದು ಅರ್ಥಮಾಡಿಕೊಳ್ಳುತ್ತಾಳೆ. ಅವಳು ಓದುತ್ತಿರುವ ‘ವಿಷವೃಕ್ಷ’ ವನ್ನು ಅವನು ಅರಿಯನು. Poison Tree ಎಂಬ ಗ್ರಂಥವನ್ನು ಕೇಳಿರುತ್ತಾನೆ. ವಿಷವೃಕ್ಷವು ಆ ಇಂಗ್ಲಿಷ್​ ಗ್ರಂಥದ ಭಾಷಾಂತರವಿರಬೇಕೆಂಬುದು ಅವನ ಊಹೆ; ಹೀಗೇ ‘ಛಾಯಾಮಯೀ’ ಎಂದರೆ ಅರ್ಥವಾಗುವುದಿಲ್ಲ; ಅದು ಡಾಂಟೆಯ ಗ್ರಂಥದ ಭಾಷಾಂತರ; ಡಾಂಟೆಯ fourteenth centuryಯಲ್ಲಿ flourish ಮಾಡಿದನು- ಎನ್ನುತ್ತಾನೆ ಅವನು. ಅವಳು ‘ಸುಂದರಿಯನ್ನು ಪಾಲಿಷ್​ ಮಾಡಿದನೆ? ಏಕೆ?’ ಎಂದು ಕೇಳುತ್ತಾಳೆ. ‘ಸಂಧ್ಯಾಗಗನೇ, ನಿಬಿಡಕಾಲಿಮಾ’ ಎಂದು ಓದುತ್ತಾಳೆ. ಅವನಿಗೆ ‘ಗಗನ’ ‘ನಿಬಿಡ’ ಈ ಮಾತುಗಳೂ ಅರ್ಥವಾಗುವುದಿಲ್ಲ. ಕೊನೆಗೆ ಅವಳಿಗೋಸ್ಕರವಾಗಿ, ಒಂದು ಬಂಗಾಳಿ ಪುಸ್ತಕವನ್ನು ಬಾಗಿಲು ಹಾಕಿಕೊಂಡು ಕುಳಿತು ಗುಟ್ಟಾಗಿ ಓದುತ್ತೇನೆಂದು ಮಾತು ಕೊಡುತ್ತಾನೆ. ಅವಳು ಹುಡುಕಿ ಒಂದು ಅಶ್ಲೀಲದ ಕಥೆಯನ್ನು ತಂದುಕೊಡುತ್ತಾಳೆ. ಅವನು ಅದನ್ನು ಓದಿ ಮೆಚ್ಚಿ ‘ಬಂಗಾಳಿಯಲ್ಲಿ ಇಂಥ ಉತ್ತಮವಾದ ಪುಸ್ತಕವಿದೆಯೆಂದು ನನಗೆ ಗೊತ್ತಿರಲಿಲ್ಲ’ ಎನ್ನುತ್ತಾನೆ. ಅವಳು ಅವನ ಅಭಿರುಚಿ ಯನ್ನು ಹಳಿಯುತ್ತಾಳೆ.</p>
<p class="text-center"><strong>೧೫. New year's Day</strong></p>
<p class="text-center"><strong>(ವರ್ಷಾದಿಯ ದಿನ)</strong></p>
<p>ಇದು ಇಂಗ್ಲಿಷ್​ ಸಾಮಾಜಿಕ ಪದ್ಧತಿಗಳನ್ನು ಅನುಕರಿಸುವುದರ ವಿಡಂಬನ.- ಜನವರಿ ಮೊದಲನೆಯ ತಾರೀಖಿನ ಬೆಳಗ್ಗೆ ಶ್ಯಾಮಬಾಬುವು ರಾಮಬುಬುವಿನ ಮನೆಗೆ ಬಂದು ಕೈ ಕುಲುಕಿ ‘I wish you a happy new year, and many many returns of the same’ ಎನ್ನುತ್ತಾನೆ. ರಾಮಬಾಬುವು ‘The same to you’ ಎಂದು ಉತ್ತರ ಕೊಡುತ್ತಾನೆ; ಶ್ಯಾಮಬಾಬು ಹೊರಟುಹೋಗುತ್ತಾನೆ. ರಾಮಬಾಬುವಿನ ಹೆಂಡತಿಗೆ (ಹಳ್ಳಿಗಾಡಿನವಳು) ಈ ಕೈಕೈ ಮಿಲಾಯಿಸುವುದೇನು, ಹಾ-ಡು-ಡೂ (=How do you do?) ಏನು, ಒಂದೂ ಅರ್ಥವಾಗುವುದಿಲ್ಲ. ಗಂಡನು ತುಂಬ ಶ್ರಮಪಟ್ಟು ಅದನ್ನು ವಿವರಿಸುತ್ತಾನೆ. ಅವಳು “ಅದೇನು? ಅವರೂ ಹಾ-ಡು-ಡೂ ಎಂದರು, ನೀವೂ ಹಾ-ಡು-ಡೂ ಎಂದಿರಿ. ಪ್ರಶ್ನೆ ಉತ್ತರ ಎರಡೂ ಒಂದೇ ಆಗಿರುತ್ತದೆಯೇ? ನೀವು ನಿಮ್ಮ ಮಗನನ್ನು ‘ಏಕೋ ಓದಿ ಬರೆದು ಮಾಡುವುದಿಲ್ಲ?’ ಎಂದು ಕೇಳಿದರೆ ಅವನೂ ‘ಏಕೋ ಓದಿ ಬರೆದು ಮಾಡುವುದಿಲ್ಲ?’ ಎಂದು ಉತ್ತರ ಕೊಡಬಹುದೇ? ಇವೊತ್ತು ಯಾವ ಸೀಮೆಯ ಯುಗಾದಿ? ನಮ್ಮ ಮನೆಯಲ್ಲೆಲ್ಲಾ ವೈಶಾಖ ಶುದ್ಧ ಪಾಡ್ಯಮಿ ದಿನ ಯುಗಾದಿ ಹಬ್ಬ ಮಾಡುತ್ತೇವೆ!” ಎನ್ನುತ್ತಾಳೆ. ಸಾಹೇಬನಿಗೆ ಕೊಡಲು ಅವನು ಧಂಡಿಯಾಗಿ ಹಣ್ಣುಹಂಪಲುಗಳನ್ನು ತಂದು ಇಟ್ಟಿರುತ್ತಾನೆ. ಅದನ್ನು ಅವಳು ಒಪ್ಪುವುದಿಲ್ಲ; ಹಳೆಯ ಸಂಪ್ರದಾಯ ಪೂಜೆ ಪುನಸ್ಕಾರಗಳು ಹೋದುವೆಂದು ಪ್ರತಿಭಟಿಸುತ್ತಾಳೆ. ಅವನು ರೇಗಿ ಅವಳನ್ನು ಹೊಡೆಯಲು ಹೋಗುತ್ತಾನೆ. ಅವಳು ಓಡಿಹೋಗುತ್ತಾಳೆ. ಅವನು ವಕೀಲನ ಹತ್ತಿರಕ್ಕೆ ಹೋಗಿ ‘ಹಿಂದೂಗಳು ದಾಂಪತ್ಯ ವಿಚ್ಛೇದ ಮಾಡಿಕೊಳ್ಳಬಹುದೇ’ ಎಂದು ವಿಚಾರ ಮಾಡುತ್ತಾನೆ!</p>
</section>
</body>
</html>
