<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬಂಕಿಮಚಂದ್ರ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-029">
		<h1 class="level1-title" epub:type="title">ಪ್ರಬಂಧಗಳು</h1>
		<p class="text-center"><strong>ವಿಜ್ಞಾನರಹಸ್ಯ - ಸಾಮ್ಯ - ವಿವಿಧ ಪ್ರಬಂಧ</strong></p>
		<p><span class="bigletter">ಬಂ</span> ಕಿಮಚಂದ್ರನು ವಿದ್ಯಾರ್ಥಿಯಾಗಿದ್ದಾಗಲೇ ಬಂಗಾಳೀ ಗದ್ಯಪದ್ಯಗಳ ಬರವಣಿಗೆಗೆ ಆರಂಭ ಮಾಡಿದನು; ಅವು ‘ಸಂವಾದ ಪ್ರಭಾಕರ’ ದಲ್ಲಿ ಪ್ರಕಟಗೊಂಡುವು. ಆ ಪದ್ಯಗಳ ಪರಿಚಯವನ್ನು ಹಿಂದೆ ಮಾಡಿ ಕೊಟ್ಟಿದೆ.(ಪುಟ ೨೭-೩೩). ಆ ಕವಿತೆಗಳ ಜೊತೆಗೆ ಅವನು ಎರಡು ಸಣ್ಣ ಗದ್ಯ ಪ್ರಬಂಧಗಳನ್ನೂ ಬರೆದನು. ಅವು ಹೂಗ್ಲಿ ಕಾಲೇಜಿನ ವಿದ್ಯಾರ್ಥಿಯದೆಂದು ೧೮೫೨ರ ಸಂವಾದ ಪ್ರಭಾಕರವು ಪ್ರಕಟಿಸಿತು. ಇವು ಒಂದೊಂದು ಪುಟದಷ್ಟು ಮಾತ್ರ ಇವೆ; ಭಾಷೆ ಸಂಸ್ಕೃತಮಯ, ಜಟಿಲ.</p>
		<p>ಮುಂದೆ “ವರ್ಷಋತು” ಎಂಬ ಅವನ ಗದ್ಯವರ್ಣನೆಯಿಂದ ಅದರ ಶೈಲಿಯನ್ನು ಉದಾಹರಿಸಲು ಬಹುಮಟ್ಟಿಗೆ ಮೂಲದ ಮಾತುಗಳನ್ನೇ ಇಟ್ಟುಕೊಂಡು ಕೆಲವು ವಾಕ್ಯಗಳನ್ನು ಅನುವಾದ ಮಾಡಿಕೊಟ್ಟಿದೆ:-</p>
		<p>“ಸ್ವನಾಥ ಶಶಧರ ವಿರಹಿಣಿಯಾಗಿ ವಿಘೋರ ತಮಸಾಂಬರಾವೃತೆಯಾದ ನಿಶೀಥಿನಿಯಲ್ಲಿ ನಿಬಿಡವಾದ ಜಲಧರ ಮಾಲೆಯನ್ನು ಗಗನಮಂಡಲದತ್ತ ನೋಡುತ್ತಿದ್ದೇನೆ. ಮನ್ಮಥೋನ್ಮಥಿತ ಜನರಾಜಿಯು ಹೃದಯವಿದಾರಕವಾದ ಘೋರ ಘನನಿರ್ಘೋಷವನ್ನು ಕೇಳಿ ಚಮಕಿತಚಿತ್ತರಾಗಿ ಚಾಪಲ್ಯ ಪಡೆದಿದ್ದಾರೆ. ನಿಬಿಡ ನೀಲಾಂಗಿನಿಯಾದ ಯಮುನಾ ಪುಲಿನದಲ್ಲಿ ಶ್ರೀ ರಾಧಾ ಚಾತಕೆಯು ನೀರದ ಕದಂಬ ವಿಹಾರಿಯಾದ ಶ್ಯಾಮನ ಶರೀರದ ಮೇಲೆ ತರಲಿತ ವಿಕಚ ವಿಮಲ ವನಮಾಲೆಯನ್ನು ಏರಿಸಲು...ಕರ್ಣಕುಹರ ವಿದಾರಕವಾದ ಭೀಷಣಾಶನಿ ನಿನಾದದಿಂದ ಭುವನ ಚಮಕಿತವಾಗುತ್ತಿದೆ; ಕಾದಂಬಿನಿಯು ವರ್ಷಿಸಿದ ವಾರಿಬಿಂದುಗಳು ವಿಶಾಲವೇಗದಿಂದ ಧರಾತಲದಲ್ಲಿ ಬೀಳುತ್ತಿವೆ...”</p>
		<p>ಇದು ಆಗ ಬಂಗಾಳಿಯಲ್ಲಿ ಬರೆಯುತ್ತಿದ್ದ ಸಂಸ್ಕೃತ ವಿದ್ವಾಂಸರ ‘ಸಾಧು ಭಾಷೆ’. ಹದಿಮೂರು ಹದಿನಾಲ್ಕುವರ್ಷದ ಹುಡುಗನಾಗಿದ್ದ ಬಂಕಿಮನು ಹಿರಿಯ ವಿದ್ವಾಂಸರನ್ನು ಅನುಸರಿಸಿ ಆ ‘ಸಾಧುಭಾಷೆ’ ಯಲ್ಲಿಯೇ ಬರೆದನು. ಅವನು ಪ್ರಾಪ್ತವಯಸ್ಕನಾಗಿ, ಸ್ವತಂತ್ರವಾಗಿ ಯೋಚಿಸಲೂ ನಿರ್ಧರಿಸಲೂ ಬಲ್ಲ ಕಾಲ ಬಂದಾಗ, ‘ವಂಗದರ್ಶನ’ ದಲ್ಲಿ “ಬಂಗಾಳಿ ಭಾಷೆ- ಬರೆಯುವ ಭಾಷೆ” ಹೇಗಿರಬೇಕೆಂದು ಒಂದು ಲೇಖನವನ್ನು ಬರೆದನು. (೧೯೭೮) ಇಲ್ಲಿ ಅದರ ಸಾರಾಂಶವನ್ನು ಕೊಡಬಹುದು:-</p>
		<p>“ಪುಸ್ತಕ ಬರೆಯುವವರು ಸಂಸ್ಕೃತ ವಿದ್ವಾಂಸರಾಗಿದ್ದದ್ದರಿಂದ ಅವರು ‘ಸಾಧುಭಾಷೆ’ ಯನ್ನೇ ಉಪಯೋಗಿಸುತ್ತಿದ್ದರು. ಹಳ್ಳಿಯ ಹೆಂಗಸರು, ಚೆನ್ನಾಗಿರಲಿ ಇಲ್ಲದಿರಲಿ, ಚಿನ್ನದ ಒಡವೆಯನ್ನು ಹೊತ್ತಷ್ಟೂ ಚೆನ್ನವೆಂದು ಭಾವಿಸುವಂತೆ ಅವರು ಸಂಸ್ಕೃತವನ್ನು ಸೇರಿಸಿದಷ್ಟೂ ಚೆನ್ನ, ಅದರಿಂದಲೇ ಗೌರವ, ಎಂದು ಭಾವಿಸಿದ್ದರು. ಇದರಿಂದ ಬಂಗಾಳಿ ಸಾಹಿತ್ಯದಲ್ಲಿ ಕಳೆ ಶಕ್ತಿ ರಸ ಒಂದೂ ಇಲ್ಲದಂತಾಯಿತು. ಟೀಕಚಂದನು ಈ ವಿಷವೃಕ್ಷದ ಬುಡಕ್ಕೆ ಕೊಡಲಿ ಹಾಕಿದನು. ಅವನು ಇಂಗ್ಲಿಷನ್ನು ಬಲ್ಲವನು. ಅವನ ಕಾಲದಿಂದ ಬಂಗಾಳಿಗೆ ಕಳೆ ಏರಿತು. ಬಂಗಾಳೀ ಜನಸಾಮಾನ್ಯದಲ್ಲಿ ಬಳಕೆಯಾಗಿರುವ ಭಾಷೆಯೇ ಗ್ರಂಥದಲ್ಲಿ ವ್ಯವಹಾರ ಯೋಗ್ಯವೆಂದು ಈಗ ಅನೇಕರು ಕಂಡುಕೊಂಡಿದ್ದಾರೆ.</p>
		<p>ಸಂಸ್ಕೃತವನ್ನು ಬಿಟ್ಟು ಬಂಗಾಳಿ ಮಾತನ್ನು ಹಾಕಿದರೆ ರಚನೆಯು ಹೆಚ್ಚು ಮಧುರವೂ ಸ್ಪಷ್ಟವೂ ತೇಜಸ್ವಿಯೂ ಆಗುತ್ತದೆ.- ‘ಹೇ ಭ್ರಾತಃ!’ ಎನ್ನುವುದು ಹೇಗಿದೆ? ‘ಭಾಈರೇ’ ಎನ್ನುವುದು ಹೇಗಿದೆ? ಬಂಗಾಳಿಯು ಇನ್ನೂ ಬೆಳೆಯಬೇಕಾಗಿರುವ ಭಾಷೆ; ಆದ್ದರಿಂದ ಸಂಸ್ಕೃತವನ್ನು ಎಲ್ಲೆಲ್ಲಿಬೇಕೋ ಅಲ್ಲಲ್ಲಿ ಉಪಯೋಗಿಸಿಕೊಳ್ಳೋಣ. ಭಾಷೆಯ ಉಚ್ಚತೆ ಸಾಮಾನ್ಯತೆಗಳು ವಿಷಯ ಸ್ವರೂಪದಿಂದ ನಿರ್ಧರವಾಗಲಿ. ಹೇಳಬೇಕಾದದ್ದು ಸ್ಪಷ್ಟವಾಗುವುದಾದರೆ, ಇಂಗ್ಲಿಷ್​ ಪಾರಸಿ ಅರಬ್ಬಿ ಸಂಸ್ಕೃತ ಗ್ರಾಮ್ಯ ವನ್ಯ ಎಲ್ಲವನ್ನೂ ಉಪಯೋಗಿಸೋಣ; ಅಶ್ಲೀಲವಾದದ್ದು ಬೇಡ. ಹೀಗಾದರೆ ಭಾಷೆಗೆ ಶಕ್ತಿ, ಸಂಪತ್ತು, ಅಲಂಕಾರ ಎಲ್ಲಾ ಬರುತ್ತವೆ.”</p>
		<p>ಮುಂದೆ, ಬಂಕಿಮನು ಕಾದಂಬರಿಗಳನ್ನು ಬರೆದಾಗ ‘ದುರ್ಗೇಶನಂದಿನಿ’ ಯ (೧೮೬೫) ವರ್ಣನೆಗಳಲ್ಲಿ ಮೇಲೆ ಕಂಡ ಜಟಿಲತೆ ಕೃತಕತೆಗಳಿದ್ದರೂ, ಸಂಸ್ಕೃತವೂ ಬಂಗಾಳಿಯೂ ಸಮರಸವಾಗಿ ಹೊಂದಿಕೊಂಡ ಲಲಿತ ಮನೋಹರ ಶೈಲಿಯನ್ನು ಅವನೇ ಕ್ರಮಕ್ರಮವಾಗಿ ರೂಪಿಸಿಕೊಂಡನು. ‘ವಂಗದರ್ಶನ’ ವನ್ನು ಆರಂಭಿಸಿ (೧೮೭೨) ಅದರಲ್ಲಿ ಜನಸಾಮಾನ್ಯದ ಉಪಯೋಗಕ್ಕಾಗಿ ಬಗೆಬಗೆಯ ಗದ್ಯ ಲೇಖನಗಳನ್ನು ಬರೆಯತೊಡಗಿದಾಗ, ಅವನ ಭಾಷೆಯು ಆಡುವ ಮಾತಿನ ಹತ್ತಿರಕ್ಕೆ ಬಂತು; ಸ್ಪಷ್ಟವಾಯಿತು. ಉದ್ವೇಗವಿರಲಿ, ಆವೇಶವಿರಲಿ, ಹಾಸ್ಯವಿರಲಿ, ವರ್ಣನೆಯಾಗಲಿ, ಕಥನವಾಗಲಿ, ಅದಕ್ಕೆ ಅನುರೂಪವಾಯಿತು. ಆದರೆ, ಎಂದೂ ಗ್ರಾಮ್ಯವಾಗಲಿಲ್ಲ, ಪಾಂಡಿತ್ಯದಿಂದ ಕ್ಲಿಷ್ಟವೂ ಆಗಲಿಲ್ಲ. ಇದನ್ನು ಅವನ ಪ್ರಬಂಧಗಳಲ್ಲಿ ನೋಡಬಹುದು.<sup><a epub:type="noteref" href="999-aside.xhtml#id-029-01">*</a></sup> </p>
		<p>ಪ್ರಬಂಧರೂಪದಲ್ಲಿ<sup><a epub:type="noteref" href="999-aside.xhtml#id-029-02">*</a></sup> , ಎಷ್ಟು ಬಗೆಯ ಸಣ್ಣ ಲೇಖನಗಳನ್ನು ಬರೆಯಬಹುದೋ ಅಷ್ಟನ್ನೂ ಬಂಕಿಮನು ‘ವಂಗದರ್ಶನ’ ದಲ್ಲಿಯೂ ‘ಪ್ರಚಾರ’ ದಲ್ಲಿಯೂ ಬರೆದಿದ್ದಾನೆ.- ವಂಗದರ್ಶನದಲ್ಲಿಯೇ ಹೆಚ್ಚು; ಪ್ರಚಾರದಲ್ಲಿ ಎಲ್ಲಿಯೋ ಕೆಲವು. ಅವುಗಳ ಪ್ರತಿಪಾದನ ಕ್ರಮದಲ್ಲಿ ಹೊಸ ಬಗೆಗಳನ್ನು ಕಲ್ಪಿಸಿಕೊಂಡಿದ್ದಾನೆ. ಅವು ಭಾಷೆ ಸಾಹಿತ್ಯ ಕಲೆ ವಿಜ್ಞಾನ ಧರ್ಮದರ್ಶನ ವಿಮರ್ಶೆ ಚರಿತ್ರೆ ಪುರಾತತ್ವ ಸಂಗೀತ ಮುಂತಾದ ಹಲವು ವಿಷಯಗಳಿಗೆ ಸಂಬಂಧಪಟ್ಟಿವೆ. ವ್ಯಂಗ್ಯಚಿತ್ರಗಳು, ಶಬ್ದಚಿತ್ರಗಳು, ಪ್ರಹಸನಗಳು, ವಿಡಂಬನಗಳು ಮುಂತಾದ ರೂಪಗಳಲ್ಲಿವೆ. ಇವು ವಿಜ್ಞಾನರಹಸ್ಯ, ಲೋಕರಹಸ್ಯ, ಕಮಲಾಕಾಂತ, ಸಾಮ್ಯ, ಗದ್ಯಪದ್ಯ, ವಿವಿಧ ಪ್ರಬಂಧ, ಮುಚಿರಾಮಗುಡನ ಜೀವನಚರಿತ, ಧರ್ಮತತ್ವ, ಕೃಷ್ಣಚರಿತ್ರ ಮುಂತಾದ ಪುಸ್ತಕರೂಪಗಳಲ್ಲಿ ಬಂದಿವೆ. ಧರ್ಮದರ್ಶನಗಳಿಗೆ ಸಂಬಂಧಪಟ್ಟ ಕೆಲವು ಇಂಗ್ಲಿಷ್​ಲೇಖನಗಳನ್ನು ಹಿಂದೆ ೨೮ನೆಯ ಅಧ್ಯಾಯದಲ್ಲಿ ಪರಿಶೀಲಿಸಿದೆ. ಹಾಸ್ಯಪ್ರಧಾನವಾದ ಲೋಕರಹಸ್ಯ, ಕಮಲಾಕಾಂತ, ಮುಚಿರಾಮಗುಡನ ಜೀವನಚರಿತ ಇವುಗಳನ್ನು ೨೦-೨೨ನೆಯ ಅಧ್ಯಾಯಗಳಲ್ಲಿ ಪ್ರತ್ಯೇಕವಾಗಿ ಪ್ರತಿಪಾದಿಸಿದೆ. ಇಲ್ಲಿ ಮಿಕ್ಕ ಪ್ರಬಂಧಗಳನ್ನು ತೆಗೆದುಕೊಂಡಿದೆ.</p>
		<p>ಮೊದಲು ‘ಗದ್ಯಪದ್ಯ’ ದ ವಿಚಾರವಾಗಿ ಎರಡು ಮಾತು. ‘ಗದ್ಯಪದ್ಯ’ ದಲ್ಲಿ(೧೮೭೮) ‘ಮೇಘ’ ‘ಖದ್ಯೋತ’ ‘ವೃಷ್ಟಿ’ ಎಂಬ ಮೂರು ಗದ್ಯಚಿತ್ರಗಳಿವೆ. (ಮಿಕ್ಕವು ಕವಿತೆಗಳು.) ಇವುಗಳಲ್ಲಿ ಮೊದಲೆರಡು ‘ವಂಗದರ್ಶನ’ ದಲ್ಲಿಯೂ (೧೮೭೩, ೧೮೭೭) ಮೂರನೆಯದು ‘ಭ್ರಮರ’ ದಲ್ಲಿಯೂ (೧೮೭೪) ಮೊದಲು ಬಂದುವು. ಇವು ತಮ್ಮ ವೃತ್ತಾಂತವನ್ನು ತಾವೇ ಹೇಳಿಕೊಂಡ ರೂಪದಲ್ಲಿವೆ- ಕಾವ್ಯಾತ್ಮಕವಾಗಿ ಸೂಕ್ಷ್ಮ ಹಾಸ್ಯಗರ್ಭಿತವಾಗಿ ಭಾವವತ್ತಾಗಿ ಇವೆ.</p>
		<p class="text-center"><strong>I. ವಿಜ್ಞಾನ ರಹಸ್ಯ</strong></p>
		<p>‘ವಂಗದರ್ಶನ’ ದ ಎರಡನೆಯ ಸಂಚಿಕೆಯಲ್ಲಿಯೇ ಬಂಕಿಮನು ‘ವಿಜ್ಞಾನ ಕೌತುಕ’ ಎಂಬ ವಿಭಾಗವನ್ನು ಆರಂಭಿಸಿ, ಅದರಲ್ಲಿ ‘ವಿಲಿಯಂ ಥಾಮ್ಸನ್​ನ ಜೀವಸೃಷ್ಟಿಯ ವಿವರಣೆ’ ಎಂಬಲೇಖನವನ್ನು ಬರೆದನು. ಮುಂದೆ, ಹೀಗೆ ‘ದೊಡ್ಡದೊಡ್ಡ ವಿಷಯಗಳ ಮೇಲಣ ಸಣ್ಣಸಣ್ಣ ಲೇಖನಗಳು’ ಆಗೊಂದು ಈಗೊಂದು ಬರುತ್ತಿದ್ದುವು. ಇವುಗಳಿಗೆ ಅಂದಿನ ಪ್ರಸಿದ್ಧ ವೈಜ್ಞಾನಿಕರಾದ, ಥಾಂಸನ್​, ಟಿನ್ಡಲ್​, ಪ್ರಾಕ್ಟರ್​, ಹರ್ಷಲ್​, ಲಪ್ಲಾಸ್​ ಮುಂತಾದ ಪಾಶ್ಚಾತ್ಯ ವೈಜ್ಞಾನಿಕರ ಗ್ರಂಥಗಳೂ ಸಂಶೋಧನೆಗಳೂ ಆಧಾರವಾಗಿದ್ದುವು. ಈಗ ಈ ವಿಷಯಗಳು ಹಳದಾಗಿವೆ; ಆ ಕ್ಷೇತ್ರಗಳಲ್ಲಿ ಸಂಶೋಧನಗಳು ಅನೇಕವಾಗಿವೆ, ಆಸೆಗಳು ಸಫಲವಾಗಿವೆ. ಆದರೆ ಜ್ಞಾಪಕದಲ್ಲಿಡಬೇಕಾದ ಸಂಗತಿಯೇನೆಂದರೆ, ಕಾಯಿದೆ ಪಂಡಿತನೂ ಕಾದಂಬರಿಕಾರನೂ ಆದ ಬಂಕಿಮನು ಈ ವಿಷಯಗಳಲ್ಲಿ ಎಷ್ಟೊಂದು ಆಸಕ್ತಿವಹಿಸಿ, ಅವುಗಳನ್ನು ಕರತಲಾಮಲಕ ಮಾಡಿಕೊಂಡು ಜನಸಾಮಾನ್ಯರಿಗೆ ಅರ್ಥವಾಗುವ ಹಾಗೆ, ಸ್ವಾರಸ್ಯವಾಗಿ, ಬರೆದನೆಂಬುದು. ಇವುಗಳನ್ನು ಸೇರಿಸಿ ಅವನು ‘ವಿಜ್ಞಾನ ರಹಸ್ಯ’ ಎಂಬ ಹೆಸರಿಟ್ಟು ೧೮೭೫ರಲ್ಲಿ ಒಂದು ಪುಸ್ತಕವನ್ನು ಪ್ರಕಟಿಸಿದನು. ಇವುಗಳಲ್ಲಿ (೧) ಆಶ್ಚರ್ಯ ಸೌರೋತ್ಪಾತ (Great solar eruption) (೨) ಆಕಾಶದಲ್ಲಿ ಎಷ್ಟು ನಕ್ಷತ್ರಗಳಿವೆ? (೩) ಧೂಳು (೪) ಗಗನ ಪರ್ಯಟನ (೫) ಚಂಚಲ ಜಗತ್ತು (೬) ಮನುಷ್ಯನು ಎಷ್ಟು ಕಾಲದಿಂದಿದ್ದಾನೆ? (೭) ಜೈವನಿಕೆ (Protoplasm) (೮) ಪರಿಮಾಣ ರಹಸ್ಯ- ಸಮುದ್ರದ ಆಳ, ಶಬ್ದ, ಬೆಳಕಿನ ಅಲೆ, ಸಮುದ್ರದ ಅಲೆ (೯) ಚಂದ್ರಲೋಕ, ಎಂಬ ಲೇಖನಗಳಿದ್ದುವು. ಇವುಗಳ ವಿಷಯವನ್ನು ಸಂಗ್ರಹಿಸಿಕೊಡುವುದರಿಂದ ಹೆಚ್ಚು ಪ್ರಯೋಜನವಾಗಲಾರದು. ಆದರೆ ಅವುಗಳ ಶೈಲಿಯೂ, ಪ್ರತಿಪಾದನ ಕ್ರಮವೂ ತಿಳಿಯುವಂತೆ ಮುಂದೆ ಕೆಲವು ವಾಕ್ಯಗಳನ್ನು ಅನುವಾದ ಮಾಡಿಕೊಟ್ಟಿದೆ:-</p>
		<p>೧. ಭೂಮಿಯಿಂದ ಹೊರಟು ರೈಲಿನಲ್ಲಿ, ಘಂಟೆಗೆ ಇಪ್ಪತ್ತು ಮೈಲಿಯಂತೆ, ಹಗಲೂ ರಾತ್ರಿಯೂ ಬಿಡದೆ ಪ್ರಯಾಣ ಮಾಡುವುದಾದರೆ ಸೂರ್ಯನನ್ನು ತಲಪಬೇಕಾದರೆ ೫೨೦ವರ್ಷ ಆರುತಿಂಗಳು ಹದಿನಾರು ದಿವಸಗಳಾಗುತ್ತವೆ. (ಚಂದ್ರನನ್ನು ಇದೇ ರೀತಿ ೫೦ ದಿನಗಳಲ್ಲಿ ತಲಪಬಹುದು.)</p>
		<p>೨. ಭೂಮಿಯ ಒಂದು ಮರಳಿನ ಕಣ ಹೇಗೋ, ಜಗತ್ತಿನ ಮಧ್ಯದಲ್ಲಿ ಈ ಭೂಮಿ ಹಾಗೆ- ಅದಕ್ಕಿಂತಲೂ ಎಷ್ಟೋ ಚಿಕ್ಕದು. ಅದರ ಮೇಲಿರುವ ಮನುಷ್ಯ ಎಷ್ಟು ಸಣ್ಣ ಜೀವಿ! ಇದನ್ನು ಭಾವಿಸಿಕೊಂಡರೆ ಯಾವನು ತನ್ನ ಮನುಷ್ಯತ್ವವನ್ನು ಕುರಿತು ಅಹಂಕಾರ ಪಟ್ಟಾನು?</p>
		<p>೩. ಜಗತ್ತು ಎಲ್ಲೂ ಯಾವಾಗಲೂ ಚಲನಶೀಲ;... ಜೀವಾಧಾರವಾದ ರಕ್ತಚಲನೆಯೇ ಜೀವನ; ಹೃದಯ ಅಥವಾ ಶ್ವಾಸಕೋಶವು ಚಲನರಹಿತವಾದರೆ ಮರಣವುಂಟಾಗುವುದು… ಚಲನಶೀಲವಾದ ಬುದ್ಧಿಯೇ ಚಿಂತನಶೀಲವಾಗಿರುತ್ತವೆ; ಚಲನಶೀಲವಾದ ಸಮಾಜವೇ ಉನ್ನತಿ ಪಡೆಯುವುದು. ಸಮಾಜವು ಉಚ್ಛೃಂಖಲವಾದರೂ ಚಿಂತೆಯಿಲ್ಲ, ಸ್ಥಿರವಾಗಿರುವುದು ಒಳ್ಳೆಯದಲ್ಲ.</p>
		<p>೪. ನೆಲ, ನೀರು, ಬೆಂಕಿ, ಗಾಳಿ, ಆಕಾಶ- ಇವು ಭರತಖಂಡದಲ್ಲಿ ಬಹುಕಾಲದಿಂದಲೂ ಭೌತಿಕ ಸಿಂಹಾಸನದ ಮೇಲೆ ಅಧಿಕಾರ ಮಾಡಿಕೊಂಡಿದ್ದುವು. ಅವೇ ಪಂಚಭೂತಗಳು.- ಮಿಕ್ಕ ಯಾವುವೂ ಭೂತಗಳಲ್ಲ. ಈಗ ಯೂರೋಪಿನಿಂದ ನವೀನ ವಿಜ್ಞಾನಶಾಸ್ತ್ರವು ಬಂದು ಅವುಗಳನ್ನು ಸಿಂಹಾಸನದಿಂದ ಕೆಳಕ್ಕೆ ತಳ್ಳಿದೆ… ನಾನು ವಿಲಾಯತಿಯಿಂದ ಹೊಸ ಭೂತಗಳನ್ನು ತಂದಿದ್ದೇನೆ; ನೀವು ಯಾರು?... ಎಂದು ಕೇಳುತ್ತಿದೆ.</p>
		<p>೫. ಸಾಹಿತ್ಯದಲ್ಲಿ ಚಂದ್ರನು ಬಹು ಕೆಲಸ ಮಾಡಿದ್ದಾನೆ.- ವರ್ಣನೆ, ಉಪಮೆ, ವಿರಹ, ಸಂಗಮ, ಅಲಂಕಾರ, ಆನಂದ, ಇವುಗಳಲ್ಲಿ ಏರು ಪೇರು ಮಾಡಿದ್ದಾನೆ… ಸುಧಾಕರ, ಹಿಮಕರ ಕರನಿಕರ, ಮೃಗಾಂಕ, ಶಶಾಂಕಕಳಂಕ ಮುಂತಾದ ಅನುಪ್ರಾಸಗಳಿಂದ ಬಂಗಾಳಿ ಹುಡುಗರ ಮನಸ್ಸನ್ನು ಭ್ರಾಂತಿಗೀಡುಮಾಡಿದ್ದಾನೆ. ನಾವೂ ನೀಲವಾದ ಗಗನ ಸಮುದ್ರದಲ್ಲಿ ಈ ಸ್ವರ್ಣದ್ವೀಪವನ್ನು ನೋಡಿದಾಗ, ಈ ಸ್ವರ್ಣಲೋಕದಲ್ಲಿ ಚಿನ್ನದ ಮನುಷ್ಯರು, ಚಿನ್ನದ ಪಾತ್ರೆಯಲ್ಲಿ ಚಿನ್ನದ ಅನ್ನವನ್ನು ತಿನ್ನುತ್ತಾರೆ... ಎಂದುಕೊಳ್ಳುತ್ತೇವೆ. ಆದರೆ ವಿಜ್ಞಾನವು ‘ಅದೊಂದು ಹಾಳು ಲೋಕ; ಆ ಸುಟ್ಟ ಲೋಕಕ್ಕೆ ಯಾರೂ ಹೋಗಲಾಗುವುದಿಲ್ಲ; - ಅದು ದಗ್ಧ ಮರುಭೂಮಿ.’ ಎನ್ನುತ್ತದೆ; ‘...ಚಂದ್ರಲೋಕವು ಶಿಲಾಮಯ- ಒಡೆದು, ಮುರಿದು, ಚೂರಾಗಿ, ಅಸ್ತವ್ಯಸ್ತವಾಗಿ ಬಿದ್ದಿರುವ ಸುಟ್ಟ ಶಿಲೆ.- ಅಲ್ಲಿ ನೀರು ಇಲ್ಲ, ಸಾಗರ ಇಲ್ಲ, ನದಿ ಇಲ್ಲ, ಕೆರೆಯಿಲ್ಲ, ಗಾಳಿ ಇಲ್ಲ, ಮೋಡವಿಲ್ಲ, ಮಳೆಯಿಲ್ಲ, ಜನವಿಲ್ಲ, ಜೀವವಿಲ್ಲ, ಮರವಿಲ್ಲ, ಹುಲ್ಲಿಲ್ಲ, ಸದ್ದಿಲ್ಲ, - ಕಾದು ಉರಿಯುವ ನರಕದಂಥದು ಈ ಚಂದ್ರಲೋಕ!’ ಎನ್ನುತ್ತದೆ.</p>
		<p>ಆದ್ದರಿಂದ ಕಾವ್ಯವನ್ನೂ ವಿಜ್ಞಾನವನ್ನೂ ಗಂಟುಹಾಕಲಾಗುವುದಿಲ್ಲ.- ಕಾವ್ಯಕಟ್ಟುತ್ತದೆ; ವಿಜ್ಞಾನ ಕೆಡವುತ್ತದೆ.</p>
		<p class="text-center"><strong>II. ಸಾಮ್ಯ</strong></p>
		<p>ಕೆಲವು ಪ್ರಬಂಧಗಳು ಸಣ್ಣಸಣ್ಣ ಪುಸ್ತಕಗಳಾಗುವಷ್ಟು ದೊಡ್ಡವಾಗಿವೆ. ‘ಸಾಮ್ಯ’ ವೆಂಬುದು ಇಂಥದೊಂದು. ಇದು ಐದು ಪರಿಚ್ಛೇದಗಳುಳ್ಳ ಗ್ರಂಥವಾಗಿ ೧೮೭೯ರಲ್ಲಿ ಪ್ರಕಟಿಸಲ್ಪಟ್ಟಿತು. ಇದರೊಳಗೆ ‘ವಂಗ ದರ್ಶನ’ ದಲ್ಲಿ ‘ಸಾಮ್ಯ’ ದ ಮೇಲೆಬಂದ ಮೂರು ಲೇಖನಗಳೂ, ‘ಬಂಗಾಳಾ ದೇಶದ ರೈತ’ ಎಂಬ ಲೇಖನದ ಕೆಲವು ಭಾಗವೂ<sup><a epub:type="noteref" href="999-aside.xhtml#id-029-03">*</a></sup> ಸೇರಿವೆ. ಇದನ್ನು ಬಂಕಿಮನು ತುಂಬ ಉದ್ವೇಗಪೂರ್ಣವಾಗಿ ಬರೆದಿದ್ದಾನೆ. ಈ ಪುಸ್ತಕದ ಪ್ರತಿಗಳು ಬಹುಬೇಗ ಮಾರಿದುವಂತೆ; ಅವನಿಗೆ ಖ್ಯಾತಿಯೂ ಬಂತಂತೆ; ಆದರೆ, ಆಮೇಲೆ ಅದಕ್ಕೆ ಅವನು ಅಷ್ಟು ಪ್ರಾಶಸ್ತ್ಯ ಕೊಟ್ಟಹಾಗೆ ಕಾಣುವುದಿಲ್ಲ; ಏಕೆಂದರೆ ಅದನ್ನು ಮತ್ತೆ ಮುದ್ರಣ ಮಾಡಿಸಲಿಲ್ಲ; ಇದರ ಪೀಠಿಕೆಯಲ್ಲಿ ‘ಸಾಮ್ಯನೀತಿಯು ನೂತನ ತತ್ವವೇನಲ್ಲ; ಆದರೆ ಯೂರೋಪೀಯರು ಇದನ್ನು ವಿಚಾರಮಾಡಿರುವ ರೀತಿಯಲ್ಲಿ ನಾನು ಮಾಡಿಲ್ಲ; ನಾನು ಸಾಮ್ಯ ನೀತಿಯನ್ನು ಹೇಗೆ ತಿಳಿದುಕೊಂಡಿದ್ದೇನೆಯೋ ಹಾಗೆ ಬರೆದಿದ್ದೇನೆ... ಮತ್ತು ನಮ್ಮ ದೇಶದ ಸಾಧಾರಣ ಜನಕ್ಕೆ ಈ ತತ್ವವನ್ನು ತಿಳಿಸುವ ಸಲುವಾಗಿ ಬರೆದಿದ್ದೇನೆ.’ ಎಂದು ಹೇಳಿದ್ದಾನೆ. ಮುಂದೆ ಇದರ ಸಾರಾಂಶವನ್ನು ಕೊಟ್ಟಿದೆ:-</p>
		<p>ಸೃಷ್ಟಿಯಲ್ಲಿ ಅಸಮಾನತೆ ಇದ್ದೇ ಇದೆ; - ಬಲ, ಬುದ್ಧಿ, ಸೌಂದರ್ಯಾದಿಗಳು ಒಬ್ಬರಿಗಿದ್ದ ಹಾಗೆ ಮತ್ತೊಬ್ಬರಿಗಿರುವುದಿಲ್ಲ; ಇದರಂತೆ, ಕೃತಕವಾದ ಅಸಮಾನತೆಯೂ ಇದೆ- ಉಚ್ಚ- ನೀಚ ಜಾತಿಗಳು, ದೇಶೀ ವಿದೇಶೀ ಭೇದಗಳು, ಐಶ್ವರ್ಯ ದಾರಿದ್ರ್ಯಗಳು; ಭರತಖಂಡದ ದುರ್ದಶೆಗೆ ಈ ಕೃತಕ ವೈಷಮ್ಯಗಳೇ ಪ್ರಧಾನ ಕಾರಣ.</p>
		<p>ಪ್ರಪಂಚದಲ್ಲಿ ಮೂರು ಸಾರಿ, ಮೂರು ದೇಶಗಳಲ್ಲಿ, ಮೂವರು ಮಹಾ ಶುದ್ಧಾತ್ಮರು ಹುಟ್ಟಿ, “ಮನುಷ್ಯರೆಲ್ಲರೂ ಸಮಾನರು” ಎಂದು ಸಾರಿದರು. ಅವರು ಯಾರೆಂದರೆ, ಬುದ್ಧ, ಕ್ರಿಸ್ತ, ಮತ್ತು ರೂಸೋ- ಬುದ್ಧನ ಬೋಧನೆಯಿಂದ ಬ್ರಾಹ್ಮಣ ಶೂದ್ರರಿಗಿದ್ದ ಅಸಮಾನತೆಯೂ, ಕ್ರಿಸ್ತನ ಬೋಧನೆಯಿಂದ ರೋಮನರ ಶ್ರೀಮಂತರು ಗುಲಾಮರಿಗಿದ್ದ ಅಸಮಾನತೆಯೂ, ರೂಸೋವಿನ ಲೇಖನಗಳಿಂದ- ಫ್ರಾನ್ಸಿನ ವಿಪ್ಲವದ ಮೂಲಕ ರಾಜ ಪ್ರಜೆಗಳಿಗಿದ್ದ ಅಸಮಾನತೆಯೂ ಹೋದುವು; ಇದರಿಂದ ದೇಶದಲ್ಲಿ ನವಜೀವನವೂ ಅಭ್ಯುದಯವೂ ಉಂಟಾದುವು.</p>
		<p>ನಮ್ಮ ದೇಶದಲ್ಲಿ ಜಮೀನುದಾರರು ರೈತರನ್ನು ಬಡವರಾಗಿ ಮಾಡಿದ್ದಾರೆ; ದೇಶವು ‘ತೃಪ್ತಿ’ ಒಳ್ಳೆಯದೆಂದು ಬಡತನವನ್ನು ಮೆಚ್ಚಿಕೊಳ್ಳುತ್ತದೆ; ಜನ ಅಶಕ್ತರೂ ಅಲಸರೂ ಆಗಿದ್ದಾರೆ; ಕೀಳುಜಾತಿಯವರ ದುಃಸ್ಥಿತಿಯಿಂದ ಮೇಲುಜಾತಿಯವರೂ ಅಧೋಗತಿಗಿಳಿದಿದ್ದಾರೆ. ಹೀಗೆ ‘ವೈಷಮ್ಯ ವಿಷವು ಭಾರತೀಯ ಪ್ರಜೆಗಳ ದುರ್ದಶೆಗೆ ಒಂದು ಮೂಲಕಾರಣ’ ವಾಗಿದೆ.</p>
		<p>ಹೀಗೇ ಗಂಡಸರಿಗೂ ಹೆಂಗಸರಿಗೂ ಇರುವ ಅಸಮಾನತೆ. ದುರ್ಬಲತೆಯೇ ವ್ಯತ್ಯಾಸಕ್ಕೂ ಅನಿಷ್ಟಕ್ಕೂ ಕಾರಣವಲ್ಲ; ಬಂಗಾಳಿಗಳು ದುರ್ಬಲರು, ಇಂಗ್ಲಿಷರು ಬಲಿಷ್ಠರು; ಆದ್ದರಿಂದ ಇಂಗ್ಲಿಷರಿಗೆ ಬಂಗಾಳಿಗಳು ದಾಸರಾಗಬೇಕೇ? ಹೆಂಗಸರಿಗೆ ವಿದ್ಯೆ ಇಲ್ಲ, ಸ್ವಾತಂತ್ರ್ಯವಿಲ್ಲ, ಘೋಷಾ ಇದೆ; ಆದ್ದರಿಂದ ಅವರು ಸಂಪಾದಿಸುವ ಹಾಗಿಲ್ಲ; ಆಸ್ತಿಪಾಸ್ತಿ, ಮದುವೆ, ಮುಂತಾದವುಗಳಲ್ಲಿ ಗಂಡಸಿಗಿರುವ ನ್ಯಾಯಬಲ, ಸಮಾಜಬಲ, ಹೆಂಗಸಿಗಿಲ್ಲ; ಈಶ್ವರಚಂದ್ರ ವಿದ್ಯಾಸಾಗರ ಮುಂತಾದ ಒಬ್ಬಿಬ್ಬರು ಅವರ ಸ್ಥಿತಿಯನ್ನು ಉತ್ತಮಪಡಿಸಲು ಯತ್ನಿಸಿದ್ದಾರೆ; ಆದರೆ ಜನ ಸಮಾಜಕ್ಕೆ ಹೆದರಿ ಅದನ್ನು ಆಚರಣೆಗೆ ತರಲು ಹಿಂಜರಿಯುತ್ತಿದೆ. ಸಂಘಗಳೂ ಸಭೆಗಳೂ ಏನೇನೋ ಕೆಲಸ ಮಾಡುತ್ತಿವೆ; ಹೆಂಗಸರ ಉನ್ನತಿಗೆ ಮಾತ್ರ ಯಾವ ಸಂಸ್ಥೆಯೂ ಇಲ್ಲ; ಏಕೆಂದರೆ ಅದರಲ್ಲಿ ಏನೂ ವಿನೋದವಿಲ್ಲ; ತಮಾಷೆಯಿಲ್ಲ. ಆ ಕೆಲಸ ಮಾಡಿದರೆ ರಾವ್​ ಬಹದ್ದೂರ್​, ಸ್ಟಾರ್​ ಆಫ್​ ಇಂಡಿಯಾ, ಮುಂತಾದ ಬಿರುದುಗಳು ಬರುವುದಿಲ್ಲ; ಬರಿಯ ಅಜ್ಞರ ಚಪ್ಪಾಳೆ!</p>
		<p>ಇದರಿಂದ, ಎಲ್ಲಾ ಮನುಷ್ಯರೂ ಎಲ್ಲಾ ಕಾಲದಲ್ಲೂ ಸಮಾನ ಸ್ಥಿತಿಯನ್ನು ಪಡೆಯಬೇಕೆಂಬುದಲ್ಲ.- ವಿದ್ಯೆ, ಬುದ್ಧಿ, ಮನೋಬಲ, ದೇಹಬಲ ಮುಂತಾದ ಪ್ರಾಕೃತಿಕ ವ್ಯತ್ಯಾಸವಿರುವ ಕಡೆ ತಾರತಮ್ಯವಿದ್ದೇ ಇರುತ್ತದೆ; ಆದರೆ, ಯಾರೇ ಆಗಲಿ, ಮುಂದಕ್ಕೆ ಬರಲು ದಾರಿ ತೆರೆದಿರಬೇಕು; ಕೃತಕವಾದ ಏರುಪೇರುಗಳೂ ಅಡ್ಡಿ ಅಡಚಣೆಗಳೂ ಇರಬಾರದು.</p>
		<p>ಬಂಕಿಮನ ಕಾಲಕ್ಕೂ ಈಗಿಗೂ ಬಹು ವ್ಯತ್ಯಾಸವಿದೆ- ಭರತಖಂಡಕ್ಕೆ ಸ್ವಾತಂತ್ರ್ಯ ಬಂದ ಮೇಲೆ ಇದೆಲ್ಲಕ್ಕೂ ಕಾಂಗ್ರೆಸ್​ ಸರ್ಕಾರ ಪ್ರತೀಕಾರವನ್ನು ಯೋಚಿಸುತ್ತಿದೆ; ಅದಕ್ಕೆ ಕಾಯಿದೆ ಮಾಡುತ್ತಿದೆ; ಈಗ್ಗೆ ಐವತ್ತು ವರ್ಷದಿಂದ ಸ್ತ್ರೀ ವಿದ್ಯಾಭ್ಯಾಸವು ದಿನದಿನಕ್ಕೆ ಹೆಚ್ಚಿ ಈಗ ಹೆಂಗಸು ಗಂಡಸು ಓದುವುದನ್ನೆಲ್ಲಾ ಓದಬಹುದು; ಅವನು ಅವಲಂಬಿಸುವ ಕಸಬನ್ನೆಲ್ಲಾ ಅವಲಂಬಿಸಬಹುದು; ಧಾರಾಳವಾಗಿ ಓಡಾಡಿಕೊಂಡಿರಬಹುದು; ಅನೇಕ ಸಾಮಾಜಿಕ ಧಾರ್ಮಿಕ ಪದ್ಧತಿಗಳಲ್ಲಿ ಅವಳಿಗೂ ಗಂಡಸಿನಷ್ಟೇ ಸ್ವಾತಂತ್ರ್ಯವಿದೆ. ಘೋಷಾ ಪದ್ಧತಿಯೂ ಹೋಗುತ್ತಿದೆ. ಇದರ ಫಲವೇನಾಗಬಹುದೋ ಕಾಲ ಮಾತ್ರ ಬಲ್ಲುದು.</p>
		<p>ಈ ಸ್ಥಳದಲ್ಲಿಯೇ ‘ಬಹುಪತ್ನೀವಿವಾಹ’<sup><a epub:type="noteref" href="999-aside.xhtml#id-029-04">*</a></sup> ಮತ್ತು ‘ವಿಧವಾವಿವಾಹ’ ಗಳ ವಿಚಾರವಾಗಿ ಎರಡುಮಾತು ಹೇಳಬೇಕು- ಏಕೆಂದರೆ ‘ಸಾಮ್ಯ’ ಲೇಖನದಲ್ಲಿ ಅದರ ಪ್ರಸ್ತಾಪವಿದೆ; ‘ಬಹುವಿವಾಹ’ ದ ಮೇಲೆ ಬಂಕಿಮನು ಪ್ರತ್ಯೇಕ ಲೇಖನವೊಂದನ್ನು ಬರೆದಿದ್ದಾನೆ. ಅವನ ಸಾಮಾಜಿಕ ಕಾದಂಬರಿಗಳಲ್ಲಿ ಬಹುಪತ್ನಿಯರುಳ್ಳವರೂ, ವಿಧವೆಯನ್ನು ಮದುವೆಮಾಡಿಕೊಂಡವರೂ ಬರುತ್ತಾರೆ. ಬಹುಪತ್ನಿಯರನ್ನು ಮದುವೆ ಮಾಡಿಕೊಳ್ಳುವುದು ಕಷ್ಟವನ್ನೇ ತಂದು ಒಡ್ಡುತ್ತದೆ- ರಾಮಾಯಣ ಕಾಲದಿಂದ ಇದು ನಿದರ್ಶನಕ್ಕೆ ಬಂದಿದೆ. ಈಶ್ವರಚಂದ್ರ ವಿದ್ಯಾಸಾಗರನು ಇದು ಅಶಾಸ್ತ್ರೀಯವೆಂದು ಒಂದು ಗ್ರಂಥ ಬರೆದನು. ಸರ್ಕಾರವು ಹೀಗೆಂದು ವಿಧಿಸಲಿ ಎಂಬುದು ಅವನ ಉದ್ದೇಶ; ಕೂಡಲೆ ಕೆಲವರು ಸಶಾಸ್ತ್ರೀಯವೆಂದು ಬರೆದರು. ಬಂಕಿಮನು ಮೇಲಣ ಲೇಖನದಲ್ಲಿ “ಈ ಪದ್ಧತಿ ಎಲ್ಲೋ ಸ್ವಲ್ಪ ಸ್ವಲ್ಪ ಇದೆ; ಅದೂ ಹೋಗುತ್ತಿದೆ; ಇದಕ್ಕೆ ಕಾಯಿದೆ ಮಾಡಹೋದರೆ ತೊಡಕು ಬರುತ್ತದೆ. ಶಾಸ್ತ್ರವೇ ‘ಸದ್ಯಸ್ತ್ವಪ್ರಿಯವಾದಿನೀ’, ‘ಕ್ಷತ್ರವಿಟ್​ ಶೂದ್ರಕ ನ್ಯಾಸ್ತು… ವಿವಾಹ್ಯಾಃ ಕ್ವಚಿದೇವ ತು’ - ಕೆಟ್ಟ ಬಾಯಿಯ ಹೆಂಡತಿಯನ್ನು ಕೂಡಲೆ ಬಿಡಬೇಕು, ಕ್ಷತ್ರಿಯ ವೈಶ್ಯ ಶೂದ್ರ ಹುಡುಗಿಯರನ್ನು ಕೆಲವು ವೇಳೆ ಮದುವೆ ಮಾಡಿಕೊಳ್ಳಬಹುದು- ಎಂದು ಹೇಳುತ್ತದೆ. ಇದರಂತೆ ಬಹುವಿವಾಹ ಹೆಚ್ಚೇ ಆಗುತ್ತದೆ; ಅಲ್ಲದೆ, ಬಂಗಾಳದಲ್ಲಿ ಹಿಂದೂ ಮುಸಲ್ಮಾನರಿಬ್ಬರೂ ಇದ್ದಾರೆ; ಮುಸಲ್ಮಾನರಿಗೆ ಹಿಂದೂ ಧರ್ಮ ಶಾಸ್ತ್ರಾನುಸಾರವಾಗಿ ಸರ್ಕಾರ ಕಾಯಿದೆ ಮಾಡಲಾದೀತೆ?” ಎಂದು ಉತ್ತರ ಕೊಟ್ಟನು.</p>
		<p>‘ಸಾಮ್ಯ’ ಲೇಖನದಲ್ಲಿ ‘ವಿಧವಾವಿವಾಹ’ ದ ಪ್ರಸ್ತಾಪವನ್ನೆತ್ತಿಕೊಂಡು ‘ವಿಧವಾ ವಿವಾಹ ಒಳ್ಳೆಯದೂ ಅಲ್ಲ, ಕೆಟ್ಟದೂ ಅಲ್ಲ; ವಿಧವೆಯರೆಲ್ಲರೂ ಮದುವೆ ಮಾಡಿಕೊಳ್ಳುವುದು ಎಂದೂ ಒಳ್ಳೆಯದಲ್ಲ; ಆದರೆ ವಿಧವೆಯರು ತಮ್ಮ ಇಷ್ಟ ಬಂದರೆ ಮದುವೆಮಾಡಿಕೊಳ್ಳಲು ಅವಕಾಶವಿರುವುದು ಒಳ್ಳೆಯದು. ಹೆಂಡತಿ ಹೋದ ಗಂಡಸು ಇಷ್ಟಪಟ್ಟರೆ ಮತ್ತೆ ಮದುವೆಮಾಡಿಕೊಳ್ಳಲು ಹೇಗೆ ಅಧಿಕಾರವಿದೆಯೋ, ಗಂಡ ಹೋದ ಹೆಂಗಸಿಗೂ ಹಾಗೇ ಇಷ್ಟ ಬಂದರೆ ಮದುವೆಮಾಡಿಕೊಳ್ಳಲು ಅಧಿಕಾರವಿರಬೇಕು. ಇದರ ತತ್ವವನ್ನು ಎಲ್ಲರೂ ಒಪ್ಪಿಕೊಂಡರೂ ಲೋಕಾಚಾರದ ಪ್ರಾಬಲ್ಯದಿಂದ, ಸಮಾಜದ ಭಯದಿಂದ, ಇದನ್ನು ಆಚರಣೆಗೆ ತರಲು ಸಾಧ್ಯವಾಗಿಲ್ಲ’ ಎಂದು ಅಭಿಪ್ರಾಯಪಟ್ಟಿದ್ದಾನೆ.</p>
		<p>ಸಮಾಜದಲ್ಲಿ ಇಂದಿನ ಅತೃಪ್ತಿ ಅಸುಖಗಳಿಗೆ ಬಹುಮಟ್ಟಿನ ಕಾರಣ ಏರುಪೇರಾದ ಆರ್ಥಿಕ ಸ್ಥಿತಿ; ಅದರಲ್ಲಿ ಹೆಚ್ಚಿನ ಸಮತೆಯುಂಟಾಗಬೇಕು; ಅದನ್ನು ಬಂಕಿಮನು ‘ಹಣವು ಸಗಣಿಯ ಹಾಗೆ; ಅದು ಒಂದು ಕಡೆ ರಾಶಿಯಾದರೆ ದುರ್ನಾತ ಬಡಿಯುತ್ತದೆ; ಅನಿಷ್ಟಕಾರಕವಾಗುತ್ತದೆ; ಹೊಲಗದ್ದೆಗಳ್ಲಲಿ ಹರಡಿದರೆ ಭೂಮಿ ಫಲವತ್ತಾಗುತ್ತದೆ; ಮಂಗಳಕರವಾಗುತ್ತದೆ’ ಎಂದು ಆಲಂಕಾರಿಕವಾಗಿ ಹೇಳಿದ್ದಾನೆ.</p>
		<p class="text-center"><strong>III. ವಿವಿಧ ಪ್ರಬಂಧ</strong></p>
		<p>ಬಂಕಿಮಚಂದ್ರನು ‘ವಂಗದರ್ಶನ’ ದಲ್ಲಿ ಬರೆದ ಒಂಬತ್ತು ಪ್ರಬಂಧಗಳನ್ನು ‘ವಿವಿಧ ಸಮಾಲೋಚನ’ ವೆಂದೂ(೧೮೭೬) ಮತ್ತೆ ಹತ್ತು ಪ್ರಬಂಧಗಳನ್ನು ‘ಪ್ರಬಂಧ ಪುಸ್ತಕ’ ವೆಂದೂ (೧೮೭೯) ಪ್ರಕಟಿಸಿದನು. ಇವುಗಳನ್ನು ಒಟ್ಟು ಕೂಡಿಸಿಯೂ, ಅಲ್ಪಸ್ವಲ್ಪ ಬಿಟ್ಟೂ, ೧೮೮೭ರಲ್ಲಿ ‘ವಿವಿಧಪ್ರಬಂಧ-ಭಾಗ ೧’ ಎಂದು ಪ್ರಕಾಶಪಡಿಸಿದನು. ‘ವಂಗದರ್ಶನ’ ದಲ್ಲಿಯೂ ‘ಪ್ರಚಾರ’ ದಲ್ಲಿಯೂ ಹೊಸದಾಗಿ ಬರೆದ ಪ್ರಬಂಧಗಳು ೧೮೯೨ರಲ್ಲಿ ‘ವಿವಿಧಪ್ರಬಂಧ-ಭಾಗ ೨’ ಎಂದು ಪ್ರಕಾಶಗೊಂಡುವು. ಬಂಕಿಮನ ಜೀವಿತ ಕಾಲದಲ್ಲಿ ಇವು ಮತ್ತೆ ಮುದ್ರಿತವಾಗಲಿಲ್ಲ.</p>
		<p>ಈ ಎರಡು ಭಾಗಗಳಿಂದಲೂ ಒಟ್ಟು ೩೮ ಲೇಖನಗಳಿವೆ. ಇವನ್ನು ವಿಷಯಾನುಸಾರವಾಗಲಿ ಕಾಲಾನುಕ್ರಮದಲ್ಲಾಗಲಿ ವಿಂಗಡಿಸಿ ಪ್ರಕಟಿಸಿದಂತಿಲ್ಲ. ಮುಂದೆ, ಆ ಪುಸ್ತಕದಲ್ಲಿ ಬಂದಿರುವ ಕ್ರಮವನ್ನೇ ಹಿಡಿದು ಆಯಾ ವಿಷಯವನ್ನು ಅನುಸರಿಸಿ ಸಂಗ್ರಹವನ್ನೂ ಟಿಪ್ಪಣಿಯನ್ನೂ ಬರೆದಿದೆ. ಗ್ರಂಥ ವಿಸ್ತಾರವಾಗುವುದೆಂದು ಅವನ ಅಭಿಪ್ರಾಯಗಳ ಹೆಚ್ಚಿನ ವಿಮರ್ಶೆ ಮಾಡಿಲ್ಲ.</p>
		<p>ಈ ಲೇಖನಗಳ ವಿಚಾರವಾಗಿ- ಮುಖ್ಯವಾಗಿ ಚರಿತ್ರೆ ಮತ್ತು ಸಾಹಿತ್ಯಗಳಿಗೆ ಸಂಬಂಧಪಟ್ಟ ಲೇಖನಗಳ ವಿಚಾರವಾಗಿ- ಬಂಕಿಮನು ಎರಡನೆಯ ಭಾಗದ ‘ವಿಜ್ಞಾಪನ’ ದಲ್ಲಿ ಹೀಗೆ ಬರೆದಿದ್ದಾನೆ:-</p>
		<p>“...ಬಂಗಾಳದ ಚರಿತ್ರೆಗೆ ಸಂಬಂಧಪಟ್ಟ ಅನೇಕ ಪ್ರಬಂಧಗಳು ಪುನಃ ಅಚ್ಚಾಗಿವೆ. ಅವಕ್ಕೆ ಹೆಚ್ಚಿನ ಬೆಲೆ ಇಲ್ಲ. ಬಂಗಾಳದ ಐತಿಹಾಸಿಕ ತತ್ವವನ್ನು ಅನುಸಂಧಾನ ಮಾಡಿ ಬಂಗಾಳದ ಚರಿತ್ರೆಯನ್ನು ಬರೆಯಬೇಕೆಂದು ಒಂದು ಕಾಲದಲ್ಲಿ ಇಚ್ಛೆ ಇತ್ತು. ಕಾಲಾವಕಾಶವೂ ಇತರರ ಸಹಾಯವೂ ಇಲ್ಲದೆ ಆ ಅಭಿಪ್ರಾಯವನ್ನು ಕೈಬಿಡಬೇಕಾಯಿತು. ಇತರರು ಪ್ರವರ್ತಿಸಲಿ ಎಂದು ಬಂಗಾಳದ ಚರಿತ್ರೆಯ ಸಂಬಂಧವಾಗಿ ವಂಗದರ್ಶನದಲ್ಲಿ ಕೆಲವು ಲೇಖನಗಳನ್ನು ಬರೆದೆ. ‘ವಂಗ ದರ್ಶನ’ ದ ಮೂಲಕ ಸರ್ವಾಂಗಸಂಪನ್ನ ಸಾಹಿತ್ಯವನ್ನು ಸೃಷ್ಟಿಸುವುದಕ್ಕೂ ಸಾಮಾನ್ಯವಾಗಿ ಇದೇ ದಾರಿ ಹಿಡಿದೆ. ಕೂಲಿಗಳು ಮೊದಲು ದುರ್ಗಮವಾದ ಕಾಡನ್ನು ಕಡಿದು ಸೇನಾಪತಿಗೂ ಸೇನೆಗೂ ದಾರಿಮಾಡಿಕೊಡುವಂತೆ, ನಾನೂ ಸಾಹಿತ್ಯ ಸೇನಾಪತಿಗಳಿಗೋಸ್ಕರ ಸಾಹಿತ್ಯದ ಎಲ್ಲ ಪ್ರದೇಶಗಳಲ್ಲಿಯೂ ದಾರಿಮಾಡಿಕೊಡಲು ಪ್ರಯತ್ನಪಟ್ಟೆ. ಇವು ಬಂಗಾಳಾ ಚರಿತ್ರೆಗೆ ನನ್ನ ಕೂಲಿ ಕೆಲಸ. ಆದ್ದರಿಂದ ಇವಕ್ಕೆ ಹೆಚ್ಚು ಬೆಲೆ ಇಲ್ಲವೆಂದು ಹೇಳಿದೆ. ಚಿನ್ನ ಬೆಳ್ಳಿ ಇಲ್ಲದ ಬಡವನು ತಾಯಿಯ ಪಾದಕ್ಕೆ ಕಾಡು ಹೂವನ್ನು ಅರ್ಪಿಸಬಾರದೇ? ನಾನೇನೋ ಮುಂಗೂಲಿಯ ಕೆಲಸ ಮಾಡಿದ್ದೇನೆ. ಆದರೆ ಈ ದಾರಿಯಲ್ಲಿ ಯಾವ ಸೇನಾಪತಿಯೂ ಸೇನೆ ತೆಗೆದುಕೊಂಡು ಬರುವ ಸಮಾಚಾರವನ್ನು ಕೇಳಿಲ್ಲ.”</p>
		<p class="text-center"><strong>೧. ಉತ್ತರ ಚರಿತ</strong></p>
		<p>“ಉತ್ತರಚರಿತ” ವು ಭವಭೂತಿಯ ಉತ್ತರರಾಮಚರಿತದ ವಿಮರ್ಶೆ. ಇದು ತುಂಬ ದೀರ್ಘವಾಗಿದೆ- ೪೩ ದೊಡ್ಡ ಪುಟಗಳು! ಇದಕ್ಕೆ ಕಾರಣ, ಇದರ ಉಪಕ್ರಮೋಪಸಂಹಾರಗಳಿಗೆ ಸಂವಾದಿಗಳಾದ ಶ್ರೀಮದ್ರಾಮಾಯಣ ಭಾಗಗಳ ಉದ್ಧರಣ, ಮತ್ತು ಅನುವಾದ. ಇಷ್ಟು ದೊಡ್ಡದಾಯಿತಲ್ಲ ಎಂದು ಬಂಕಿಮನಿಗೆ ಸಂಕೋಚವಿಲ್ಲ. “ಯಾವ ದೇಶದಲ್ಲಿ ಗ್ರಂಥ ಸಮಾಲೋಚನೆಯು ಸಾಧಾರಣವಾಗಿ ಮೂರು ವಾಕ್ಯವೃಂದ (ಪ್ಯಾರಾ) ಗಳಲ್ಲಿ ಮುಗಿದು ಹೋಗುವುದೋ ಆ ದೇಶದಲ್ಲಿ ಒಂದು ಪ್ರಾಚೀನ ಗ್ರಂಥದ ಸಮಾಲೋಚನೆಯು ಉದ್ದವಾದರೆ ಆ ದೋಷವು ಅಕ್ಷಮ್ಯವಲ್ಲ. ಅದರಿಂದ ಒಬ್ಬ ಓದುಗನಿಗಾದರೂ ಕಾವ್ಯಾನುರಾಗ ಹೆಚ್ಚಿ, ಅವನ ಕಾವ್ಯರಸಗ್ರಹಣಶಕ್ತಿಗೆ ಸ್ವಲ್ಪವಾದರೂ ಸಹಾಯವಾದರೆ ಈ ದೀರ್ಘಪ್ರಬಂಧ ಸಫಲವಾಯಿತೆಂದು ಭಾವಿಸುತ್ತೇನೆ” ಎಂದು ತನ್ನ ವಿಮರ್ಶೆಯನ್ನು ಮುಗಿಸುತ್ತಾನೆ. ಉತ್ತಮ ಕಾವ್ಯಸಾಮಾನ್ಯಕ್ಕೂ ಅನ್ವಯಿಸುವಂತಹ ವಿಮರ್ಶತತ್ವಗಳ ಪ್ರತಿಪಾದನೆ ಮತ್ತೊಂದು ಕಾರಣ- ನಾಟಕವನ್ನು ಅಂಕಅಂಕವಾಗಿ ಪರಿಶೀಲಿಸಿ ಕೊನೆಗೆ ಈ ತತ್ವಗಳನ್ನು ಹೇಳಿ, ವಿವರಿಸಿ, ಅನ್ವಯಿಸುತ್ತಾನೆ. ಒಂದು ಮಾತಿನಲ್ಲಿ ಅವನ ಅಭಿಪ್ರಾಯವನ್ನು ಸಂಗ್ರಹಿಸಿ ಹೇಳಬೇಕಾದರೆ- ಈ ನಾಟಕದಲ್ಲಿ ಕವಿತ್ವಗುಣ ಬೇಕಾದಷ್ಟಿದೆ; ನಾಟಕವಾಗಿ ನೋಡಿದರೆ ಅದರಲ್ಲಿ ಬೇಕಾದಷ್ಟು ದೋಷಗಳಿವೆ. ಅವುಗಳಲ್ಲಿ ಕೆಲವು ಅಂಶಗಳನ್ನು ಹೀಗೆ ಸೂಚಿಸಬಹುದು:-</p>
		<p>ರಾಮಾಯಣದ ರಾಮನಿಗಿಂತ ಭವಭೂತಿಯ ರಾಮನು ಕೋಮಲಪ್ರಕೃತಿಯವನು; ಇದಕ್ಕೆ ಒಂದು ಕಾರಣ ವಾಲ್ಮೀಕಿ ಭವಭೂತಿಗಳ ಕಾಲದ ಚರಿತ್ರೆ; ವಾಲ್ಮೀಕಿಯ ಕಾಲದಲ್ಲಿ ಜನರು ವೀರಸ್ವಭಾವದವರಾಗಿದ್ದರು; ರಾಜರು ವೀರರರಾಗಿದ್ದರು; ಭವಭೂತಿಯ ಕಾಲದಲ್ಲಿ ಜನ ಭೋಗಾಕಾಂಕ್ಷೆ ಅಲಸತೆಗಳ ಕಾರಣದಿಂದ ಕೋಮಲ ಪ್ರಕೃತಿಯವರಾಗಿದ್ದರು. ಭವಭೂತಿಯ ರಾಮನಲ್ಲಿ ಯಾವ ವೀರಲಕ್ಷಣವೂ ಇಲ್ಲ. ಸೀತೆಯ ಅಪವಾದವನ್ನು ಕೇಳಿದ ಕೂಡಲೆ, ಅವನು ಹುಡುಗಿಯ ಹಾಗೆ ಅಳುತ್ತಾನೆ; ದೀರ್ಘಭಾಷಣ ಮಾಡುತ್ತಾನೆ; ಈ ವಾಗಾಡಂಬರ ಕರುಣರಸಕ್ಕೆ ಅಡ್ಡಿಯಾಗುತ್ತದೆ. ರಾಮಾಯಣದ ರಾಮನು ಮಹಾ ವೀರಪ್ರಕೃತಿ; ಸಭಾಮಧ್ಯದಲ್ಲಿ ಸೀತಾಪವಾದವನ್ನು ಕೇಳುತ್ತಾನೆ. ಸಭೆಯನ್ನು ‘ಏನು, ಎಲ್ಲರೂ ಹೀಗೇ ಹೇಳುತ್ತೀರಾ?’ ಎಂದು ಪ್ರಶ್ನಿಸುತ್ತಾನೆ. ಅವರು ಹೌದೆನ್ನಲು, ಅವರಿಗೆ ಏನೂ ಹೇಳದೆ, ಸಭೆಯಿಂದ ಎದ್ದು ಹೋಗುತ್ತಾನೆ. ಎದೆಯಲ್ಲಿ ಇರಿಯಲ್ಪಟ್ಟ ಸಿಂಹದಂತೆ ರೋಷದಿಂದಲೂ ದುಃಖದಿಂದಲೂ ಗರ್ಜಿಸುತ್ತಾನೆ. ಭವಭೂತಿಯ ರಾಮನ ಮಾತುಗಳು ಯಾವನೋ ಒಬ್ಬ ಆಧುನಿಕ ಬಂಗಾಳಿಬಾಬುವಿನ ಬಾಯಿಂದ ಬರುವುದಕ್ಕೆ ಯೋಗ್ಯವಾದವುಗಳು, ನವಪ್ರೇಮದಲ್ಲಿ ಮುಗ್ಧನಾದ ಜೊಳ್ಳು ಯುವಕನ ಮಾತುಗಳು.</p>
		<p>ಮೊದಲನೆಯ ಅಂಕಕ್ಕೂ ಎರಡನೆಯ ಅಂಕಕ್ಕೂ ಮಧ್ಯದಲ್ಲಿ ಹನ್ನೆರಡು ವರ್ಷದ ಅಂತರವಿದೆ; ನಾಟಕದಲ್ಲಿ ವರ್ಣಿತವಾದ ಅನೇಕ ಘಟನೆಗಳಿಗೆ ಹೀಗೆ ಕಾಲ ಸಾಮೀಪ್ಯವಿಲ್ಲ.</p>
		<p>ಅಂಕಗಳ ನಡುವೆ ಬರುವ ವಿಷ್ಕಂಭಕಗಳು ಚೆನ್ನಾಗಿವೆ. ಮೂರನೆಯ ಅಂಕವು, ನಾಟಕದ ದೃಷ್ಟಿಯಿಂದ ಅನಾವಶ್ಯಕ; ಇದನ್ನು ಬಿಟ್ಟರೆ ನಾಟಕಕ್ಕೆ ಏನೂ ಹಾನಿ ಇಲ್ಲ; ಇದರಲ್ಲಿ ಮೇಲಿಂದ ಮೇಲೆ ಬರುವ ರಾಮನ ಉದ್ದುದ್ದವಾದ ಗೋಳಾಟಗಳು ಅಸಹ್ಯ.</p>
		<p>ಲವಕುಶರ ವೃತ್ತಾಂತ ತುಂಬ ಸುಂದರವಾಗಿದೆ.</p>
		<p>ಆರನೆಯ ಅಂಕದಲ್ಲಿ ಬರುವ ದೀರ್ಘ ಸಮಾಸಗಳು ಕವಿತ್ವಪೂರ್ಣವಾದರೂ, ದೋಷವೆನ್ನಲೇಬೇಕು- ಅವುಗಳಿಂದ ಅರ್ಥಬೋಧಕ್ಕೆ ಅಡ್ಡಿ; ಅಭಿನಯಕ್ಕೆ ಅಡ್ಡಿ.</p>
		<p>ಇದರ ಉಪಸಂಹಾರಕ್ಕಿಂತ ರಾಮಾಯಣದ ಉಪಸಂಹಾರ ಹೆಚ್ಚು ಮಧುರ, ಮತ್ತು ಕರುಣರಸ ಪೂರ್ಣ.</p>
		<p>ಹೀಗೆ ನಾಟಕದ ವಿಮರ್ಶೆಯನ್ನು ಮುಗಿಸಿ ಮುಂದೆ ಕೆಲವು ಸಾಮಾನ್ಯ ತತ್ವಗಳನ್ನು ಪ್ರತಿಪಾದಿಸುತ್ತಾನೆ:</p>
		<p>೧. ಕಾವ್ಯ ಯಾವ ಸ್ಥಳದಲ್ಲಿ ಚೆನ್ನಾಗಿದೆ, ಯಾವ ಸ್ಥಳದಲ್ಲಿ ಇಲ್ಲ ಎಂದು ಒಂದೊಂದು ಅಂಶವಾಗಿ ವಿವೇಚಿಸಿದರೆ ಅದರ ಗುಣಾವಗುಣಗಳ ವಿಮರ್ಶೆಯಾಗುವುದಿಲ್ಲ.- ತಾಜಮಹಲಿನ ಒಂದೊಂದು ಕಲ್ಲನ್ನೂ ಬೇರೆ ಬೇರೆ ಮಾಡಿ ನೋಡಿದರೆ, ಕಟ್ಟಡದ ಮಹತ್ವ ಗೊತ್ತಾಗುವುದಿಲ್ಲ; ಒಬ್ಬ ಮನುಷ್ಯನ ಒಂದೊಂದು ಅಂಗವನ್ನೂ ವರ್ಣಿಸಿ ಅವನ ಸೌಂದರ್ಯವನ್ನು ತಿಳಿಸಲಾಗುವುದಿಲ್ಲ; ಕೋಟಿ ಕೊಡ ನೀರನ್ನು ಸಮಾಲೋಚಿಸಿ ಸಾಗರದ ಮಾಹಾತ್ಮ್ಯವನ್ನು ಅನುಭವಕ್ಕೆ ತಂದುಕೊಡಲಾಗುವುದಿಲ್ಲ. ಒಂದು ಸೌಧವನ್ನು ಒಟ್ಟಿಗೆ ನೋಡಿ ಅದರ ಸೌಂದರ್ಯವನ್ನು ಗ್ರಹಿಸಬೇಕು. ಮಹಾಭಾರತ ರಾಮಾಯಣಗಳನ್ನು ಹೀಗೆ ನೋಡಿದರೇ ಅವುಗಳ ಮಹತ್ವ ತಿಳಿಯುವುದು.</p>
		<p>೨. ಕವಿಯ ಪ್ರಧಾನಗುಣ, ಸೃಷ್ಟಿ; ಅದು ಸ್ವಭಾವಾನುಸಾರಿಯಾಗಿಯೂ ಸೌಂದರ್ಯ ವಿಶಿಷ್ಟವಾಗಿಯೂ ಇರಬೇಕು.</p>
		<p>೩. ಕಾವ್ಯದ ಉದ್ದೇಶ- ಆಧುನಿಕ ಕಾದಂಬರಿಯ ಹಾಗೆ- ಚಿತ್ತರಂಜನ ಮಾತ್ರವಲ್ಲ. ಚದುರಂಗದ ಆಟದಿಂದಲೂ ಚಿತ್ತರಂಜನೆಯಾಗುತ್ತದೆ; ಹಾಗಾದರೆ ಒಬ್ಬ ಪಕ್ಕಾ ಚದುರಂಗದ ಆಟಗಾರನು ಸ್ಕಾಟ್​ ಕಾಲಿದಾಸರಿಗಿಂತ ದೊಡ್ಡವನೇ?</p>
		<p>೪. ಕಾವ್ಯದ ಉದ್ದೇಶ ನೀತಿಜ್ಞಾನವೂ ಅಲ್ಲ- ಆದರೆ ನೀತಿಯ ಉದ್ಧೇಶವೇನೋ ಕಾವ್ಯದ ಉದ್ದೇಶವೂ ಅದೇಯೆ; ಮನುಷ್ಯನ ಚಿತ್ತೋತ್ಕರ್ಷ ಸಾಧನ, ಚಿತ್ತಶುದ್ಧಿ ಜನನ; ಅದು ಗೌಣ; ಸೌಂದರ್ಯ ಸೃಷ್ಟಿ ಮುಖ್ಯ.</p>
		<p>ಈ ದೃಷ್ಟಿಗಳಿಂದ ನೋಡಿದರೆ ಉತ್ತರರಾಮಚರಿತೆಗೆ ಅತ್ಯುಚ್ಚಾಸನವನ್ನು ಕೊಡಲಾಗುವುದಿಲ್ಲ. ರಸೋದ್ಭಾವನೆಯಲ್ಲಿ ಭವಭೂತಿಗೆ ಅಸೀಮ ಸಾಮರ್ಥ್ಯವಿತ್ತು- ಆ ಸಾಮರ್ಥ್ಯವಿದ್ದರೂ ಅವನು ರಾಮವಿಲಾಪವನ್ನು ಇಷ್ಟು ದೊಡ್ಡದು ಮಾಡಿಬಿಟ್ಟಿದ್ದಾನೆ. ಇದರಿಂದ ಅವನ ಯಶಸ್ಸಿಗೆ ತುಂಬ ಲಾಘವವುಂಟಾಗಿದೆ.<sup><a epub:type="noteref" href="999-aside.xhtml#id-029-05">*</a></sup> </p>
		<p class="text-center"><strong>೨. ಗೀತಿಕಾವ್ಯ</strong></p>
		<p>ಮುಂದೆ ‘ಅವಕಾಶರಂಜಿನೀ’ ಎಂಬ ‘ಗೀತಿಕಾವ್ಯ’ ವನ್ನು ವಿಮರ್ಶಿಸುತ್ತ, ಭಾವಗೀತೆಯ ಲಕ್ಷಣವನ್ನು ಹೇಳಿ, ‘ಉತ್ತರರಾಮಚರಿತೆ’ ಯಲ್ಲಿ ಹೇಗೆ ‘ಗೀತಿಕಾವ್ಯ’ ದ ಅಂಶ ಹೆಚ್ಚಾಗಿದೆ ಎಂದು ತೋರಿಸಿದ್ದಾನೆ.</p>
		<p>ಗೀತಿಕಾವ್ಯವೆಂಬುದು ಖಂಡಕಾವ್ಯದ ಒಂದು ಬಗೆ. ಇದು ಹಾಡತಕ್ಕದ್ದೆಂಬ ಅಭಿಪ್ರಾಯವಿದ್ದರೂ ಭಾವಾಭಿವ್ಯಕ್ತಿಯೇ ಉದ್ದೇಶವಾಗಿ ಉಳ್ಳ ಕವಿತೆ ಭಾವಗೀತೆ ಅಥವಾ ‘ಗೀತಿ’ ಕಾವ್ಯವೆನ್ನಿಸಿಕೊಂಡಿದೆ. ಭಾವವನ್ನು ಕ್ರಿಯೆಯ ಮೂಲಕ ವ್ಯಕ್ತಪಡಿಸಿದರೆ ನಾಟಕವಾಗುತ್ತದೆ.</p>
		<p>ಕೆಲವು ನಾಟಕಗಳಲ್ಲಿ ನಾಯಕ-ನಾಯಿಕೆಯರು ವಾಗಾಡಂಬರದಲ್ಲಿ ಪ್ರವೃತ್ತರಾಗುತ್ತಾರೆ. ಉದಾ- ಭವಭೂತಿಯ ರಾಮ. ಭವಭೂತಿಯ ರಾಮನ ಹೃದಯದಲ್ಲಿ ಯಾವಾಗ ಯಾವ ಭಾವ ಉದಿಸುತ್ತದೆಯೋ ಅದನ್ನು ಕೂಡಲೆ ಹಿಡಿದು ಬರೆಯುತ್ತಾನೆ; ಇದು ನಾಟಕೋಚಿತವಾಗದೆ ನಾಟಕವು ಗೀತಿಕಾವ್ಯದ ಸ್ವರೂಪವನ್ನು ತಾಳುತ್ತದೆ. ಈ ರಾಮ ವಿಲಾಪದ ಜೊತೆಗೆ (ಡೆಸ್ಡಿಮೋನಳನ್ನು ಕೊಂದ) ಒಥೆಲೋವಿನ ವಿಲಾಪವನ್ನು ಹೋಲಿಸಿದರೆ, ಷೇಕ್ಸ್​ಪಿಯರ್​ ಕವಿಯು ಮಾತು ಹೆಚ್ಚಿಲ್ಲದ ಒಥೆಲೋವಿನಿಂದ ಒಂದಕ್ಕೆ ಸಾವಿರದಷ್ಟು ದುಃಖವನ್ನು ವ್ಯಕ್ತಪಡಿಸಿದ್ದಾನೆಂಬುದು ಗೊತ್ತಾಗುತ್ತದೆ.</p>
		<p class="text-center"><strong>೩. ಪ್ರಕೃತ ಮತ್ತು ಅತಿಪ್ರಕೃತ</strong></p>
		<p>ಕಾವ್ಯದ ಸಾಮಗ್ರಿ ಮನುಷ್ಯಹೃದಯ; ಕೆಲವು ಮಹಾಕವಿಗಳು ಅತಿಮಾನುಷ ಚರಿತ್ರವನ್ನು ಚಿತ್ರಿಸುತ್ತಾರೆ; ಅದೂ ಮನುಷ್ಯ ಚರಿತ್ರದಂತೆಯೇ ಇರುವುದರಿಂದ ಪಾಠಕರಿಗೆ ಅದರಲ್ಲಿ ಸಹೃದಯತೆ ಉಂಟಾಗುತ್ತದೆ.- ಉದಾ: ಕುಮಾರಸಂಭವ; ಇದರಲ್ಲಿ ಒಬ್ಬ ಮನುಷ್ಯವ್ಯಕ್ತಿಯೂ ಇಲ್ಲ. ಗಿರಿಜಾಕಲ್ಯಾಣದಲ್ಲಿ ಕವಿ ಶಾರೀರಕ ಮತ್ತು ಪಾರತ್ರಿಕ ಕಲ್ಯಾಣವನ್ನು ಚಿತ್ರಿಸಿದ್ದಾನೆ. ಉಮಾ ಪಾರ್ಥಿವ ಶರೀರ ರೂಪಿಣೀ, ಮಹಾದೇವನು ಪಾರತ್ರಿಕ ಶಾಂತಿಸ್ವರೂಪ. ಅವಳು ಶಾಂತಿಯನ್ನು ಮದನನ ಸಹಾಯದಿಂದ ಪಡೆಯಲು ಪ್ರಯತ್ನಪಟ್ಟು ವಿಫಲಳಾಗಿ, ಚಿತ್ತಶುದ್ಧಿಯಿಂದ ಅದನ್ನು ಪಡೆಯುತ್ತಾಳೆ. ‘ಚಿತ್ತಶುದ್ಧಿ ಇದ್ದರೆ, ಐಹಿಕ ಪಾರತ್ರಿಕಗಳು ಪರಸ್ಪರ ವಿರೋಧಿಗಳಾಗುವುದಿಲ್ಲ; ಸಹಾಯಕವೇ ಆಗುತ್ತವೆ.’</p>
		<p>ಮಿಲ್ಟನ್ನಿನ Paradise Lost ನಲ್ಲಿಯೂ ಅಮಾನುಷವೇ ಮೂಲವಸ್ತು. ಆದರೆ ಮಿಲ್ಟನ್ನಿಗಿಂತ ಕಾಳಿದಾಸನು ಹೆಚ್ಚು ಕೌಶಲವನ್ನು ತೋರಿಸಿದ್ದಾನೆ. ‘ಕುಮಾರ ಸಂಭವದ ಮೂರನೆಯ ಸರ್ಗದಲ್ಲಿರುವ ಕವಿತ್ವದಂಥ ಕವಿತ್ವ, ಯಾವುದಾದರೂ ಭಾಷೆಯ ಯಾವುದಾದರೂ ಮಹಾಕಾವ್ಯದಲ್ಲಿ ಇದೆಯೋ ಇಲ್ಲವೋ ಸಂದೇಹ.’ Paradise Lostನ್ನು ಓದುವುದು ಶ್ರಮ; ಕುಮಾರಸಂಭವವನ್ನು ಮತ್ತೆಮತ್ತೆ ಓದಿದರೂ ತೃಪ್ತಿಯಾಗುವುದಿಲ್ಲ. ಅದರ ಕಾರಣ ಕಾಳಿದಾಸನ ದೇವ ಚಿತ್ರ ಮನುಷ್ಯ ಚಿತ್ರದಂತಿರುವುದು. ಉಮಾ ಮೊದಲಿಂದ ಕೊನೆಯವರೆಗೆ ಮಾನುಷಿ; ಅವಳ ತಾಯಿ ‘ಮೇನೆ, ಪಾಷಾಣರಾಣಿ; ಆದರೆ ಕುಲವತೀ ಮಾನವಿಯಂತೆ ಅವಳ ಹೃದಯ ಕುಸುಮ ಸುಕುಮಾರ.’</p>
		<p class="text-center"><strong>೪. ವಿದ್ಯಾಪತಿ ಮತ್ತು ಜಯದೇವ</strong></p>
		<p>ಸಾಹಿತ್ಯವು<sup><a epub:type="noteref" href="999-aside.xhtml#id-029-06">*</a></sup> ದೇಶದಸ್ಥಿತಿಯ ಮತ್ತು ಜಾತೀಯತೆಯ ಪ್ರತಿಬಿಂಬ. ರಾಮಾಯಣ, ಭಾರತ, ಪುರಾಣ ಕಾವ್ಯ, ನಾಟಕ ಎಲ್ಲಾ ಇವಕ್ಕೆ ಉದಾಹರಣೆ. ಗೀತಿಕಾವ್ಯವೂ ಅಷ್ಟೇ. ಆರ್ಯರು ಬಂಗಾಳಕ್ಕೆ ಬಂದು ನೆಲಸಿದಾಗ ಅವರ ತೇಜಸ್ಸು ಕುಂದಿತು; ಇಲ್ಲಿನ ಹವಾ ಫಲವತ್ತಾದ ಭೂಮಿ ಮುಂತಾದವುಗಳಿಂದ ಆರ್ಯರು ಕೋಮಲರೂ ಅಲಸರೂ ಆದರು. ‘ಈ ಉಚ್ಚಾಭಿಲಾಷ ಶೂನ್ಯ, ಅಲಸ, ನಿಶ್ಚೇಷ್ಟ, ಗೃಹಸುಖ ಪರಾಯಣರ ಚಾರಿತ್ರದಿಂದ ಒಂದು ವಿಚಿತ್ರ ಗೀತಿಕಾವ್ಯ ಹುಟ್ಟಿತು.’ ಅದು ಎಂಟುನೂರು ವರ್ಷ ಜಾತೀಯ ಸಾಹಿತ್ಯವೆಂದು ನಡೆದು ಬಂತು.</p>
		<p>ಇದರಲ್ಲಿ ಎರಡು ಗುಂಪು; ಒಂದು ಪ್ರಕೃತಿ ಸೌಂದರ್ಯಕ್ಕೂ ಮತ್ತೊಂದು ಮನುಷ್ಯ ಹೃದಯಕ್ಕೂ ಪ್ರಾಧಾನ್ಯವನ್ನು ಕೊಟ್ಟಿತು; ಜಯದೇವ ವಿದ್ಯಾಪತಿಗಳು ಇವಕ್ಕೆ ಕ್ರಮವಾಗಿ ಉದಾಹರಣೆ. ‘ಜಯದೇವನ ಗೀತ ರಾಧಾಕೃಷ್ಣ ವಿಲಾಸಪೂರ್ಣ; ವಿದ್ಯಾಪತಿಯ ಗೀತ ರಾಧಾಕೃಷ್ಣ ಪ್ರಣಯಪೂರ್ಣ.’ ಈಗ ಇಂಗ್ಲಿಷ್​ ಅನುಗಾಮಿಯಾದ ಮತ್ತೊಂದು ಗುಂಪು ಆಗಿದೆ; ಈ ಗುಂಪಿನವರ ಜ್ಞಾನ ವಿಸ್ತಾರವಾಗಿದೆ; ಅದೇ ಕಾರಣವಾಗಿ ಗಾಢತೆ ಕಡಮೆಯಾಗಿದೆ.</p>
		<p>ಕಾವ್ಯದಲ್ಲಿ ಅಂತಃಪ್ರವೃತ್ತಿ ಬಹಿಃಪ್ರವೃತ್ತಿಗಳಿಗೆ ಬಿಂಬ ಪ್ರತಿಬಿಂಬ ಭಾವವಿರಬೇಕು. ಇಲ್ಲದಿದ್ದರೆ, ಇಂದ್ರಿಯಪರತೆಯೋ ಆಧ್ಯಾತ್ಮಿಕತೆಯೋ ಪ್ರಬಲವಾಗಿ ಕಾಣಬಹುದು; ಜಯದೇವನು ಇಂದ್ರಿಯಪರತೆಯ ದೋಷಕ್ಕೂ, ವರ್ಡ್ಸ್ವರ್ತ್ ಆಧ್ಯಾತಿಮಕತೆಗೂ ಉದಾಹರಣೆ.</p>
		<p class="text-center"><strong>೫. ಆರ್ಯಜನದ ಸೂಕ್ಷ್ಮಶಿಲ್ಪ (ಕುಶಲ ಕಲೆಗಳು)</strong></p>
		<p>ಪ್ರಪಂಚದಲ್ಲಿ ಸೌಂದರ್ಯವನ್ನು ಕಂಡು ಸಂತೋಷಪಡದವನಿಲ್ಲ; ಇದು ಪ್ರಶಂಸಾರ್ಹವಾದದ್ದು; ಇದನ್ನು ಒದಗಿಸಿಕೊಡುವವರು ಮನುಷ್ಯ ಜಾತಿಗೆ ಉಪಕಾರಕರು. ಕಾವ್ಯ, ಸಂಗೀತ, ನೃತ್ಯ, ವಾಸ್ತು, ಶಿಲ್ಪ, ಚಿತ್ರ, ಈ ಆರೂ ಸೌಂದರ್ಯವನ್ನು ಒದಗಿಸಿಕೊಡುವ ಕುಶಲ ಕಲೆಗಳು.</p>
		<p>ಬಂಗಾಳಿಗಳಿಗೆ ಇವುಗಳಲ್ಲಿ ಅನಾದರ; - ಅದಕ್ಕೆ ಕಾರಣ ಒಂದು ಕಡೆ ದಾರಿದ್ರ್ಯ; ಮನೆಯಲ್ಲಿ ಇರುವೆಯ ಗೂಡಿನಂತೆ ಜನ. ಮತ್ತೊಂದು ಕಡೆ ಶ್ರಾದ್ಧ, ಹಬ್ಬ, ಮದುವೆ ಮುಂತಾದ ಸಾಮಾಜಿಕ ಶೃಂಖಲೆಗಳಿಗೆ ಸಿಕ್ಕಿ ಮಾಡಬೇಕಾದ ಖರ್ಚು. ನಾಲ್ಕಾರು ಜನ ಹಣವಂತರಾದ ಬಾಬುಗಳು ಇಂಗ್ಲಿಷಿನವರಂತೆ ಮನೆಯನ್ನು ಚಿತ್ರಾದಿಗಳಿಂದ ಅಲಂಕರಿಸಿಕೊಂಡಿದ್ದಾರೆ. ಅದು ಅನುಕರಣದಿಂದ ಆದದ್ದೇ ಹೊರತು ಆಂತರಿಕವಾದ ಸೌಂದರ್ಯಾನುರಾಗದಿಂದ ಆದದ್ದಲ್ಲ; ಅದರಲ್ಲಿ ಒಳ್ಳೆಯದು ಕೆಟ್ಟದು ಎಂಬ ವಿವೇಚನೆ ಇಲ್ಲ; ಪ್ರತಿಮೆಗಳು ಚಿತ್ರಗಳು ಇರಲಿ, ಕಾವ್ಯಸಂಬಂಧದಲ್ಲಿಯೂ ವಿಚಾರಶಕ್ತಿ ಕಂಡುಬರುವುದಿಲ್ಲ.- ನೃತ್ಯಗೀತಗಳಂತೂ ಬಂಗಾಳದಿಂದ ಓಡಿಹೋಗಿವೆ. ಸೌಂದರ್ಯವಿಚಾರ ಶಕ್ತಿ, ಸೌಂದರ್ಯ ರಸಾಸ್ವಾದನ ಸುಖ, ಇವುಗಳನ್ನು ಬ್ರಹ್ಮನು ಬಂಗಾಳಿಯ ಹಣೆಯಲ್ಲಿ ಬರೆದಿರುವಂತೆಯೇ ಕಾಣುವುದಿಲ್ಲ.</p>
		<p class="text-center"><strong>೬. ದ್ರೌಪದಿ</strong></p>
		<p>ವಾಲ್ಮೀಕಿಯು ಸೀತೆಯನ್ನು ಸೃಷ್ಟಿಸಿದಂದಿನಿಂದ, ಸಂಸ್ಕೃತಸಾಹಿತ್ಯದ ಎಲ್ಲಾ ನಾಯಿಕೆಯರೂ ಅದೇ ಅಚ್ಚಿನಲ್ಲಿ ಸೃಷ್ಟರಾಗಿದ್ದಾರೆ- ಶಕುಂತಲಾ, ದಮಯಂತಿ, ರತ್ನಾವಳೀ ಇತ್ಯಾದಿ. ಆದರೆ ದ್ರೌಪದಿಯೊಬ್ಬಳು ಮಾತ್ರ ಇವರಿಗಿಂತ ಭಿನ್ನ. ಅವಳು ಭೀಮಸೇನನಿಗೆ ಯೋಗ್ಯಳಾದ ವೀರಪತ್ನಿ. ರಾವಣನು ಅವಳನ್ನು ಕದಿಯುವುದಕ್ಕೆ ಬಂದಿದ್ದರೆ ಅವನಿಗೆ ಕೀಚಕನ ಗತಿಯೇ ಆಗುತ್ತಿತ್ತು; ಅವಳು ಅಂಥ ತೇಜಸ್ವಿನಿ. ಸ್ವಯಂವರ ಕಾಲದಲ್ಲಿ, ಸಭೆಯಲ್ಲಿ, ಧೃತರಾಷ್ಟ್ರನಿಂದ ವರಗ್ರಹಣ ಕಾಲದಲ್ಲಿ, ಅದನ್ನು ಅವಳು ವ್ಯಕ್ತಪಡಿಸಿದ್ದಾಳೆ.</p>
		<p>ಅವಳು ಐದು ಜನ ಗಂಡಂದಿರನ್ನು ಮದುವೆಯಾದದ್ದು, ಆಗಿನ ಜನರ ಪದ್ಧತಿಯೆಂದು ಪಾಶ್ಚಾತ್ಯರು ಹೇಳುತ್ತಾರೆ.- ಆದರೆ ಆ ಪದ್ಧತಿ ಪ್ರಾಚೀನ ಪುರಾಣ ಸ್ಮೃತಿ ದರ್ಶನಾದಿಗಳಲ್ಲಿ ಎಲ್ಲಿಯೂ ಕಂಡುಬರುವುದಿಲ್ಲ. ಅದರ ತತ್ವ ನಿರ್ಲಿಪ್ತತೆ ಅಥವಾ ಅನಾಸಕ್ತಿಯಾಗಿ ಕಾಣುತ್ತದೆ. ‘ದ್ರೌಪದಿಯು ಸ್ತ್ರೀಜಾತಿಯ ಅನಾಸಕ್ತಿಧರ್ಮದ ಮೂರ್ತಿಸ್ವರೂಪಳು.’ ಅವಳು ಗೃಹಧರ್ಮದಲ್ಲಿ ನಿಷ್ಕಾಮಳೂ ನಿಶ್ಚಲಳೂ ನಿರ್ಲಿಪ್ತಳೂ ಆಗಿ ಅನುಷ್ಠೇಯ ಕರ್ಮವನ್ನು ಆಚರಿಸಿದಳು. ಅವಳಿಗೆ ಒಬ್ಬೊಬ್ಬ ಗಂಡನಲ್ಲಿ ಒಬ್ಬೊಬ್ಬ ಮಗ ಮಾತ್ರ ಆದನು. ಹೆಚ್ಚು ಮಕ್ಕಳನ್ನು ಪಡೆಯುವುದು ಇಂದ್ರಿಯ ತೃಪ್ತಿಯಿಂದ ಮಾತ್ರ. ಅವಳಿಗೆ ಚಿತ್ತ ಶುದ್ಧಿ ಇದ್ದದ್ದರಿಂದ, ಮಿಕ್ಕ ಹೆಂಗಸರಿಗೆ ಪಾಪವಾಗಬಹುದಾಗಿದ್ದದ್ದು ಅವಳ ಪಾಲಿಗೆ ಧರ್ಮವಾಗಿಯೇ ಪರಿಣಮಿಸಿತು.</p>
		<p class="text-center"><strong>೭. ಅನುಕರಣ</strong></p>
		<p>೧೮೭೨ರ ಸುಮಾರಿನಲ್ಲಿ, ರಾಜನಾರಾಯಣ ಬಸುವು ‘ಆ ಕಾಲ ಈ ಕಾಲ’ ಎಂಬ ಉಪನ್ಯಾಸವನ್ನು ಪ್ರಕಟಿಸಿ ಅದರಲ್ಲಿ ಬಂಗಾಳಿ ಬಾಬುಗಳ ಅನೇಕ ದೋಷಗಳನ್ನು ಚಿತ್ರಿಸಿದನು. ಬಂಕಿಮನು ಅದನ್ನು ಅನುಮೋದಿಸುತ್ತ- ಇದು ತುಂಬ ಕಟುವಾಗಿಯೂ ವ್ಯಂಗ್ಯವಾಗಿಯೂ ಇದೆ- ಆ ದೋಷಗಳಲ್ಲಿ ಒಂದಾದ ಅನುಕರಣ ಪ್ರವೃತ್ತಿಯನ್ನು ತೆಗೆದುಕೊಂಡು, ಅದು ಯಾವಾಗ ದೋಷ, ಯಾವಾಗ ಅಲ್ಲ, ಎಂದು ವಿಚಾರ ಮಾಡಿದ್ದಾನೆ.</p>
		<p>ಅನುಕರಣಸಾಮಾನ್ಯವೂ ದೂಷ್ಯವಲ್ಲ; ಅದುಸ್ವಾಭಾವಿಕ; ಮಕ್ಕಳು ಕಲಿಯುವುದೇ ಅನುಕರಣದಿಂದ; ರೋಮನರು ಗ್ರೀಕರನ್ನು ಅನುಕರಣ ಮಾಡಿದರು. ಮಹಾಭಾರತವು ರಾಮಾಯಣವನ್ನು ಅನುಕರಣ ಮಾಡಿತು. ಯೂರೋಪೀಯ ಕಲಾಸಾಹಿತ್ಯಗಳೆಲ್ಲವೂ ಮೊದಮೊದಲು ಅನುಕರಣವೇ. ಪ್ರತಿಭೆಯಿದ್ದದ್ದರಿಂದ ಅವು ಚೇತರಿಸಿಕೊಂಡು ಉತ್ಕರ್ಷ ಪಡೆದುವು.</p>
		<p>ಬಂಗಾಳಿಗಳಲ್ಲಿ ಅನುಕರಣ ಹೆಚ್ಚು; ಪ್ರತಿಭಾಶೂನ್ಯರ ಅನುಕರಣವೇ ಹೆಚ್ಚು; ಗುಣಗಳ ಅನುಕರಣಕ್ಕಿಂತ ದೋಷಗಳ ಅನುಕರಣವೇ ಹೆಚ್ಚು; ಇದೇ ದುಃಖ. ಎಲ್ಲರೂ ಅನುಕರಣ ನಿರತರಾದರೆ ವೈಚಿತ್ರ್ಯ ನಿಂತುಹೋಗುತ್ತದೆ; ಸ್ಫೂರ್ತಿ ನಿಂತುಹೋಗುತ್ತದೆ.</p>
		<p class="text-center"><strong>೮. ಶಕುಂತಲಾ, ಮಿರಾಂಡಾ ಮತ್ತು ಡೆಸ್ಡಿಮೋನಾ</strong></p>
		<p>ಇದರಲ್ಲಿ ಬಂಕಿಮನು ಶಕುಂತಲೆಯನ್ನು ಮಿರಾಂಡಾಳೊಡನೆಯೂ ಡೆಸ್ಡಿಮೋನಳೊಡನೆಯೂ ಹೋಲಿಸುತ್ತಾನೆ. ಮಿರಾಂಡಾ ಷೇಕ್ಸ್​ಪಿಯರನ ಟೆಂಪೆಸ್ಟ್​ ನಾಟಕದ ನಾಯಿಕೆ; ಡೆಸ್ಡಿಮೋನಾ ಅವನ ಒಥೆಲೋ ನಾಟಕದ ನಾಯಿಕೆ.</p>
		<p>ಮೊದಲು ಶಕುಂತಲೆ ಮತ್ತು ಮಿರಾಂಡಾ- ಇಬ್ಬರೂ ಋಷಿಪುತ್ರಿಯರಂತೆ ಅರಣ್ಯದಲ್ಲಿ ಬೆಳೆದವರು. ಇಬ್ಬರೂ ಸರಳೆಯರು- ಆದರೆ ಮಿರಾಂಡಳ ಸರಳತೆ ಎಷ್ಟು ದೂರ ಹೋಗುತ್ತದೆ ಎಂದರೆ ಅವಳು ಲಜ್ಜೆಯನ್ನು ಅರಿಯಳು; ಶಕುಂತಲೆ ಮೊದಲು ಮದ್ದಾನೆಯ ಸೊಂಡಲಿಗೆ ಸಿಕ್ಕಿದ ತಾವರೆಯಂತೆ ವರ್ತಿಸಿದರೆ, ಆಮೇಲೆ ರಾಜಸಭೆಯಲ್ಲಿ ಮಹಾರಾಣಿಯಂತೆ, ತಾಯಿಯಾಗಲುಳ್ಳವಳಂತೆ ವರ್ತಿಸುತ್ತಾಳೆ.</p>
		<p>ಶಕುಂತಲೆಯು ಡೆಸ್ಡಿಮೋನಳಂತೆ ತನ್ನನ್ನು ವೀರಪುರಷನಿಗೆ ಅರ್ಪಿಸಿಕೊಳ್ಳುತ್ತಾಳೆ; ಇಬ್ಬರೂ ಪತಿ ಪ್ರೇಮದಲ್ಲಿ ಮೈಮರೆಯುತ್ತಾರೆ. ಆದರೆ ಇದರಲ್ಲಿ ಡೆಸ್ಡಿಮೋನಳು ಒಂದು ಕೈ ಮೇಲು; ಗಂಡನು ತನ್ನ ಮೇಲೆ ಕೆಟ್ಟ ಹೆಸರು ಹೊರಿಸಿ ತನ್ನನ್ನು ಕೊಲ್ಲುವುದಕ್ಕೆ ಬಂದಾಗಲೂ ಅವಳಿಗೆ ಅವನ ಮೇಲೆ ಕೋಪವಿಲ್ಲ.</p>
		<p>ಹೀಗೆ ಶಕುಂತಲೆಯು ಅರ್ಧ ಮಿರಾಂಡಾ, ಅರ್ಧ ಡೆಸ್ಡಿಮೋನಾ; ಮದುವೆಯಾದ ಶಕುಂತಲೆಯು ಡೆಸ್ಡಿಮೋನಳಂತೆಯೂ, ಕನ್ಯೆಯಾದ ಶಕುಂತಲೆಯು ಮಿರಾಂಡಾಳಂತೆಯೂ ಇರುತ್ತಾಳೆ.</p>
		<p>ಶಾಕುಂತಲ ಟೆಂಪೆಸ್ಟ್​ ಇವೆರಡೂ ನಾಟಕರೂಪದಲ್ಲಿ ಉಪಾಖ್ಯಾನ ಕಾವ್ಯಗಳು; ಒಥೆಲೋ ನಿಜವಾದ ನಾಟಕ.</p>
		<p class="text-center"><strong>೯. ಬಂಗಾಳಿಗಳ ಬಾಹುಬಲ</strong></p>
		<p>ವೇದಕಾಲದಲ್ಲಿ ಬಂಗಾಳಾದೇಶವು ಅನಾರ್ಯರ ಪ್ರದೇಶ; ಚೀನಾ ಯಾತ್ರಿಕರು ಬಂದಿದ್ದ ಮಧ್ಯಕಾಲದಲ್ಲಿ, ಬಂಗಾಳವು ಕ್ಷುದ್ರಕ್ಷುದ್ರ ರಾಜ್ಯಗಳಾಗಿ ವಿಭಕ್ತವಾಗಿತ್ತು. ಆಮೇಲೆ ಪಾಲವಂಶೀಯರೂ ಸೇನವಂಶೀಯರೂ ರಾಜ್ಯವನ್ನು ಕಟ್ಟಿ ಮಾಂಘೀರಿನವರೆಗೆ ಅಧಿಕಾರ ಮಾಡುತ್ತಿದ್ದರು. ಅವರು ಪ್ರಬಲರಾಗಿರಲಿಲ್ಲ.</p>
		<p>ಬಂಗಾಳಿಗಳ ಈ ದುರ್ಬಲತೆಗೆ, ಹೆಚ್ಚು ಶ್ರಮವನ್ನು ಅಪೇಕ್ಷಿಸದ ಫಲವತ್ತಾದ ಭೂಮಿ, ಅನಾರೋಗ್ಯಕರವಾದ ಹವಾ, ಅಕ್ಕಿಯ ಆಹಾರ, ಬಾಲ್ಯವಿವಾಹ ಮುಂತಾದವು ಕಾರಣಗಳಾಗಿ ಊಹಿಸಲ್ಪಟ್ಟಿವೆ.</p>
		<p>ಆದರೆ ಶಾರೀರಕಬಲ ಬಾಹುಬಲವಲ್ಲ.- ದುರ್ಬಲನಾದ ಮನುಷ್ಯ ಆನೆ ಕುದುರೆಗಳನ್ನು ವಶಪಡಿಸಿಕೊಂಡಿಲ್ಲವೇ? ಸಿಕ್ಕರಿಗಿಂತ ಇಂಗ್ಲಿಷರು ಗಟ್ಟಿಗರೇನಲ್ಲ; ಆದರೆ ಸಿಕ್ಕರು ಏಕೆ ಸೋತರು? ‘ಉದ್ಯಮ, ಐಕಮತ್ಯ, ಸಾಹಸ, ಅಧ್ಯವಸಾಯ, ಈ ನಾಲ್ಕನ್ನೂ ಉಪಯೋಗಿಸಿ ವ್ಯವಹಾರ ಮಾಡುವ ಶಾರೀರಕ ಬಲದಿಂದಲೇ ಬಾಹುಬಲ.’ ಇವು ಬಂಗಾಳಿಗಳಿಗೆ ಹಿಂದೆ ಎಂದೂ ಇರಲಿಲ್ಲ; ಆದ್ದರಿಂದ ಅವರು ದುರ್ಬಲರಾಗಿದ್ದರು; - ಯಾವುದಾದರೂ ರಾಷ್ಟ್ರೀಯ ಸುಖದ ಮೇಲಣ ಆಸೆ ಪ್ರಬಲವಾಗಿ, ಅದು ಸರ್ವಸಾಮಾನ್ಯವಾಗಿ, ಸ್ಥಾಯಿಯಾಗಿ ನಿಂತರೆ ಬಂಗಾಳಿಗಳಿಗೆ ಉದ್ಯಮಾದಿಗಳು ಉಂಟಾಗಿ ಬಾಹುಬಲ ಲಭಿಸಿಯೇ ಲಭಿಸುತ್ತದೆ.</p>
		<p class="text-center"><strong>೧೦. ಪ್ರೀತಿಯ ಅತ್ಯಾಚಾರ</strong></p>
		<p>ನಮ್ಮ ಮೇಲೆ ಅತ್ಯಾಚಾರ ನಡೆಯುವುದು ಶತ್ರುಗಳಿಂದ ಮಾತ್ರವೇ ಅಲ್ಲ; ಪ್ರೀತಿಸುವವರಿಂದ ಹೆಚ್ಚು ಅತ್ಯಾಚಾರ ನಡೆಯುತ್ತದೆ- ರಾಜ, ಸಮಾಜ, ಪ್ರಣಯಿ ಈ ಮೂವರೂ ಹೀಗೆ ಅತ್ಯಾಚಾರ ನಡೆಸುತ್ತಾರೆ. ಒಬ್ಬ ಹುಡುಗ ತನ್ನ ಕಣ್ಣಿಗೆ ಬೇಕಾದ ಹುಡುಗಿಯನ್ನು ಮದುವೆಮಾಡಿಕೊಳ್ಳುತ್ತೇನೆಂದರೆ ತಂದೆ ಅಡ್ಡಿ ಬಂದು ಯಾವನೋ ಒಬ್ಬ ಧನಿಕನ ಮಗಳನ್ನು ಗಂಟು ಹಾಕುತ್ತಾನೆ; ದೂರದೇಶಕ್ಕೆ ಓದಲು ಹೋಗುತ್ತೇನೆಂದರೆ ತಾಯಿ ಅಡ್ಡಿ ಬರುತ್ತಾಳೆ; ಅಣ್ಣ ಸಂಪಾದಿಸಿದ ಹಣವನ್ನು ಕೆಲಸವಿಲ್ಲದ ತಮ್ಮಂದಿರು ಹಾಳು ಮಾಡುತ್ತಾರೆ.</p>
		<p>ತಾಯಿಯ ಪ್ರೀತಿಯಂಥ ಪ್ರೀತಿಯ ಹಿಂದೆಯೂ ಸ್ವಾರ್ಥವಿರುತ್ತದೆ; ಅವಳ ಪ್ರೀತಿಗೆ ಮಗ ಅವಿದ್ಯಾವಂತನಾದರೂ ಚಿಂತೆ ಇಲ್ಲ, ಸಂಪಾದನೆ ಮಾಡದಿದ್ದರೂ ಚಿಂತೆ ಇಲ್ಲ, ಅವನು ತನ್ನ ಕಣ್ಣಮುಂದಿರಲಿ, ತಾನು ಅವನನ್ನು ನೋಡುತ್ತಿರುವ ಸಂತೋಷ ಕಡಮೆಯಾಗದಿರಲಿ- ಎಂದು ತಾನೇ ಅರ್ಥ? ಅಸ್ವಾರ್ಥಪರತೆಯೇ ನಿಜವಾದ ಪ್ರೀತಿಯ ಹೆಗ್ಗುರುತು.</p>
		<p>‘ಮತ್ತೊಬ್ಬರಿಗೆ ಅನಿಷ್ಟ ಉಂಟುಮಾಡಬೇಡ; ಆದಷ್ಟು ಒಳ್ಳೆಯದನ್ನು ಮಾಡು!’ ಎಂಬುದು ಧರ್ಮದ ಸಾರ.</p>
		<p>ಕೈಕೇಯಿ ದಶರಥ ಇಬ್ಬರೂ ಪ್ರೀತಿಯಿಂದ ಅತ್ಯಾಚಾರ ನಡೆಸಿದ್ದಾರೆ; - ಕೈಕೇಯಿ ತನ್ನ ಗಂಡನ ಮೇಲೆ, ದಶರಥ ರಾಮನ ಮೇಲೆ. ಸತ್ಯಭಂಗದಿಂದ ಪರರಿಗೆ ಅನಿಷ್ಟವಾಗುವುದಾದರೆ, ಅದು ಪಾಲಿಸತಕ್ಕದ್ದಲ್ಲ. ದಶರಥನಿಗೂ ತನ್ನ ಹೆಸರು ಕೆಡದಿರಬೇಕೆಂಬ ಸ್ವಾರ್ಥವಿತ್ತು. ಧರ್ಮ, ಪ್ರೇಮ, ಎರಡರ ಉದ್ದೇಶವೂ ಒಂದೇ- ಅನ್ಯರ ಮಂಗಳ.</p>
		<p class="text-center"><strong>೧೧. ಜ್ಞಾನ</strong></p>
		<p>ನಮ್ಮ ಸರಿಯಾದ ಜ್ಞಾನ ಅಥವಾ ‘ಪ್ರಮಾ’ ಕ್ಕೆ ಪ್ರತ್ಯಕ್ಷ, ಅನುಮಾನ, ಶಬ್ದ, ಉಪಮಾನ, ಇತ್ಯಾದಿ ‘ಪ್ರಮಾಣ’ ಗಳು ಮೂಲ. ಇವುಗಳ ಸಂಖ್ಯೆ ಹಿಂದೂ ದರ್ಶನ ಶಾಸ್ತ್ರಗಳಲ್ಲಿ ಒಂದೊಂದರಲ್ಲಿಯೂ ಹೆಚ್ಚು ಕಡಮೆಯಾಗುತ್ತದೆ. ಇವುಗಳಲ್ಲಿ ‘ಶಬ್ದ’ ಅಥವಾ ‘ಆಪ್ತವಾಕ್ಯ’ ಕ್ಕೆ ವಿವೇಚನೆ ಇಲ್ಲದೆ ಪ್ರಾಶಸ್ತ್ಯ ಕೊಟ್ಟದ್ದು, ನಮ್ಮ ಅವನತಿಗೆ ಒಂದು ಕಾರಣವಾಗಿದೆ.</p>
		<p>ಪಾಶ್ಚಾತ್ಯ ದಾರ್ಶನಿಕರಾದ ಕ್ಯಾಂಟ್​, ಲಾಕ್​, ಹ್ಯೂಮ್, ಮಿಲ್​, ಸ್ಪೆನ್ಸರ್​ ಮುಂತಾದವರು ಜ್ಞಾನವೆಲ್ಲವೂ ಪ್ರತ್ಯಕ್ಷ ಮೂಲಕವೆಂದು ಹೇಳಬಹುದೇ, ಆಭ್ಯಂತರ ಅಥವಾ ಸ್ವತಸ್ಸಿದ್ಧ ಪ್ರಮಾಣವುಂಟೇ, ಪೂರ್ವಪುರುಷ ಪರಂಪರೆಯಿಂದ ಬಂದ ಪ್ರತ್ಯಕ್ಷ ಜ್ಞಾನದ ಫಲವೇ- ಎಂದು ಮುಂತಾಗಿ ಚರ್ಚೆಮಾಡಿದ್ದಾರೆ.</p>
		<p class="text-center"><strong>೧೨. ಸಾಂಖ್ಯದರ್ಶನ</strong></p>
		<p>‘ಸಾಂಖ್ಯದರ್ಶನ’ ವೆಂಬ ಪ್ರಬಂಧದಲ್ಲಿ ೧) ಉಪಕ್ರಮಣಿಕಾ ೨) ವಿವೇಕ ೩) ಸೃಷ್ಟಿ ೪) ನಿರೀಶ್ವರತಾ ೫) ವೇದ- ಎಂಬ ಐದು ಪರಿಚ್ಛೇದಗಳಿವೆ. ಇದರಲ್ಲಿ ಬಂಕಿಮನು ಕಪಿಲರ ಸಾಂಖ್ಯ ಸೂತ್ರಗಳಿಂದ ಹಿಡಿದು ಮುಂದೆ ಬಂದ ಮುಖ್ಯ ಮುಖ್ಯ ಆ ಶಾಸ್ತ್ರಗ್ರಂಥಗಳ ಆಧಾರದ ಮೇಲೆ ಸಾಂಖ್ಯತತ್ವವನ್ನು ವಿಶದವಾಗಿ ತಿಳಿಸಿದ್ದಾನೆ. ಅದರ ಸಾರಾಂಶವನ್ನೆಲ್ಲಾ ಕೊಡದೆ, ಬಂಕಿಮನ ಕೆಲವು ಅಭಿಪ್ರಾಯಗಳನ್ನು ಮಾತ್ರ ಇಲ್ಲಿ ನಿರೂಪಿಸಬಹುದು:-</p>
		<p>ಸಾಂಖ್ಯವೇ ಬೌದ್ಧಧರ್ಮದ ಮೂಲ. ಪ್ರಪಂಚದಲ್ಲಿ ಸುಖಕ್ಕಿಂತ ದುಃಖವೇ ಹೆಚ್ಚು, ಅದರಿಂದ ಬಿಡುಗಡೆಯೇ ಮನುಷ್ಯನ ಪ್ರಥಮೋದ್ದೇಶ ಎಂಬುದು ಇವೆರಡರ ಅಭಿಪ್ರಾಯವೂ ಆಗಿದೆ.</p>
		<p>ಸಾಂಖ್ಯದ ಪ್ರಕಾರ ವೇದವು ಪೌರುಷೇಯವೂ ಅಲ್ಲ ಅಪೌರುಷೇಯವೂ ಅಲ್ಲ; - ಆಂತರಿಕವಾಗಿ ಸಾಂಖ್ಯಕ್ಕೆ ವೇದದಲ್ಲಿ ಪ್ರಾಮಾಣ್ಯ ಬುದ್ಧಿ ಇರುವಂತಿಲ್ಲ. ಆಸ್ತಿಕವೆನ್ನಿಸಿಕೊಂಡಿರುವ ಹಿಂದೂ ಶಾಸ್ತ್ರಗಳಲ್ಲಿಯೇ ಅಲ್ಲಲ್ಲಿ ವೇದಕ್ಕೆ ಅಗೌರವ ಸೂಚಕವಾದ ವಾಕ್ಯಗಳಿವೆ.- ಉದಾ: ಭಗವದ್ಗೀತೆ II, ೪೨-೪೫’ ಕಠೋಪನಿಷತ್ತು II- ೨೩,. ಇತ್ಯಾದಿ.</p>
		<p>ಇದರಲ್ಲಿ ಸಾಂಕ್ಯತತ್ವಗಳನ್ನು ಸುಮ್ಮನೆ ಪಟ್ಟಿಹಾಕಿಕೊಟ್ಟಿರುವುದಿಲ್ಲ. ಮಿಕ್ಕ ಶಾಸ್ತ್ರಗಳ ದೃಷ್ಟಿಯಿಂದಲೂ, ವೇದಪುರಾಣಾದಿಗಳ ದೃಷ್ಟಿಯಿಂದಲೂ, ಪಾಶ್ಚಾತ್ಯದರ್ಶನಗಳ ದೃಷ್ಟಿಯಿಂದಲೂ ಪರಿಶೀಲಿಸಿ ಸವಿಮರ್ಶವಾಗಿ ಮಾಡಿದ ವ್ಯಾಖ್ಯಾನವಿದೆ.- ಆದರೂ ಸರಳವಾಗಿದೆ.</p>
		<p class="text-center"><strong>೧೩. ಭಾರತಕಲಂಕ</strong></p>
		<p>ಯೂರೋಪೀಯರಿಂದ ಭಾರತೀಯರು ‘ಸ್ತ್ರೀಸ್ವಭಾವದವರು’ ಎಂಬ ಅಪಪ್ರಥೆ ಬಂದಿದೆ. ಆದರೆ ಮಹಾರಾಷ್ಟ್ರರಿಂದಲೂ ಸಿಕ್ಕರಿಂದಲೂ ತಾವು ಎಷ್ಟೋ ವೇಳೆ ಪರಾಜಿತರಾಗಿರುವುದನ್ನು ಅವರು ಮರೆಯುತ್ತಾರೆ.</p>
		<p>ಇಂದಿನ ಹಿಂದೂಗಳು ಬಲವೀರ್ಯರಹಿತರಾಗಿದ್ದಾರೆ, ಅದಕ್ಕೆ ಕಾರಣ ಅವರ ನೂರಾರು ವರ್ಷಗಳ ಗುಲಾಮಗಿರಿ; ಹಿಂದೆ ಅವರು ಹಾಗಿರಲಿಲ್ಲ. ಅರಬರು ಮುನ್ನೂರು ವರ್ಷ ಪ್ರಯತ್ನಪಟ್ಟರೂ ಭರತಖಂಡವನ್ನು ವಶಪಡಿಸಿಕೊಳ್ಳಲಾಗಲಿಲ್ಲ; ಗ್ರೀಕರು ಭಾರತೀಯ ಸೈನಿಕರ ಶೌರ್ಯವನ್ನು ಪ್ರಶಂಸಿಸಿದ್ದಾರೆ; ೧೫೦೦ ವರ್ಷಗಳ ಕಾಲ ಆರ್ಯಜನರು ಇತರ ದೇಶೀಯರನ್ನು ತಡೆದು ಸ್ವದೇಶವನ್ನು ರಕ್ಷಣೆ ಮಾಡಿಕೊಂಡಿದ್ದರು.</p>
		<p>ಭಾರತೀಯ ಜನ ಸ್ವಭಾವತಃ ಸ್ವಾತಂತ್ರ್ಯದಲ್ಲಿ ಅಪೇಕ್ಷೆಯಿಲ್ಲದವರು- ಯಾರಾದರೂ ರಾಜನಾಗಿರಲಿ, ಚೆನ್ನಾಗಿ ರಾಜ್ಯವಾಳಿದರೆ ಸರಿ ಎಂಬುದು ಅವರ ಭಾವ; ಅವರು ಶಾಂತಿ ಸುಖವನ್ನು ಪ್ರೀತಿಸತಕ್ಕವರು; ಅದಕ್ಕೆ ಕಾರಣ, ಫಲವತ್ತಾದ ಪ್ರದೇಶದಲ್ಲಿದ್ದ ಸಮೃದ್ಧಿ; ಅದರ ಫಲ, ಕಾವ್ಯ ದರ್ಶನಗಳ ಉತ್ಪತ್ತಿ.</p>
		<p>ಯುದ್ಧವಾದಾಗ, ರಾಜರು ತಮ್ಮ ಸಂಪತ್ತನ್ನು ರಕ್ಷಿಸಿಕೊಳ್ಳುವುದಕ್ಕಾಗಿ ಯುದ್ಧ ಮಾಡಿದರು; ಅದು ಸಮಾಜ ಕೈಕೊಂಡ ಯುದ್ಧವಲ್ಲ; ಯಾವ ಸಮಾಜದಲ್ಲಿ ರಾಷ್ಟ್ರೀಯ ಭಾವನೆ ಇರುತ್ತದೆಯೋ ಅದು ಮುಂದಕ್ಕೆ ಬರುತ್ತದೆ; ನಮ್ಮಲ್ಲಿ, ಭಾಷೆ ಆಚಾರ ವ್ಯವಹಾರ ಸಂಪ್ರದಾಯ ಜಾತಿ ಮುಂತಾದವುಗಳಿಂದ ಜನ ಒಡೆದು ಹೋಗಿದ್ದಾರೆ; ಸಾಲದ್ದಕ್ಕೆ ಮುಸಲ್ಮಾನರು, ಮೊಗಲರು, ಪಠಾಣರು, ರಾಜಪುತ್ರರು, ಮರಾಠರು ಮುಂತಾದವರು ಒಟ್ಟಿಗೆ ದುಡಿಯಬೇಕಾಯಿತು. ಇವರಲ್ಲಿ ಐಕ್ಯಬುದ್ಧಿ ಹೇಗೆ ಬರುತ್ತದೆ? ಶಿವಾಜಿಯೂ ರಣಜಿತಸಿಂಗನೂ ಇದನ್ನು ಉಂಟುಮಾಡಿ ಇಂಗಿಷರನ್ನು ನಡುಗಿಸಿದರು. ಒಂದೊಂದು ಪ್ರದೇಶದಲ್ಲಿ, ಒಂದೊಂದು ಸಾರಿ, ಒಬ್ಬೊಬ್ಬರಿಂದ, ಇಂಥ ಫಲ ಉಂಟಾದರೆ, ಭರತ ಖಂಡವೆಲ್ಲಾ ಏಕರಾಷ್ಟ್ರೀಯ ಬಂಧನದಿಂದ ಬದ್ಧವಾದರೆ ಏನು ತಾನೇ ಸಾಧ್ಯವಾಗದು?</p>
		<p>ಇಂಗ್ಲಿಷರಿಂದ ನಮಗೆ ತುಂಬ ಉಪಕಾರವಾಗಿದೆ. ನಾವು ಅವರಿಂದ ಎಷ್ಟೋ ಕಲಿತಿದ್ದೇವೆ. ಅವುಗಳಲ್ಲಿ ಸ್ವಾತಂತ್ರ್ಯ ಪ್ರೀತಿ, ರಾಷ್ಟ್ರೀಯತೆ, ಇವೆರಡನ್ನು ಇಲ್ಲಿ ಉಲ್ಲೇಖಿಸಲಾಗಿದೆ.</p>
		<p class="text-center"><strong>೧೪. ಭರತಖಂಡದ ಸ್ವಾಧೀನತೆ ಮತ್ತು ಪರಾಧೀನತೆ</strong></p>
		<p>ರಾಜನು ಅನ್ಯದೇಶವಾಸಿಯಾಗಿದ್ದರೆ, ದಕ್ಷ ಆಡಳಿತಕ್ಕೆ ಅಡ್ಡಿಯಾಗುತ್ತದೆ; ಅವನ ದೃಷ್ಟಿ ತನ್ನ ದೇಶದ ಜನರ ಅಭ್ಯುದಯದ ಮೇಲಿರುತ್ತದೆ; ಅದರಿಂದ ದೂರದ ರಾಜ್ಯಕ್ಕೆ ಅಮಂಗಳ ಉಂಟಾಗುತ್ತದೆ. ಹಿಂದೆ ಭರತಖಂಡದ ರಾಜರು ಆತ್ಮಸುಖ ಪರಾಯಣರಾಗಿದ್ದಾಗ ರಾಜ್ಯಕ್ಕೆ ಹೀಗೇ ಕೆಡುಕಾಗುತ್ತಿತ್ತು; ಸಾಧಾರಣವಾಗಿ ಕ್ಷತ್ರಿಯರ ಕೈಯಲ್ಲಿ ಮಿಲಿಟರಿ ಆಡಳಿತವೂ, ಬ್ರಾಹ್ಮಣರ ಕೈಯಲ್ಲಿ ಸಿವಿಲ್​ ಆಡಳಿತವೂ, ಇತ್ತು; ಇದರಿಂದ ಅವರಿಗೆ ಹೆಚ್ಚು ಸುಖಸೌಲಭ್ಯಗಳಿದ್ದುವು; ಶೂದ್ರರಿಗೆ ಅಷ್ಟು ಇರಲಿಲ್ಲ; ಅದರಂತೆ ಈಗ ಇಂಗ್ಲಿಷರು ತಮಗೆ ಬೇಕಾದ ಸೌಲಭ್ಯಗಳನ್ನು ಕಲ್ಪಿಸಿಕೊಂಡಿದ್ದಾರೆ. ಉದಾಃ- ಅವರ ವಿಚಾರಣೆಗೇ ಬೇರೆ ನ್ಯಾಯಸ್ಥಾನ, ಹಿಂದೂಗಳ ವಿಚಾರಣೆಗೇ ಬೇರೆ ನ್ಯಾಯಸ್ಥಾನ; ಆಡಳಿತದಲ್ಲಿ ಉನ್ನತಾಧಿಕಾರಗಳೆಲ್ಲಾ ಅವರಿಗೇ; ಆದ್ದರಿಂದ ಹಿಂದೂಗಳಿಗೆ ಆಡಳಿತದ ಮತ್ತು ರಾಜ್ಯರಕ್ಷಣೆಯ ಅನುಭವವಾಗುವುದಿಲ್ಲ; ಮತ್ತು ಎಲ್ಲವನ್ನೂ ಅವರು ನೋಡಿಕೊಂಡು ಹೋಗುತ್ತಾರೆಂದು, ನಾವು ಅಲಸರೂ ಕರ್ಮಹೀನರೂ ಆಗಿದ್ದೇವೆ; ನಮ್ಮಲ್ಲಿ ರಾಷ್ಟ್ರಬುದ್ಧಿ ಉಂಟಾಗುವುದಿಲ್ಲ. ಆದರೆ ಅವರ ಆಡಳಿತದಲ್ಲಿ ನಾವು ಯೂರೋಪೀಯ ಸಾಹಿತ್ಯ ಮತ್ತು ವಿಜ್ಞಾನಗಳನ್ನು ಕಲಿತಿದ್ದೇವೆ; ಇದು ಪರಾಧೀನತೆಯ ಒಂದು ಸುಫಲ.</p>
		<p>ಈಗಿನ ಭರತಖಂಡದಲ್ಲಿ ಬ್ರಾಹ್ಮಣ ಕ್ಷತ್ರಿಯರಿಗೆ ಅವನತಿಯುಂಟಾಗಿದೆ; ಶೂದ್ರನಿಗೆ, ಎಂದರೆ ಸಾಧಾರಣ ಪ್ರಜೆಗೆ, ಸ್ವಲ್ಪ ಉನ್ನತಿ ಉಂಟಾಗಿದೆ.</p>
		<p class="text-center"><strong>೧೫. ಪ್ರಾಚೀನ ಭರತಖಂಡದ ರಾಜನೀತಿ</strong></p>
		<p>ಮಹಾಭಾರತದಲ್ಲಿ ರಾಜನೀತಿ ಅನೇಕಕಡೆ ಅನೇಕ ರೂಪದಲ್ಲಿ ಬರುತ್ತದೆ. ಬಂಕಿಮನು ಈ ಲೇಖನದಲ್ಲಿ ಸಭಾಪರ್ವದಲ್ಲಿ ಬರುವ ನಾರದ ಯುಧಿಷ್ಠಿರ ಸಂವಾದದಿಂದ ಸುಮಾರು ಇಪ್ಪತ್ತು ವಾಕ್ಯಗಳನ್ನು ತೆಗೆದುಕೊಂಡು ಅವುಗಳಲ್ಲಿ ಒಂದೊಂದರ ಮೇಲೂ ಪ್ರಾಚೀನ ಮತ್ತು ಆಧುನಿಕ ರಾಜ್ಯಗಳ ದೃಷ್ಟಿಯಿಂದ ವಿವೇಚನೆ, ವಿಮರ್ಶೆ, ವಿವರಣೆ, ಟಿಪ್ಪಣಿ ಮುಂತಾದವುಗಳನ್ನು ವ್ಯಾಖ್ಯಾನ ರೂಪವಾಗಿ ಬರೆದುಕೊಂಡು ಹೋಗಿದ್ದಾನೆ. ಅವನ ಅಭಿಪ್ರಾಯದಲ್ಲಿ “ಪ್ರಾಚೀನ ರೋಮನರು ಮತ್ತು ಆಧುನಿಕ ಯೂರೋಪೀಯರು ಹೊರತು ಮತ್ತಾವ ಜನರೂ ರಾಜನೀತಿಯಲ್ಲಿ ಆ ಔನ್ನತ್ಯವನ್ನು ಪಡೆಯಲಿಲ್ಲ… ಈ ನಾರದೀಯ ವಾಕ್ಯಗಳನ್ನು ರಾಜನೀತಿ ವಿಶಾರದರಾದ ಇಂಗ್ಲಿಷರೂ ಅರ್ಥಮಾಡಿಕೊಂಡು ಅದರಂತೆ ನಡೆದರೆ ಅವರಿಗೆ ಉಪಕಾರ ವಾಗುತ್ತದೆ.”</p>
		<p class="text-center"><strong>೧೬. ಪ್ರಾಚೀನ ಮತ್ತು ನವೀನೆ</strong></p>
		<p class="text-center">(ಹಿಂದಿನ ಕಾಲದವಳು ಮತ್ತು ಇಂದಿನ ಕಾಲದವಳು)</p>
		<p>ಸ್ತ್ರೀ ವಿದ್ಯಾಭ್ಯಾಸದಿಂದ ಪಾತಿ, ರಾಮಿ, ಮಾದಿ ಇಂಥವರು ವಿಲಾಯತಿಯ ಮೇಡಂಗಳಾಗಬಹುದಾದರೆ ನಮ್ಮ ಶಾಲವೃಕ್ಷಗಳೂ ಓಕ್​ ಮರಗಳಾದಾವು. ವಸ್ತುತಃ ಪುಸ್ತಕದ ಓದಿನಿಂದಲೂ ಸುತ್ತಿನವರ ಅನುಕರಣದಿಂದಲೂ ಏನಾಗಿದೆಯೆಂದರೆ:-</p>
		<p><strong>೧) ಅಲಸತೆ:-</strong> ಅದರಿಂದ ನಿಶ್ಶಕ್ತಿ; ರೋಗಕ್ಕೆ ಮೂಲ; ಸಂಸಾರದಲ್ಲಿ ಸುಖವಿಲ್ಲ; ವಿತರಣೆ ಇಲ್ಲ; ಖರ್ಚು; ಮಕ್ಕಳನ್ನು ನೋಡಿಕೊಳ್ಳುವವರಿಲ್ಲ; ತಾಯಿ ಅಕಾಲಮರಣಕ್ಕೆ ತುತ್ತಾದರೆ ಮಕ್ಕಳು ತಬ್ಬಲಿ; ದುರ್ಬಲರಾದ ತಾಯಿಯರ ಹೊಟ್ಟೆಯಲ್ಲಿ ಹುಟ್ಟುವ ಮಕ್ಕಳೂ ದುರ್ಬಲರೇ; ಮನೆಕೆಲಸ ತಿಳಿಯದು; ಕಾರ್ಪೆಟ್​ ಹೆಣೆಯುತ್ತ, ಕನ್ನಡಿಯ ಮುಂದೆ ನಿಂತು ಅಲಂಕಾರ ಮಾಡಿಕೊಳ್ಳುತ್ತ, ‘ಸೀತಾವನವಾಸ’ ವನ್ನು ಓದುತ್ತ ಸಂತಾನ ಪಡೆಯುವವರಿಂದ ತಮ್ಮನ್ನು ಬಿಟ್ಟು ಇತರರಿಗೆ ಸುಖವಿಲ್ಲ. ನೆರೆಹೊರೆಯವರಲ್ಲಿ ಜಗಳ; ಸಂಸಾರ ಸಂಕಟಮಯ.</p>
		<p><strong>೨) ಧರ್ಮ:-</strong> ಈ ವಿಚಾರದಲ್ಲಿ ಹುಡುಗಿಯರು ಹುಡುಗರಿಗಿಂತ ಎಷ್ಟೋ ಮೇಲು. ಆದರೆ ಅವರ ಒಳ್ಳೆಯ ನಡತೆಗೆ ಧರ್ಮಭೀತಿಗಿಂತ ಲೋಕನಿಂದೆಯ ಭೀತಿಯೇ ಹೆಚ್ಚಿನ ಕಾರಣ; ದಾನಧರ್ಮಗಳಲ್ಲಿ ನಂಬಿಕೆ ಇಲ್ಲ; ಅತಿಥಿಗಳ ಆದರವಿಲ್ಲ. ಇದಕ್ಕೆ ಅಲ್ಪ ವಿದ್ಯೆಯೇ ಬಹುಮಟ್ಟಿನ ಕಾರಣ.</p>
		<p>ಇದಕ್ಕೆ ಬಂಕಿಮನು ಚಂಡಿಕಾ ಸುಂದರೀದೇವಿ, ಲಕ್ಷ್ಮೀಮಣಿದೇವಿ, ರಸಮಯೀದಾಸಿ, ಎಂಬ ಮೂವರು ಹೆಂಗಸರಿಂದ ಬಂದಂತೆ ಕಾಲ್ಪನಿಕ ಉತ್ತರಗಳನ್ನು ಪ್ರಕಟಿಸಿದ್ದಾನೆ. ಇದರಿಂದ ಇಂದಿನ ಸುಶಿಕ್ಷಿತ ಹೆಂಗಸರ ಈ ಬದಲಾವಣೆಗೆ ಗಂಡಸರೇ ಎಷ್ಟು ಜವಾಬುದಾರರು, ಅವರಲ್ಲಿಯೂ ಏನು ದೋಷಗಳಿವೆ ಎಂಬುದು ಸೂಚಿತವಾಗುತ್ತದೆ. ನಮ್ಮ ದೋಷ ನಮ್ಮ ಕಣ್ಣಿಗೇ ಬೀಳುವುದಿಲ್ಲ.</p>
		<p><strong>ಮೊದಲನೆಯವಳು-</strong> ನೀವು ಇಂಗ್ಲಿಷ್​ ಕಲಿತು ಯಾರಿಗೇನು ಉಪಕಾರ? ನೀವು ಆತ್ಮೋಪಕಾರಿಗಳು, ಪ್ರಿಯವಾದಿಗಳು- ಸತ್ಯವಾದಿಗಳಲ್ಲ. ನಿಮ್ಮ ಭಕ್ತಿ ತಾಯಿ ತಂದೆಗಳಿಂದ ಪತ್ನಿ ಉಪಪತ್ನಿಯರ ಕಡೆಗೆ ಹರಿದಿದೆ; ಮಕ್ಕಳ ಮೇಲಿರಬೇಕಾದ ಪ್ರೀತಿ ಕುದುರೆ ನಾಯಿಗಳ ಮೇಲೆ ಹೋಗಿದೆ. ಪರಂಗಿಯವರೇ ನಿಮ್ಮ ದೇವರು; ನೀವು ಅಲಸರು ಮಾತ್ರವಲ್ಲ, ಬಾಬುಗಳು!- ಎಂದು ಮುಂತಾಗಿ ಹಳಿಯುತ್ತಾಳೆ.</p>
		<p><strong>ಎರಡನೆಯವಳು-</strong> ನಮ್ಮ ಕೆಲವು ದೋಷಗಳು ನಿಮ್ಮ ಗುಣಗಳಿಂದಲೇ ಬಂದಿವೆ; ನೀವು ನಮ್ಮನ್ನು ಇಷ್ಟು ಪ್ರೀತಿಸಿ ಸುಖದಲ್ಲಿಟ್ಟಿರದಿದ್ದರೆ ನಾವು ಅಲಸರಾಗುತ್ತಿರಲಿಲ್ಲ- ಮುಡಿದಿದ್ದ ಹೂವು ಕೆಳಗೆ ಬಿದ್ದರೆ ಅದನ್ನು ತೆಗೆದು ನೀವು ಮುಡಿಸುತ್ತೀರಿ! ನಾವು ಅತಿಥಿಗಳನ್ನು ಆದರಿಸದಿರುವುದಕ್ಕೆ ಕಾರಣ ಗಂಡ ಮಕ್ಕಳ ಮೇಲೆ ನಮಗಿರುವ ಪ್ರೀತಿ; ನಮ್ಮ ಚಿಕ್ಕ ಹೃದಯದಲ್ಲಿ ಬೇರೆ ಧರ್ಮಕ್ಕೆ ಸ್ಥಳವಿಲ್ಲ; ನಿಮ್ಮನ್ನು ನೋಡಿಕೊಂಡು ನಾವು ಯಾವ ಆತ್ಮವಿಸರ್ಜನವನ್ನು ಕಲಿತಿದ್ದೇವೆಯೋ ಅದನ್ನು ಓದು ಬರಹದಿಂದ ಎಂದಿಗೆ ಕಲಿತೇವು?-ಎಂದು ವ್ಯಂಗ್ಯವಾಗಿ ಬರೆಯುತ್ತಾಳೆ.</p>
		<p><strong>ಮೂರನೆಯವಳು-</strong> ನಾವು ಅಲಸರಾಗದೆ ಅಲೆಯುವುದಕ್ಕೆ ಮೊದಲು ಮಾಡಿದರೆ ನಿಮ್ಮ ಗತಿಯೇನು? ಆಮೇಲೆ ಮನೆಯ ಅಂಧಕಾರದಲ್ಲಿ ಈ ಮಿಂಚನ್ನೂ ರೂಪವನ್ನೂ ಕಲಕಂಠವನ್ನೂ ಎಲ್ಲಿ ಕೇಳುತ್ತೀರಿ? ಒಂದೊಂದು ಸಲ ನಮ್ಮ ನಿಮ್ಮ ಸ್ಥಾನಗಳನ್ನು ಬದಲಾಯಿಸಿಕೊಳ್ಳೋಣವೆನ್ನಿಸುತ್ತದೆ; ನಾವು ಸತ್ತಮೇಲೆ ನೀವು ಏಕಾದಶೀ ಉಪವಾಸ ಮಾಡಿ; ಕೆಂಪುಬಟ್ಟೆ ಉಟ್ಟುಕೊಳ್ಳಿ; ನೀವು ಸ್ವರ್ಗಾರೋಹಣ ಮಾಡಿದ ಮೇಲೆ ನಾವು ‘ಎರಡನೆಯ ಸಂಸಾರ’ ವನ್ನು ಕಟ್ಟಿಕೊಳ್ಳುತ್ತೇವೆ; ನೀವು ಮಕ್ಕಳು ಹೆತ್ತುಕೊಂಡು, ಅಡಿಗೆ ಮಾಡಿ; ನಾವು ಯೌವನದಲ್ಲಿ ಪುಸ್ತಕ ಹಿಡಿದುಕೊಂಡು ಕಾಲೇಜಿಗೆ ಹೋಗಿ, ವಯಸ್ಸು ಬಂದಮೇಲೆ ಪರಂಗಿ ಟೋಪಿಯನ್ನೂ ಪಗಡಿಯನ್ನೂ ತಲೆಗೆ ಏರಿಸಿಕೊಂಡು ಆಫೀಸಿಗೆ ಹೋಗುತ್ತೇವೆ;... ಏಳು ನೂರು ವರ್ಷ ಪರದೇಶೀಯರ ಪಾಪಾಸನ್ನು ತಲೆಯ ಮೇಲೆ ಹೊತ್ತಿರುವ ನೀವು ಗಂಡಸರೇ? ಹೇಳಿಕೊಳ್ಳುವುದಕ್ಕೆ ನಾಚಿಕೆಯಾಗುವುದಿಲ್ಲವೆ?- ಎಂದು ಹೀಯಾಳಿಸುತ್ತಾಳೆ.</p>
		<p class="text-center">(ಎರಡನೆಯ ಭಾಗ)</p>
		<p class="text-center"><strong>೧೭. ಧರ್ಮ ಮತ್ತು ಸಾಹಿತ್ಯ</strong></p>
		<p>ಉಪವಾಸ ಪ್ರಾಯಶ್ಚಿತ್ತ ವೈರಾಗ್ಯ ಆತ್ಮಪೀಡನ- ಇವೇ ನಮ್ಮ ಪುರೋಹಿತರು ಹೇಳುವ ಧರ್ಮ. ಜ್ವರ ಬಂದಾಗ ವೈದ್ಯನು ಔಷಧಿಯಲ್ಲಿ ನಾಲ್ಕು ತೊಟ್ಟು ಬ್ರಾಂದಿ ಬೆರಸಿ ಕೊಟ್ಟರೆ ಧರ್ಮ ಹೋಯಿತು! ಎಂಟು ವರ್ಷದ ಹುಡುಗಿ ವಿಧವೆಯಾದರೆ ಅವಳು ಅರವತ್ತು ವರ್ಷದ ಮುದುಕನೂ ಆಚರಿಸಲಾರದ ಬ್ರಹ್ಮಚರ್ಯವನ್ನು ಆಚರಿಸಬೇಕು- ಅವಳೂ ಅಳಬೇಕು, ಅವಳ ನೆಂಟರಿಷ್ಟರೆಲ್ಲರೂ ಅಳಬೇಕು; ಇಲ್ಲದಿದ್ದರೆ ಧರ್ಮ ಹೋಗಿ ಬಿಡುತ್ತದೆ! ಸಂಪಾದಿಸಿದ್ದನ್ನು ಪುರೋಹಿತರಿಗೂ ಲೋಭಿಗಳಿಗೂ ಸ್ವಾರ್ಥಿಗಳಿಗೂ ದುಷ್ಕರ್ಮಿಗಳಿಗೂ ದಾನಮಾಡುವುದು ಧರ್ಮ.- ಇಂಥ ಧರ್ಮವನ್ನು ಕಂಡರೆ ಭಯವಾಗುವುದು ಸಹಜ.</p>
		<p>ಇಂಗ್ಲಿಷ್​ ಓದಿದವರು ಕ್ರೈಸ್ತರ ಪರಮೇಶ್ವರನಿಗೆ ಗೌರವ ಕೊಡುತ್ತಾರೆ. ಅವನು- ಕ್ರೈಸ್ತನಲ್ಲದವನನ್ನು- ಅವನು ಎಷ್ಟೇ ಅಲ್ಪ ಪಾಪ ಮಾಡಿರಲಿ, ಮಾಡಿಲ್ಲದಿರಲಿ- ಅನಂತ ನರಕಕ್ಕೆ ಹಾಕುತ್ತಾನೆ. ಆದ್ದರಿಂದ ಆ ಧರ್ಮವೂ ಭಯಂಕರವೇ.</p>
		<p>ನಿಜವಾದ ಧರ್ಮದಲ್ಲಿ ಈಶ್ವರನು ಪ್ರಜಾಪಾಲಕ; ಆತ್ಮೋನ್ನತಿ ಸಾಧನ, ಆನಂದವರ್ಧನ- ಇವೇ ಗುರಿ. ಈಶ್ವರನಲ್ಲಿ ಭಕ್ತಿ, ಮನುಷ್ಯನಲ್ಲಿ ಪ್ರೀತಿ, ಹೃದಯದಲ್ಲಿ ಶಾಂತಿ- ಇವೇ ಧರ್ಮ.</p>
		<p>ವಿಶ್ವೇಶ್ವರನ ವಿಶ್ವಸೃಷ್ಟಿಗಿಂತ ಹೆಚ್ಚು ವಿಸ್ಮಯಕರವಾದದ್ದನ್ನು ಯಾವ ಸಾಹಿತ್ಯ ನಿರೂಪಿಸಿದೆ? ಯಾವ ಕವಿಯ ನಿರೂಪಣೆ ಅದಕ್ಕಿಂತ ಸುಂದರವಾಗಿದೆ? ಕವಿಸೃಷ್ಟಿಯು ಈಶ್ವರ ಸೃಷ್ಟಿಯ ಅನುಕಾರಿ. ಸಾಹಿತ್ಯದಲ್ಲಿ ಸೌಂದರ್ಯ ಸಂತೋಷಗಳನ್ನು ಕಾಣಲು ‘ವೃತ್ತಿಗಳ ಅನುಶೀಲನ’ ಮಾಡಿದಂತೆ ಧರ್ಮದಲ್ಲಿ ಆನಂದವನ್ನು ಅನುಭವಿಸಲೂ ತಕ್ಕ ವೃತ್ತಿಗಳ ಅನುಶೀಲನ ಮಾಡಿದರೆ ಅಲ್ಲಿಯೂ ಸಂತೋಷ ಲಭಿಸುತ್ತದೆ. ಸಾಹಿತ್ಯವು ಕೆಳಮೆಟ್ಟಲು; ಅದನ್ನು ಹತ್ತಿ ಧರ್ಮಮಂಚಕ್ಕೆ ಏರಿ ಹೋಗಬೇಕು; ಅದಕ್ಕೆ ಸ್ವಲ್ಪ ಶ್ರಮವಾಗುತ್ತದೆ; ಶ್ರಮವಾಗುತ್ತದೆಂದು ಅದನ್ನು ಅನಾದರಣೆ ಮಾಡುವುದು ಅನುಚಿತ.</p>
		<p class="text-center"><strong>೧೮. ಚಿತ್ತಶುದ್ಧಿ</strong></p>
		<p>ಚಿತ್ತಶುದ್ಧಿಯ ಹಿಂದೂಧರ್ಮದ ಸಾರ; ಅದು ಎಲ್ಲಾ ಧರ್ಮಗಳ ಸಾರವೂ ಹೌದು; ಅದರ ಪ್ರಥಮ ಲಕ್ಷಣ ‘ಇಂದ್ರಿಯಗಳ ಸಂಯಮ’ ; ಹಾಗೆಂದರೆ ಇಂದ್ರಿಯಗಳ ಧ್ವಂಸವಲ್ಲ; ಇಂದ್ರಿಯಗಳಲ್ಲಿ ಆಸಕ್ತಿ ಇಲ್ಲದಿರುವುದೇ ಸಂಯಮ; ಹೊರಗೆ ವಿಮುಖರಾಗಿ ಕಾಣಿಸಿಕೊಳ್ಳುತ್ತ ಒಳಗೆ ಚಾಪಲ್ಯವಿಟ್ಟುಕೊಂಡಿರುವುದಲ್ಲ; ಕಾರ್ಯ ಕ್ಷೇತ್ರದಲ್ಲಿದ್ದುಕೊಂಡೇ, ಸಂಸಾರ ಧರ್ಮದಲ್ಲಿಯೇ, ಇಂದ್ರಿಯ ಸಂಯಮವನ್ನು ಪಡಯ ಬಹುದು. ಕಾಡಿಗೆ ಹೋಗಿ ತಪಸ್ಸು ಮಾಡಬೇಕಾಗಿಲ್ಲ.- ವಿಶ್ವಾಮಿತ್ರ ಪರಾಶರರು ಇಂದ್ರಿಯ ಜಯಿಗಳಾಗಲಿಲ್ಲ; ಭೀಷ್ಮನೂ ಲಕ್ಷ್ಮಣನೂ ಆದರು.</p>
		<p>ಇಂದ್ರಿಯಾಸಕ್ತಿಗಿಂತ ಚಿತ್ತಶುದ್ದಿಗೆ ಹೆಚ್ಚಿನ ವಿಘ್ನವೆಂದರೆ, ಸ್ವಾರ್ಥಪರತೆ; ವಿಶ್ವಾಮಿತ್ರನಿಗೆ ಒಂದು ಹಸುವನ್ನು ದಾನವಾಗಿ ಕೊಡಲಾರದಿದ್ದ ಋಷಿಗೆ ಚಿತ್ತಶುದ್ಧಿ ಇತ್ತೆಂದು ಹೇಳಲಾಗುವುದಿಲ್ಲ; ತನ್ನ ಆಶ್ರಯವನ್ನು ಕೋರಿದ ಒಂದು ಹಕ್ಕಿಗೆ ತನ್ನ ದೇಹವನ್ನು ಕೊಯ್ದುಕೊಟ್ಟ ರಾಜನಿಗೆ ಚಿತ್ತಶುದ್ಧಿ ಇತ್ತು.</p>
		<p>ಈಶ್ವರಭಕ್ತಿ ಮೂರನೆಯ ಲಕ್ಷಣ; ಈಶ್ವರನಲ್ಲಿ ಭಕ್ತಿ ಮನುಷ್ಯನಲ್ಲಿ ಪ್ರೀತಿ ಹೃದಯದಲ್ಲಿ ಶಾಂತಿ ಇವೇ ಹಿಂದೂಧರ್ಮದ ಮರ್ಮ. ಈ ಚಿತ್ತಶುದ್ಧಿಯು ‘ಸಕಲ ವೃತ್ತಿಗಳ ಸಮ್ಯಗನುಶೀಲನದ ಮತ್ತು ಸಾಮಂಜಸ್ಯದ ಫಲ.’<sup><a epub:type="noteref" href="999-aside.xhtml#id-029-07">*</a></sup> (ಅನಂತರ ಭಕ್ತಿಯೋಗಕ್ಕೆ ಸಂಬಂಧಪಟ್ಟ ಹಾಗೆ ಶ್ರೀಮದ್ಭಾಗವತ III-೧೦-೨೨ ಶ್ಲೋಕಗಳನ್ನು ಅನುವಾದ ಮಾಡಿ ಅವುಗಳ ಭಾಷಾಂತವನ್ನು ಕೊಟ್ಟಿದ್ದಾನೆ.)</p>
		<p class="text-center"><strong>೧೯. ಗೌರದಾಸ ಬಾಬಾಜಿಯ ಜೋಳಿಗೆ</strong></p>
		<p>ಈ ‘ಜೋಳಿಗೆ’ ಯಲ್ಲಿ ೧) ರಾಮವಲ್ಲಭಬಾಬುವಿನ ಭಿಕ್ಷಾದಾನ, ೨) ಪೂಜಾವಾಡಿಯ ಭಿಕ್ಷೆ, ೩) ರಾಧಾಕೃಷ್ಣ- ಎಂಬ ಮೂರು ಲೇಖನಗಳಿವೆ. ಇವುಗಳನ್ನು ಗೌರದಾಸ ಬಾಬಾಜಿಯ ಶಿಷ್ಯನಾದ ‘ಹರಿದಾಸ ಬೈರಾಗಿ’ ಯು ಬರೆದಂತೆ ಲೇಖನಗಳ ಕೊನೆಯಲ್ಲಿ ಅವನ ರುಜುವಿದೆ. ಇವು ಶಿಷ್ಯನಿಗೆ ಗುರುವು ಬಿಟ್ಟುಹೋದ ‘ರತ್ನ’ ಗಳಲ್ಲಿ ಕೆಲವು. ಇವು ಬಹುಮಟ್ಟಿಗೆ ಸಂಭಾಷಣೆಯ ರೂಪದಲ್ಲಿವೆ.</p>
		<p>ಮೊದಲನೆಯ ಲೇಖನದಲ್ಲಿ, ಬಾಬಾಜಿಯು ರಾಮವಲ್ಲಭನ ಮನೆಗೆ ಹೋಗಿ ಭಿಕ್ಷೆ ಬೇಡುತ್ತ ‘ನೀನೆಲ್ಲಿರುವೆಯೋ ಹರಿ! ದಯಾಮಯ ಹರಿ! ದರುಶನವೀಯಬಾರದೇ ನೀನೊಮ್ಮೆ ಹರಿ!’ ಎಂದು ಹಾಡುತ್ತಾನೆ. ಬಾಬುವು ‘ನಿಮ್ಮ ಹರಿ ಎಲ್ಲಿದ್ದಾನೆ ಬಾಬಾಜಿ!’ ಎಂದು ಕೊಂಕು ಮಾತು ತೆಗೆಯುತ್ತಾನೆ. ಅವರ ಪ್ರಶ್ನೋತ್ತರಗಳಿಂದ ಮುಂದಿನ ಸಂಗತಿಗಳು ವ್ಯಕ್ತಪಡುತ್ತವೆ.-</p>
		<p>ಹರಿಯು ವೈಕುಂಠದಲ್ಲಿದ್ದಾನೆ; ಅದು ನಮಗೂ ನಿಮಗೂ ತುಂಬ ದೂರ; ‘ಕುಂಠ’ ವಿಲ್ಲದವರಿಗೆ ಹತ್ತಿರ; ಇಂದ್ರಿಯ ನಿಗ್ರಹ, ಈಶ್ವರ ಭಕ್ತಿ, ಮನುಷ್ಯ ಪ್ರೀತಿ, ಹೃದಯ ಶಾಂತಿ, ವೈರಾಗ್ಯ, ಇವೆಲ್ಲದರಲ್ಲಿಯೂ ಸುಖ ಪ್ರಾಪ್ತವಾದಾಗ ವೈಕುಂಠದಲ್ಲಿದ್ದ ಹಾಗೆಯೇ. ಅವನ ಪದ್ಮಶಂಖಚಕ್ರಗಳು ಸೃಷ್ಟಿಸ್ಥಿತಿಲಯಗಳ ಪ್ರತೀಕಗಳು. ಅವನ ನೀಲವರ್ಣವು ಆಕಾಶದಂತೆ ವಿಶ್ವರೂಪದ ಬಣ್ಣ; ಕೌಸ್ತುಭವನಮಾಲೆಗಳು- ಸೂರ್ಯ ನಕ್ಷತ್ರಗಳ ಪ್ರತೀಕ; ಈ ಜಗತ್ತೆಂಬ ಶರೀರಕ್ಕೆ ಅವನು ಆತ್ಮ. ಸರಸ್ವತೀ ಲಕ್ಷ್ಮಿಯರು ಚಿತ್ತು ಆನಂದಗಳ ಪ್ರತೀಕ.</p>
		<p>ಬಾಬಾಜಿಯು ಬಾಬುವನ್ನು ಈ ಸಚ್ಚಿದಾನಂದ ಸ್ವರೂಪವನ್ನರಿಯದ ಮೂರ್ಖ ಎನ್ನುತ್ತಾನೆ. ಪ್ರತಿಯಾಗಿ ಬಾಬುವು ‘ಈ ಬದಜಾತನನ್ನು<sup><a epub:type="noteref" href="999-aside.xhtml#id-029-08">*</a></sup> ಹೊಡೆದು ಓಡಿಸೋ!’ ಎಂದು ಆಳಿಗೆ ಆಜ್ಞೆ ಮಾಡುತ್ತಾನೆ. ಅದೇ ಅಂದು ಅವನಿಗೆ ದೊರೆತ ಭಿಕ್ಷೆ!</p>
		<p>ಎರಡನೆಯ ಲೇಖನದಲ್ಲಿ, ಶಿಷ್ಯನು ಮಹಾನವಮಿಯ ದಿನ ಗುರುವನ್ನು ಹುಡುಕಿಕೊಂಡು ಹೋಗುತ್ತಾನೆ. ಅವನು ಒಬ್ಬ ಜಮೀನುದಾರನ ಮನೆಯ ದುರ್ಗೋತ್ಸವದಲ್ಲಿ ಊಟ ಮಾಡುತ್ತಿರುತ್ತಾನೆ. ‘ವೈಷ್ಣವನಾಗಿ ದುರ್ಗೆಯ ಪ್ರಸಾದವನ್ನು ಸ್ವೀಕರಿಸುವುದೇ?’ ಎಂದು ಶಿಷ್ಯನು ಆಕ್ಷೇಪಿಸುತ್ತಾನೆ. ಗುರುವು ದೃಷ್ಟಾಂತಗಳಿಂದ, ಕ್ರಮಕ್ರಮವಾಗಿ, ಬ್ರಹ್ಮಾ ವಿಷ್ಣು ರುದ್ರ ಎಲ್ಲರೂ ಒಂದೇ; ಆದ್ದರಿಂದ ರುದ್ರಶಕ್ತಿಯಾದ ದುರ್ಗೆಯೇ ವಿಷ್ಣುವಿನ ಶಕ್ತಿಯೂ ಹೌದು; ಪರಮಾತ್ಮ ಒಬ್ಬನೇ, ಬೇರೆ ಬೇರೆ ದೃಷ್ಟಿಯಿಂದ ಬ್ರಹ್ಮಾ ವಿಷ್ಣು ಮಹೇಶ್ವರರೂ ಇಂದ್ರಾಗ್ನಿ ವರುಣ ಮೊದಲಾದ ದೇವತೆಗಳೂ ಆಗಿದ್ದಾನೆ. ಸಮದರ್ಶಿತ್ವವೇ ವೈಷ್ಣವಧರ್ಮದ ಮುಖ್ಯಲಕ್ಷಣ- ಎಂದು ವಿವರಿಸುತ್ತಾನೆ.</p>
		<p>ಮೂರನೆಯ ಲೇಖನ- ಒಂದು ದಿನ ಬೈರಾಗಿಯು ‘ವ್ರಜವನು ತ್ಯಜಿಸುತ ಹೋಗಬೇಡವೋ, ನಾಥ!’ ಎಂಬ ಕೀರ್ತನೆಯನ್ನು ಹೇಳುತ್ತಿರುತ್ತಾನೆ. ಆಗ ಗುರುಶಿಷ್ಯರಿಗೆ ಸಂಭಾಷಣೆ ಆರಂಭವಾಗುತ್ತದೆ. ಅದರಲ್ಲಿ ಗುರುವು ವ್ರಜವೆಂದರೆ ಈ ಜಗತ್ತು; ವೃಂದಾ ರಾಧಾ ಇಬ್ಬರೂ ಒಂದೇ; ರಾಧಾ ಎಂದರೆ ಭಕ್ತ; ಭೂಮಿಯೇ ಗೋವು; ಅದನ್ನು ಪಾಲಿಸುವವನೇ ಗೋಪ; ಭಗವಂತನು ನಂದಗೋಪನ ಮನೆಯಲ್ಲಿ ಬೆಳೆದನು ಎಂಬುದಕ್ಕೆ ಅವನು ಆನಂದದಲ್ಲಿರುವವನು ಎಂದು ಅರ್ಥ; ಕೃಷ್ಣ ಶಬ್ದಕ್ಕೆ ಎಲ್ಲರ ಮನಸ್ಸನ್ನೂ ಆಕರ್ಷಿಸುವವನು ಎಂಬ ಅರ್ಥವೂ ಇದೆ; ಅವನೇ ಅಶರೀರಿಯಾದರೆ ಜಗದೀಶ್ವರನೆನ್ನಿಸಿಕೊಳ್ಳುತ್ತಾನೆ- ಎಂದು ವಿವರಿಸುತ್ತಾನೆ.</p>
		<p class="text-center"><strong>೨೦. ಕಾಮ</strong></p>
		<p>‘ಕಾಮ’ ವೆಂಬುದೊಂದು ಸಣ್ಣ ಲೇಖನ. ಇದರಲ್ಲಿ ಬಂಕಿಮನು ಧರ್ಮಕಾಮಗಳ ಸ್ವರೂಪವನ್ನು ಚರ್ಚಿಸಿ, ‘ಕಾಮ’ ವೆಂಬುದು ಇಂದ್ರಿಯ ವಿಶೇಷದ ಪರಿತೃಪ್ತಿಯಲ್ಲ; ಜಘನ್ಯವಾದದ್ದೂ ಅಲ್ಲ; ಅದು ಸತ್ಕರ್ಮ ದುಷ್ಕರ್ಮಗಳ ಫಲ- ಎಂದು ಮಹಾಭಾರತದ ಕೆಲವು ವಾಕ್ಯಗಳನ್ನು ಅನುವಾದ ಮಾಡಿ ತೋರಿಸುತ್ತಾನೆ.</p>
		<p class="text-center"><strong>೨೧. ಬಂಗಾಳದ ಹೊಸ ಲೇಖಕರಲ್ಲಿ ನಿವೇದನ</strong></p>
		<p>‘ಪ್ರಚಾರ’ ಪತ್ರಿಕೆ ಆರಂಭವಾದಾಗ (೧೮೮೪) ಬಂಕಿಮನು ಈ ಲೇಖನವನ್ನು ಬರೆದು ‘ಬಂಗಾಳಾ ಸಾಹಿತ್ಯವೇ ಬಂಗಾಳದ ಭರವಸೆ; ಈ ನಿಯಮಗಳನ್ನು ಲೇಖಕರು ಪಾಲಿಸಿದರೆ ಬಂಗಾಳಾ ಸಾಹಿತ್ಯ ಬೇಗ ಉನ್ನತಿ ಪಡೆಯುತ್ತದೆ’ ಎಂದು ಹೇಳಿ ಹನ್ನೆರಡು ಸೂತ್ರಗಳನ್ನು ಕೊಟ್ಟಿದ್ದಾನೆ; ಇವನ್ನು ಎಲ್ಲಾ ಲೇಖಕರೂ ಎಲ್ಲಾ ಕಾಲದಲ್ಲಿಯೂ ತಿಳಿಯಬೇಕು; ಇವನ್ನು ಮುಂದೆ ಸಂಗ್ರಹಿಸಿ ಕೊಟ್ಟಿದೆ:-</p>
		<p>೧. ಯಶಸ್ಸಿಗಾಗಿ ಬರೆಯಬೇಡಿ; ಹಾಗೆ ಮಾಡಿದರೆ ಯಶಸ್ಸೂ ಬರುವುದಿಲ್ಲ, ಲೇಖನವೂ ಚೆನ್ನಾಗುವುದಿಲ್ಲ; ಲೇಖನ ಚೆನ್ನಾಗಿದ್ದರೆ ಯಶಸ್ಸು ತಾನಾಗಿ ಬರುತ್ತದೆ.</p>
		<p>೨. ದುಡ್ಡಿಗಾಗಿ ಬರೆಯಬೇಡಿ; ಆಗ ಜನರಂಜನೆ ಮಾಡಬೇಕಾಗುತ್ತದೆ; ಲೇಖನವು ವಿಕೃತವೂ ಅನಿಷ್ಟವೂ ಆಗುತ್ತದೆ.</p>
		<p>೩. ದೇಶಕ್ಕಾಗಲಿ ಮನುಷ್ಯ ಜಾತಿಗಾಗಲಿ ಮಂಗಳ ಸಾಧನೆಯಾಗುವುದಾದರೆ, ಅಥವಾ ಸೌಂದರ್ಯ ಸೃಷ್ಟಿಯಾಗುವುದಾದರೆ ಮಾತ್ರ ಬರೆಯಿರಿ.</p>
		<p>೪. ಅಸತ್ಯ, ಅಧರ್ಮ, ಅಹಿತವಾದದ್ದನ್ನು ಬರೆಯಬೇಡಿ; ಅದು ಮಹಾಪಾಪ.</p>
		<p>೫. ಬರೆದದ್ದನ್ನು ತಟ್ಟನೆ ಮುದ್ರಿಸಬೇಡಿ; ಸ್ವಲ್ಪಕಾಲ ಬಿಟ್ಟು ನೋಡಿದರೆ ಅದರ ದೋಷ ಗೊತ್ತಾಗುತ್ತದೆ.</p>
		<p>೬. ತಿಳಿಯದ ವಿಷಯಕ್ಕೆ ಕೈ ಹಾಕಬೇಡಿ.</p>
		<p>೭. ಪಾಂಡಿತ್ಯ ಪ್ರಕಾಶನಕ್ಕೆ ಹೋಗಬೇಡಿ; ನಿಮಗೆ ತಿಳಿಯದ ಭಾಷೆಗಳಿಂದ ಎಂದೂ ‘ಉದ್ಧಾರ’ ಮಾಡಬೇಡಿ.</p>
		<p>೮. ಅಲಂಕಾರಕ್ಕೆ ಪ್ರಯತ್ನಿಸಬೇಡಿ; ಅವಶ್ಯಕವಾದಾಗ ಅದು ತಾನೇ ಬರುತ್ತದೆ.</p>
		<p>೯. ಅಲಂಕಾರವೋ ಹಾಸ್ಯವೋ ಚೆನ್ನಾಗಿದೆಯೆನ್ನಿಸಿದಾಗ ನಾಲ್ಕು ಜನ ಸ್ನೇಹಿತರಿಗೆ ಮತ್ತೆ ಮತ್ತೆ ಓದಿ ತೋರಿಸಿ; ತೋರಿಸುವುದಕ್ಕೆ ಸಂಕೋಚವಾದರೆ ಕಿತ್ತುಹಾಕಿ.</p>
		<p>೧೦. ಸರಳತೆಯೇ ಅಲಂಕಾರಗಳಲ್ಲೆಲ್ಲಾ ಶ್ರೇಷ್ಠವಾದ ಅಲಂಕಾರ.</p>
		<p>೧೧. ಯಾರನ್ನೂ ಅನುಕರಣಮಾಡಬೇಡಿ; ಅದರಿಂದ ದೋಷಗಳನ್ನೇ ಅನುಕರಣ ಮಾಡುತ್ತೀರಿ.</p>
		<p>೧೨. ಸಪ್ರಮಾಣವಲ್ಲದ್ದನ್ನು ಬರೆಯಬೇಡಿ.</p>
		<p>[ ‘ಪ್ರಚಾರ’ ವು ‘ನವಜೀವನ’ ಆರಂಭವಾದ ಒಂದು ಪಕ್ಷದ ಅನಂತರ ಹೊರಟಿತು. ಇದು ಬಂಕಿಮನ ‘ಸಹಾಯ ಪ್ರೋತ್ಸಾಹಗಳಿಂದ’ ಅವನ ಹಿರಿಯ ಅಳಿಯನಾದ ರಾಖಾಲಚಂದ್ರ ವಂದ್ಯೋಪಾಧ್ಯಾಯನ ಸಂಪಾದಕತ್ವದಲ್ಲಿ ನಡೆಯಿತು.</p>
		<p>‘ಪ್ರಚಾರ’ ವು ‘ವಂಗದರ್ಶನ’ ದ ಅರ್ಧವಿತ್ತು; ಅದರ ಚಂದಾ ಒಂದುವರೆ ರೂಪಾಯಿ. ‘ವಂಗದರ್ಶನ’ ದ ಚಂದಾ ಮೂರು ರೂಪಾಯಿ ಆರಾಣೆ.</p>
		<p>‘ವಂಗದರ್ಶನ’ ವು ಎರಡನೆಯ ಸಾರಿ ಆರಂಭವಾಗಿ ೧೮೮೨ರಲ್ಲಿ ನಿಂತುಹೋಯಿತು.]</p>
		<p class="text-center"><strong>೨೨. ತ್ರಿಮೂರ್ತಿಗಳ ಸಂಬಂಧದಲ್ಲಿ ವಿಜ್ಞಾನವು ಏನು ಹೇಳುತ್ತದೆ?</strong></p>
		<p>ಈ ಲೇಖನಕ್ಕೆ ಬಂಕಿಮನು ಮೊದಲು ‘ಮಿಲ್​, ಡಾರ್ವಿನ್​, ಮತ್ತು ಹಿಂದೂಧರ್ಮ’ ಎಂಬ ಹೆಸರನ್ನು ಕೊಟ್ಟಿದ್ದನು. ಇದರಲ್ಲಿ, ಮಿಲ್​, ಡಾರ್ವಿನ್​ ಮತ್ತು ಹರ್ಬರ್ಟ್ ಸ್ಪೆನ್ಸರ್​ ಇವರು ದೇವರ ಅಸ್ತಿತ್ವ ಅವನ ಸೃಷ್ಟಿ ಪ್ರಕೃತಿ ಮುಂತಾದವುಗಳನ್ನು ಚರ್ಚಿಸಿ, ಸೃಷ್ಟಿಸಂಹಾರ ತತ್ವಗಳು ಬೇರೆಬೇರೆ ಎಂಬ ಅಭಿಪ್ರಾಯ ಉಳ್ಳವರಾಗಿದ್ದಾರೆಂದೂ ಅದಕ್ಕಿಂತ, ಸೃಷ್ಟಿ ಪಾಲನ ಸಂಹಾರ ಈ ಮೂರು ತತ್ವಗಳನ್ನು ಅಂಗೀಕರಿಸುವುದು ಸಯುಕ್ತಿಕವಾಗಿದೆಯೆಂದೂ ನಿರೂಪಿಸಿದ್ದಾನೆ. ಆದರೆ ಈ ತತ್ವಗಳು ಸಾಕಾರವಲ್ಲ; ‘ಬ್ರಹ್ಮಾ ವಿಷ್ಣು ಮಹೇಶ್ವರರು ಕೆಲವು ಅದ್ಭುತ ಕಥೆಗಳ ನಾಯಕರು’ ಎಂದು ಹೇಳಿ “ಈ ಜಗತ್ತನ್ನೆಲ್ಲಾ ವ್ಯಾಪಿಸಿಕೊಂಡು ಒಂದು ಅನಂತ ಅಚಿಂತನೀಯ ಆಜ್ಞೇಯ ಶಕ್ತಿ ಇದೆ; ಅದೇ ಎಲ್ಲಕ್ಕೂ ಕಾರಣ; ಬಾಹ್ಯ ಜಗತ್ತಿನ ಅಂತರಾತ್ಮ ಸ್ವರೂಪ; ಆ ಮಹಾಶಕ್ತಿಯ ಅಸ್ತಿತ್ವವನ್ನು ಒಪ್ಪದಿರುವುದಿರಲಿ, ನಾವು ಅದನ್ನು ಉದ್ದೇಶಿಸಿ ಭಕ್ತಿಭಾವದಿಂದ ಕೋಟಿ ಕೋಟಿ ಕೋಟಿ ನಮಸ್ಕಾರಗಳನ್ನು ಮಾಡೋಣ!” ಎಂದು ಲೇಖನವನ್ನು ಮುಗಿಸುತ್ತಾನೆ.</p>
		<p>ಲೇಖನವು ತುಂಬ ಪ್ರೌಢವಾಗಿದೆ; ಇಂಥ ಗಹನ ತತ್ವಗಳನ್ನು ಇದಕ್ಕಿಂತ ಸುಲಭವಾಗಿ ತಿಳಿಸಲಾಗುವುದಿಲ್ಲ; ಇದು ಬಂಕಿಮನ ತೀಕ್ಷ್ಣವಾದ ಮೇಧಾಶಕ್ತಿಯನ್ನೂ ಗ್ರಹಣ ವಿವರಣ ಸಾಮರ್ಥ್ಯಗಳನ್ನೂ ಸಾರುತ್ತದೆ; ಅವನು ಮೇಧಾವಿಯಾದ ದಾರ್ಶನಿಕನೂ ಹೌದು, ಶ್ರದ್ಧಾಳುವಾದ ಧಾರ್ಮಿಕನೂ ಹೌದು.</p>
		<p class="text-center"><strong>೨೩. ‘ವಂಗದರ್ಶನ’ ದ ಪತ್ರ- ಸೂಚನೆ</strong></p>
		<p>‘ವಂಗದರ್ಶನ’ ಪತ್ರಿಕೆಯನ್ನು ಆರಂಭಿಸಿದಾದ (೧೮೭೨) ಬಂಕಿಮನು ಈ ಲೇಖನವನ್ನು ಅದಕ್ಕೆ ಪೀಠಿಕೆಯಾಗಿ ಬರೆದನು. ಇದರಲ್ಲಿರುವ ಹಲವು ಸಂಗತಿಗಳ ‘ಪುನರುಕ್ತಿ ಇಂದಿಗೂ ಪ್ರಯೋಜನೀಯ’ ವೆಂದು ಈ ಲೇಖನವನ್ನು ‘ವಿವಿಧ ಪ್ರಬಂಧ- ದ್ವಿತೀಯ ಭಾಗ’ ದಲ್ಲಿ ಪ್ರಕಟಿಸಿದನು (೧೮೯೨). ಇದರ ಮುಖ್ಯಾಂಶಗಳನ್ನು ‘ವಂಗದರ್ಶನ- ಪ್ರಚಾರ’ ಎಂಬ ಹದಿನೆಂಟನೆಯ ಅಧ್ಯಾಯದಲ್ಲಿ (ಪುಟ ೩೪೧) ನೋಡಬಹುದು.</p>
		<p class="text-center"><strong>೨೪. ಸಂಗೀತ</strong></p>
		<p>ಇದರಲ್ಲಿ, ಶಬ್ದದ ಉತ್ಪತ್ತಿ ಮತ್ತು ಶ್ರವಣ- ವೈಜ್ಞಾನಿಕ ದೃಷ್ಟಿಯಿಂದ ವಿವರಣೆ- ಸ್ವರಕ್ಕೂ ಶಬ್ದಕ್ಕೂ ಭೇದ, ಸಂಗೀತದಲ್ಲಿ ಸ್ವರದ ಸ್ಥಾನ, ಸಂಗೀತಕ್ಕೂ ಭಕ್ತಿ ಪ್ರೇಮ ಮುಂತಾದ ಭಾವಗಳಿಗೂ ಸಂಬಂಧ, ರಾಗ ರಾಗಿಣಿಗಳು, ಅವುಗಳ ಆಕಾರ, ಸಂಗೀತದ ಸುಖಾನುಭವ, ಇವುಗಳನ್ನು ಸಂಗ್ರಹವಾಗಿ ತಿಳಿಸಿ ‘ರಾಜನೀತಿ ಧರ್ಮನೀತಿ ವಿಜ್ಞಾನ ಸಾಹಿತ್ಯ ಮುಂತಾದವುಗಳನ್ನು ಅರಿಯುವುದು ಹೇಗೆ ಉಚಿತವೋ, ಆರೋಗ್ಯಕ್ಕಾಗಿ ವ್ಯಾಯಾಮ ಮಾಡುವುದು ಹೇಗೆ ಕರ್ತವ್ಯವೋ ಹಾಗೇ ಚಿತ್ತಪ್ರಸಾದನಾರ್ಥವಾಗಿ ಮನಮೋಹಕವಾದ ಸಂಗೀತ ವಿದ್ಯೆಯನ್ನು ಅರಿಯುವುದೂ ಸಕಲ ಸಂಭಾವಿತರ ಕರ್ತವ್ಯ’ ಎಂದು ಲೇಖನವನ್ನು ಮುಗಿಸುತ್ತಾನೆ. ಇದರಲ್ಲಿಯೂ ಅವನಿಗೆ ಸ್ವಾಭಾವಿಕವಾದ ಹಾಸ್ಯವಿದೆ. ಇದನ್ನು ನೋಡಿ:-</p>
		<p>‘ಬ್ರಹ್ಮನಿಗೆ ಒಬ್ಬ ಹೆಂಡತಿಯೂ ಬೇಕಾಯಿತು; ಋಷಿಗಳು ಅವನ ಮಕ್ಕಳಾದರು; ಹಂಸವು ಅವನ ವಾಹನ; ಇಲ್ಲದಿದ್ದರೆ ಓಡಾಡುವುದು ಹೇಗೆ?- ಬ್ರಹ್ಮಲೋಕದಲ್ಲೇನು ಗಾಡಿ ಪಲ್ಲಕ್ಕಿಗಳಿಲ್ಲ. ಕೇವಲ ಇಷ್ಟರಿಂದಲೇ ಕಲ್ಪನಾಕಾರಿಗಳು ತೃಪ್ತರಾಗಲಿಲ್ಲ… ರಾಗಗಳೂ ಸಾಕಾರಗಳಾಗಿ ಸಂಸಾರಿಗಳಾದುವು;... ರಾಗಗಳು ಕುಲೀನ ಬ್ರಾಹ್ಮಣರು- ಒಂದೊಂದು ರಾಗಕ್ಕೆ, ಆರಾರು ರಾಗಿಣಿಗಳು!... ರಾಗ ರಾಗಿಣಿ, ಉಪರಾಗ ಉಪರಾಗಿಣಿ, ಎಲ್ಲರೂ ಸುಖವಾಗಿ ಸಂಸಾರ ನಡಸಿದರು; ಅವರಿಗೆ ಮಕ್ಕಳು ಮೊಮ್ಮಕ್ಕಳು ಹುಟ್ಟಿದರು!’</p>
		<p>೨೫. ವಂಗದೇಶದ ಕೃಷಕ, ೨೬. ಬಹುವಿವಾಹ-ಈ ಲೇಖನಗಳ ವಿಚಾರವನ್ನು ‘ಸಾಮ್ಯ’ ದ ಕೆಳಗೆ ನೋಡಿ (ಪುಟ ೪೫೩-೪೫೪)</p>
		<p class="text-center"><strong>೨೭. ಬಂಗಾಳದಲ್ಲಿ ಬ್ರಾಹ್ಮಣಾಧಿಕಾರ</strong></p>
		<p>ಈ ಲೇಖನದ ಎರಡು ಭಾಗಗಳ ಮುಖ್ಯ ಸಾರಾಂಶವೇನೆಂದರೆ ಕ್ರಿ.ಶ. ಎಂಟನೆಯ ಶತಮಾನಕ್ಕಿಂತ ಹಿಂದೆ ಬಂಗಾಳವು ಬ್ರಾಹ್ಮಣರಿಲ್ಲದ ಅನಾರ್ಯ ಪ್ರದೇಶವಾಗಿತ್ತು; ಕೆಲವರು ಇದ್ದಿದ್ದರೆ ಅವರ ಸಂಖ್ಯೆ ಗಣನೀಯವಾಗಿರಲಿಲ್ಲ.</p>
		<p class="text-center"><strong>೨೮. ಬಂಗಾಳದ ಆಡಳಿತ ಯಂತ್ರ</strong></p>
		<p>ಇದು ‘ವಂಗದರ್ಶನ’ ದಲ್ಲಿ ಬಂದ ‘ಸರ್​ ವಿಲಿಯಂ ಗ್ರೇ ಮತ್ತು ಸರ್​ ಜಾರ್ಜ್ ಕ್ಯಾಂಬೆಲ್​’ ಎಂಬ ಲೇಖನದ ಒಂದು ಭಾಗ. ಅದು ಒಂಬತ್ತನೆಯ ಸಂಪುಟದಲ್ಲಿ(೩೫೧-೩೬೧) ಪೂರ್ತಿಯಾಗಿ ಅಚ್ಚಾಗಿದೆ. ಅದರಲ್ಲಿ ಇವರ ವ್ಯಕ್ತಿತ್ವ ಮತ್ತು ಆಡಳಿತ ಸಂಬಂಧವಾಗಿ ಹೆಚ್ಚಿನ ಸಂಗತಿಗಳು ಉದಾಹೃತವಾಗಿವೆ. ಇವರಿಬ್ಬರೂ ಬಂಗಾಳದ ಲೆಫ್ಟೆನೆಂಟ್​ ಗವರ್ನರಾಗಿದ್ದರು. ಗ್ರೇ ಜನಪ್ರಿಯನಾಗಿದ್ದನು, ಕ್ಯಾಂಬೆಲನನ್ನು ಎಲ್ಲರೂ ದೂರುವವರಾಗಿದ್ದರು. ಈ ಲೇಖನಗಳಲ್ಲಿ ಬಂಕಿಮನು ಅದಕ್ಕೆ ಕಾರಣಗಳನ್ನು ವಿವರಿಸಿ, ಗ್ರೇ ಆಡಳಿತ ಯಂತ್ರದ ಅಧೀನದಲ್ಲಿದ್ದು ಅದು ಹೋದಂತೆ ಬಿಡುತ್ತಿದ್ದನೆಂದೂ ಕ್ಯಾಂಬೆಲನು ತನ್ನ ಬುದ್ಧಿ ಉಪಯೋಗಿಸಿ ಕಾಯಿದೆಯ ಉದ್ದೇಶ ನೆರವೇರುವಂತೆ ಕೆಲವು ವೇಳೆ ಆಡಳಿತ ಯಂತ್ರವನ್ನು ತನ್ನ ಅಧೀನದಲ್ಲಿ ಇಟ್ಟುಕೊಂಡು ನಡಸುತ್ತಿದ್ದನೆಂದೂ, ಸಂಪ್ರದಾಯಪ್ರಿಯರಾದ ಜನರು ಗ್ರೇ ಒಳ್ಳೆಯವನೆಂದು ಹೇಳಲು ಅದೇ ಕಾರಣವೆಂದೂ ಕೇಂಬಲನಿಂದ ಯೂರೋಪೀಯರಿಗೆ ಪ್ರತ್ಯೇಕ ನ್ಯಾಯಸ್ಥಾನ, ಜ್ಯೂರಿ ವಿಚಾರಣೆ, ಕ್ಷಾಮ- ಮುಂತಾದ ವಿಚಾರಗಳಲ್ಲಿ ಭಾರತೀಯರಿಗೆ ಉಪಕಾರವಾಗಿದೆ ಎಂದೂ ಅಭಿಪ್ರಾಯಪಡುತ್ತಾನೆ.</p>
		<p>ಧಾರ್ಮಿಕ, ರಾಜಕೀಯ, ಸಾಮಾಜಿಕ, ಸಾಹಿತ್ಯ, ಯಾವ ವಿಷಯವೇ ಆಗಲಿ ಬಂಕಿಮನು ತೀಕ್ಷ್ಣ ಬುದ್ಧಿಯಿಂದ ವಿವೇಚಿಸಿ ತನ್ನ ಅಭಿಪ್ರಾಯವನ್ನು ಕೊಡುತ್ತಿದ್ದನು. ಅದು ಜನಸಾಮಾನ್ಯರ ಅಭಿಪ್ರಾಯಕ್ಕಿಂತ ಭಿನ್ನವಾಗಿರುತ್ತಿತ್ತು.</p>
		<p class="text-center"><strong>೨೯. ಬಂಗಾಳದ ಚರಿತ್ರೆ</strong></p>
		<p>ಭಾರತೀಯರಲ್ಲಿ ಚರಿತ್ರೆ ಇಲ್ಲದಿರುವುದಕ್ಕೆ ಅವರ ದೈವಭಕ್ತಿ ವಿನಯಗಳೇ ಕಾರಣ- ನಡೆಯುವುದೆಲ್ಲಾ ದೇವರಿಂದಲೇ; ಮನುಷ್ಯನು ಏನಾದರೂ ಕಾರ್ಯ ಸಾಧಿಸಿದರೆ ಅವನು ದೇವಾಂಶ ಪುರುಷ; ಮನುಷ್ಯ ಸಾಮಾನ್ಯನನ್ನು ಕೀರ್ತಿಸಿ ಏನು ಪ್ರಯೋಜನ, ಎಂಬ ಭಾವ. ಮಾರ್ಷ್ಮನ್​, ಸ್ಟೂವರ್ಟ್, ಮುಂತಾದವರು ಬರೆದಿರುವುದು ಬಂಗಾಳಿ ಚರಿತ್ರೆಯಲ್ಲ, ಕಲ್ಪನೆ, ಪುರಾಣ.</p>
		<p>ಹದಿನೇಳು ಜನ ಪಠಾಣರು ಬಂಗಾಳವನ್ನು ಜಯಿಸಿದ್ದು ನವದ್ವೀಪದ ರಾಜಪುರಿಯನ್ನು ಮಾತ್ರ. ಅದರ ನಂತರವೂ ಬಹುಕಾಲ ಸೇನವಂಶೀಯರು ಪೂರ್ವ ದಕ್ಷಿಣ ಬಂಗಾಳದಲ್ಲಿ ಸ್ವತಂತ್ರರಾಗಿ ಆಳುತ್ತಿದ್ದರು. “ಮೊಗಲರೇ ಬಂಗಾಳದ ಶತ್ರುಗಳು, ಪಠಾಣರು ಮಿತ್ರರು.” ಮೊಗಲರು ರಾಜ್ಯದ ರಕ್ತಶೋಷಣೆ ಮಾಡಿ ತಾಜಮಹಲಿನಂಥ ರತ್ನಮಂದಿರವನ್ನು ಕಟ್ಟಿದರು. ಒಂದು ಶತಮಾನದಲ್ಲಿ ಇಂಗ್ಲಿಷರು ಎಷ್ಟೋ ಕೀರ್ತಿ ಸಂಪಾದಿಸಿದರು; ಆದರೆ ಬಂಗಾಳದಲ್ಲಿ ಯಾರು ಮೊಗಲರು ಕೀರ್ತಿಯನ್ನು ಕಂಡಿದ್ದಾರೆ?<sup><a epub:type="noteref" href="999-aside.xhtml#id-029-09">*</a></sup> </p>
		<p class="text-center"><strong>೩೦. ಬಂಗಾಳದ ಕಲಂಕ</strong></p>
		<p>ಬಂಕಿಮನು ‘ವಂಗದರ್ಶನ’ ದ ಮೊದಲ ಸಂಚಿಕೆಯ ಮೊದಲನೆಯ ಲೇಖನದಲ್ಲಿ ‘ಭಾರತ ಕಲಂಕ’ ವನ್ನು ಪ್ರಸ್ತಾಪಿಸಿ ಅದನ್ನು ನಿವಾರಿಸಿದಂತೆ ‘ಪ್ರಚಾರ’ ದ ಮೊದಲ ಸಂಚಿಕೆಯ ಮೊದಲನೆಯ ಲೇಖನದಲ್ಲಿ ‘ಬಂಗಾಳದ ಕಲಂಕ’ ವನ್ನು ಪ್ರಸ್ತಾಪಿಸಿ ಅದನ್ನು ನಿವಾರಿಸಿದ್ದಾನೆ.</p>
		<p>ಭರತಖಂಡದ ಕಲಂಕವೇ ಬಂಗಾಳದ ಕಲಂಕ- ಇನ್ನೂ ಗಾಢ. ಭರತಖಂಡದ ಬೇರೆ ಭಾಗಗಳಲ್ಲಿ ವಾಸಿಸುವವರ ಬಾಹುಬಲವು ಆಗಾಗ್ಗೆ ಕಿವಿಗೆ ಬೀಳುತ್ತದೆ; ಆದರೆ ಬಂಗಾಳಿಯ ಬಾಹುಬಲವನ್ನು ಎಂದೂ ಯಾರೂ ಕೇಳಿಲ್ಲ. ಬಂಗಾಳಿಯು ಎಂದೂ ದುರ್ಬಲ, ಹೇಡಿ, ಹೆಣ್ಣಿಗ ಎಂಬುದು ಎಲ್ಲರ ನಂಬಿಕೆ. ಮೆಕಾಲೆಯು ಅವನನ್ನು ನಿಂದಿಸಿರುವಂತೆ ಯಾರೂ ನಿಂದಿಸಿಲ್ಲ. (ಹಿಂದೆ ಪುಟ ೩೩೬ನ್ನು ನೋಡಿ.) ಅದನ್ನು ನಮ್ಮವರೂ ನಂಬುತ್ತಾರೆ. ಅದು ಸುಳ್ಳು.</p>
		<p>ಮುಸಲ್ಮಾನರು ಬಂಗಾಳಿಗಳನ್ನು ಜಯಿಸಿದ್ದು ನಿಜ- ಆದರೆ ಪ್ರಪಂಚದಲ್ಲಿ ಯಾವ ಜನ ಪರರಿಂದ ಪರಾಜಿತರಾಗಿಲ್ಲ?- ಇಂಗ್ಲೆಂಡ್​, ಜರ್ಮನಿ, ಸ್ಪೇನ್​ ಇತ್ಯಾದಿ. ಬಂಗಾಳಿಗಳು ಹಿಂದೆ ಬಲಶಾಲಿಗಳೂ ತೇಜಸ್ವಿಗಳೂ ವಿಜಯಿಗಳೂ ಆಗಿದ್ದರೆಂಬುದಕ್ಕೆ ಅನೇಕ ಪ್ರಮಾಣಗಳಿವೆ. ಈಗ ಸೇನೆಗೆ ಸೇರಲು ಅರ್ಹರೆನ್ನಿಸಿಕೊಂಡಿರುವ ಬಿಹಾರಿಗಳನ್ನು ಪೂರ್ವಬಂಗಾಳಿಗಳು ಗೆದ್ದಿದ್ದರು; ಸೇನವಂಶೀಯರು ಅವರನ್ನು ಆಳುತ್ತಿದ್ದರು.</p>
		<p>ಮೇಗಾಸ್ತನೀಸನು ‘ಗಂಗಾರಿಡಿ’ (ಗಂಗಾರಾಡಿ) ಎಂಬ ಜನಪದವನ್ನು ವರ್ಣಿಸಿದ್ದಾನೆ. ಇದು ಗಂಗಾತೀರ ಪ್ರದೇಶ. ಇದರ ಅಧೀಶ್ವರನಾದ ಅನಂತವರ್ಮನು ಕಳಿಂಗವನ್ನು ಜಯಿಸಿದ್ದನು. ಇವನೇ ಒರಿಸ್ಸಾದ ಗಂಗಾವಂಶದ ಆದಿ ಪುರುಷ. (ದಕ್ಷಿಣದಿಂದ ಬಂದ ಚೋರಗಂಗನಲ್ಲ.) ಬಂಗಾಳದ ಪಠಾಣರು ಅವರನ್ನು ಜಯಿಸಲು ಎಷ್ಟು ಸಾರಿ ಪ್ರಯತ್ನಿಸಿದರೂ ಆಗಲಿಲ್ಲ. ಗಂಗರ ಸಾಮ್ರಾಜ್ಯವು ಗೋದಾವರಿಯಿಂದ ಸರಸ್ವತೀ ನದಿಯವರೆಗೂ ಹಬ್ಬಿತ್ತು. ಮಿಕ್ಕ ಬಂಗಾಳಿಗಳು ಹೇಡಿಗಳಾಗಿದ್ದರೆಂದು ಹೇಳಲು ಕಾರಣವೇನಿಲ್ಲ. ಮುಸಲ್ಮಾನರು ಸುಲಭವಾಗಿ ಜಯಿಸಿದ್ದು ಲಕ್ಷ್ಮಣಾವತಿಯೊಂದನ್ನೇ- ಬಂಗಾಳವನ್ನಲ್ಲ.</p>
		<p class="text-center"><strong>೩೧. ಬಂಗಾಳದ ಚರಿತ್ರೆಯ ಸಂಬಂಧದಲ್ಲಿ ಕೆಲವು ಸಂಗತಿಗಳು</strong></p>
		<p>ಸ್ಟೂವರ್ಟ್, ಮಾರ್ಷಮನ್, ಲೆಥ್​ಬ್ರಿಡ್ಜ್​ ಮುಂತಾದವರು ಇಂಗ್ಲಿಷಿನಲ್ಲಿ ಬರೆದಿರುವ “ಬಂಗಾಳದ ಚರಿತ್ರೆ” ಗಳು ಬಂಗಾಳಿಗಳ ಚರಿತ್ರೆಯಲ್ಲ; ಅವು ಮುಸಲ್ಮಾನ ಲೇಖಕರ ಕಲ್ಪನೆಯ ಮೇಲೆ ಬರೆದವು. ‘ಅವನ್ನು ಓದಿದರೆ ಚಾಕರಿ ಸಿಕ್ಕುತ್ತದೆ!’</p>
		<p>ಬಂಗಾಳದ ಚರಿತ್ರೆಯನ್ನು ಬರೆಯುವಾಗ ಈ ಮುಂದಿನ ಸಂಗತಿಗಳನ್ನು ವಿಚಾರ ಮಾಡಬೇಕು:-</p>
		<p>ಬಂಗಾಳೀ ಜನದ ಹುಟ್ಟು ಎಲ್ಲಿ? ಅವರು ಆರ್ಯರೇ ಅನಾರ್ಯರೇ?</p>
		<p>ಮಧ್ಯಕಾಲದಲ್ಲಿ, ಎಂದರೆ ಆರ್ಯ ಶೂರನಿಗಿಂತ ಹಿಂದೆ, ಬಂಗಾಳವು ತುಂಡು ತುಂಡು ರಾಜ್ಯಗಳಾಗಿ ವಿಭಕ್ತವಾಗಿದ್ದಂತೆ ತಿಳಿಯುತ್ತದೆ. ಅವು ಯಾವುವು, ಅವುಗಳ ರಾಜರು ಯಾರು?</p>
		<p>ಮುಸಲ್ಮಾನರು ಬರುವುದಕ್ಕಿಂತ ಮುಂಚೆ ಪಾಲರೂ ಸೇನರೂ ಒಂದಾಗಿದ್ದರು. ಇವರು ಒಂದಾದದ್ದು ಹೇಗೆ? ಅವರ ಆಡಳಿತ ಕ್ರಮ ಹೇಗಿತ್ತು, ಪ್ರಜೆಗಳ ಸ್ಥಿತಿ ಹೇಗಿತ್ತು?</p>
		<p>ಪಠಾಣರು ಯಾವ ಭಾಗವನ್ನು ಹೇಗೆ ಜಯಿಸಿದರು? ವಾರನ್ ಹೇಸ್ಟಿಂಗ್ಸ್​ವರೆಗೆ ಸಣ್ಣ ಸಣ್ಣ ಹಿಂದೂ ರಾಜರಿದ್ದರು; ಇವರು ಎಲ್ಲೆಲ್ಲಿ ಹೇಗೆ ರಾಜ್ಯವಾಳುತ್ತಿದ್ದರು?</p>
		<p>ನಾನೂರು ವರ್ಷಗಳ ಕೆಳಗೆ ಯೂರೋಪು ಅನಾಗರಿಕವಾಗಿತ್ತು. ಗ್ರೀಕ್​ ಸಂಸ್ಕೃತಿಯ ಪರಿಚಯದಿಂದ ಪುನರುತ್ಥಾನವಾಯಿತು; ನಮ್ಮಲ್ಲಿಯೂ ಚೈತನ್ಯ ವಿದ್ಯಾಪತಿ ಚಂಡೀದಾಸ ಮುಂತಾದವರ ಕಾಲದಲ್ಲಿ ಆದ ಈ ಪುನರುತ್ಥಾನಕ್ಕೆ ಮೂಲವಾವುದು? ಅದು ನಷ್ಟವಾದದ್ದು ಏಕೆ? ಮೊಗಲರ ಆಳಿಕೆಯಿಂದಲೇ?</p>
		<p>ಬಂಗಾಳಾ ಭಾಷೆಯ ಚರಿತ್ರೆ ಏನು? ಅದು ಸಂಸ್ಕೃತಜನ್ಯವೇ ಪ್ರಾಕೃತಜನ್ಯವೇ?</p>
		<p>ಮೊಗಲರ ಹಿಂದು ಮುಂದು ಕಾಲದ ಸಾಮಾಜಿಕ ಆರ್ಥಿಕ ಧಾರ್ಮಿಕ ಸ್ಥಿತಿಗತಿಗಳು ಹೇಗಿದ್ದವು? ದೇಶದ ಅರ್ಧ ಜನವೇ ಎಂದು, ಏಕೆ, ಹೇಗೆ, ಮುಸಲ್ಮಾನರಾದರು?- ಇತ್ಯಾದಿ.</p>
		<p class="text-center"><strong>೩೨. ಬಂಗಾಳದ ಚರಿತ್ರೆಯ ಒಂದು ತುಂಡು.</strong></p>
		<p>ಸೇನರೂ ಪಾಲರೂ ‘ಗೌಡ’ ದೇಶದ ರಾಜರಾಗಿದ್ದರು; ಬಖ್ತಿಯಾರ್​ ಖಿಲ್ಜಿ ಗೆದ್ದದ್ದು ಲಕ್ಷ್ಮಣಾವತಿಯನ್ನು ಮಾತ್ರ; ಗೌಡವಾಗಲಿ ಲಕ್ಷ್ಮಣಾವತಿಯೆಂಬುದಾಗಲಿ ಬಂಗಾಲದ ಹಳೆಯ ಹೆಸರಲ್ಲ; ಅವು ಬಂಗಾಳದ ಒಂದು ಅಂಶ ಮಾತ್ರ. ಆರ್ಯರು ಇಂಥ ಭಿನ್ನ ಭಿನ್ನ ಪ್ರದೇಶಗಳನ್ನು ಭಾಷೆ ಧರ್ಮ ಮುಂತಾದವುಗಳಿಂದ ಒಂದುಗೂಡಿಸಿದರು. ಆದರೆ ಏಕಚ್ಛತ್ರಾಧಿಪತ್ಯ ಬಂದದ್ದು ಇಂಗ್ಲಿಷರ ಕಾಲದಲ್ಲಿಯೇ.</p>
		<p>ಮೊದಲು ಈಶಾನ್ಯ ಬಂಗಾಳದ ಚರಿತ್ರೆ- ಇದು ಮೊದಲು ಪ್ರಾಗ್ಜ್ಯೋತಿಷವೆಂದೂ, ಕಾಮರೂಪವೆಂದೂ ಹೆಸರಾಗಿತ್ತು; ರಂಗಪುರದಲ್ಲಿ ಪಾಲವಂಶೀಯರು ರಾಜರಾಗಿದ್ದರು. ಆಮೇಲೆ ಮೊದಲನೆಯ ರಾಜನಾದ ಧರ್ಮಪಾಲನಿಂದ ನೀಲಾಂಬರನವರೆಗೆ ಹಿಂದೂ ರಾಜರು ಆಳಿದರು; ನೀಲಾಂಬರನ ಮರಣದ ನಂತರ ರಾಜ್ಯವು ಪಠಾಣರ ಹುಸೇನ್​ ಷಹಾನ ವಶವಾಯಿತು. ಅವನು ಕ್ರಿ.ಶ. ೧೪೯೭ ರಿಂದ ೧೫೨೧ ರವರೆಗೆ ಆಳಿದನು.</p>
		<p class="text-center"><strong>೩೩. ಬಂಗಾಳಿಗಳ ಉತ್ಪತ್ತಿ.</strong></p>
		<p>ಈ ಲೇಖನದಲ್ಲಿ ಏಳು ಪರಿಚ್ಛೇದಗಳಿವೆ. ಇದರಲ್ಲಿ ಬಂಕಿಮನು ಈಗಿನ ಬಂಗಾಳದಲ್ಲಿ ಬಂಗಾಳಿ ಮಾತನಾಡುವ ಜನ ಯಾರು ಎಂಬ ಪ್ರಶ್ನೆಯನ್ನು ಎತ್ತಿಕೊಂಡು, ಇವರಲ್ಲಿ ಅಲ್ಪಸಂಖ್ಯಾತರಾದ ಬ್ರಾಹ್ಮಣರು ಆರ್ಯರು; ಬಹು ಸಂಖ್ಯಾತರಾದ ಶೂದ್ರರು ಕೋಲ, ಮುಂಡ, ದ್ರಾವಿಡ ಮುಂತಾದ ಅನಾರ್ಯರು ಮತ್ತು ಮಿಶ್ರಜಾತಿಯವರು; ಎಂದು ಭಾಷಾಶಾಸ್ತ್ರ ಜನಶಾಸ್ತ್ರ ಮುಂತಾದವುಗಳ ಆಧಾರದಿಂದ ತೋರಿಸಿದ್ದಾನೆ. ಇವರಲ್ಲದೆ ಸುಮಾರು ಅರ್ಧಜನ ಮುಸಲ್ಮಾನರು.</p>
		<p>ಈಗ ಈ ವಿಷಯದ ಮೇಲೆ ದಿನೇಶಚಂದ್ರಸೇನ, ಸುನೀತಕುಮಾರ ಚಟರ್ಜಿ ಮುಂತಾದ ಅನೇಕ ವಿದ್ವಾಂಸರು ಇಂಗ್ಲಿಷಿನಲ್ಲಿಯೂ ಬಂಗಾಳಿಯಲ್ಲಿಯೂ ವಿಸ್ತಾರವಾದ ಗ್ರಂಥಗಳನ್ನು ಬರೆದಿದ್ದಾರೆ. ಆಗ, ಬಂಕಿಮನು ಕಾಯಿದೆ, ಸಾಹಿತ್ಯ, ದರ್ಶನ, ವಿಜ್ಞಾನ ಮುಂತಾದ ವಿಚಾರಗಳಲ್ಲಿ ಹೇಗೆ ಆಸಕ್ತಿವಹಿಸಿ ಅತ್ಯಾಧುನಿಕ ಪಾಶ್ಚಾತ್ಯ ಗ್ರಂಥಗಳನ್ನು ಕರಗತ ಬುದ್ಧಿಗತ ಮಾಡಿಕೊಂಡಿದ್ದನೋ ಹಾಗೇ ಭಾಷಾಶಾಸ್ತ್ರ ಜನಶಾಸ್ತ್ರಗಳನ್ನೂ ಕರತಲಾಮಲಕ ಮಾಡಿಕೊಂಡಿದ್ದನೆಂಬುದು ಇಲ್ಲಿ ಗಮನಿಸಬೇಕಾದ ಸಂಗತಿ. ಆಗ ಪ್ರಸಿದ್ಧ ಲೇಖಕರಾಗಿದ್ದ ರೋತ್​, ಮ್ಯಾಕ್ಸ್​ಮುಲರ್​, ಹಂಟರ್​, ಲ್ಯಾಸನ್​, ಬೆನ್ಫಿ, ಮ್ಯೂರ್​, ಡಾಲ್ಟನ್​, ವಿಲ್ಸನ್​, ಮುಂತಾದವರ ಲೇಖನಗಳನ್ನೆಲ್ಲಾ ಅವನು ನೋಡಿದ್ದನು. ಅವು ಇಂದಿಗೂ ಪ್ರಮಾಣಗಳಾಗಿವೆ. ಹಿಂದಿನ ಶತಮಾನದಲ್ಲಿ ಈ ದೇಶಕ್ಕೆ ಬಂದ ಕಾಲ್ಡ್​ವೆಲ್​ ಮುಂತಾದ ಪಾದ್ರಿಗಳೂ ಹಂಟರ್​ ಮುಂತಾದ ಅಧಿಕಾರಿಗಳೂ ಬರಿಯ ಸಂಬಳ ದಂಡದ ನಾಲ್ಕನೆಯ ದರ್ಜೆಯ ವಿದೇಶಿಗಳಾಗಿರಲಿಲ್ಲ.</p>
		<p class="text-center"><strong>೩೪. ಬಾಹುಬಲ ಮತ್ತು ವಾಕ್ಯಬಲ</strong></p>
		<p>ಮನುಷ್ಯನ ದುಃಖಕ್ಕೆ ಮುಖ್ಯವಾಗಿ ಇರುವುದು ಮೂರು ಕಾರಣ:-</p>
		<p>(೧) ಬಾಹ್ಯ ಜಗತ್ತಿನ ನಿಯಮಗಳು- ಉದಾ: ರೋಗರುಜಿನಗಳು.</p>
		<p>(೨) ಅಂತರ್ಜಗತ್ತಿನ ಸ್ವರೂಪ, ಎಂದರೆ ಮನಸ್ಸಿನ ದುಃಖ- ಉದಾ: ಕಾಮ, ಮಾತ್ಸರ್ಯ.</p>
		<p>(೩) ಸಮಾಜ- ಉದಾ: ಬಡತನ, ವೈಧವ್ಯ.</p>
		<p>ಸಾಮಾಜಿಕ ದುಃಖಗಳು ಸಾಮಾಜಿಕ ಅತ್ಯಾಚಾರದಿಂದ ಉತ್ಪನ್ನವಾಗುತ್ತವೆ; ಎಂದರೆ ಯಾರ ಕೈಯಲ್ಲಿ ಶಕ್ತಿ ಇದೆಯೋ ಅವರು ಅದನ್ನು ದುರುಪಯೋಗಪಡಿಸುತ್ತಾರೆ.- ರಾಜರು, ಪೋಪರು ಇತ್ಯಾದಿ; ಬಹುಸಂಖ್ಯಾತರು ಅಲ್ಪಸಂಖ್ಯಾರತ ಮೇಲೆ ತಮ್ಮ ಬಲಪ್ರಯೋಗಿಸುವದೂ ಇಂಥದೇ.</p>
		<p>ಇವುಗಳ ನಿವಾರಣೆಗೆ ಇರುವುದು ಎರಡು ದಾರಿ- ಬಾಹುಬಲ ಮತ್ತು ವಾಕ್ಯಬಲ. ಬುದ್ಧಿಬಲವಿಲ್ಲದೆ ಯಾವ ಬಲಕ್ಕೂ ಸ್ಫೂರ್ತಿಯುಂಟಾಗುವುದಿಲ್ಲ.</p>
		<p>ಮನುಷ್ಯನು ದೂರದೃಷ್ಟಿಯಿಂದ ಸಮಾಜಬಂಧನವನ್ನು ಕಲ್ಪಿಸಿಕೊಂಡಿದ್ದಾನೆ.</p>
		<p>ಬಾಹುಬಲವು ಮನುಷ್ಯಸಂಹಾರ ಮೊದಲಾದ ನಾನಾ ಅನಿಷ್ಟಗಳನ್ನು ತರುತ್ತದೆ; ಆದರೆ ವಾಕ್ಯಬಲವು, ರಕ್ತಪಾತವಿಲ್ಲದೆ ಅಸ್ತ್ರಪ್ರಯೋಗವಿಲ್ಲದೆ ಕಾರ್ಯ ಮಾಡಬಲ್ಲುದು. ನಮ್ಮ ದೇಶದಲ್ಲಿ ಬಾಹುಬಲ ಪ್ರಯೋಗದ ಯಾವ ಸಂಭವವೂ ಕಾಣುವುದಿಲ್ಲ- ವರ್ತಮಾನ ಸ್ಥಿತಿಯಲ್ಲಿ ಅದು ಅಕರ್ತವ್ಯವೂ ಹೌದು.</p>
		<p>ವಸ್ತುತಃ ವಾಕ್ಯಬಲವೇ ಶ್ರೇಷ್ಠ- ಬಾಹುಬಲದಿಂದ ಇಂದಿನವರೆಗೆ ಅವನತಿಯೇ ಉಂಟಾಗಿದೆ; ನಾಗರಿಕತೆ ಉಂಟಾಗಿರುವುದು ವಾಕ್ಯಬಲದಿಂದಲೇ.- ಸಾಹಿತ್ಯ, ವಿಜ್ಞಾನ, ಧರ್ಮ, ರಾಜನೀತಿ, ಶಿಲ್ಪ, ದರ್ಶನ ಎಲ್ಲಕ್ಕೂ ವಾಕ್ಯಬಲವೇ ಬಲ. ಮೋಸೆಸ್​, ಯೇಸು, ಬುದ್ಧ ಎಲ್ಲರೂ ವಾಕ್ಯವೀರರೇ. ಆದರೆ ಆತ್ಮರಕ್ಷೆಗೆ ಬಾಹುಬಲ ಬೇಕು- ವಾಷಿಂಗ್ಟನ್​, ವಿಲಿಯಂ ಆಫ್​ ಆರೆಂಜ್​. “ಭರತಖಂಡದ ಆಧುನಿಕ ದುರ್ಗತಿಗೆ ಪ್ರಧಾನ ಕಾರಣ ಬಾಹುಬಲದ ಅಭಾವ.”</p>
		<p>ಈ ಲೇಖನವು ಅಸಮಗ್ರವೆಂದಿದೆ. ಆದರೆ ಲೇಖಕನು ಇದಕ್ಕೆ ಸೇರಿಸುವುದು ಬಹಳವೇನೂ ಇರಲಿಲ್ಲವೆನ್ನಿಸುತ್ತದೆ.</p>
		<p class="text-center"><strong>೩೬. ಮನುಷ್ಯತ್ವ ಯಾವುದು?</strong></p>
		<p><sup><a epub:type="noteref" href="999-aside.xhtml#id-029-10">*</a></sup> ಈ ಲೇಖನವು “ಜಾನ್​ ಸ್ಟೂಯರ್ಟ್ ಮಿಲ್ಲನ ಜೀವನ ಚರಿತೆಯ ಸಮಾಲೋಚನೆಯ ಒಂದು ಅಂಶ. ‘ಧರ್ಮತತ್ವ’ ಎಂಬ ಗ್ರಂಥದಲ್ಲಿ ವಿವರಿಸಿರುವ ಅನುಶೀಲನ ಧರ್ಮದ ಬೀಜ ಇಲ್ಲಿದೆ”.</p>
		<p>ಮನುಷ್ಯನು ಹುಟ್ಟಿದಮೇಲೆ ಮಾಡಬೇಕಾದದ್ದೇನು? ಇಂದಿಗೂ ಇದು ಗೊತ್ತಿಲ್ಲ. ಪುಣ್ಯಸಂಚಯವೇ? ಪುಣ್ಯ ಯಾವುದು? ಅದು ಪರಲೋಕ ಸಾಧನೆಗೆ. ಪುಣ್ಯ, ಪರಲೋಕ, ಇವುಗಳ ವಿಚಾರವಾಗಿ ಇಂದಿಗೂ ಯಾವುದೂ ನಿರ್ಧರವಾಗಿಲ್ಲ. ಅನ್ನ, ಹಣ, ಹೆಸರು ಇವನ್ನು ಸಂಪಾದಿಸುವ ಕಾರ್ಯದಲ್ಲಿ ಎಲ್ಲರೂ ನಿರತರಾಗಿರುತ್ತಾರೆ. ಶಾಕ್ಯಸಿಂಹ ಮುಂತಾದವರು ಬೋಧಿಸಿದ ತ್ಯಾಗವು ಈಗ ವಿಷಫಲವನ್ನು ಕೊಟ್ಟಿದೆ. ಪರಲೋಕವಿದ್ದರೆ, ಇಹಕ್ಕೆ ಹಿತವಾದದ್ದು ಪರಕ್ಕೂ ಏಕೆ ಹಿತವಾಗಬಾರದು? ಪುಣ್ಯ ಸಂಚಯದಲ್ಲಿ, ಮನಸ್ಸಿಲ್ಲದ ಪುಣ್ಯ ಕಾರ್ಯಕ್ಕಿಂತಲೂ, ಪುಣ್ಯ ಮಾಡಬೇಕೆಂಬ ಮನೋವೃತ್ತಿ ಹೆಚ್ಚಿನದು. ಆದ್ದರಿಂದ “ಎಲ್ಲಾ ವಿಧವಾದ ಮಾನಸಿಕ ವೃತ್ತಿಗಳ ಸಮ್ಯಕ್​- ಅನುಶೀಲನ, ಸಂಪೂರ್ಣ ಸ್ಫೂರ್ತಿ, ಮತ್ತು ಯಥೋಚಿತ ಉನ್ನತಿ ಮತ್ತು ವಿಶುದ್ಧಿ ಇವೇ ಮನುಷ್ಯ ಜೀವನದ ಉದ್ದೇಶ.” ಈ ಉದ್ದೇಶವನ್ನು ಇಟ್ಟುಕೊಂಡು ಜೀವಿಸಿದವರು ಇಲ್ಲದೆ ಇಲ್ಲ; ಆದರೆ ಅವರ ಜೀವನದ ಗೂಢ ತತ್ವಗಳು ತಿಳಿದಿಲ್ಲ. “ಇಬ್ಬರು ಮಾತ್ರ ತಮ್ಮ ತಮ್ಮ ಜೀವನ ವೃತ್ತಾಂತವನ್ನು ಬರೆದಿಟ್ಟು ಹೋಗಿದ್ದಾರೆ.- ಒಬ್ಬ ಗಯಟೆ, ಇನ್ನೊಬ್ಬ ಜಾನ್​ ಸ್ಟೂಯರ್ಟ್ ಮಿಲ್”</p>
		<p class="text-center"><strong>೩೭. ಲೋಕಶಿಕ್ಷಣ</strong></p>
		<p>ಬಂಗಾಳದಲ್ಲಿ ಆರು ಕೋಟಿ ಅರವತ್ತು ಲಕ್ಷ ಜನರಿದ್ದಾರೆ. ಇಷ್ಟು ಜನದಿಂದ ಆಗದ ಕೆಲಸವೂ ಉಂಟೆ? ಆದರೆ ಬಂಗಾಳಿಗಳು ಏನನ್ನೂ ಸಾಧಿಸಿಲ್ಲ. ಲೋಹವು ಉಕ್ಕಿನ ಆಯುಧವಾದರೆ ತಾನೇ ಅದರಿಂದ ಕೆಲಸವಾದೀತು? ಹಾಗೇ, ಬಂಗಾಳಿ ಜನತೆ ವಿದ್ಯಾವಂತರಾದರೆ ತಾನೇ ಅವರಿಂದ ಕೆಲಸವಾದೀತು!</p>
		<p>ಸ್ಕೂಲಿನಲ್ಲಿ ವ್ಯಾಕರಣ ಸಾಹಿತ್ಯ ಜಾಮಿತಿಗಳನ್ನು ಓದುವುದು ವಿದ್ಯೆಯಲ್ಲ. ಕಾರ್ಯೋತ್ಸಾಹ ಕಾರ್ಯದಕ್ಷತೆಗಳೇ ವಿದ್ಯೆಯ ಫಲವಾಗಿರಬೇಕು. ಪಾಶ್ಚಾತ್ಯ ದೇಶಗಳಲ್ಲಿ ವೃತ್ತಪತ್ರಗಳಿಂದ ಈ ಕೆಲಸ ನಡೆಯುತ್ತದೆ. ನಮ್ಮಲ್ಲಿ ಅವನ್ನು ಕೊಳ್ಳುವವರೂ ಓದುವವರೂ ಅರಿಯುವವರೂ ತುಂಬ ಕಡಮೆ. ಅಲ್ಲಿ ಊರೂರಿಗೂ ಸಭೆಗಳಿರುತ್ತವೆ, ಹಳ್ಳಿಹಳ್ಳಿಯಲ್ಲಿಯೂ ಭಾಷಣಗಳು ನಡೆಯುತ್ತವೆ; ಇಲ್ಲಿ ಭಾಷಣಗಳಾದರೆ ವಿದೇಶಿ ಭಾಷೆಯಲ್ಲಿ; ಅದನ್ನು ಕೇಳುವವರು ಅತ್ಯಲ್ಪಸಂಖ್ಯೆಯ ಜನ.</p>
		<p>ಹಿಂದೆ ಲೋಕಶಿಕ್ಷಣಕ್ಕೆ ಬೇರೆ ಮಾರ್ಗಗಳಿದ್ದುವು; ಅವಿಲ್ಲದೆ ಬುದ್ಧ ಶಂಕರ ಚೈತನ್ಯ ಮುಂತಾದವರು ತಮ್ಮ ಧರ್ಮವನ್ನು ದೇಶದಾದ್ಯಂತವೂ ಬೋಧಿಸಿದರೇ? ಆಗ ಕಥೆ ಮಾಡುವವರಿದ್ದು; ಈಗಿನ ಇಂಗ್ಲಿಷ್​ ಓದಿದವರಿಗೆ ಅವರು ರುಚಿಸುವುದಿಲ್ಲ- ಅವರಿಗೆ ಹೆಂಗಸಿನ ನೃತ್ಯಗೀತೆಗಳು ಬೇಕು. ನಿಜವಾದ ಕಾರಣವೇನೆಂದರೆ, ವಿದ್ಯಾವಂತರಿಗೂ ಅವಿದ್ಯಾವಂತರಿಗೂ ಸಹಾನುಭೂತಿ ಸಂಬಂಧವಿಲ್ಲ. ಶಿಕ್ಷಿತನ ಗಮನ ಅಶಿಕ್ಷಿತನ ಮೇಲಿರುವುದಿಲ್ಲ. ವಿಲಾಯತಿಯ ಜನರು ತಮ್ಮ ಭಾಷಣವನ್ನು ಕೇಳಿ ಮೆಚ್ಚುತ್ತಾರೆಯೇ ಇಲ್ಲವೇ ಎಂಬುದು ಅವರ ಯೋಚನೆ. “ಯಶಸ್ಸನ್ನು ಕಟ್ಟಿಕೊಂಡು ಏನು ಮಾಡಬೇಕು? ಇಂಗ್ಲಿಷರು ಚೆನ್ನಾಗಿದೆ ಎಂದರೆ ಏನು ಬಂತು? ಆರು ಕೋಟಿ ಅರವತ್ತು ಲಕ್ಷ ಜನರ ಕೂಗಿನಿಂದ ಆಕಾಶ ಬಿರಿದುಹೋಗುತ್ತಿದೆ ಎಂಬುದು ಬಂಗಾಳದ ಜನಕ್ಕೆ ಗೊತ್ತಾಗಿಲ್ಲ.” ತಿಳಿದವರು ತಿಳಿಯದವರೊಡನೆ ಬೆರೆತು ಅವರಿಗೆ ತಿಳಿವಳಿಕೆ ಕೊಟ್ಟರೆ ತಾನೇ? ಅವರ ನಡುವೆ ಸಮವೇದನೆ ಇಲ್ಲ.</p>
		<p class="text-center"><strong>೩೮. ರಾಮಧನ ಪೋದ</strong></p>
		<p>‘ರಾಮಧನ ಪೋದ’ ಮೊದಲು ‘ವಂಗದರ್ಶನ’ ದಲ್ಲಿ ಪ್ರಕಟವಾದಾಗ ಅದಕ್ಕೆ ಬೇರೆ ಹೆಸರಿತ್ತಂತೆ. ಆ ಹೆಸರೇನೆಂಬುದು ಗೊತ್ತಿಲ್ಲ. ರಾಮಧನನೆಂಬುದು ಒಬ್ಬ ಮನುಷ್ಯನ ಹೆಸರು. ‘ಪೋದ’ ಎಂಬುದು ಬಂಗಾಳದ ನಿಮ್ನಜಾತಿಗಳಲ್ಲಿ ಒಂದರ ಹೆಸರು.</p>
		<p>ಇದು ರಾಮಧನನ ಸಾಂಸಾರಿಕ ಚಿತ್ರವಾದರೂ, ಈ ಲೇಖನದ ಮೊದಲಲ್ಲಿಯೂ ಕೊನೆಯಲ್ಲಿಯೂ ಲೇಖಕನು ಬರೆದಿರುವ ಮಾತುಗಳಿಂದ ಇದು ಒಂದು ಸಾಮಾಜಿಕ ಪ್ರಬಂಧದಂತೆ ಇದೆ.</p>
		<p>ಬಂಕಿಮನು ಒಂದುದಿನ ರಾಮಧನನೆಂಬವನ ಗುಡಿಸಲಿಗೆ ಹೋಗಿ, ಅಲ್ಲಿ ಹಾಕಿದ್ದ ಒಂದು ಕೊಟ್ಟಣದ ಯಾತದ ಮೇಲೆ ಕುಳಿತು ಅವನ ಯೋಗಕ್ಷೇಮ ವಿಚಾರಿಸುತ್ತಾನೆ. ಅವನ ವಾಸದ ಮುಂದೆ ಒಂದು ಬಡಕಲ ನಾಯಿ ಮಲಗಿರುತ್ತದೆ, ಒಳಗೆ ಒಂದು ಮೂಳೆ ಚಕ್ಕಳದ ಬೆಕ್ಕು ಓಡಾಡುತ್ತಿರುತ್ತದೆ. ಬಂಕಿಮನು ಅವನಿಗೆ ಉಪದೇಶ ಮಾಡುತ್ತಾನೆ- ‘ಬರಿಯ ಅನ್ನ ಸಾರು ತಿಂದರೆ ಮೈಗೆ ಶಕ್ತಿ ಬರುವುದಿಲ್ಲ; ಹಾಲು ತುಪ್ಪ ಗೋಧಿ ತರ್ಕಾರಿ ಬೇಕು’ ಎಂದು! ಅವನು ‘ಅದನ್ನೆಲ್ಲಾ ಎಲ್ಲಿ ತರಲಿ ಸ್ವಾಮಿ!’ ಎನ್ನುತ್ತಾನೆ. ಅವನಿಗೆ ನಾಲ್ಕು ಜನ ಗಂಡುಮಕ್ಕಳು, ಐದು ಜನ ಹೆಣ್ಣುಮಕ್ಕಳು. ಅವರಲ್ಲಿ ಇಬ್ಬರು ಗಂಡು ಮಕ್ಕಳಿಗೆ ಮದುವೆಯಾಗಿ ಹೆಂಡಿರು ಬಂದಿದ್ದಾರೆ. ಅವರಲ್ಲಿ ಒಬ್ಬಳಿಗೆ ಎರಡು ಹೆಣ್ಣು, ಇನ್ನೊಬ್ಬಳಿಗೆ ಒಂದು ಗಂಡು, ಮಕ್ಕಳಿವೆ; ಒಂದು ಆಗಿ ಹೋಗಿದೆ- ಹೊಟ್ಟೆಗೆ ಸಾಲದೆ, ರೋಗಬಂದು! ‘ಏಕಯ್ಯಾ ನಿನ್ನ ಸಂಸಾರ ಇಷ್ಟುದೊಡ್ಡದು?’ ಎಂದು ಕೇಳಿದರೆ ಅವನು ‘ಮಹಾಶಯ! ನಾನು ದೊಡ್ಡದು ಮಾಡಿದೆನೇ? ದೇವರು ದೊಡ್ಡದು ಮಾಡಿದ!’ ಎನ್ನುತ್ತಾನೆ. ಇರುವವರಿಗೇ ತಿನ್ನುವುದಕ್ಕಿಲ್ಲ; ಹಾಗಿದ್ದರೂ ಮಿಕ್ಕ ಮಕ್ಕಳಿಗೆ ಮದುವೆ ಮಾಡುವ ಯೋಚನೆ ಅವನಿಗೆ.- ‘ದೇಶವೆಲ್ಲವೂ ಮಾಡುತ್ತಿರುವುದನ್ನು ನಾನೂ ಮಾಡುತ್ತಿದ್ದೇನೆ!’ ಎನ್ನುತ್ತಾನೆ ಅವನು; ಆ ಬಡತನ ರೋಗರುಜಿನಗಳಲ್ಲಿ ಪಾಲುದಾರಳಾಗಲು ನೆರೆಮನೆಯ ಹೆಣ್ಣನ್ನು ತರಲು ಬಯಸುತ್ತಾನೆ.</p>
		<p>ಬಂಕಿಮನಿಗೆ ತುಂಬ ಕೋಪವೂ ದುಃಖವೂ ಉಂಟಾಗಿ, ‘ಇದಕ್ಕಿಂತ ಅವರ ಪ್ರಾಣ ತೆಗೆಯುವುದು ಮೇಲು!’ ಎಂದು ಬರುತ್ತಾ “ಹುಡುಗರು ಇನ್ನೂ ಸ್ಕೂಲು ಬಿಡುವುದಕ್ಕಿಲ್ಲ, ಆಗಲೇ ಅವರು ಒಂದು ಸಣ್ಣ ಪಟಾಲಂನ ತಂದೆಗಳಾಗಿರುತ್ತಾರೆ. ಅವರನ್ನು ಸಾಕಲು ‘ಚಾಕರಿ! ಚಾಕರಿ!!’ ಎಂದು ಕಛೇರಿಗಳ ಬಾಗಿಲು ಕಾಯುತ್ತಾರೆ; ಮಕ್ಕಳನ್ನು ಸಮಾಧಾನ ಮಾಡುವುದರಲ್ಲಿಯೇ ಅವರ ದಿನವೆಲ್ಲಾ ಕಳೆದು ಹೋಗುತ್ತದೆ- ಹೆಚ್ಚಿನ ವಿದ್ಯೆ ಎಲ್ಲಿ, ಧರ್ಮಚಿಂತನೆಯೆಲ್ಲಿ, ಲೋಕೋಪಕಾರವೆಲ್ಲಿ?” ಎಂದು ಕೊರಗುತ್ತಾನೆ. ‘ತಾಯಿ ತಂದೆಗಳಿಗೆ ಮಕ್ಕಳ ಮದುವೆ ಮಾಡಿಬಿಡಬೇಕು ಎಂಬ ಭ್ರಾಂತಿ ಯಾವ ದೇಶದಲ್ಲಿ ಸರ್ವವ್ಯಾಪಿಯಾಗಿದೆಯೋ ಅದಕ್ಕೆ ಶ್ರೇಯಸ್ಸು ಎಲ್ಲಿ? ಯಾವ ದೇಶದಲ್ಲಿ ಮಕ್ಕಳು ಈಜು ಕಲಿಯುವುದಕ್ಕೆ ಮುಂಚೆ ಹೆಂಡತಿಯೆಂಬ ಕಲ್ಲುಗುಂಡನ್ನು ಕೊರಳಿಗೆ ಬಿಗಿದು, ಅವರನ್ನು ದುಸ್ತರ ಸಂಸಾರ ಸಮುದ್ರದಲ್ಲಿ ಎಸೆಯುತ್ತಾರೋ ಆ ದೇಶ ಉನ್ನತಿ ಪಡೆದೀತೇ?’ ಎಂದು ಲೇಖನವನ್ನು ಮುಗಿಸುತ್ತಾನೆ.</p>
		<p>ಇಂದು ಸಮಸ್ಯೆಯಾಗಿರುವ ಅತಿಸಂತಾನ ಈಗ್ಗೆ ಸುಮಾರು ನೂರು ವರ್ಷಗಳ ಕೆಳಗೇ ಇತ್ತು- ಬಂಗಾಳ ಎಲ್ಲದರಲ್ಲಿಯೂ ಮುಂದು, ಇದರಲ್ಲಿಯೂ ಮುಂದು. ಬಂಗಾಳಿಗಳ ದೇಹದೌರ್ಬಲ್ಯಕ್ಕೆ ಇರುವ ಹಲವು ಕಾರಣಗಳಲ್ಲಿ, ಬಡತನ, ಬಾಲ್ಯವಿವಾಹ, ಅತಿಸಂತಾನ, ಆಹಾರಾಭಾವ ಇವು ಮುಖ್ಯ ಕಾರಣಗಳು. “ಸ್ವದೇಶದಲ್ಲಿ ಕೊರತೆ ಇದ್ದರೂ ಪದಾರ್ಥವು ವಿದೇಶಕ್ಕೆ ರಫ್ತು ಆಗಿ ಹೋಗುತ್ತದೆ; ಯಾರು ದುಡ್ಡು ಹೆಚ್ಚಾಗಿ ಕೊಡುತ್ತಾರೋ ಅವರಿಗೆ ನಾವು ಮಾರಾಟ ಮಾಡುತ್ತೇವೆ” ಎಂದು ಬಂಕಿಮನು “ಅಭಾವ” ದ ಒಂದು ಮುಖ್ಯ ಕಾರಣವನ್ನು ತಿಳಿಸಿದ್ದಾನೆ. ಈಗ ದುಡ್ಡಿಗಾಗಿ ಜನವನ್ನು ಉಪವಾಸ ಕೆಡವುವ ಜಾಡ್ಯ ತುಂಬ ಪ್ರಬಲವಾಗಿದೆ ಎಂದು ಹೇಳಿದರೆ ತಪ್ಪಾಗುವುದಿಲ್ಲ.</p>
	</section>
</body>
</html>
