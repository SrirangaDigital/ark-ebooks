<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
 <title>ಬಂಕಿಮ ಚಂದ್ರ</title>
<link type="text/css" rel="stylesheet" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-016">
<h1 class="level1-title" epub:type="title"><span class="num">ಅಧ್ಯಾಯ ೧೬</span> ದೇವೀ ಚೌಧುರಾಣೀ</h1>
<p>“ದೇವೀ ಚೌಧುರಾಣಿ” ಯು “ಆನಂದಮಠ” ದ ಅನಂತರ ಬಂದ ಐತಿಹಾಸಿಕ ಕಾದಂಬರಿ. ಅದು ೧೮೮೯-೯೦ರ ‘ವಂಗದರ್ಶನ’ ದಲ್ಲಿ ಆರಂಭವಾಗಿ ಸುಮಾರು ಒಂದು ವರ್ಷದೊಳಗೆ ಅದರ ಎರಡು ಖಂಡಗಳು ಧಾರಾವಾಹಿಕವಾಗಿ ಬಂದುವು. ಆಗ ‘ವಂಗದರ್ಶನ’ ವು ನಿಂತು ಹೋಗಲು ಬಂಕಿಮನು ಇನ್ನೊಂದು ಖಂಡದಲ್ಲಿ ಕಥೆಯನ್ನು ಮುಗಿಸಿ ಅದರೊಡನೆ ಸಂಪೂರ್ಣ ಗ್ರಂಥವನ್ನು ಪುಸ್ತಕಾಕಾರದಲ್ಲಿ ಪ್ರಕಾಶಪಡಿಸಿದನು. (ಮೇ ೧೮೮೪) ಆಗ ಪ್ರಥಮಖಂಡದಲ್ಲಿ ಒಂದು ಪರಿಚ್ಛೇದವನ್ನು ಕಡಮೆ ಮಾಡಿದ್ದಲ್ಲದೆ ಗ್ರಂಥದಲ್ಲಿ ಇನ್ನೂ ಹಲವು ವ್ಯತ್ಯಾಸಗಳನ್ನು ಮಾಡಿದನು. ಹೀಗೆ ಮೊದಲು ಪುಸ್ತಕ ರೂಪದಲ್ಲಿ ಬಂದಮೇಲೆ ಮುಂದಿನ ಮುದ್ರಣಗಳಲ್ಲಿ ಹೆಚ್ಚು ಬದಲಾವಣೆಗಳನ್ನು ಮಾಡಲಿಲ್ಲ. ಆರನೆಯ ಸಂಸ್ಕರಣದಲ್ಲಿ ಮಾತ್ರ ವ್ರಜೇಶ್ವರನು ಹಣ ತಂದಿದ್ದನೆಂದು ತಂದೆಗೆ ಹೇಳುವಾಗ (॥ । -೧೨) ಸುಳ್ಳು ಹೇಳಲೇ ನಿಜ ಹೇಳಿಬಿಡಲೇ ಎಂದು ಅವನ ಮನಸ್ಸಿನಲ್ಲಿ ಬಂದ ಯೋಚನೆಗಳಿಗೆ ಸಂಬಂಧಪಟ್ಟ ಹಾಗೆ ಸುಮಾರು ಇಪ್ಪತ್ತೈದು ಪಂಕ್ತಿಗಳನ್ನು ತೆಗೆದುಬಿಟ್ಟನು.- ಅಷ್ಟೇ. ಅವನ ಜೀವಿತಕಾಲದಲ್ಲಿ, ೧೮೮೪ರಿಂದ ೧೮೯೧ರವರೆಗೆ “ದೇವೀಚೌಧುರಾಣಿ” ಯ ಆರು ಸಂಸ್ಕರಣಗಳು ಬಂದುವು. ಈಗ ಅದರಲ್ಲಿ ಮೂರು ಖಂಡಗಳೂ (೧೬+೧೨+೧೪=)೪೨ ಪರಿಚ್ಛೇದಗಳೂ ಇವೆ.</p>
<p>ಮೂರನೆಯ ಖಂಡದ ಎಂಟನೆಯ ಅಧ್ಯಾಯದಿಂದ ಕೊನೆಯವರೆಗೆ ಈ ಗ್ರಂಥವನ್ನು ಬಂಕಿಮನೇ ಇಂಗ್ಲಿಷಿಗೆ ಭಾಷಾಂತರ ಮಾಡಿದನು. ಅದು ‘ಶತವಾರ್ಷಿಕ ಸಂಸ್ಕರಣ’ ದಲ್ಲಿ ಮುದ್ರಿತವಾಗಿದೆ. (ಇಂಗ್ಲಿಷ್​ ಸಂಪುಟ ಪುಟ ೧೬೩-೧೮೧) ಇಂಗ್ಲಿಷ್​ ಓದುಗರಿಗೆ ಅರ್ಥವಾಗುವಂತೆಯೂ, ಕೆಲವು ಅಂಶಗಳು ಸ್ಪಷ್ಟಪಡುವಂತೆಯೂ ಇದರಲ್ಲಿ ಅವನು ಅಲ್ಲಲ್ಲೇ ಸಣ್ಣಸಣ್ಣ ಬದಲಾವಣೆಗಳನ್ನು ಮಾಡಿದ್ದಾನೆ. (ಉದಾ:- “ದೇವೀಗಡ” ದ ವಿಚಾರ, ಪ್ರಫುಲ್ಲೆಯು ತನ್ನ ಮಕ್ಕಳಿಗೆ ಕೊಟ್ಟ ಶಿಕ್ಷಣ) ಮುಂದೆ ಈ ಭಾಷಾಂತರವನ್ನೂ ಅವಶ್ಯಕವಾದ ಎಡೆಗಳಲ್ಲಿ ಬಳಸಿಕೊಂಡಿದೆ. ಅವನ ಜೀವಿತಕಾಲದಲ್ಲಿ “ದೇವೀಚೌಧುರಾಣಿ” ಯ ಇನ್ನೊಂದು ಮುದ್ರಣ ಬಂದಿದ್ದರೆ ಈ ಬದಲಾವಣೆಗಳನ್ನು ಅದರಲ್ಲಿಯೂ ಮಾಡುತ್ತಿದ್ದನೋ ಏನೋ!</p>
<p>ಇದು ಕಥಾಸಂಗ್ರಹ:-</p>
<p class="text-center"><strong>ಪ್ರಥಮ ಖಂಡ</strong></p>
<p>ಭೂತನಾಥಪುರವೆಂಬ ಗ್ರಾಮದಲ್ಲಿ ಹರವಲ್ಲಭನೆಂಬ ದೊಡ್ಡ ಜಮೀನುದಾರನಿದ್ದನು. ಅವನಿಗೆ ವ್ರಜೇಶ್ವರನೆಂಬ ಮಗನಿದ್ದನು. ಅವನು ತಂದೆಗೆ ಒಬ್ಬನೇ ಮಗ. ಅವನಿಗೆ ದುರ್ಗಾಪುರದ ಪ್ರಫುಲ್ಲೆ ಎಂಬ ಹುಡುಗಿಯನ್ನು ಕೊಟ್ಟು ಮದುವೆಯಾಯಿತು. ಹುಡುಗಿಗೆ ತಂದೆಯಿಲ್ಲ. ವಿಧವೆಯಾದ ತಾಯಿಯು ತನ್ನ ಕೈಯಲ್ಲಿದ್ದ ನಾಲ್ಕು ಕಾಸನ್ನೂ ವೆಚ್ಚ ಮಾಡಿ ಮದುವೆ ಮಾಡಿಕೊಟ್ಟಳು. ಹುಡುಗಿಯು ಸುಂದರಿಯಾಗಿದ್ದದ್ದರಿಂದ ಹರವಲ್ಲಭನು ಅವಳನ್ನು ತಂದುಕೊಂಡನು. ಮದುವೆಯ ಸಂದರ್ಭದಲ್ಲಿ ನೆರೆಹೊರೆಯವರ ಕಿತ್ತಾಟದಿಂದ ಹುಡುಗಿಯ ತಾಯಿ ಜಾತಿಕೆಟ್ಟವಳೆಂಬ ದೂರು ಹುಟ್ಟಿ, ಹರವಲ್ಲಭನು ಸೊಸೆಯನ್ನು ಮನೆಗೆ ಕರಸಿಕೊಳ್ಳದೆ ಹುಡುಗನಿಗೆ ನಯನತಾರೆ ಸಾಗರೆ ಎಂಬ ಮತ್ತಿಬ್ಬರು ಹುಡುಗಯರನ್ನು ಮದುವೆ ಮಾಡಿದ್ದನು. ನಯನತಾರೆ ಕಪ್ಪು, ಸಿಡುಕು; ಮನೆಯಲ್ಲಿ ಸಂಸಾರ ಮಾಡಿಕೊಂಡಿದ್ದಳು. ಸಾಗರೆ ಹಣವಂತನ ಮಗಳು, ಸುಂದರಿ, ಬುದ್ಧಿವಂತೆ; ಆದರೆ ಹೆಚ್ಚು ಕಾಲವನ್ನು ತವರುಮನೆಯಲ್ಲಿಯೇ ಕಳೆಯುತ್ತಿದ್ದಳು. ಅವಳಿಗೆ ಹದಿನಾಲ್ಕು ವರ್ಷ; ಪ್ರಫುಲ್ಲೆಗೆ ಹದಿನೆಂಟು ವರ್ಷ. ಸಾಗರೆಗೆ ಹದಿನೇಳು ವರ್ಷ. ವ್ರಜೇಶ್ವರನಿಗೆ ಇಪ್ಪತ್ತೆರಡು ವರ್ಷ.</p>
<p>ಪ್ರಫುಲ್ಲೆಯೂ ಅವಳ ತಾಯಿಯೂ ಬಡತನದಲ್ಲಿ ಕಾಲಕ್ಷೇಪ ಮಾಡುತ್ತಿದ್ದರು. ಕೊನೆಗೆ ತಿನ್ನುವುದಕ್ಕೇ ಅನ್ನವಿಲ್ಲದ ಹಾಗಾಯಿತು; ನೂಲುವುದಕ್ಕೆ ಹತ್ತಿಯಿಲ್ಲ; ಕೊಳ್ಳಲು ಕಾಸಿಲ್ಲ; ನೆರೆಹೊರೆಯವರಿಂದ ಸಾಲ ತಂದು ತಂದು ಸಾಕಾಗಿ ಒಂದು ದಿನ ಪ್ರಫುಲ್ಲೆಗೆ ರೋಸಿಹೋಗಿ ತಾನು ಗಂಡನ ಮನೆಗೆ ಹೋಗುವುದಾಗಿ ನಿರ್ಧರಿಸಿದಳು. ತಾಯಿಯೂ ಅವಳ ಹಿಂದೆ ಹೋದಳು. ಆರು ಹರದಾರಿ ನಡೆದು ಭೂತನಾಥಪುರಕ್ಕೆ ಹೋದರೆ, ಹರವಲ್ಲಭನ ಮನೆಯವರು ಅವರನ್ನು ಗುರುತಿಸುವುದೂ ಕಷ್ಟವಾಯಿತು. ಪ್ರಫುಲ್ಲೆಯ ತಾಯಿಯು ಬಲವಂತವಾಗಿ ಮಗಳನ್ನು ಬಿಟ್ಟು ಹೋದಳು; ಪ್ರಫುಲ್ಲೆಯು ತಾನು ಹಿಂತಿರುಗಿ ಹೋಗುವುದಿಲ್ಲವೆಂದು ಹಟ ಹಿಡಿದು ನಿಂತಳು. ಅವಳ ಸೌಂದರ್ಯವನ್ನೂ ವಿವೇಕದ ಮಾತನ್ನೂ ದುಃಖವನ್ನೂ ನೋಡಿ ಅವಳ ಅತ್ತೆಯ ಮನ ಕರಗಿ ಗಂಡನೊಡನೆ ಅವಳನ್ನು ಕರೆದುಕೊಳ್ಳಬಹುದೇ ಎಂದು ಪ್ರಸ್ತಾಪಸಿದಳು. ಅವಳ ಪರವಾಗಿ ವಾದಿಸಿದಳು. ಆದರೆ ಅವನು ತಿರಸ್ಕರಿಸಿದನು.</p>
<p>ಈ ಮಧ್ಯೆ ಪ್ರಫುಲ್ಲೆ ಒಬ್ಬಳೇ ನಿಂತಿದ್ದಾಗ ಸಾಗರೆಯು ಅವಳನ್ನು ಸಂಜ್ಞೆಮಾಡಿ ಕರೆದು ತನ್ನ ಪರಿಚಯವನ್ನು ಹೇಳಿ, ಅವಳಿಗೆ ತಿಂಡಿತೀರ್ಥಗಳನ್ನು ಕೊಟ್ಟು ಉಪಚರಿಸಿದಳು; ಅವಳ ತಾಯಿಯ ಊಟಕ್ಕೆ ಏರ್ಪಡಿಸಿದಳು. ಅವರ ಅತ್ತೆಯು ಬಂದು, ಅವೊತ್ತು ಅಲ್ಲಿಯೇ ಇದ್ದು ಬೆಳಗ್ಗೆ ಹೋಗಬಹುದೆಂದಳು. ಸೊಸೆಯ ಪರವಾಗಿ ಗಂಡನೊಡನೆ ಮತ್ತೊಂದು ಸಲ ಮಾತನಾಡೋಣವೆಂಬುದು ಅವಳ ಆಸೆ. ಪ್ರಫುಲ್ಲೆಗೂ ಮಾವನನ್ನು ಕಂಡು ‘ನನ್ನ ಹೊಟ್ಟೆಯ ಪಾಡು ಹೇಗೆ?’ ಎಂದು ಕೇಳಬೇಕೆಂಬ ಯೋಚನೆ ಇತ್ತು. ಅಂದಿನ ರಾತ್ರಿ ಅವಳ ಅತ್ತೆಯು ಗಂಡನೊಡನೆ ಪ್ರಸ್ತಾಪಿಸಿದಳು; ಆದರೆ ಅವನು ಕಲ್ಲು ಮನಸ್ಸಿನಿಂದ ‘ಅವಳು ಹೇಗಾದರೂ ಹೊಟ್ಟೆ ಹೊರೆದುಕೊಳ್ಳಲಿ, ಕಳವು ಮಾಡಲಿ, ಡಕಾಯಿತಿ ಮಾಡಲಿ, ಭಿಕ್ಷ ಎತ್ತಲಿ!’ ಎಂದು ಹೇಳಿ, ಮಗನನ್ನು ಕರೆದು ಆ ಸೊಸೆಯನ್ನು ಹೊಡೆದು ಓಡಿಸುವಂತೆ ಆಜ್ಞೆ ಮಾಡಿದನು. ಅವನು ಅವಳನ್ನು ಹುಡುಕುತ್ತಾ ರಾತ್ರಿ ಸಾಗರೆಯ ಕೋಣೆಗೆ ಬಂದಾಗ ಅಲ್ಲಿ ಸಾಗರೆಗೆ ಬದಲಾಗಿ ಪ್ರಫುಲ್ಲೆ ಇದ್ದಳು. ಅದು ಪ್ರಫುಲ್ಲೆಯ ಪ್ರಾರ್ಥನೆಯನ್ನು ಅನುಸರಿಸಿ ದೊಡ್ಡ ಮನಸ್ಸಿನ ಸಾಗರೆಯು ಮಾಡಿದ ಏರ್ಪಾಡು. ಅವಳು ಅವರಿಬ್ಬರೂ ಒಳಗಿರುವಾಗ ಬಾಗಿಲೆಳೆದುಕೊಂಡು ಹೊರಗಿನಿಂದ ಬೀಗ ಹಾಕಿದಳು. ಪ್ರಫುಲ್ಲೆಯು ಗಂಡನೊಡನೆ ಅಂದಿನ ರಾತ್ರಿಯನ್ನು ಕಳೆದಳು. ಅವನು ತನ್ನ ಹೆಸರು ಕೆತ್ತಿದ್ದ ಉಂಗುರವನ್ನು ಅವಳ ಬೆರಳಿಗಿಟ್ಟನು. ಮಾವನು ‘ಡಕಾಯಿತಿ ಮಾಡಲಿ!’ ಎಂದ ಮಾತು ಅವಳಿಗೆ ತಿಳಿಯಿತು. ಮತ್ತೆ ಆ ಮನೆಗೆ ಬರುವುದಿಲ್ಲವೆಂದು ಪ್ರತಿಜ್ಞೆ ಮಾಡಿ, ಸಾಗರೆಯನ್ನು ಅವಳ ತವರುಮನೆಯಲ್ಲಿ ನೋಡುತ್ತೇನೆಂದು ಅವಳಿಗೆ ಮಾತು ಕೊಟ್ಟು, ಮನೆಯ ಹೊರಗೆ ಕಾದಿದ್ದ ತಾಯಿಯನ್ನು ಕೂಡಿಕೊಂಡು ಪ್ರಫುಲ್ಲೆಯು ಮಾರನೆಯ ದಿನ ಬೆಳಗ್ಗೆ ದುರ್ಗಾಪುರಕ್ಕೆ ಹಿಂತಿರುಗಿ ಹೊರಟುಹೋದಳು. (೧-೬)</p>
<p>ಸ್ವಲ್ಪ ದಿನದಮೇಲೆ ಅವಳ ತಾಯಿಯು ಸತ್ತುಹೋದಳು. ಪ್ರಫುಲ್ಲೆಯು ಒಬ್ಬಳೇ ಇರಲಾರದೆ ನೆರೆಯಲ್ಲಿದ್ದ ಫುಲ್ಲಮಣಿಯೆಂಬ ಹೆಂಗಸೊಬ್ಬಳನ್ನು ರಾತ್ರಿ ತನ್ನ ಜೊತೆಯಲ್ಲಿ ಮಲಗಿರುವಂತೆ ಕೇಳಿಕೊಂಡಳು. ಫುಲ್ಲಮಣಿಯ ನಡತೆ ಚೆನ್ನಾಗಿರಲಿಲ್ಲ. ದುರ್ಲಭ ಚಕ್ರವರ್ತಿಯೆಂಬ ಜಮೀನುದಾರನ ಗುಮಾಸ್ತನು ಅವಳಲ್ಲಿ ಸಂಬಂಧವಿಟ್ಟುಕೊಂಡಿದ್ದನು. ಅವರಿಬ್ಬರೂ ಮಾತನಾಡಿಕೊಂಡು ಒಂದು ದಿನ ರಾತ್ರಿ ಪ್ರಫುಲ್ಲೆಯನ್ನು ಸಾಗಿಸುವುದಕ್ಕೆ ಏರ್ಪಡಿಸಿದರು. ದುರ್ಲಭನ ಕಡೆಯವರು ಅವಳ ಬಾಯಿಗೆ ಬಟ್ಟೆ ತುರುಕಿ ಕೈಕಾಲು ಕಟ್ಟಿ ಪಾಲಕಿಯಲ್ಲಿ ಹಾಕಿ ತೆಗೆಸಿಕೊಂಡು ಹೋಗುತ್ತಿದ್ದರು. ಕಾಡಿನಲ್ಲಿ ಹೋಗುತ್ತಿರುವಾಗ ಎದುರಿಗೆ ಯಾರೋ ಬರುತ್ತಿದ್ದದ್ದನ್ನು ನೋಡಿ ಅವರು ಡಕಾಯಿತರಿರಬಹುದೆಂದು ಹೆದರಿ ಪಾಲಕಿಯನ್ನು ಎತ್ತಿಹಾಕಿ ಎಲ್ಲರೂ ಓಡಿ ಹೋದರು. ಎದುರಿಗೆ ಬರುತ್ತಿದ್ದವರು ಪ್ರಯಾಣಿಕರಾದ್ದರಿಂದ ಅವರ ದಾರಿ ಹಿಡಿದು ಅವರು ಹೋದರು. ಪ್ರಫುಲ್ಲೆಯು ಧೈರ್ಯವಾಗಿ ಕಾಡಿನಲ್ಲಿಯೇ ಅಡಗಿಕೊಂಡಿದ್ದು ಬೆಳಗಾದಮೇಲೆ ಕಂಡ ಒಂದು ಮಸುಕಾದ ಕಾಲುದಾರಿಯನ್ನು ಹಿಡಿದು ಅದು ತಂದು ಬಿಟ್ಟ ಒಂದು ಮುರುಕಲು ಮಹಡಿಯ ಮನೆಗೆ ಬಂದಳು. ಒಳಗೆ ಒಬ್ಬ ಮುದುಕ ಸಾಯುತ್ತ ಬಿದ್ದಿದ್ದನು. ಅವನಿಗೆ ಉಪಚಾರ ಮಾಡಿ, ಅವನಿಂದ ಅಲ್ಲಿ ಹೂಳಿದ್ದ ನಿಧಿಯ ವಿಚಾರವನ್ನು ತಿಳಿದಳು. ಪ್ರಾಣ ಹೋದಮೇಲೆ ಅವನನ್ನು ಅಲ್ಲಿಯೇ ಸಮಾಧಿ ಮಾಡಿ ಒಂದು ಚಿನ್ನದ ಮೊಹರವನ್ನು ತೆಗೆದುಕೊಂಡು ಸಾಮಾನು ತರುವುದಕ್ಕೆ ಸಂತೆಗೆಂದು ಹೊರಟಳು.</p>
<p>ಮುದುಕನ ಹೆಸರು ಕೃಷ್ಣಗೋವಿಂದದಾಸ. ಅವನು ಒಬ್ಬ ವೈಷ್ಣವಿಯನ್ನು ಕಟ್ಟಿಕೊಂಡು ಅಲೆಯುತ್ತ ಇಲ್ಲಿ ನೆಲಸಿದ್ದನು. ಕೊನೆಗಾಲಕ್ಕೆ ಅವಳು ಓಡಿಹೋದಳು. ಆ ನಿಧಿಯು ನೀಲಾಂಬರದೇವನೆಂಬ ರಾಜನದು. ಅವನು ಅಲ್ಲಿ ತನ್ನ ಪೂರ್ವಿಕರ ಆಸ್ತಿಯನ್ನು ಹುಗಿದಿಟ್ಟುಕೊಂಡಿದ್ದನು. ಪಠಾಣರು ಅವನನ್ನು ಸೆರೆ ಹಿಡಿದುಕೊಂಡು ಹೋದರು. ಇಪ್ಪತ್ತು ಕೊಪ್ಪರಿಗೆ ಹಣವೂ ಮುತ್ತು ರತ್ನಗಳೂ ಅವನಿಗೆ ದೊರೆತವು; ವೈಷ್ಣವಿಗೆ ಅದನ್ನು ಅವನು ತಿಳಿಸಿರಲಿಲ್ಲ; ಅದೆಲ್ಲವೂ ಈಗ ಪ್ರಫುಲ್ಲೆಗೆ ಬಂದುವು.</p>
<p>ಸಂತೆಗೆಂದು ಹೊರಟ ಅವಳ ಎದುರಿಗೆ ಒಬ್ಬ ಬ್ರಾಹ್ಮಣನು ಬಂದನು. ಅವನೇ ಭವಾನೀ ಠಾಕೂರ; ಅವನು ದೊಡ್ಡ ಡಕಾಯಿತ. ದುರ್ಗಾಪುರದಲ್ಲಿಯೂ ಅವನ ಹೆಸರು ಗೊತ್ತಿತ್ತು. ಅವನು ತನ್ನ ಗುಡಿಸಿಲಿಗೆ ಕರೆದುಕೊಂಡು ಹೋಗಿ ಪ್ರಫುಲ್ಲೆಗೆ ಬೇಕಾದ ಸಾಮಾನುಗಳನ್ನು ಕೊಟ್ಟು, ತನ್ನ ಪರಿಚಯವನ್ನು ಹೇಳಿ ಅವಳಿದ್ದ ಮುರುಕು ಮನೆಗೆ ಹೋಗಿ ಸಂಗತಿಗಳನ್ನೆಲ್ಲಾ ತಿಳಿದುಕೊಂಡನು. ತನ್ನ ಕಡೆಯ ಜನರನ್ನು ಕರೆದು ಪ್ರಫುಲ್ಲೆಯನ್ನು ತೋರಿಸಿ ಅವಳನ್ನು ಎಲ್ಲರೂ ತಾಯಿಯೆಂದು ಕರೆಯಬೇಕೆಂದೂ ಕಾಣಬೇಕೆಂದೂ ಆಜ್ಞೆ ಮಾಡಿದನು. ರಂಗರಾಜನೆಂಬವನು ಅವರಿಗೆ ಮುಖಂಡನಾಗಿದ್ದನು. (೭-೧೨)</p>
<p>ಅತ್ತ ಫುಲ್ಲಮಣಿಯು ತನ್ನ ಗ್ರಾಮಕ್ಕೆ ಓಡಿಹೋದವಳು, ಪ್ರಫುಲ್ಲೆಯನ್ನು ಅವಳ ತಾಯಿ ದೆವ್ವವಾಗಿ ಬಂದು ಹೊತ್ತುಕೊಂಡು ಹೋದಳೆಂದು ಕಥೆ ಹುಟ್ಟಿಸಿದಳು. ಅವಳು ಸತ್ತುಹೋದಳೆಂಬ ವರ್ತಮಾನ ಹರಡಿ ಅದು ಹರವಲ್ಲಭನ ಮನೆಗೆ ಮುಟ್ಟಿತು. ಅದನ್ನು ಕೇಳಿದ ವ್ರಜೇಶ್ವರನಿಗೆ ತುಂಬ ಕೊರಗು ಹತ್ತಿ ಅವನು ಅನ್ನ ನೀರು ಬಿಟ್ಟು ಕೃಶನಾದನು. ಆದರೆ ಕ್ರಮವಾಗಿ ಚೇತರಿಸಿಕೊಂಡನು. ಅವಳ ಸಾವಿಗೆ ತನ್ನ ತಂದೆಯೇ ಕಾರಣನೆಂಬ ಯೋಚನೆ ಬಂದಾಗ ‘ತಂದೆಗೆ ಸಂತೋಷವಾದರೆ ಎಲ್ಲ ದೇವತೆಗಳಿಗೂ ಸಂತೋಷವಾಗುತ್ತದೆ’ ಎಂದುಕೊಳ್ಳುವನು. ಅವನಿಗೆ ತಂದೆಯ ಮೇಲಣ ಭಕ್ತಿಯು ಅಚಲವಾಗಿತ್ತು. (೧೩-೧೪)</p>
<p>ಪ್ರಫುಲ್ಲೆಗೆ ಆ ಅಪಾರವಾದ ನಿಧಿಯನ್ನು ಹೇಗೆ ಉಪಯೋಗಿಸಬೇಕೆಂಬುದು ಗೊತ್ತಾಗಲಿಲ್ಲ. ಅವಳಿಗೆ ಬೇಕಾದ ಅನ್ನ ಬಟ್ಟೆಗಳಿಗೆ ಏರ್ಪಾಡು ಮಾಡಿ ಭವಾನೀ ಠಾಕೂರನು ದಿವಾ ನಿಶಿ ಎಂಬ ತನ್ನ ಶಿಷ್ಯೆಯರನ್ನೂ ಸಗಣಕ್ಕ (ಗೊಬ್ಬರಮ್ಮ) ಎಂಬ ದಾಸಿಯನ್ನೂ ಅವಳೊಡನೆ ಇರುವಂತೆ ಮಾಡಿದನು. ಆ ಮುರುಕುಮನೆಯನ್ನು ವಾಸಕ್ಕೆ ಯೋಗ್ಯವಾಗುವಂತೆ ಸರಿಮಾಡಿಸಿ ಕೊಟ್ಟನು.</p>
<p>ಪ್ರಫುಲ್ಲೆಯು ನಿಶಿಯಿಂದ ಓದುವುದನ್ನೂ ಗಣಿತವನ್ನೂ ಕಲಿತಳು. ಅನಂತರ ಭವಾನೀ ಠಾಕೂರನೇ ಅವಳಿಗೆ ಪಾಠಹೇಳಲು ಮೊದಲುಮಾಡಿ, ಐದು ವರ್ಷಗಳಲ್ಲಿ ವ್ಯಾಕರಣ, ಅಮರ, ಕಾವ್ಯ, ನಾಟಕ, ಸಾಂಖ್ಯ, ನ್ಯಾಯ, ವೇದಾಂತ, ಯೋಗ, ಭಗವದ್ಗೀತೆ ಎಲ್ಲವನ್ನೂ ಕಲಿಸಿದನು. ಅವಳ ಬುದ್ಧಿಯು ಅಷ್ಟು ಚುರುಕಾಗಿ ಇದ್ದಿತು. ಆ ಕಾಲದಲ್ಲಿಯೇ ಅವಳು ಮನೆಗೆಲಸ ಊಟ ಬಟ್ಟೆ ಸ್ನಾನ ನಿದ್ರೆ ಉಡುಗೆ ತೊಡುಗೆ ಎಲ್ಲದರಲ್ಲಿಯೂ ಶಿಕ್ಷಣ ಪಡೆದಳು. ಅವುಗಳಲ್ಲಿ ಅತಿಯನ್ನೂ ಅನುಭವಿಸಿದಳು ಮಿತಿಯನ್ನೂ ಅನುಭವಿಸಿದಳು; ಸಾಮು ಕಾಳಗ ಮುಂತಾದವುಗಳಲ್ಲಿ ತರಪೇತಾದಳು; ಗಂಡಸರೊಡನೆ ಪಂದ್ಯವನ್ನು ಕಟ್ಟಿ ವ್ಯಾಯಾಮ ಮಾಡುವಳು. ಮುಂದೆ ಐದು ವರ್ಷ ಕರ್ಮಯೋಗ- ಚಿತ್ತಸಂಯಮ, ನಿರಹಂಕಾರ, ಕೃಷ್ಣಾರ್ಪಣ ಇವು ಅದರ ಲಕ್ಷಣ. ಜನಕ್ಕೆ ದಾನ ಮಾಡಿದರೆ ಕೃಷ್ಣನಿಗೆ ಅದು ಸಲ್ಲುತ್ತದೆ. ಈ ದಾನ ಮಾಡಲು ಅವಳು ರಾಣಿಯಂತೆ ವೇಷಕಟ್ಟಿ, ರಾಜನಂತೆ ದುಷ್ಟಶಿಕ್ಷಣೆ ಶಿಷ್ಟಪರಿಪಾಲನೆಯನ್ನು ಕೈಕೊಂಡಿದ್ದ ಭವಾನೀ ಠಾಕೂರನೊಡನೆ ಹೊರಟು ತನ್ನ ಹಣವನ್ನು ಬಡವರಿಗೂ ದೀನರಿಗೂ ದಾನ ಮಾಡುವಳು. (೧೫-೧೬)</p>
<p class="text-center"><strong>ದ್ವಿತೀಯ ಖಂಡ</strong></p>
<p>ಈ ಕಾಲದಲ್ಲಿ ಹರವಲ್ಲಭನ ಸಂಸಾರವು ಬದಲಾಯಿಸಿ ಬಹಳ ಹೀನಸ್ಥಿತಿಗೆ ಬಂತು. ಕಂದಾಯದ ಹಣವನ್ನು ಕಳ್ಳರು ಲೂಟಿ ಮಾಡಿದರು. ಗ್ರಾಮಗಳು ಭೋಗ್ಯ ಕ್ರಯ ಹರಾಜು ಆಗಿ ಆದಾಯ ಬಹು ಕಡಮೆಯಾಯಿತು. ವೆಚ್ಚ ಮಾತ್ರ ಮೊದಲಿನಂತೆಯೇ ಇತ್ತು. ಆದ್ದರಿಂದ ಕಂದಾಯದ ಬಾಕಿ ಬಡ್ಡಿ ಎಲ್ಲಾ ಐವತ್ತು ಸಾವಿರ ರೂಪಾಯಿಯಾಯಿತು. ಅವನಿಗೆ ಎಲ್ಲಿಯೂ ಸಾಲ ಹುಟ್ಟದು. ಜೈಲಿಗೆ ಹೋಗುವ ಸ್ಥಿತಿ ಬಂತು. ಆಗ ವ್ರಜೇಶ್ವರನು ತನ್ನ ಮಾವನಿಂದ ಸಾಲ ಕೇಳಲು ಸಾಗರೆಯ ಮನೆಗೆ ಬಂದನು. ಬೀಗನ ಮಾನ ಉಳಿಸಲು ಅವನ ಮಾವನು ಹಣಕೊಡುವುದಕ್ಕೆ ಇಷ್ಟ ಪಡಲಿಲ್ಲ. ಆದ್ದರಿಂದ ಮಾವನಿಗೂ ಅಳಿಯನಿಗೂ ಕೋಪದ ಮಾತುಗಳು ಜರುಗಿದುವು. ಆಗ ಸಾಗರೆಯು ಗಂಡನನ್ನು ಕಂಡು ಅವನ ಕಾಲು ಹಿಡಿದುಕೊಂಡು ಎಷ್ಟೋ ಬೇಡಿಕೊಂಡಳು. ಅವನ ಕಾಲು ಅವಳಿಗೆ ತಗುಲಿತು. ತನ್ನನ್ನು ಒದ್ದನೆಂದು ಅವಳು ಕೋಪಗೊಂಡಳು. ಅವನೂ ತಾಳ್ಮೆ ತಪ್ಪಿ ‘ಒದ್ದರೆ ಒದ್ದೆ! ನೀನು ದೊಡ್ಡ ಮನುಷ್ಯನ ಮಗಳಾಗಿದ್ದರೆ ಇರು!’ ಎಂದನು. ಅವಳು ಕೋಪಗೊಂಡು ‘ನಾನು ಅದಕ್ಕೆ ಪ್ರಾಯಶ್ಚಿತ್ತ ಮಾಡುತ್ತೇನೆ!’ ಎಂದಳು. ಹಿಂದುಗಡೆ ಕಿಟಕಿಯಿಂದ ಯಾರೋ ‘ಈ ಕಾಲನ್ನು ನಿಮ್ಮಿಂದ ಒತ್ತಿಸಿಕೊಳ್ಳುತ್ತೇನೆ!’ ಎಂದು ಮಾತು ಸೇರಿಸಿದರು. ಅವನೂ ಪ್ರತಿಯಾಗಿ ‘ನೀನು ನನ್ನಿಂದ ಕಾಲೊತ್ತಿಸಿಕೊಳ್ಳದಿದ್ದರೆ ನಾನು ನಿನ್ನ ಮುಖ ನೋಡುವುದಿಲ್ಲ!’ ಎಂದು ಶಪಥ ಮಾಡಿ ಹೊರಟು ಹೋದನು. ಕಿಟಕಿಯಿಂದ ಮಾತನಾಡಿದವಳು ಪ್ರಫುಲ್ಲೆ. ಅವಳು ಸವತಿಯನ್ನು ನೋಡಲು ಬಂದಿದ್ದಳು. ಅವಳಿಂದ ಸಂಗತಿಯೆಲ್ಲವೂ ತಿಳಿಯಿತು. (೧-೨)</p>
<p>ವ್ರಜೇಶ್ವರನು ಒಂದು ಸಣ್ಣ ಹಡಗಿನಲ್ಲಿ ಗಂಗಾನದಿಯ ಮೇಲೆ ತನ್ನೂರಿಗೆ ಹಿಂತಿರುಗಿ ಹೋಗುತ್ತಿದ್ದನು. ರಾತ್ರಿ ಬೆಳದಿಂಗಳಲ್ಲಿ ದೇವೀಚೌಧುರಾಣಿಯ ಕಡೆಯವರು ಅವನ ಹಡಗಿನ ಮೇಲೆ ಬಿದ್ದು, ಕಾವಲುಗಾರರನ್ನೆಲ್ಲಾ ಕಟ್ಟಿಹಾಕಿ, ವ್ರಜೇಶ್ವರನನ್ನು ಸೆರೆಹಿಡಿದು ರಾಣಿಯ ಹಡಗಿಗೆ ಕರೆದುಕೊಂಡು ಹೋದರು. ರಾಣಿಯು (ಪ್ರಫುಲ್ಲೆ) ಪರದೆಯ ಹಿಂದೆ ಕುಳಿತು ಅವನ ವಿಚಾರಣೆಗೆ ಆರಂಭಿಸಿದಳು. ಆದರೆ ಅವಳಿಗೆ ಸಂಕಟದಿಂದ ಗಂಟಲು ಕಟ್ಟಿತು. ಆಗ ನಿಶಿಯು ಬಂದು ವಿಚಾರಣೆಯನ್ನು ಮುಂದುವರಿಸಿದಳು. ಒಂದು ಕುರುಡು ಕಾಸು ಅವನ ಬೆಲೆಯೆಂದು ನಿಷ್ಕರ್ಷಿಸಿ ಅದನ್ನು ಕೊಟ್ಟು ಹೋಗಬಹುದೆಂದಳು. ಆದರೆ ಅವನ ಹತ್ತಿರ ಒಂದು ಕುರುಡು ಕಾಸೂ ಇರಲಿಲ್ಲ. ಆಗ ಹತ್ತಿರವಿದ್ದ ಮತ್ತೊಬ್ಬಳು ಆ ಕುರುಡು ಕಾಸನ್ನು ತಾನು ಕೊಟ್ಟು ಅವನನ್ನು ಕೊಂಡುಕೊಳ್ಳುವೆನೆಂದಳು. ಒಪ್ಪಿಗೆಯಾಯಿತು. ವ್ರಜೇಶ್ವರನು ಈ ಹೆಂಗಸಿನ ದಾಸನಾದನು. ಅವಳ ಚಾಕರಿಗೆಂದು ಅವನು ಒಳಗೆ ಹೋಗಲು, ಅಲ್ಲಿ ಸಿಂಹಾಸನದ ಮೇಲೊಬ್ಬ ರಮಣಿಯು ಮುಖಕ್ಕೆ ಬುರುಕಿ ಹಾಕಿಕೊಂಡು ಮಲಗಿದ್ದಳು. ಅವನು ಮಾಡಿದ ಅಡಿಗೆಯನ್ನು ತಾನು ಊಟ ಮಾಡುವುದಿಲ್ಲ, ಅವನಿಂದ ಕಟ್ಟಿಗೆ ಒಡೆಯಲು ನೀರು ಸೇದಲು ಆಗುವುದಿಲ್ಲ, ಆದ್ದರಿಂದ ಗಾಳಿ ಹಾಕಲಿ!- ಎಂದು ಅವಳು ಅಪ್ಪಣೆ ಮಾಡಿದಳು. ಅವನು ಚಾಮರದಿಂದ ಬೀಸಿದನು. ಆಮೇಲೆ ‘ಕಾಲೊತ್ತುವಿರೋ?’ ಎಂದು ಕೇಳಿದಳು. ಅವನು ಹೇಗಾದರೂ ಮಾಡಿ ಅವಳನ್ನು ಮೆಚ್ಚಿಸಿ ಅವಳಿಂದ ಬಿಡುಗಡೆ ಹೊಂದಿ ಹೋಗಬೇಕೆಂದು ಕಾಲೊತ್ತುತ್ತಿದ್ದನು. ಅದನ್ನು ನೋಡಲೆಂದು ಅವಳು ರಾಣಿಯನ್ನು ಕರೆದಳು. ಆಗ ಅವನು ಕಾಲೊತ್ತುವುದನ್ನು ನಿಲ್ಲಿಸಿದನು. ಹೆಂಗಸು ನಕ್ಕು ‘ಅದೇಕೆ?’ ಎಂದು ತನ್ನ ಸಹಜವಾದ ಧ್ವನಿಯಲ್ಲಿ ಕೇಳಿದಳು. ಇದುವರೆಗೆ ಧ್ವನಿ ಬದಲಾಯಿಸಿಕೊಂಡು ಮಾತನಾಡುತ್ತಿದ್ದಳು. ಅದರಿಂದ ವ್ರಜೇಶ್ವರನಿಗೆ ಧೈರ್ಯವಾಗಿ ಅವಳ ಬುರುಕಿಯನ್ನು ತೆಗೆದು ನೋಡಿದನು- ಸಾಗರೆ! ಇಬ್ಬರ ಪ್ರತಿಜ್ಞೆಯೂ ಪೂರೈಸಿದ ಹಾಗಾಯಿತು. ಅನಂತರ ಅವನಿಗೆ ರಾಜೋಪಚಾರವಾಯಿತು, ಔತಣವಾಯಿತು. ನಿಶಿಯು ಅವನನ್ನು ದೇವೀರಾಣಿಯ ಕೋಣೆಗೆ ಕರೆದುಕೊಂಡು ಹೋದಳು. ಅಲ್ಲಿ ರಾಣಿಯು ಅವನಿಗೆ ನಮಸ್ಕರಿಸಿ, ಒಂದು ಬೆಳ್ಳಿಯ ಕೊಡದ ತುಂಬ ಮೊಹರನ್ನು ಕೊಟ್ಟಳು. ಸಾಗರೆಯಿಂದ ಅವನಿಗೆ ಐವತ್ತು ಸಾವಿರ ರೂಪಾಯಿ ಬೇಕಾಗಿತ್ತೆಂದು ತಿಳಿದು ಅದನ್ನು ಸಾಲವಾಗಿ ಕೊಟ್ಟದ್ದಾಗಿಯೂ, ದೇವರ ಸೇವೆಗಾಗಿ ಅದನ್ನು ಉಪಯೋಗಿಸಿದರೆ ತನಗೆ ಸಲ್ಲುವುದೆಂದೂ ಹೇಳಿದಳು. ಅವನು ಅದನ್ನು ಸಾಲವಾಗಿ ತೆಗೆದುಕೊಂಡು ಮುಂದಿನ ವೈಶಾಖ ಶುದ್ಧ ಸಪ್ತಮಿಯ ದಿನ ಅದೇ ಸ್ಥಳದಲ್ಲಿ ಹಿಂದಕ್ಕೆ ಒಪ್ಪಿಸುವುದಾಗಿ ಮಾತುಕೊಟ್ಟನು. ಅವನು ಬೆರಗಾಗಿ ಕಳವಳದಲ್ಲಿದ್ದಾಗ ಅವಳು ತನ್ನ ಬೆರಳಲ್ಲಿದ್ದ ಉಂಗುರವನ್ನು ತೆಗೆದು ಅವನ ಬೆರಳಿಗೆ ತೊಡಿಸಿದಳು. ವ್ರಜೇಶ್ವರನು ಆ ಕೊಡವನ್ನೂ ಸಾಗರೆಯನ್ನೂ ಒಡಗೊಂಡು ತನ್ನ ಹಡಗಿನಲ್ಲಿ ಮನೆಗೆ ಬಂದನು. ದಾರಿಯಲ್ಲಿ ತನ್ನ ಬೆರಳಿನಲ್ಲಿದ್ದ ಉಂಗುರದ ಕಡೆಗೆ ಸಾಗರೆ ಅವನ ಗಮನವನ್ನು ತರಲು, ಅದು ತಾನು ಪ್ರಫುಲ್ಲೆಗೆ ಕೊಟ್ಟ ಉಂಗುರವೇ ಎಂದು ಗೊತ್ತಾಯಿತು. ಅವನಿಗೆ ಆಹ್ಲಾದ ಆಶ್ಚರ್ಯಗಳ ಜೊತೆಗೆ ಪ್ರಫುಲ್ಲೆಯು ಡಕಾಯಿತಳಾದಳೇ ಎಂದು ಅವಳ ಮೇಲೆ ತಿರಸ್ಕಾರವೂ ಹುಟ್ಟಿತು. (೩-೯)</p>
<p>ಹರವಲ್ಲಭನು ಹಣವನ್ನು ತೆಗೆದುಕೊಂಡನು. ಅದು ದೇವೀಚೌಧುರಾಣಿಯಿಂದ ಬಂದದ್ದೆಂದು ತಿಳಿದ ಮೇಲೆ, ಅದನ್ನು ಅವಳಿಗೆ ಹಿಂತಿರುಗಿಕೊಡುವುದಕ್ಕೆ ಬದಲು ಅವಳನ್ನು ಇಂಗ್ಲಿಷರಿಗೆ ಹಿಡಿದು ಕೊಡಬೇಕೆಂದು ಅವನು ದ್ರೋಹವೆಣಿಸಿದನು. ಪ್ರಫುಲ್ಲೆಯು ಭವಾನೀ ಠಾಕೂರನನ್ನು ಕಂಡು ತನ್ನ ರಾಣಿಗಿರಿಗೆ ರಾಜೀನಾಮೆ ಕೊಡುತ್ತೇನೆಂದಳು. ಕೆಲವು ದಿನಗಳಲ್ಲಿಯೇ ವೈಕುಂಠಪುರದ ಅರಣ್ಯದಲ್ಲಿ ದರಿದ್ರರಿಗೆಲ್ಲಾ ಅಸಂಖ್ಯಾತವಾದ ದ್ರವ್ಯವನ್ನು ದಾನಮಾಡಿದಳು. (೧೦-೧೨)</p>
<p class="text-center"><strong>ತೃತೀಯ ಖಂಡ</strong></p>
<p>ವೈಶಾಖ ಶುದ್ಧ ಸಪ್ತಮಿ ಇನ್ನು ಮೂರು ನಾಲ್ಕು ದಿನವಿದೆ ಎನ್ನುವಾಗ ಹರವಲ್ಲಭನು ಹಣ ತರುತ್ತೇನೆಂದು ಮನೆಬಿಟ್ಟು ಹೊರಟು ರಂಗಪುರದ ಕಲೆಕ್ಟರನ್ನು ನೋಡಿ ತನಗೆ ಇನಾಮನ್ನು ಕೊಡಿಸಿದರೆ ದೇವೀಚೌಧುರಾಣಿಯನ್ನು ಹಿಡಿದುಕೊಡುವುದಾಗಿ ಹೇಳಿದನು. ಅವನು ಒಪ್ಪಿ ಲೆಫ್ಟಿನೆಂಟ್​ ಬ್ರೆನಾನ್​ ಎಂಬವನೊಡನೆ ಐದು ಹಡಗುಗಳನ್ನೂ ಸೈನ್ಯವನ್ನೂ ಕಳುಹಿಸಿದನು. ಹರವಲ್ಲಭನೂ ಅವರ ಜೊತೆಯಲ್ಲಿ ಹೋದನು. ಸಕಾಲಕ್ಕೆ ತಂದೆ ಬಾರದ್ದರಿಂದ ವ್ರಜೇಶ್ವರನು ಗೊತ್ತು ಮಾಡಿದ ದಿನ ಹಣ ಕೊಡಲಾಗಲಿಲ್ಲವೆಂದು ಹೇಳಲು ದೇವೀಚೌಧುರಾಣಿಯಿದ್ದೆಡೆಗೆ ಬಂದನು. ದೇವಿಯು ಸಾಮಾನ್ಯ ವೇಷದಲ್ಲಿ ದಿವಾನಿಶಿಯರೊಡನೆ ಮಾತ್ರ ಹಡಗಿನಲ್ಲಿ ಇದ್ದಳು. ಹರವಲ್ಲಭನು ತನ್ನನ್ನು ಹಿಡಿದುಕೊಡುವುದಕ್ಕೆ ಅಂದು ಇಂಗ್ಲಿಷಿರೊಡನೆ ಬರುವ ಸಂಗತಿ ಅವಳಿಗೆ ಗೂಢಚಾರರ ಮೂಲಕ ತಿಳಿದತ್ತು. ವ್ರಜೇಶ್ವರನು ಬಂದಾಗ ಇಬ್ಬರಿಗೂ ತಡೆಯಲಾರದಷ್ಟು ದುಃಖವಾಗಿ ಅತ್ತರು. ಪ್ರಫುಲ್ಲೆಯು ತಾನು ಮಾಡುತ್ತಿದ್ದದ್ದು ಡಕಾಯಿತಿಯಲ್ಲವೆಂಬುದನ್ನು ಅವನಿಗೆ ತಿಳಿಯ ಹೇಳಿದಳು. ಅವನೂ ಪ್ರಫುಲ್ಲೆ ಮತ್ತೆ ಮನೆಗೆ ಬಂದು ಅವನೊಡನೆ ಸಂಸಾರ ಮಾಡಿಕೊಂಡಿರಬೇಕೆಂದೂ ತಾನು ತಂದೆಗೆ ತಿಳಿಯ ಹೇಳುವೆನೆಂದೂ ಕೇಳಿಕೊಂಡನು; ತನ್ನ ಹಡಗಿನವರನ್ನು ತಪ್ಪಿಸಿಕೊಂಡು ಹೋಗುವಂತೆ ಹೇಳಿ ತಾನು ಪ್ರಫುಲ್ಲೆಯೊಡನೆ ನಿಂತನು. ಅವಳು ಹರವಲ್ಲಭನು ಬಂದಿರುವ ಸಮಾಚಾರವನ್ನು ತಿಳಿಸಿ ತಾನು ತಲೆತಪ್ಪಿಸಿಕೊಂಡರೆ ಅವನ ಜೀವವುಳಿಯುವುದಿಲ್ಲವೆಂದೂ, ಆದ್ದರಿಂದ ತಾನು ತಪ್ಪಿಸಿಕೊಳ್ಳದೆ ಅವನ ಜೀವ ಉಳಿಸುವುದಾಗಿಯೂ ಭರವಸೆ ಕೊಟ್ಟಳು. ವ್ರಜೇಶ್ವರನಿಗೆ ಸಮಾಧಾನವಾಯಿತು. ಇಂಗ್ಲಿಷರ ಹಡಗುಗಳು ಮುಂದುವರಿದು ಬಂದುವು. (೧-೩)</p>
<p>ಅದನ್ನು ನೋಡಿ ರಂಗರಾಜನು ಭೇರಿಯ ಧ್ವನಿ ಮಾಡಿದನು. ಅವನನ್ನು ದೇವೀಚೌಧುರಾಣಿಯು ಬೇಕೆಂದೇ ಅಂದು ದೇವೀಗಡಕ್ಕೆ ಕಳುಹಿಸಿದ್ದಳು. ದಾರಿಯಲ್ಲಿ ಅವನು ಭವಾನೀಠಾಕೂರನನ್ನು ಕಂಡನು. ಇಂಗ್ಲಿಷ್​ ಸೇನೆ ಅಂದು ದೇವಿಯ ಹಡಗಿಗೆ ಮುತ್ತಿಗೆ ಹಾಕುವ ಸಂಗತಿ ಅವರಿಗೆ ತಿಳಿದು ಅವರಿಬ್ಬರೂ ಬರಕಂದಾಜ ಸೇನೆಯನ್ನು ತೆಗೆದುಕೊಂಡು ಬಂದಿದ್ದರು. ಭವಾನೀಠಾಕೂರನು ಗಂಗಾನದಿಯ ಹಿಂದೆ ಅರಣ್ಯದಲ್ಲಿ ಅಡಗಿಕೊಂಡಿದ್ದ ಇಂಗ್ಲಿಷ್​ ಸೇನೆಯನ್ನು ತಡೆದು ನಿಲ್ಲಿಸಿಕೊಂಡಿದ್ದನು. ರಂಗರಾಜನು ತೀರಕ್ಕೆ ಬಂದಿದ್ದು ಇಂಗ್ಲಿಷ್​ ಹಡಗುಗಳು ಮುಂದುವರಿದ ಕೂಡಲೆ ತನ್ನ ಜನರು ಬರುವಂತೆ ಸಂಜ್ಞೆಯಾಗಿ ಭೇರಿಯನ್ನು ಬಾರಿಸಿದನು. ದೇವಿಯು ಅವನನ್ನು ಹಡಗಿಗೆ ಕರೆಸಿ, ತನ್ನೊಬ್ಬಳ ಪ್ರಾಣರಕ್ಷಣೆಗೆ ಸಾವಿರಾರು ಜನರು ಯುದ್ಧದಲ್ಲಿ ಪ್ರಾಣ ತೆರುವುದು ಅಯುಕ್ತವೆಂದೂ ಆದ್ದರಿಂದ ಅವನೂ ಭವಾನೀಠಾಕೂರನೂ ತಮ್ಮ ಜನರೊಡನೆ ಹಿಂತಿರುಗಿ ಹೊರಟು ಹೋಗಬೇಕೆಂದೂ ಆಜ್ಞೆ ಮಾಡಿದಳು. ರಂಗರಾಜನು ಸಮ್ಮತಿಸಿದರೂ ತೀರದಿಂದ ಭವಾನಿಠಾಕೂರನ ಸೇನೆಯು ನುಗ್ಗಿ ಬಂತು. ಇಂಗ್ಲಿಷರ ಕಡೆಯ ಸಿಪಾಯಿಗಳು ದೇವಿಯ ಹಡಗನ್ನು ಸುತ್ತುಗಟ್ಟಿದರು. ಅವರಿಗೂ ಠಾಕೂರನ ಬರಕಂದಾಜಸೇನೆಗೂ ಹೊಡೆದಾಟಕ್ಕೆ ಆರಂಭವಾಯಿತು. ಆಗ ರಾಣಿಯು ಬಿಳಿಯ ಬಾವುಟವನ್ನು ತೋರಿಸಿದಳು. ಯುದ್ಧ ನಿಂತಿತು. ರಂಗರಾಜನನ್ನು ಕರೆದು, ಭವಾನೀಠಾಕೂರನು ತನ್ನ ಸೇನೆಯೊಡನೆ ಹಿಂತಿರುಗಿ ಹೋಗಬೇಕೆಂದು ತಿಳಿಸಿ ಬಿಳಿಯ ಬಾವುಟವನ್ನು ಹಿಡಿದುಕೊಂಡು ಬ್ರೆನಾನ್​ ಸಾಹೇಬನ ಹತ್ತಿರಕ್ಕೆ ಹೋಗಿ ರಾಣಿಯು ಅವರ ವಶವಾಗುವಳೆಂದು ತಿಳಿಸುವಂತೆ ಹೇಳಿಕಳುಹಿಸಿದಳು. ಸಾಹೇಬನು ರಾಣಿಯ ಹಡಗು ತಮ್ಮದಾಯಿತೆಂದು ಅದನ್ನು ವಶಪಡಿಸಿಕೊಳ್ಳಲು ಅದರ ಮೇಲೆ ಹತ್ತಿ ಬಂದನು. ಅಲ್ಲಿ ದಿವಾ ನಿಶಿ ಇಬ್ಬರೂ ಎರಡು ಸಿಂಹಾಸನಗಳ ಮೇಲೆ ರಾಣಿಯರಂತೆ ಅಲಂಕೃತರಾಗಿ ಕುಳಿತು ದರ್ಬಾರು ಮಾಡುತ್ತಿದ್ದರು. ದೇವಿಯು ಸಾಮಾನ್ಯವಾದ ಉಡುಪಿನಲ್ಲಿ ಒಂದು ಕಡೆ ನಿಂತಿದ್ದಳು. ಸಾಹೇಬನು ರಾಣಿ ಯಾರೆಂದು ಕೇಳಿದಾಗ ದಿವಾನಿಶಿಯರು ತಾನು ರಾಣಿ ತಾನು ರಾಣಿ ಎಂದು ಹೇಳಿ ಅವನನ್ನು ಕಕಮಕ ಹಿಡಿಸಿದರು. ದೇವಿಯು ತಾನೇ ರಾಣಿ ಎಂದಳು. ಆಗ ದಿವಾನಿಶಿಯರು ಇದನ್ನು ಬಗೆಹರಿಸುವುದಕ್ಕೆ ಪತ್ತೆದಾರನನ್ನು ಕರೆಸಬೇಕೆಂದು ಸಲಹೆ ಮಾಡಿದರು. ತೀರದಲ್ಲಿ ಓಡಾಡುತ್ತಿದ್ದ ಹರವಲ್ಲಭನನ್ನು ಕರೆತಂದರು. ಆಗ ದೇವಿಯು ಒಳಕ್ಕೆ ಹೊರಟು ಹೋದಳು. ಹರವಲ್ಲಭನು ರಾಣಿಯನ್ನು ನೋಡಿರಲಿಲ್ಲವಾಗಿ ಅವನಿಗೂ ಕಕಮಕ ಹಿಡಿಯಿತು; ಒಂದು ಸಾರಿ ದಿವಾಳನ್ನೂ ಇನ್ನೊಂದು ಸಾರಿ ನಿಶಿಯನ್ನೂ ರಾಣಿಯೆಂದು ತೋರಿಸಿದನು. ಬ್ರೆನಾನಿಗೆ ಬೇಸರವಾಯಿತು. ದಿವಾಳ ಸೂಚನೆಯಂತೆ ಮೇಲಿದ್ದ ವ್ರಜೇಶ್ವರನನ್ನು ಕರೆಸಿದರು. ಅವನಿಗೂ ಕ್ಯಾಪ್ಟನ್ನನಿಗೂ ಮಾತು ನಡೆದು ವ್ರಜೇಶ್ವರನು ಕ್ಯಾಪ್ಟನ್ನನಿಗೆ ಒಂದು ಗುದ್ದು ಕೊಟ್ಟನು. ಅಷ್ಟು ಹೊತ್ತಿಗೆ ಹೊರಗೆ ಬಿರುಗಾಳಿ ಎದ್ದಿತು. ಎರಡು ಸಾರಿ ಶಂಖಧ್ವನಿಯಾಯಿತು. ಅದನ್ನು ಕೇಳಿದ ಕೂಡಲೆ ನಾವಿಕರು ದೇವಿಯ ಹಡಗಿಗೆ ಕಟ್ಟಿದ್ದ ಹಗ್ಗಗಳನ್ನು ಬಿಚ್ಚಿ ಪಟಗಳನ್ನೆತ್ತಿ ಕಟ್ಟಿದರು. ಹಡಗು ಕ್ಷಣಮಾತ್ರದಲ್ಲಿ ಐವತ್ತುಮಾರು ದೂರ ಹೋಗಿ ಗರಗರನೆತಿ ರುಗಿ ಮುಳುಗಿಹೋಗುವಂತೆ ತೂರಾಡಿತು. ಒಬ್ಬರ ಮೇಲೊಬ್ಬರು ಉರುಳಿ ಬಿದ್ದರು. ಹಡಗು ಚೇತರಿಸಿಕೊಂಡು ಮಿಂಚಿನ ವೇಗದಿಂದ ಮುಂದೆ ನುಗ್ಗಿತು. ಇಂಗ್ಲಿಷರ ಹಡಗುಗಳು ಅದರ ವೇಗವಾದ ಪೆಟ್ಟಿನಿಂದ ಮುಳುಗಿಹೋದುವು. ಸಾಹೇಬನೂ ಹರವಲ್ಲಭನೂ ರಾಣಿಯ ಹಡಗಿನಲ್ಲಿ ಬಂದಿಗಳಾದರು. (೪-೭)</p>
<p>ವ್ರಜೇಶ್ವರನು ಮೇಲಕ್ಕೆ ಹೋದನು. ರಂಗರಾಜನು ಬಾಗಿಲಲ್ಲಿ ಕಾವಲು ಕುಳಿತನು. ದಿವಿಯು ಎದ್ದು ದೇವಿಯ ಬಳಿಗೆ ಹೋದಳು. ಹರವಲ್ಲಭನು ನಿಶಿಯ ಸಿಂಹಾಸನದ ಹತ್ತಿರ ಕುಳಿತಿರಲು, ಅವಳು ಅವನನ್ನು ಹೆದರಿಸಿ, ಅವನು ಪತ್ತೇದಾರನಾಗಿ ಬಂದದ್ದರಿಂದ ಅವನನ್ನು ಶೂಲಕ್ಕೆ ಹಾಕಿಸುವುದಾಗಿಯೂ ಕ್ಯಾಪ್ಟನ್ನನನ್ನು ಗಲ್ಲಿಗೆ ಹಾಕುವುದಾಗಿಯೂ ಹೇಳಿದಳು. ಹರವಲ್ಲಭನಿಗೆ ತುಂಬ ಹೆದರಿಕೆಯಾಯಿತು. ಆ ಸಮಯದಲ್ಲಿ ಅವಳು ತನ್ನ ತಂಗಿಯನ್ನು ಮದುವೆಯಾಗುವುದಾದರೆ ಅವನಿಗೆ ಬಿಡುಗಡೆಯಾಗುವುದೆಂದು ಆಸೆತೋರಿಸಿದಳು. ಅವನು ತನ್ನ ಮಗನಿಗೆ ಆ ಹೆಣ್ಣನ್ನು ತಂದುಕೊಳ್ಳುವುದಾಗಿ ಹೇಳಿದನು. ಅವಳು ಬೆಳಗ್ಗೆ ಅವನಿಗೆ ಬಿಡುಗಡೆಯಾಗುವುದೆಂದೂ ಪಾಲಕಿಯಲ್ಲಿ ಮನೆಗೆ ಹೋಗಿ ಗೃಹಪ್ರವೇಶಕ್ಕೆ ಏರ್ಪಡಿಸಬೇಕೆಂದೂ ಹೇಳಿ ಒಳಕ್ಕೆ ಎದ್ದು ಹೋದಳು. (೮)</p>
<p>ಬೆಳಗಾದ ಮೇಲೆ ಬಿರುಗಾಳಿಯೂ ನಿಂತಿತು ಹಡಗೂ ನಿಂತಿತು. ಒಂದು ರಾತ್ರಿಯಲ್ಲಿ ಅದು ನಾಲ್ಕು ದಿನದ ದಾರಿಯನ್ನು ಹಾದು ಬಂದಿತ್ತು. ಅಲ್ಲಿಂದ ಭೂತನಾಥಪುರವು ಒಂದು ದಿನದ ದಾರಿ. ರಂಗಪುರವು ತುಂಬ ದೂರ. ಹರವಲ್ಲಭನಿಗೆ ಸ್ನಾನಾದಿಗಳಾದ ಮೇಲೆ ಫಲಾಹಾರ ಮಾಡಿಸಿ ಪಾಲಕಿ ತರಿಸಿ ಊರಿಗೆ ಕಳುಹಿಸಿದರು. ಅವನು, ಹೊರಡುವುದಕ್ಕೆ ಮುಂಚೆ ವ್ರಜೇಶ್ವರನನ್ನು ಕರೆದು ಅವನು ನಿಶಿಯ ತಂಗಿಯನ್ನು ಮದುವೆ ಮಾಡಿಕೊಳ್ಳುವುದಕ್ಕೆ ಅನುಮತಿ ಇತ್ತನು. ಬ್ರೆನಾನಿಗೆ ದಾರಿಯ ಖರ್ಚಿಗಾಗಿ ನೂರು ಮೊಹರುಗಳನ್ನು ಕೊಟ್ಟು ಕಾಡಿನಲ್ಲಿ ಬಿಡುಗಡೆ ಮಾಡಬೇಕೆಂದು ರಾಣಿಯು ಅಪ್ಪಣೆ ಮಾಡಿದಳು. ಆದರೆ ಅವನು ಐದು ಮೊಹರುಗಳನ್ನು ಮಾತ್ರ ತೆಗೆದುಕೊಂಡು ಹೊರಟು ಹೋದನು. (೯-೧೦)</p>
<p>ದೇವಿಯು ರಂಗರಾಜನನ್ನು ಕರೆದು ಅವನಿಗೆ ದೇವೀಗಡದಲ್ಲಿದ್ದ ತನ್ನ ಮನೆ ಆಸ್ತಿಪಾಸ್ತಿಗಳನ್ನೆಲ್ಲಾ ಕೊಟ್ಟು, ಮತ್ತೆ ದೊಣ್ಣೆ ಹಿಡಯಬಾರದೆಂದೂ ದುಷ್ಟನಿಗ್ರಹವನ್ನು ರಾಜನಿಗೂ ದೇವರಿಗೂ ಬಿಟ್ಟು ಶಿಷ್ಟರಕ್ಷಣೆಯನ್ನು ಮಾತ್ರ ಕೈಕೊಳ್ಳಬೇಕೆಂದೂ ಹೇಳಿಕಳುಹಿಸಿದಳು. ದಿವಾನಿಶಿಯರಿಗೆ ತನ್ನ ಹಡಗಿನಲ್ಲಿದ್ದ ಅಮೂಲ್ಯ ವಸ್ತುಗಳನ್ನೂ ವಸ್ತ್ರಾಭರಣಗಳನ್ನೂ ಕೊಟ್ಟು ಅವರು ದೇವೀಗಡದಲ್ಲಿ ಹರಿಸಂಕೀರ್ತನೆ ಮಾಡುತ್ತ ಕಾಲ ಕಳೆಯಬೇಕೆಂದು ಗೊತ್ತು ಮಾಡಿದಳು. ಎಲ್ಲರೂ ಹಡಗಿನಲ್ಲಿ ಹೊರಟು ಭೂತನಾಥಪುರಕ್ಕೆ ಬಂದರು. ಅಲ್ಲಿಂದ ದಿವಾನಿಶಿಯರು ಅದೇ ಹಡಗಿನಲ್ಲಿ ದೇವೀಗಡಕ್ಕೆ ಹೋಗಿ ಹಡಗನ್ನು ಒಡೆಸಿ ಸೌದೆ ಮಾಡಿಕೊಂಡರು. (೧೧)</p>
<p>ಭೂತನಾಥ ಪುರಕ್ಕೆ ಬಂದಾಗ ಊರಿನವರೆಲ್ಲರೂ ವ್ರಜೇಶ್ವರನು ಇನ್ನೊಂದು ಮದುವೆ ಮಾಡಿಕೊಂಡು ಹೆಂಡತಿಯನ್ನು ಮನೆಗೆ ಕರೆತಂದನೆಂದು ತಿಳಿದುಕೊಂಡರು. ಮೊದಲು ಅವನ ತಾಯಿಗೂ ಆಮೇಲೆ ಅವಳ ಮೂಲಕ ಅವನ ತಂದೆಗೂ ಹೊಸ ಹೆಂಡತಿಯು ಹಳೆಯವಳೇ ಎಂದು ಗೊತ್ತಾಯಿತು. ಅವಳ ಪೂರ್ವಚರಿತ್ರೆಯನ್ನು ಯಾರೂ ಕೆದಕಿ ಕೇಳಲಿಲ್ಲ. ತಾಯಿಯು ಆ ಸಂಗತಿಯನ್ನು ಕುಶಲತೆಯಿಂದ ನಿರ್ವಹಿಸಿದಳು. ನಯನೆಯು ಹಿಂದುಮುಂದು ತಿಳಿಯದೆ ದುಮುಗುಟ್ಟುತ್ತಿದ್ದಳು. ಸಾಗರೆಯು ತವರುಮನೆಯಿಂದ ಬಂದು ಹೊಸ ಸವತಿಯನ್ನು ಹುಡುಕಿಕೊಂಡು ಹೋದಾಗ ಅವಳು ಪುಷ್ಕರಿಣಿಯ ಹತ್ತಿರ ಮುಸುರೆ ತಿಕ್ಕುತ್ತಿದ್ದಳು. ನೋಡಿ ಆಶ್ಚರ್ಯವೂ ಸಂತೋಷವೂ ಆದುವು. ಪ್ರಫುಲ್ಲೆಯು ಗೃಹಕೃತ್ಯವನ್ನು ಧರ್ಮಾಚರಣೆಯೆಂದು ಭಾವಿಸಿ ಸಂಸಾರ ನಡಸುತ್ತ ಬಂದಳು. ಅವಳಿಂದ ಗಂಡ ಅತ್ತೆ ಮಾವ ಸವತಿಯರು ಅವರ ಮಕ್ಕಳು ಎಲ್ಲರೂ ಸುಖದಿಂದಿದ್ದರು. ಅವಳು ಎಲ್ಲರಿಗೂ ಅಚ್ಚುಮೆಚ್ಚಾದಳು. ಅವಳ ಬುದ್ಧಿ ಸಾಮರ್ಥ್ಯದಿಂದ ಹೋದ ಆಸ್ತಿಯೆಲ್ಲಾ ಬಂತು. ಹೊಸ ಜಮೀನುದಾರಿಗಳು ಬಂದುವು. ಗಂಡನ ಕೈಗೆ ದುಡ್ಡು ಸೇರಿದಾಗ ಅವಳು ತಾನು ಕೊಟ್ಟಿದ್ದ ಸಾಲವನ್ನು ಜ್ಞಾಪಿಸಿದಳು. ಅವನು ಅದರಿಂದ ಒಂದು ಅತಿಥಿ ಶಾಲೆಯನ್ನು ಕಟ್ಟಿಸಿ ಅದಕ್ಕೆ ‘ದೇವೀನಿವಾಸ’ ವೆಂದು ಹೆಸರಿಟ್ಟನು. ಪ್ರಫುಲ್ಲೆಯು ಮಕ್ಕಳು ಮೊಮ್ಮಕ್ಕಳನ್ನು ಪಡೆದು ಸುಖವಾಗಿದ್ದಳು.</p>
<p>ಇಂಗ್ಲಿಷರು ರಾಜ್ಯಭಾರ ವಹಿಸಿದ ಮೇಲೆ ಆಡಳಿತ ಉತ್ತಮವಾಯಿತು. ಆದ್ದರಿಂದ ಭವಾನೀಠಾಕೂರನು ಡಕಾಯಿತಿ ಮಾಡುವುದನ್ನು ನಿಲ್ಲಿಸಿ, ತನ್ನ ಕಾರ್ಯಕ್ಕೆ ಪ್ರಾಯಶ್ಚಿತ್ತ ಅವಶ್ಯಕವೆಂದು ತಿಳಿದು, ತನ್ನನ್ನು ಇಂಗ್ಲಿಷರ ಕೈಗೆ ಒಪ್ಪಿಸಿಕೊಂಡನು. ಅವನಿಗೆ ದ್ವೀಪಾಂತರವಾಸ ಶಿಕ್ಷೆಯಾಯಿತು. ಅಲ್ಲಿಗೆ ಅವನು ಸಂತೋಷದಿಂದ ಹೊರಟುಹೋದನು. (೧೨-೧೪)</p>
<p>ಬಂಕಿಮಚಂದ್ರನು “ಆನಂದಮಠ” ವನ್ನು ಮುಗಿಸುತ್ತಿದ್ದ ಹಾಗೆಯೇ “ದೇವೀಚೌಧುರಾಣಿ” ಯನ್ನು ಕೈಗೆ ತೆಗೆದುಕೊಂಡನು. ಇದು “ಆನಂದಮಠ” ದ ಮುಂದಿನ ಭಾಗವೆಂದರೂ ಸಲ್ಲುತ್ತದೆ. “ಆನಂದಮಠ” ದ ಕಾರ್ಯಕ್ಷೇತ್ರವಾದ ವರೇಂದ್ರ ಭೂಮಿಯಲ್ಲಿಯೇ ಪ್ರಫುಲ್ಲೆಯ ಗಂಡನ ಊರಾದ ಭೂತನಾಥಪುರವಿದ್ದದ್ದು. ಐತಿಹಾಸಿಕ ಹಿನ್ನೆಲೆಯೂ ಅದಕ್ಕಿಂತ ಸ್ವಲ್ಪ ಮುಂದಿನ ಕಾಲದ್ದು. ಇಲ್ಲಿ “ಆನಂದಮಠ” ದ ಆದಿಯಲ್ಲಿ ಬರುವ ಘೋರ ಕ್ಷಾಮದ ವರ್ಣನೆಯಿಲ್ಲ. “ಅದು ಹೋಗಿ ಹೆಚ್ಚು ಕಾಲವಾಗಿರಲಿಲ್ಲ.” ಆದರೆ ಅಂದಿನ ರಾಜಕೀಯ ಮತ್ತು ಆರ್ಥಿಕ ಅವ್ಯವಸ್ಥೆ ಮತ್ತು ಅದರಿಂದ ಜನಕ್ಕೆ ಆಗುತ್ತಿದ್ದ ಚಿತ್ರಹಿಂಸೆ ಇವುಗಳ ವರ್ಣನೆ ಇದೆ- “ಭೂಮ್ಯಧಿಕಾರಿಗಳ (ಜಮೀನುದಾರರ) ಕಛೇರಿಯ ನೌಕರರು ಬಾಕಿದಾರರ ಮನೆ ಮಠಗಳನ್ನು ಲೂಟಿಮಾಡುತ್ತಿದ್ದರು; ಹಣವನ್ನು ಮುಚ್ಚಿಟ್ಟಿದ್ದಾರೆಂದು ಅದನ್ನು ಹುಡುಕಲು ಮನೆಗಳನ್ನು ಮುರಿಯುತ್ತಿದ್ದರು; ನೆಲವನ್ನು ಅಗೆಯುತ್ತಿದ್ದರು; ಸಿಕ್ಕಿದರೆ ಒಂದಕ್ಕೆ ಸಾವಿರದಷ್ಟು ಹೊತ್ತುಕೊಂಡು ಹೋಗುತ್ತಿದ್ದರು; ಸಿಕ್ಕದಿದ್ದರೆ, ಜನರನ್ನು ಹೊಡೆದು, ಬಡಿದು, ಬಂಧಿಸಿ, ಬೆಂಕಿ ಇಟ್ಟು, ಗಾಯಪಡಿಸಿ, ಕೊಂದು ಹೋಗುತ್ತಿದ್ದರು; ಮಂದಾಸನದಿಂದ ಸಾಲಿಗ್ರಾಮವನ್ನು ತೆಗೆದು ಎಸೆಯುತ್ತಿದ್ದರು; ಮಕ್ಕಳ ಕಾಲನ್ನು ಹಿಡಿದು ಎತ್ತಿ ನೆಲಕ್ಕೆ ಬಡಿಯುತ್ತಿದ್ದರು; ಯುವಕರ ಎದೆಯನ್ನು ಬಿದಿರುದೊಣ್ಣೆಯಿಂದ ಸೀಳುತ್ತಿದ್ದರು; ಮುದುಕರ ಕಣ್ಣಿಗೆ ಇರುವೆಗಳನ್ನೂ ಹೊಕ್ಕಳಿಗೆ ಪತಂಗದ ಹುಳುಗಳನ್ನೂ ತುಂಬಿ ಕಟ್ಟಿಹಾಕುತ್ತಿದ್ದರು; ಯುವತಿಯರನ್ನು ಕಛೇರಿಗೆ ತೆಗೆದುಕೊಂಡು ಹೋಗಿ ಎಲ್ಲರೆದುರಿಗೂ ನಿರ್ವಾಣವಾಗಿಸಿ ಹೊಡೆದು ಸ್ತನಗಳನ್ನು ಕತ್ತರಿಸಿ ಎಸೆಯುತ್ತಿದ್ದರು; ಹೆಂಗಸಿಗೆ ಯಾವುದು ಕಟ್ಟಕಡೆಯ ಅವಮಾನವೋ, ಕೊನೆಯ ವಿಪತ್ತೋ, ಅದನ್ನು ಎಲ್ಲರೆದುರಿಗೂ ಮಾಡುತ್ತಿದ್ದರು;<sup><a epub:type="noteref" href="999-aside.xhtml#id-016-01">*</a></sup> ...” (। -೧೬)</p>
<p>ಇದಕ್ಕೆ ಆಧಾರ Statistical Account of Bengal (by Sir W.W. Hunter, 20 vols. 1875-77, London.) ಎಂಬ ಪುಸ್ತಕದಲ್ಲಿರುವ ರಂಗಪುರ ಜಿಲ್ಲೆಯ ಐತಿಹಾಸಿಕ ವೃತ್ತಾಂತವೆಂದೂ, ದೇವೀಚೌಧುರಾಣಿ, ಭವಾನೀಪಾಠಕ, ಗುಡ್​ಲ್ಯಾಡ್​ ಸಾಹೇಬ, ಬ್ರೆನಾನ್​ ಇವರು ಐತಿಹಾಸಿಕ ವ್ಯಕ್ತಿಗಳೆಂದೂ ಬಂಕಿಮನೇ ಹೇಳಿದ್ದಾನೆ. ಯದುನಾಥ ಸರ್ಕಾರರು ಇದರ ಮೇಲೆ ವಿಸ್ತಾರವಾದ ಪೀಠಿಕೆಯನ್ನು ಬರೆದು ‘ಈ ಕಥೆಯ ಹಿಂದಿರುವ ಸಾಮಾಜಿಕ ಹಿನ್ನೆಲೆಯು ಪೂರ್ತಿಯಾಗಿಸತ್ಯ; ಸತ್ಯವಂತ ಬಂಗಾಳಿಯೂ ಡಕಾಯಿತಿ ಮಾಡುತ್ತಿದ್ದ ಕಾಲ ಅದು...ಈ ದುರ್ದೆಶೆಯ ಚಿತ್ರವನ್ನು ಬಂಕಿಮನು ಸರಿಯಾಗಿ ವರ್ಣಿಸಿದ್ದಾನೆ’ ಎಂದಿದ್ದಾರೆ. ಆದರೆ ಚರಿತ್ರೆಯ ಈ ವ್ಯಕ್ತಿಗಳಿಗೂ ಕಾದಂಬರಿಯ ಪಾತ್ರಗಳಿಗೂ ಸ್ವರೂಪದಲ್ಲಿ ಬಹಳ ವ್ಯತ್ಯಾಸ; ಹರವಲ್ಲಭನ ಸಂಸಾರ ವಿಚಾರವೂ ಪ್ರಫುಲ್ಲೆಯು ಪಡೆದ ಶಿಕ್ಷಣ ವಿವರವೂ ಎಲ್ಲಾ ಕಲ್ಪಿತ. ಭವಾನೀಪಾಠಕನು ೧೭೮೭ರಲ್ಲಿ ಇಂಗ್ಲಿಷ್​ ಸಿಪಾಯಿಗಳೊಡನೆ ಕಾದಾಡುತ್ತಿದ್ದಾಗ ಸತ್ತುಹೋದನು; (ದ್ವೀಪಾಂತರಕ್ಕೆ ಹೋಗಲಿಲ್ಲ.) ಡಕಾಯಿತರನ್ನು ಅಡಗಿಸಿದ್ದು ವಾರನ್​ ಹೇಸ್ಟಿಂಗ್ಸ್​ ಅಧಿಕಾರ ಬಿಟ್ಟ ಕೆಲವು ವರ್ಷಗಳ ಮೇಲೆ- ಇವೇ ಮೊದಲಾದ ಕಾರಣಗಳಿಂದ ಇದನ್ನು ಚರಿತ್ರೆಯೆನ್ನಲಾಗುವುದಿಲ್ಲ; ಚರಿತ್ರೆಯಿರಲಿ, ಇದನ್ನು ಚರಿತ್ರಾಧಾರದ ಕಾದಂಬರಿ ಎಂದು ಒಪ್ಪಿಕೊಳ್ಳಲೂ ಬಂಕಿಮನಿಗೆ ಇಷ್ಟವಿರಲಿಲ್ಲ. ಇದರಲ್ಲಿ ಚರಿತ್ರೆಗಿಂತಲೂ, ಕಥೆಗಿಂತಲೂ, ಗೀತೋಕ್ತಧರ್ಮ ಧ್ಯೇಯ ಅನುಷ್ಠಾನಗಳನ್ನೂ ‘ಅನುಶೀಲನತತ್ವ’ ವನ್ನೂ ಅವನು ಪ್ರತಿಪಾದಿಸಿರುವುದರಿಂದ ಅದರ ಭಾರ ಹೆಚ್ಚಾಗಿ, ಮುಂದೆ ‘ಸೀತಾರಾಮ’ ದಲ್ಲಿ ಆದಂತೆ ಇದರಲ್ಲಿಯೂ ಕಲೆಗೆ ಒಂದು ಕುಂದೇ ಉಂಟಾಗಿದೆ ಎಂದು ಕೆಲವರು ಅಭಿಪ್ರಾಯ ಪಡುತ್ತಾರೆ. ಹೀಗೆ ಇದರಲ್ಲಿ ಐತಿಹಾಸಿಕ ಹಿನ್ನೆಲೆಯೂ, ಧಾರ್ಮಿಕ ಧ್ಯೇಯವೂ, ಸಾಂಸಾರಿಕ ಕಥೆಯೂ ಮಿಳಿತವಾಗಿವೆ. ಸಾಂಸಾರಿಕ ದೃಷ್ಟಿಯಿಂದ ‘ದೇವೀಚೌಧುರಾಣಿ’ ಯ ಕಥೆಯನ್ನು ಹೀಗೆ ಸಂಗ್ರಹಿಸಬಹುದು.</p>
<p>ಬಡ ವಿಧವೆಯೊಬ್ಬಳು ಮಗಳ ಮದುವೆಯ ಸಂದರ್ಭದಲ್ಲಿ ತನ್ನ ಬೀಗರಿಗೆ ಮಾಡಿಸಿ ಹಾಕಿದ ಭಕ್ಷ್ಯ ಭೋಜ್ಯಗಳನ್ನು ಉಂಡಾಡಿಗಳಾದ ತಮಗೂ ಮಾಡಿ ಹಾಕಿಸಲಿಲ್ಲವೆಂಬ ಹೊಟ್ಟೆಕಿಚ್ಚಿನ ನೆರೆಹೊರೆಯ ಸಣ್ಣ ಜನಗಳು, ಅವಳ ಮೇಲೆ ಸುಳ್ಳು ಆಪಾದನೆಗಳನ್ನು ಹೊರಿಸಿ ಮುಂದೆ ಬದುಕಿ ಬಾಳಬೇಕಾದ ಹುಡುಗಿಯ ಜೀವನದಲ್ಲಿ ಮುಳ್ಳು ಎಳೆದರು; ಧನಲುಬ್ಧನಾದರೂ ಹುಡುಗಿಯ ಸೌಂದರ್ಯಕ್ಕೆ ಆಸೆಪಟ್ಟು, ಬಡವಳಾದ ಅವಳನ್ನು ತಂದುಕೊಂಡ ಭಾರಿ ಜಮೀನುದಾರನು, ಬೇಜವಾಬುದಾರಿಯ ಕ್ಷುದ್ರಜನರ ಆಪಾದನೆಗಳಿಗೆ ಹೆದರಿ ಮನೆ ಬೆಳಗಬೇಕಾದ ಮಗನ ಹೆಂಡತಿಯನ್ನು, ಹಿರಿಯ ಸೊಸೆಯನ್ನು, ಮನೆಗೆ ಸೇರಿಸದೆ ಅನ್ನ ಹಾಕದೆ, ಜೀವನಾಂಶವನ್ನು ಕೊಡದೆ, ಚೋರಿ ಡಕಾಯಿತಿ ಮಾಡಿಕೊಂಡು ಜೀವಿಸಲೆಂದು ಹೇಳಿ ದಯಾದಾಕ್ಷಿಣ್ಯಗಳಿಲ್ಲದೆ ಅಟ್ಟಿದನು. ತಂದೆಗೆ ವಿಧೇಯನಾದ ಮಗನು ಅದಕ್ಕೆ ಸಮ್ಮತಿಸಬೇಕಾಯಿತು. ಅವಳು ನಿರ್ಗತಿಕಳಾಗಿದ್ದಾಗ ತನ್ನಂತೆಯೇ ಹೆಣ್ಣು ಹೆಂಗಸಾದ ನೆರೆಯವಳು ಸಾಭ್ಯಸ್ಥಳಂತೆ ನಟಿಸುತ್ತ ಅವಳನ್ನು ತನ್ನ ವಿಟನಪಾಲು ಮಾಡಿದಳು; ಅವನು ಅವಳನ್ನು ಕಾಡುಪಾಲು ಮಾಡಿದನು. ಕರುಬರಿದ್ದೂರಿಗಿಂತ ಕಾಡೇ ಒಳಿತಾಯಿತು. ನಿಧಿಯನ್ನು ತೋರಿಸಿತು. ನೆರೆಹೊರೆ ಬಂಧುಬಳಗಗಳಿಗಿಂತ ಹೆಚ್ಚಿನ ನೆಂಟನಾದ ತಲೆಯೊಡೆಯುವ ಡಕಾಯಿತನೊಬ್ಬನು ಸಿಕ್ಕಿ ಅವಳಿಗೆ ಗುರುವಾದನು. ಅವಳು ಕಷ್ಟಗಳಿಗೆ ಸಿಕ್ಕಿ ಪುಟಹಾಕಿದ ಚಿನ್ನದಂತಾಗಿ ಹಿಂತಿರುಗಿ ಬಂದು, ತನಗೆ ಕೆಡುಕು ಮಾಡಿದವರಿಗೆ ಪ್ರತಿಹಿಂಸೆ ಮಾಡುವುದಕ್ಕೆ ಬದಲಾಗಿ, ಅವರಿಗೆ ಪ್ರೀತಿಯನ್ನು ತೋರಿಸಿ ಎಲ್ಲರಿಗೂ ಅಚ್ಚುಮೆಚ್ಚಾದಳು.</p>
<p>ದೇಶದಲ್ಲಿ ರಾಜಕೀಯ ಅವ್ಯವಸ್ಥೆಯಿದ್ದು, ಸರ್ಕಾರವು ಪ್ರಜೆಗಳ ಯೋಗಕ್ಷೇಮವನ್ನು ನೋಡಿಕೊಳ್ಳದೆ ಜನಕ್ಕೆ ಹಿಂಸೆಯಾಗುತ್ತಿದ್ದಾಗ ದೇಶದ ಹಿತಕಾಂಕ್ಷಿಗಳು ಮುಂದುವರಿದು ತಕ್ಕ ಕ್ರಮಗಳನ್ನು ಕೈಕೊಂಡರೆ ಜನವು ಅಂಥವರಿಗೆ ತಮ್ಮ ಸಹಕಾರವನ್ನು ಕೊಟ್ಟು ದೇಶವು ಪ್ರಯೋಜನ ಪಡೆಯಬಹುದು, ಸರ್ಕಾರವೂ ಎಚ್ಚತ್ತು ಆಡಳಿತವನ್ನು ಉತ್ತಮಪಡಿಸಬಹುದು ಎಂದು ಬಂಕಿಮನು ‘ಆನಂದಮಠ’ ದಲ್ಲಿ ತೋರಿಸಿದನು. ಅನ್ಯಾಯದಿಂದಲೂ ಕ್ರೌರ್ಯದಿಂದಲೂ ಕಸಿದುಕೊಂಡ ಹಣವನ್ನು ಹಿಂತಿರುಗಿ ಪಡೆಯುವಾಗ ಹಣಬಿಟ್ಟು ಕೊಡುವವರಿಗೆ ಅದು ಅನ್ಯಾಯ ಕ್ರೌರ್ಯ ಎನ್ನಿಸಬಹುದು; ಅವರನ್ನು ದಂಗೆಕಾರರು, ದರೋಡೆಕಾರರು, ವಿದ್ರೋಹಿಗಳು- ಅಥವಾ ಆಧುನಿಕ ರಾಜಕೀಯ ಭಾಷೆಯಲ್ಲಿ ಕಮ್ಯುನಿಷ್ಟರು- ಎನ್ನಬಹುದು. ಅದರ ನಿಜತ್ವವನ್ನು ನಿರ್ಣಯಿಸಬೇಕಾದರೆ, ಆ ಕ್ರಮದಲ್ಲಿ ಇದ್ದದ್ದು ಸ್ವಾರ್ಥವೇ ಪರಾರ್ಥವೇ, ಅದರಿಂದ ಬಹುಜನಕ್ಕೆ ಹಿತವಾಯಿತೇ ಎಂಬುದು. ಈ ದೃಷ್ಟಿಯಿಂದ ಬಂಕಿಮನು “ಆನಂದಮಠ” ದಲ್ಲಿ ಸಂನ್ಯಾಸೀ ವಿದ್ರೋಹಕ್ಕೆ ಹೊಸ ಅರ್ಥವನ್ನು ಕೊಟ್ಟಿದ್ದಾನೆ. ಅದರಲ್ಲಿ ಭಾಗವಹಿಸಿದ ಆನಂದ ನಾಯಕರು ಯಾರೂ ಆಸ್ತಿಮಾಡಿಕೊಳ್ಳಲಿಲ್ಲ, ತಮ್ಮ ನೆಂಟರಿಷ್ಟರಿಗೆ ಆಸ್ತಿ ಅಧಿಕಾರಗಳನ್ನು ಸಂಪಾದಿಸಿಕೊಡಲಿಲ್ಲ; ಮಹೇಂದ್ರನಂಥ ಶ್ರೀಮಂತರು ತಮ್ಮಆಸ್ತಿಯನ್ನು ಖರ್ಚುಮಾಡಿದರು. ಅದರ ಜೊತೆಗೆ ಮನೆ ಮಠ ಹೆಂಡತಿ ಮಕ್ಕಳನ್ನೂ ಬಿಟ್ಟು ಉದ್ಧೇಶ ಸಾಧನೆಯಾಗುವವರೆಗೆ ವ್ರತದಲ್ಲಿ ದೀಕ್ಷಿತರಾಗಿ ದುಡಿದರು. ಆ ವ್ರತದಲ್ಲಿ ಹೆಂಗಸರು ಅವರ ಗಂಡಂದಿರಿಗೆ ಅಡ್ಡಿ ಬರಲಿಲ್ಲ; ಕಷ್ಟನಿಷ್ಠುರಗಳನ್ನು ಅನುಭವಿಸಿಕೊಂಡು ಶಾಂತಿಯಂತೆ- ಗಂಡಿಗೆಗಂಡಾಗಿ ಹೆಣ್ಣಿಗೆಹೆಣ್ಣಾಗಿ- ಅವರೊಡನೆ ದುಡಿದರು, ಅವರನ್ನು ಪ್ರೋತ್ಸಾಹಿಸಿದರು; ಕಲ್ಯಾಣಿಯಂತೆ ಗಂಡಮಕ್ಕಳಿಂದ ದೂರವಿದ್ದು, ದಾರಿದ್ರ್ಯದೌರ್ಜನ್ಯಗಳ ಕೋಟಲೆಯನ್ನು ಲಕ್ಷ್ಯಮಾಡದೆ ಮನಸ್ಸನ್ನು ಬಿಗಿ ಹಿಡಿದುಕೊಂಡು ಅವಧಿಯನ್ನು ಕಾಯುತ್ತಿದ್ದರು. ಕಲ್ಯಾಣಿಯೇನೋ ಊರಿಗೆ ಬಂದು ಗಂಡ ಮಗಳೊಂದಿಗೆ ಹಿಂದಿನಂತೆ ಸಂಸಾರ ಮಾಡಿಕೊಂಡಿದ್ದಳು. ಆದರೆ ಶಾಂತಿಯೋ? ಅವಳು ಕೊನೆಗೆ ಗಂಡನಿಗೆ ಹೇಳುವ ಮಾತನ್ನು ನೋಡಿದರೆ ಅವರು ಹಿಮಾಲಯಕ್ಕೆ ಹೋಗಿ ಅಲ್ಲಿ ಆಶ್ರಮವನ್ನು ಕಟ್ಟಿಕೊಂಡು ಬ್ರಹಚರ್ಯದಿಂದ ಆಯುಸ್ಸು ಇದ್ದಷ್ಟು ದಿನ ಕಾಲ ಹಾಕಿದರು ಎಂದು ಹೇಳಬೇಕಾಗುತ್ತದೆ. ಅವರವರಿಗೆ ಇದ್ದ ಪ್ರೇಮದಲ್ಲಿ ಇದು ಸಾಧ್ಯವೇ, ಅದರಿಂದ ಅವರು ಏನು ಪುರಷಾರ್ಥ ಸಾಧಿಸಿದರು ಎಂಬುದು ಒಂದು ವಿಚಾರ. ಎಂದರೆ, ಹೆಂಗಸಿಗೆ ಕಲ್ಯಾಣಿಯ ಆದರ್ಶ ಸರಿಯೋ ಶಾಂತಿಯ ಆದರ್ಶ ಸರಿಯೋ?</p>
<p>ಹಿಂದೂಗಳಿಗೆ- ಅಥವಾ ದ್ವಿಜರಿಗೆ- ಉಕ್ತವಾದ ನಾಲ್ಕು ಆಶ್ರಮಗಳಲ್ಲಿ ಸಂನ್ಯಾಸ ಕೊನೆಗೆ ಬರತಕ್ಕದ್ದು; ಬ್ರಹ್ಮಚರ್ಯದಲ್ಲಿ, ನೈಷ್ಠಿಕ ಬ್ರಹ್ಮಚರ್ಯ ಅಥವಾ ಆಜೀವ ಬ್ರಹ್ಮಚರ್ಯ ಎಂಬ ಕಟ್ಟುನಿಟ್ಟಾದ ಒಂದು ಆಶ್ರಮವಿದೆ. ಇದನ್ನು ಅನುಸರಿಸಿ ಆಮೇಲೆ ಸಂನ್ಯಾಸ ತೆಗೆದುಕೊಳ್ಳತಕ್ಕವರು- ಅದರಲ್ಲಿಯೂ ಮಠಾಧಿಪತಿಗಳಾಗತಕ್ಕವರು- ಬ್ರಹ್ಮಚಾರಿಗಳಾಗಿಯೇ ಇದ್ದು ಸಂನ್ಯಾಸಿಗಳಾಗುವ ಪದ್ಧತಿಯೂ ಇದೆ, ಮದುವೆ ಮಾಡಿಕೊಂಡು ಮಕ್ಕಳು ಮೊಮ್ಮಕ್ಕಳನ್ನು ಪಡೆದು ಅನಂತರ ಸಂನ್ಯಾಸ ತೆಗೆದುಕೊಳ್ಳವ ಪದ್ಧತಿಯೂ ಇದೆ. ಎರಡರಲ್ಲಿಯೂ ಗುಣಾವಗುಣಗಳಿವೆ. ಅವುಗಳನ್ನು ಅವರವರೇ ಹೇಳುತ್ತಾರೆ. ಇದಲ್ಲದೆ ಸಂನ್ಯಾಸವೆಂದರೇನು, ಅದರ ಉದ್ದೇಶಗಳೇನು ಎಂಬುದರಲ್ಲಿಯೂ ಭಿನ್ನಾಭಿಪ್ರಾಯಗಳಿವೆ.</p>
<p>ಇದು ಗಂಡಸು ಸಂನ್ಯಾಸ ತೆಗೆದುಕೊಳ್ಳುವ ವಿಚಾರವಾಯಿತು; ಹೆಂಗಸು ಸಂನ್ಯಾಸ ತೆಗೆದುಕೊಳ್ಳಬಹುದೋ, ಅವಳೂ ನೈಷ್ಠಿಕ ಬ್ರಹ್ಮಚಾರಿಣಿಯಾಗಿರಬಹುದೋ, ಇದುಸಾಧ್ಯವೋ, ಇದರ ಫಲಾಫಲಗಳೇನು? ಎಂದು ಹಿಂದಿನಿಂದಲೂ ಚರ್ಚೆಯಿದೆ. ಹಿಂದೂಗಳಿರಲಿ, ಬೌದ್ಧರಲ್ಲಿ ಈ ಪ್ರಶ್ನೆ ಬಂದು ಹೆಂಗಸು ಭಿಕ್ಷುಣಿಯಾಗಿ ಬಂದು ಸೇರಿದರೆ ಬೌದ್ಧಧರ್ಮದ ಆಯುಸ್ಸೇ ಅರ್ಧವಾಗುತ್ತದೆಂದು ಗೌತಮ ಬುದ್ಧನು ಹೇಳಿದನಂತೆ. ಹೆಂಗಸರು ಈಗ ಚಿಕ್ಕ ವಯಸ್ಸಿನಲ್ಲಿ ಮದುವೆ ಮಾಡಿಕೊಳ್ಳುವುದಿಲ್ಲ; ವಿಧವೆಯರಾದವರು ನೂರಕ್ಕೆ ತೊಂಬತ್ತೊಂಬತ್ತು ಜನ ಹಾಗೇ ಇರುತ್ತಾರೆ. ವಿಧುರರಾದ ಹಲವು ಗಂಡಸರೂ ಅಷ್ಟೇ; ಆದರೆ ಒಂದುಸಾರಿ ಮದುವೆ ಮಾಡಿಕೊಂಡಮೇಲೆ ಗಂಡಹೆಂಡಿರು, ಅದರಲ್ಲಿಯೂ ಹೆಂಗಸು, ಸಂನ್ಯಾಸಿನಿಯಂತಿರುವುದು ಸ್ಪೃಹಣೀಯವೇ, ಸಾಧ್ಯವೇ, ಅವಳು ಹೇಗಿರಬೇಕು, ಎಂದು ಬಂಕಿಮನು ತನ್ನ ಕೊನೆಯ ಮೂರು ಬೃಹತ್​ ಕಾದಂಬರಿಗಳಲ್ಲಿ ಪ್ರತಿಪಾದಿಸಿರುವಂತಿದೆ.</p>
<p>ಹೆಂಗಸು ಮದುವೆ ಮಾಡಿಕೊಂಡು ಪ್ರೇಮವುಳ್ಳ ಗಂಡನೊಡನೆ ಪ್ರೇಮದಿಂದ ಒಂದು ದಿನ ಸಂಸಾರ ಮಾಡಿದರೂ ಅದನ್ನು ಮರೆಯಲಾರಳು; ಮನಸ್ಸು ಸಂಸಾರದ ಕಡೆಗೇ ಎಳೆಯುತ್ತಿರುತ್ತದೆ; ಕಠಿಣವಾದ ವ್ರತ ತಪಶ್ಚರ್ಯೆಗಳೂ ಮುತ್ತೈದೆಯರಿಗೆ ವಿಹಿತವಲ್ಲ; ಅಂಥದರಲ್ಲಿ ಸಂನ್ಯಾಸ ಅವರಿಗೆ ಸಾಧ್ಯವಾದದ್ದಲ್ಲ; ಗಂಡಸಿಗೂ ಸಾಧ್ಯವಾದದ್ದಲ್ಲವೆಂದೂ ಬೇಕಾದರೆ ಹೇಳೋಣ; ಆದರೆ ಅವನಿಗೆ ಸಾವಿರ ಹವ್ಯಾಸಗಳಿರುತ್ತವೆ; ಅವನು ಸ್ವಲ್ಪ ಮಟ್ಟಿಗಾದರೂ ಸಂಸಾರವನ್ನು, ಹೆಂಡತಿಯನ್ನು, ಮರೆಯಬಲ್ಲ; ಸಂಸಾರದಲ್ಲಿಯೇ ತೇಲಿ ಮುಳುಗುತ್ತಿರುವ ಹೆಂಗಸಿಗೆ ಇದು ತುಂಬ ಕಷ್ಟ; ಅವಳಿಗೆ ಒಂದು ಮಗುವಾಗಿಬಿಟ್ಟರೆ ಅವಳ ಹೃದಯದಲ್ಲಿ ಬಹುಭಾಗ ಅದರದಾಗುತ್ತದೆ.</p>
<p>‘ಸೀತಾರಾಮ’ ದಲ್ಲಿ ರಮಾ ಪುತ್ರವಂತೆ; ಅದರ ಯೋಗಕ್ಷೇಮ ಚಿಂತನೆಯಲ್ಲಿ ಅವಳಿಗೆ ಯುಕ್ತಾಯುಕ್ತ ಪರಿಜ್ಞಾನವೂ ಹೋಯಿತು. ನಂದೆಗೆ ಮಕ್ಕಳಿದ್ದುವೋ ಇಲ್ಲವೋ; ಆದರೆ ಅವಳು ಗೃಹಿಣಿ; ಅವಳಿಗೆ ಸದಾ ಗಂಡನ ಮತ್ತು ತನ್ನ ಸಂಸಾರದ ಚಿಂತೆ; ಅದನ್ನು ಅವಳು ಸಾಮರ್ಥ್ಯದಿಂದ ನಿರ್ವಹಿಸಿದಳು. ಶ್ರೀಯು ಅವನೊಡನೆ ಸಂಸಾರ ಮಾಡಿದ್ದಳೋ ಇಲ್ಲವೋ ಗೊತ್ತಾಗುವುದಿಲ್ಲ; ಸ್ವಲ್ಪ ಕಾಲವಾದರೂ ಒಟ್ಟಿಗೆ ಇದ್ದ ಹಾಗೆ ಕಾಣುತ್ತದೆ; ಗಂಡನ ಮೇಲೆ ಪ್ರೇಮವಿದೆ; ಅವನಿಗೂ ಅವಳ ಮೇಲೆ ಪ್ರೇಮ, ಮೋಹ. ಅವಳು ಸಂನ್ಯಾಸಿನಿಯಾಗಿರುತ್ತೇನೆಂದು ಪ್ರಯತ್ನಪಟ್ಟು ಅನಾಹುತವಾಯಿತು. ಅವಿವಾಹಿತಳಾಗಿ ಆಜನ್ಮ ಬ್ರಹ್ಮಚಾರಿಣಿಯಾಗಿದ್ದ ಜಯಂತಿಗೇ ಅದು ಸಾಧ್ಯವಾಗಲಿಲ್ಲ. ‘ಪ್ರಫುಲ್ಲೆ ನಿಷ್ಕಾಮಳು; ಆದರೆ ಕರ್ಮಪರಾಯಣಳು. ಆದ್ದರಿಂದ ಯಥಾರ್ಥ ಸಂನ್ಯಾಸಿನೀ; ಆದ್ದರಿಂದ ಅವಳು ಮುಟ್ಟಿದ್ದು ಬಂಗಾರವಾಗುವುದು’. ಇದಕ್ಕೆ ಅವಳಿಗೆ ಸಂಸಾರದಲ್ಲಿ ಅವಕಾಶವಿದ್ದಂತೆ ಹೊರಗೆ ಇರಲಿಲ್ಲ; ಸಂಸಾರದಲ್ಲಿ ಅದರ ಅನುಷ್ಠಾನ ಹಿತಕರವಾಗಿದ್ದಂತೆ ಹೊರಗೆ ಹಿತವಾಗಿರಲಿಲ್ಲ.</p>
<p>ಇದು ಹಿಂದಿನ ಕಾಲದ ಮಾತು; ಆಗ ಹೆಂಗಸು ಚಿಕ್ಕವಯಸ್ಸಿನಲ್ಲಿಯೇ ಮದುವೆಯಾಗಿ ಗಂಡನ ಮನೆ ಸೇರಿ ಸಂಸಾರದಲ್ಲಿ ಧುಮುಕಬೇಕಾಗಿತ್ತು; ಅವಳಿಗೆ ಬೇರೆ ಹವ್ಯಾಸ ಸಾಧ್ಯವಿರಲಿಲ್ಲ; ವಿದ್ಯೆ ಕಲಿಯಲು ಅವಕಾಶವಿರಲಿಲ್ಲ; ಆಗ ಸ್ಕೂಲು ಕಾಲೇಜುಗಳಿರಲಿಲ್ಲ; ಗಂಡನೇ ಮನೆಮಠ ತಾಯಿತಂದೆಗಳನ್ನು ಬಿಟ್ಟು ದೂರದೇಶ ಹೋಗಿ ಗುರುವನ್ನು ಆಶ್ರಯಿಸಿ, ಸೇವಿಸಿ, ವರ್ಷಗಟ್ಟಲೆ ಓದಿ ಪಂಡಿತನಾಗಬೇಕಾಗಿತ್ತು. ಪ್ರಜಾಶಿಕ್ಷಣವು ಸರ್ಕಾರದ ಕರ್ತವ್ಯ ಎಂಬ ಭಾವನೆ ಬಂದದ್ದು ಈಚೆಗೆ: ಸುಮಾರು ನೂರು ವರ್ಷಗಳ ಕೆಳಗೆ; ಈಗ ಹೆಂಗಸರು ಗಂಡಸರ ಸಮಕ್ಕೂ ಓದಿ, ವಿದ್ಯಾವತಿಯರಾಗಿ, ಗಂಡಸರು ಪಡೆಯುವ ನೌಕರಿಗಳನ್ನೆಲ್ಲಾ ಪಡೆಯಬಹುದು, ಉದ್ಯೋಗಗಳನ್ನೂ ಕೈಕೊಳ್ಳಬಹುದು.<sup><a epub:type="noteref" href="999-aside.xhtml#id-016-02">*</a></sup> ಈಗ ಮಹಿಳಾ ಪೋಲೀಸು ಪಡೆ ಇದೆ; ನಾಳೆ ಅವರು ಯುದ್ಧಕ್ಕೂ ಪ್ರವೇಶಿಸಬಹುದು; ಈ ಸ್ಥಿತಿಯಲ್ಲಿ ಹೆಂಗಸಿನ ಕರ್ತವ್ಯವೇನು? ಸಂಸಾರ ನಿರ್ವಾಹವೇ? ಮಕ್ಕಳುಮರಿಗಳ ಸಂರಕ್ಷಣೆಯೇ? ಸಾಮಾಜಿಕ ಕಾರ್ಯಗಳಲ್ಲಿಯೋ ಸಾರ್ವಜನಿಕ ಚಳುವಳಿಗಳಲ್ಲಿಯೋ ಓಡಾಡಿಕೊಂಡು ಕ್ರೀಡಾವಿನೋದಗಳಲ್ಲಿ ಕಾಲಕಳೆಯುತ್ತಿರುವುದೇ? ಕಛೇರಿಗಳಲ್ಲಿಯೋ ಕಾರ್ಖಾನೆಗಳಲ್ಲಿಯೋ ಗಂಡಸರ ಜೊತೆಗೂ ದುಡಿಯುತ್ತ ಸಂಪಾದನೆ ಮಾಡುವುದೇ? ಇನ್ನು ಐವತ್ತು ವರ್ಷಗಳಲ್ಲಿ ಸಮಾಜ ಧ್ಯೇಯಗಳು ಹೇಗೆ ಬದಲಾಗುವುವೋ ರೀತಿನೀತಿಗಳು ಹೇಗಿರುವುವೋ ಹೇಳಲಸಾಧ್ಯ. ಬಂಕಿಮನು ಈಗ್ಗೆ ಎಪ್ಪತ್ತು ಎಂಬತ್ತು ವರ್ಷಗಳ ಕೆಳಗೆ ಏನು ಅಭಿಪ್ರಾಯಪಟ್ಟಿದ್ದನೆಂದು ನೋಡೋಣ. ಅವನು ಬರೆದ ಆ ಕಥೆಗಳು ಹದಿನೆಂಟನೆಯ ಶತಮಾನದ ಘಟನೆಗಳಿಗೆ ಸಂಬಂಧಪಟ್ಟವು. ಆದರೆ ಶಾಂತಿ ಪ್ರಫುಲ್ಲೆ ಶ್ರೀ ಇವರು ಬಂಕಿಮನಿಂದ ಕಲ್ಪಿತವಾದ ಪಾತ್ರಗಳು; ಆದ್ದರಿಂದ ಅವರು ಆ ಕಾಲದಲ್ಲಿ ಆ ಶಿಕ್ಷಣ ಪಡೆದಿದ್ದರೆಂದೂ, ತೀಕ್ಷ್ಣ ತಪಶ್ಚರ್ಯೆ ನಡೆಸಿದರೆಂದೂ, ಸಾಹಸ ಮಾಡಿದರೆಂದೂ ಎಣಿಸಬೇಕಾಗಿಲ್ಲ. ಆದರೂ “ದೇವೀಚೌಧುರಾಣಿ” ಐತಿಹಾಸಿಕ ವ್ಯಕ್ತಿಯೆಂದು ಜ್ಞಾಪಕದಲ್ಲಿಟ್ಟಿರಬೇಕು. ಝಾನ್ಸಿರಾಣಿಯೂ ಚರಿತ್ರೆಯಲ್ಲಿ ತನ್ನ ಧೈರ್ಯ ಶೌರ್ಯಗಳಿಂದ ಪ್ರಸಿದ್ಧಿ ಪಡೆದವಳೇ.</p>
<p>ಶಾಂತಿಗೆ ಗಂಡನನ್ನು ಬಿಟ್ಟಿರಲು ಮನಸ್ಸು ಬರಲಿಲ್ಲ; ಪ್ರಫುಲ್ಲೆಯು ಒಂದೇ ದಿನ ತನ್ನ ಗಂಡನೊಡನಿದ್ದಳು; ಅವಳು ದೈಹಿಕ ಮಾನಸಿಕ ಶಿಕ್ಷಣಗಳಲ್ಲಿ ಶಾಂತಿಗಿಂತ ಎಷ್ಟೋ ಮುಂದುವರಿದಳು; ಆದರೂ ಅವಳ ಹೃದಯದಲ್ಲಿ ಗಂಡನನ್ನು ಹೊರತು ಶ್ರೀಕೃಷ್ಣನಿಗೂ ಸ್ಥಾನವಿರಲಿಲ್ಲ; ಅವಳು ಗೃಹಿಣಿಯಾಗಿ ಸುಖವಾಗಿದ್ದಂತೆ, ಸುಖಪಡಿಸಿದಂತೆ, ಧನಕನಕಗಳ ಮಧ್ಯೆ, ದವಲತ್ತು ವೈಭವಗಳ ಮಧ್ಯೆ, ರಾಣಿಗಿರಿ ಮಾಡಿ ಸುಖಿಸಲಿಲ್ಲ, ಶಾಂತಿ ಪಡೆಯಲಿಲ್ಲ. ಅವಳು ಶಾಸ್ತ್ರಜ್ಞಾನದಿಂದ ಪ್ರಪಂಚಾನುಭವದಿಂದ ಸಂಸಾರ ನಿರ್ವಾಹದ ಕಲೆಯನ್ನು ಕಲಿತಳು. ಶ್ರೀಯು ಸರಿಯಾದ ಗುರುವಿಲ್ಲದೆ, ತಪ್ಪು ತಿಳಿವಳಿಕೆಯಿಂದ ತಾನೂ ಸುಖವಾಗಿರಲಿಲ್ಲ, ತನ್ನಿಂದ ಇತರರೂ ಸುಖವಾಗಿರಲಿಲ್ಲ. ನಿಶಿಯು ಸಂಸಾರಸಾಗರದ ತಟದಲ್ಲಿ ನಿಂತು, ಅದರಲ್ಲಿ ಧುಮುಕದೆ ಹಿಂತಿರುಗಿ ತನ್ನ ಬರಿಯ ಹೃದಯದಲ್ಲಿ ಶ್ರೀಕೃಷ್ಣನನ್ನು ತುಂಬಿಕೊಂಡಳು. ಅವಳಿಗೆ ಪ್ರಫುಲ್ಲೆಯ ಪತಿಪ್ರೇಮ ಅರ್ಥವಾಗುತ್ತಿರಲಿಲ್ಲ. ಹತ್ತಾರು ವರ್ಷ ಕಠೋರ ಸಂಯಮವನ್ನು ಅಭ್ಯಾಸ ಮಾಡಿದ್ದರೂ, ದೇಶವೆಲ್ಲಾ ಅವಳ ಹೆಸರನ್ನು ಕೇಳಿ ನಡುಗುತ್ತಿದ್ದರೂ, ಪ್ರಫುಲ್ಲೆಯು ಗಂಡನನ್ನು ವಿಚಾರಣೆ ಮಾಡಲು ಕುಳಿತಾಗ ಅವಳಿಗೆ ಮಾತು ಸರಿಯಾಗಿ ಹೊರಡದೆ ಹೋಯಿತು; ಕಣ್ಣೀರು ಉಕ್ಕಿಬಂತು; ಅದು “ಪ್ರಹಸನ” ವಾದರೂ ಅದನ್ನು ನಿರ್ದಯಳಾಗಿ ನಡೆಸುವುದು ಅವಳಿಗೆ ಸಾಧ್ಯವಾಗಲಿಲ್ಲ; ಗಂಡನನ್ನು ಅರಿಯದ ನಿಶಿ ನಿರ್ದಾಕ್ಷಿಣ್ಯವಾಗಿ ವರ್ತಿಸಿದಳು.</p>
<p>ತತ್ತ್ವಶಾಸ್ತ್ರವು ಜೀವ ಜಗತ್ತು ಇವುಗಳ ಪಾರಮಾರ್ಥಿಕ ಸ್ವರೂಪವನ್ನು ವಿಚಾರ ಮಾಡುತ್ತದೆ. ತ್ರಿಕಾಲಾಬಾಧಿತವಾದ ಪಾರಮಾರ್ಥಿಕ ತತ್ತ್ವವೇನೇ ಇರಲಿ, ಜೀವದ ಅಂತಿಮ ಗುರಿ ಏನೇ ಇರಲಿ, ಇಂದಿನ ದೃಶ್ಯ ವ್ಯಾವಹಾರಿಕ ಪ್ರಪಂಚದಲ್ಲಿ ಮನುಷ್ಯನು ಹೇಗೆ ನಡೆದುಕೊಳ್ಳಬೇಕು? ಎಂದರೆ ಕರ್ಮಧರ್ಮಗಳ ಸ್ವರೂಪವೆನು? ಇದು ದೊಡ್ಡ ಪ್ರಶ್ನೆ. ಇದನ್ನು ನಮ್ಮಂತೆಯೇ ಹಿಂದಿನವರೂ ಯೋಚನೆ ಮಾಡಿದ್ದಾರೆ. ನಮ್ಮ ಪ್ರಾಚೀನರ ಉತ್ತರ ಭಗವದ್ಗೀತೆಯಲ್ಲಿದೆ. ಬಂಕಿಮನಿಗೆ ಅದರಲ್ಲಿ ತುಂಬ ಗೌರವ. ಅದನ್ನು ಅವನು ಭಾಷ್ಯಗಳ ಸಹಿತವಾಗಿ ವ್ಯಾಸಂಗ ಮಾಡಿದ್ದನು. ಕೊನೆಗಾಲದಲ್ಲಿ ಅದರ ಅರ್ಥ ವಿವರಣೆಗಳನ್ನು ಬರೆಯಲು ಆರಂಭಿಸಿದ್ದನು. ಆದರೆ ಅದು ಮುಗಿಯಲಿಲ್ಲ. ಅದನ್ನು ಅವನು ‘ದೇವಿಚೌಧುರಾಣಿ’ ಯಲ್ಲಿ ಜೀವನಕ್ಕೆ- ಒಬ್ಬ ಹೆಂಗಸಿನ ಜೀವನಕ್ಕೆ- ಸಮನ್ವಯಮಾಡಿ ಅದರ ಫಲಾಫಲಗಳನ್ನು ದೃಷ್ಟಾಂತಪಡಿಸಿದ್ದಾನೆ. ಗಂಡಸನ್ನೇ ತೆಗೆದುಕೊಳ್ಳಬಹುದಾಗಿತ್ತು; ಅವನ ಕಾದಂಬರಿಗಳಲ್ಲಿ ಅನೇಕ ಬ್ರಹ್ಮಚಾರಿಗಳೂ ಸಂನ್ಯಾಸಿಗಳೂ ಗುರುಗಳೂ ಇದ್ದಾರೆ; ಗಂಡಸಿನ ಸಮಸ್ಯೆಯಷ್ಟೇ ಅಥವಾ ಗಂಡಸಿನ ಸಮಸ್ಯೆಗಿಂತ ಹೆಚ್ಚಾಗಿ ಅವನು ಮೊದಲಿನಿಂದಲೂ ಹೆಂಗಸಿನ ಸಮಸ್ಯೆಯನ್ನು ಯೋಚಿಸಿದ್ದಂತೆ ಕಾಣುತ್ತದೆ. ಅವನ ಮೊದಲ ಕಾದಂಬರಿ ರಾಜಮೋಹನನಲ್ಲ, ರಾಜಮೋಹನನ ಹೆಂಡತಿ.- ಒಳ್ಳೆಯ ಹೆಂಡತಿಯು ಅಯೋಗ್ಯ ಗಂಡನಲ್ಲಿ ನಡೆದುಕೊಂಡ ಬಗೆ. ಮುಂದೆ ಅನೇಕ ಕಥೆ ಕಾದಂಬರಿಗಳಲ್ಲಿ ಸ್ತ್ರೀ ಪಾತ್ರಗಳೇ ಪ್ರಧಾನ. ಅಲ್ಲದೆ, ಚರಿತ್ರೆಯಲ್ಲಿ “ದೇವೀಚೌಧುರಾಣಿ” - ಹೆಂಗಸೇ- ಇದ್ದಳು. ಭವಾನೀಪಾಠಕನೂ ಇದ್ದನು ನಿಜ; ಆದರೆ ಅಂಥ ಒಬ್ಬ ಶಿಕ್ಷಕನ ಕೈಗೆ ಸಿಕ್ಕಿ ಸರಿಯಾದ ಶಿಕ್ಷಣ ದೊರೆತರೆ ಒಬ್ಬ ದಿಕ್ಕಿಲ್ಲದ ಹೆಣ್ಣು ಹುಡುಗಿಯೂ ಹೇಗೆ ಒಬ್ಬ ದೊಡ್ಡ ಜಮೀನುದಾರನ ಕುಟುಂಬದಲ್ಲಿ ಹಿರಿಯ ಸೊಸೆಯಾಗಬಹುದೆಂಬುದನ್ನು ತೋರಿಸುವುದಕ್ಕೆ ಹೆಚ್ಚುಅವಕಾಶ ದೊರೆಯುತ್ತದೆ. ಹೆಂಗಸಾದರೇನು ಗಂಡಸಾದರೇನು ಸಂಸ್ಕೃತಿ ಪಡೆಯಲು ತಕ್ಕ ಸ್ವಭಾವದವರಾದರೆ ಸಂಸ್ಕೃತಿ ಕೊಡುವುದು ಸಾಧ್ಯವಾಗುತ್ತದೆ, ಅದು ಸತ್ಫಲ ನೀಡುತ್ತದೆ, ಎಂದು ತೋರಿಸುವುದೂ ಅವನ ಒಂದು ಉದ್ದೇಶ. ಭವಾನೀಪಾಠಕನು ‘ಈಗ ಒಳ್ಳೆಯ ಉಕ್ಕಿನ ಗಟ್ಟಿಯು ಸಿಕ್ಕಿದೆ. ಆರೇಳು ವರ್ಷ ಶ್ರಮಿಸಿ ತಿದ್ದಿ ಹರಿತಮಾಡಬೇಕು’ ಎಂದು ಹೇಳುತ್ತಾನೆ. ಅದೇ ಮಾತನ್ನು ಸಾಗರೆ ನಯನತಾರೆಯರಿಗೆ ಹೇಳಲಾಗುವುದಿಲ್ಲ. ದಂತ ಮರ ಇದ್ದಿಲು ಇವುಗಳಿಂದ ಉಕ್ಕಿನ ಕೆಲಸವಾಗುವುದಿಲ್ಲ.</p>
<p>‘ಪ್ರಫುಲ್ಲೆ’ ಎಂದರೆ ಪೂರ್ತಿಯಾಗಿ ವಿಕಾಸಗೊಂಡವಳು ಎಂದು ಅರ್ಥ; ಭವಾನೀಪಾಠಕನ ಶಿಕ್ಷಣಕ್ಕೆ ಒಳಗಾಗಿ ಅವಳು ಸೂರ್ಯನ ಬೆಳಕಿನಲ್ಲಿ ಅರಳುವ ಕಮಲ ಕೋರಕದಂತೆ ಅರಳಿ ಪೂರ್ಣ ಸೌಂದರ್ಯ ಸೌರಭಗಳನ್ನು ಬೀರುತ್ತಾಳೆ. ನಯನತಾರೆಯೆಂದರೆ ಕಣ್ಣಿನ ಗುಡ್ಡೆ ಎಂದು ಅರ್ಥ; ಅದು ಕಪ್ಪು; ಆದರೆ ಅದು ಕಣ್ಮಣಿ; ಅದಿಲ್ಲದಿದ್ದರೆ ದೃಷ್ಟಿಯಿಲ್ಲ; ಮನೆಯಲ್ಲಿ ನಿಂತು ಸಂಸಾರವನ್ನು ನಡಸುತ್ತಿದ್ದವಳು ಅವಳು; ಸಾಗರೆ ಅವಳ ಹೆಸರಿಗೆ ತಕ್ಕಂತೆ ಘನವಂತೆ ಗಂಭೀರೆ, ಐಶ್ವರ್ಯವಂತೆ, ‘ರತ್ನಾಧಾರೆ’, ಉದಾರೆ.- ಆದರೆ ನಿತ್ಯೋಪಯೋಗಿಯಾದ ವಸ್ತುವಲ್ಲ- ಅವರ ತಂದೆಯ ಹಣದ ಹಾಗೆ. ಅವಳಿಗಾಗಲಿ ನಯನೆಗಾಗಲಿ ಸಂಸಾರದ ಕಷ್ಟ ನಿಷ್ಠುರಗಳಿಗೆ ಎದೆಗೊಟ್ಟು ಅದನ್ನು ನಿರ್ವಹಿಸುವ ಛಾತಿಯಿಲ್ಲ. ಈಗ ಅವರು ಅತ್ತೆಮನೆಯ ಸೊಸೆಯರು, ಚಿಕ್ಕ ವಯಸ್ಸಿನವರು, ಮುಂದೆ ಸಮರ್ಥೆಯರಾಗುತ್ತಾರೆ ಎನ್ನಬಹುದು; ಆದರೆ ಬೆಳೆಯುವ ಪೈರು ಮೊಳಕೆಯಲ್ಲಿಯೇ- ಬೀಜದಲ್ಲಿಯೇ- ತಿಳಿಯುತ್ತದೆ. ಎಷ್ಟೋ ವರ್ಷ ಸಂಸಾರಮಾಡಿ ಹಿರಿಯಳಾದ ಅವಳ ಅತ್ತೆಯೇ, ಹರವಲ್ಲಭನು ಹೇಳಿದಹಾಗೆ ಕೇಳಿಕೊಂಡಿರಬೇಕಾಗಿತ್ತು; ಎಷ್ಟು ಬೀಸಣಿಗೆಯಿಂದ ಬೀಸಲಿ, ಮುಖರವನ್ನು ಹಾರಿಸಲಿ, ಅವಳ ಮಾತು ಏನೂ ನಡೆಯುತ್ತಿರಲಿಲ್ಲ; ಆದರೆ ಪ್ರಫುಲ್ಲೆಯು ತನ್ನ ನೈಜಗುಣದಿಂದಲೂ, ಶಿಕ್ಷಣ ಪ್ರಭಾವದಿಂದಲೂ, ಅವರೆಲ್ಲರನ್ನೂ ಬಗ್ಗಿಸಿದಳು; ಆಳಾಗಿ ಅರಸಾದಳು. ಅವಳ ಸ್ವಭಾವ ಸತ್ತ್ವಪ್ರಧಾನ; ಸಾಗರೆಯದು ರಾಜಸಪ್ರಧಾನ; ನಯನೆಯದು ತಾಮಸಪ್ರಧಾನ ಎಂದು ಸ್ಥೂಲವಾಗಿ ಹೇಳಬಹುದು.</p>
<p>ಪ್ರಫುಲ್ಲೆಯ “ಸತ್ತ್ವ” ದಲ್ಲಿ ಸದ್ಭಾವ ಸಾಧುಭಾವ ಎರಡೂ ಇವೆ; ಸತ್ತ್ವವಿಲ್ಲದ ವಸ್ತು ದೃಢವಾಗಿ ನಿಲ್ಲಲಾರದು. ಆ ದಾರ್ಢ್ಯವನ್ನೂ ಧೈರ್ಯವನ್ನೂ ನಾವು ಅವಳಲ್ಲಿ ಮೊದಲಿಂದಲೂ ನೋಡುತ್ತೇವೆ. ಅವಳ ತಾಯಿ ನಿರಾಶಳಾಗಿದ್ದಾಗ, ನೆರೆಮನೆಯಿಂದ ಕಡ ತರುವುದಕ್ಕಿಂತ ಗಂಡನಮನೆಗೆ ಹೋಗಿ ಬೀಳೋಣ ಎಂದು ಧೈರ್ಯವಾಗಿ ಮುಂದುವರಿದಳು ಅವಳು; ‘ನಾನು ಹಿಂದಕ್ಕೆ ಹೋಗಲು ಬಂದವಳಲ್ಲ’ ಎಂದು ಅತ್ತೆಯ ಕೈಯಲ್ಲಿ- ವಿನಯದಿಂದಲೇ- ವಾದಿಸಿದವಳು ಅವಳು; ‘ನನ್ನ ಜೀವನಕ್ಕೆ ಏನು ಮಾಡಲಿ?’ ಎಂದು ತಿಳಿಯಬಯಸಿ ‘ಡಕಾಯಿತಿಮಾಡು’ ಎಂದು ಮಾವ ಹೇಳಿದಾಗ ಅಧೈರ್ಯ ಪಡದೆ ‘ನೋಡೋಣ!’ ಎಂದು ಸ್ಥೈರ್ಯದಿಂದ ಉತ್ತರ ಕೊಟ್ಟವಳು ಅವಳು; ಅಂದೇ ನೋಡಿದ ತನ್ನ ಸವತಿಯ ಸೌಜನ್ಯದಿಂದ ಧೈರ್ಯಗೊಂಡು ಅವಳ ಸಹಾಯದಿಂದ ಪತಿಯ ಸ್ನೇಹ ಸಹವಾಸ ಸಂಭಾಷಣೆಗಳನ್ನು ಸಂಪಾದಿಸಿದವಳು ಅವಳು; ಒಬ್ಬೊಂಟಿಗಳಾದರೂ ಊರಲ್ಲಿ, ಕಾಡಲ್ಲಿ, ಪಾಳುಮನೆಯಲ್ಲಿ, ಮುಮೂರ್ಷುವಿನ ಹತ್ತಿರದಲ್ಲಿ, ಡಕಾಯಿತರ ಮಧ್ಯದಲ್ಲಿ, ಗಂಡಸಿಗಿಂತ ಹೆಚ್ಚಾದ ಧೈರ್ಯಸ್ಥೈರ್ಯಗಳಿಂದ ವರ್ತಿಸಿದವಳು ಅವಳು; ಕೊನೆಯದಾಗಿ ಸಾಗರೆಯ ಪ್ರತಿಜ್ಞೆಗೆ ಕಾಲು ಒತ್ತಿಸಿಕೊಳ್ಳುವ ಮಾತನ್ನು ಸೇರಿಸಿ, ಅದನ್ನು ನೆರವೇರಿಸಿ ಕೊಟ್ಟವಳು ಅವಳು.</p>
<p>ಹೀಗೆ ಉಕ್ಕಿನ ಹುಟ್ಟುಗುಣವುಳ್ಳ ಅವಳನ್ನು ಭವಾನೀಪಾಠಕನು ತನ್ನ ಶಿಕ್ಷಣದಿಂದ ಆಯುಧವಾಗಿ ಮಾಡಿ ಅದಕ್ಕೆ ಹದವನ್ನೂ ಹರಿತವನ್ನೂ ಕೊಡುತ್ತಾನೆ. ಆ ಶಿಕ್ಷಣ ಬರಿಯ ಗೀತಾಪಾಠವಲ್ಲ, ವೇದಾಂತ ಬೋಧೆಯಲ್ಲ; ಶಾರೀರಕ ಮಾನಸಿಕ ಸಂಸ್ಕೃತಿ, ವ್ಯವಹಾರ ದಕ್ಷತೆ; ಬುದ್ಧಿಯ ತೀಕ್ಷ್ಣತೆ. ತನ್ನ ಗಂಡನನ್ನೂ ಮಾವನನ್ನೂ ಉಳಿಸಿಕೊಳ್ಳಲು ಅವಳು ಮಾಡಿದ ಹಂಚಿಕೆ ಭವಾನೀಪಾಠಕ ರಂಗರಾಜ ಇಬ್ಬರನ್ನೂ ಬೆರಗು ಗೊಳಿಸಿತು.</p>
<p>ಇಷ್ಟು ಸತ್ತ್ವಶಾಲಿನಿಯಾದರೂ ಅವಳು ಪರಮ ಸಾಧು; ಯಾರಲ್ಲಿಯೂ ಕ್ರೂರವಾಗಿ ವರ್ತಿಸಿದವಳಲ್ಲ; ಯಾರನ್ನೂ ಹಿಂಸಿಸಿದವಳಲ್ಲ; ತನ್ನನ್ನು ಮನೆಬಿಟ್ಟು ಹೊರಡಿಸಿದ ಅತ್ತೆ ಮಾವಂದಿರಲ್ಲಿಯೂ ನಿಷ್ಠುರವಾಗಿ ಒಂದು ಮಾತನಾಡಿದವಳಲ್ಲ; ತನ್ನಿಂದ ಸಾವಿರಾರು ಜನ ಹತವಾಗಬಾರದೆಂದು ತಾನು ಇಂಗ್ಲಿಷರಿಗೆ ತನ್ನನ್ನು ಒಪ್ಪಿಸಿಕೊಳ್ಳಲು ಸಿದ್ಧವಾದಳು- ಅದಕ್ಕೆ ಏರ್ಪಡಿಸಿಯೂ ಇದ್ದಳು; ಆದರೆ ಗಂಡನು ತನ್ನನ್ನು ಕರೆದುಕೊಂಡು ಹೋಗಿ ಸಂಸಾರಮಾಡುವುದಕ್ಕೆ ಇಷ್ಟಪಟ್ಟಿದ್ದನೆಂದು ತಿಳಿದು, ದೈವಸಹಾಯವೂ ಒದಗಲಾಗಿ, ಆ ಏರ್ಪಾಡನ್ನು ಬದಲಾಯಿಸಿದಳು; ತನ್ನನ್ನು ಹಿಡಿಯಲು ಬಂದಿದ್ದ, ಮುಂದೂ ಹಿಡಿಯಬಹುದಾಗಿದ್ದ, ಯೂರೋಪಿಯನ್ ಸರದಾರನನ್ನು, ಶಿಕ್ಷಿಸುವುದಿರಲಿ, ಸೆರೆಕೂಡ ಹಾಕದೆ, ಬೋನಿನಲ್ಲಿ ಸಿಕ್ಕಿದ ಇಲಿಯನ್ನು ದೂರ ತೆಗೆದುಕೊಂಡು ಹೋಗಿ ಬಿಡುವಂತೆ ಕಾಡಿನಲ್ಲಿ ಬಿಡಿಸಿದಳು; ಅವನ ದಾರಿಯ ಖರ್ಚಿಗೆ ಕೊಡಿಸಿದಳು. ಅವಳು ಕಾಡಿಗೆ ಬರುವುದಕ್ಕಿಂತ ಮುಂಚೆ, ಭವಾನೀಪಾಠಕನು ಏನು ದರೋಡೆಗಳನ್ನು ನಡಸಿದ್ದನೋ ಏನೋ, ಅವಳು ರಾಣಿಯಾದಮೇಲಂತೂ ಅವಕ್ಕೆ ಅವಕಾಶ ಕೊಟ್ಟಂತೆ ತೋರುವುದಿಲ್ಲ. ‘ಆನಂದಮಠ’ ದಲ್ಲಿ ಮಹೇಂದ್ರನ ಆಸ್ತಿಯನ್ನು ಬಿಟ್ಟರೆ ಮಿಕ್ಕ ಹಣವೆಲ್ಲಾ ಆನಂದರ ಲೂಟಿಯಿಂದ ದೊರೆತದ್ದೇ; ಅದರಿಂದ ಜನಕ್ಕೆ ಯಾರಿಗೂ ಹಿಂಸೆಯಾಗುತ್ತಿರಲಿಲ್ಲ, ದೀನ ದರಿದ್ರರಿಗೂ, ನಷ್ಟಪಟ್ಟವರಿಗೂ ಲಾಭವಾಗುತ್ತಿತ್ತೆಂದು ಇಟ್ಟುಕೊಳ್ಳೋಣ; ಆದರೆ ದೇವೀಚೌಧುರಾಣಿಯು ವಿನಿಯೋಗಿಸಿದ ಸಂಪತ್ತೆಲ್ಲಾ ಆಕಸ್ಮಿಕವಾಗಿ, ದೈವಿಕವಾಗಿ, ದೊರೆತ ನಿಧಿಯೇ; ಅದು ಸದ್ವಿನಿಯೋಗವಾಯಿತು ಅಷ್ಟೇ. ಅದು ಕರಗಿದ ಮೇಲೆ, ತನ್ನ ಸ್ವಂತ ಆಸ್ತಿಯನ್ನೂ ರಂಗರಾಜನಿಗೆ ಕೊಟ್ಟುಬಿಟ್ಟು<sup><a epub:type="noteref" href="999-aside.xhtml#id-016-03">*</a></sup> ಕೈ ಬೀಸಿಕೊಂಡು ಅತ್ತೆಯ ಮನೆಗೆ ಹೋದಳು- ಅವಳ ಪುಣ್ಯ ಮಾತ್ರ ಅವಳ ಹಿಂದೆ ಬಂತು. ಆದರೆ ನಿಶಿಯು ಪ್ರೀತಿಯಿಂದ ಕೊಟ್ಟ ಆಭರಣಗಳನ್ನು ಬೇಡವೆನ್ನಲಾಗಲಿಲ್ಲ. ನಿಶಿ ಮತ್ತೊಬ್ಬ ಆಯೇಷೆ.</p>
<p>ಪ್ರಫುಲ್ಲೆಯು ಮನೆಯ ಯಾಜಮಾನ್ಯ ವಹಿಸಿದ ಮೇಲೆ, ಸಂಸಾರದ ಸ್ಥಿತಿಗತಿಗಳು ಉತ್ತಮವಾಗಿ, ಮತ್ತೆ ತಾನು ರಾಣಿಗಿರಿ ನಡಸಬಹುದಾಗಿತ್ತು. ಆದರೆ ಅವಳು ಸರಳಜೀವನವನ್ನು ನಡಸುತ್ತ ಏನೂ ಅರಿಯದ ಬಡ ಮುತ್ತೈದೆಯ ಹಾಗೆ ಕಾಲ ಕಳೆದಳು. ಗಂಡನ ಮುಂದೆ ಹೆಂಡತಿಯೂ ಹೆಂಡತಿಯ ಮುಂದೆ ಗಂಡನೂ ತನ್ನ ಪ್ರತಿಷ್ಠೆ ಆಡಂಬರ ದವಲತ್ತುಗಳನ್ನು ನಡಸಬಹುದೇ? ಹಾಗೆ ನಡೆದರೆ ಮನಸ್ಸು ಹೊಂದುತ್ತದೆಯೇ? ಹೃದಯ ಮಿಳಿತವಾಗುತ್ತದೆಯೇ? ರಾಣಿಯಾಗಿದ್ದಾಗಲೂ ಅವಳು ಗಂಡನಲ್ಲಿ ಹೆಂಡತಿಯಂತೆ ನಡೆದುಕೊಂಡಳು. ಅವನನ್ನು ಸಾಮಾನ್ಯವಾದ ಉಡುಪಿನಲ್ಲಿ ಕಂಡು ಅವನಿಗೆ ಪ್ರಣಾಮ ಮಾಡಿದಳು. ಈಗ, ಬೆಡಗು ಬಿನ್ನಾಣ ದವಲತ್ತು ವೈಭವ ಪಾಂಡಿತ್ಯ ಪ್ರದರ್ಶನ ಇವುಗಳಿರಲಿಲ್ಲವೇ ಹೊರತು, ಅವಳು ಸಂಸಾರ ರಾಜ್ಯದಲ್ಲಿ ನಿಜವಾದ ರಾಣಿಯಾಗಿದ್ದಳು. ಅವಳ ಅತ್ತೆಮಾವಂದಿರೂ ಸವತಿಯರೂ ಅವಳಿಗೆ ಸಂಸಾರ ಭಾರವನ್ನು ವಹಿಸಿ ಅವಳಲ್ಲಿ ಭರವಸೆಯಿಟ್ಟು ನಿಶ್ಚಿಂತರಾಗಿದ್ದರು. ನಯನೆಯು ತನ್ನ ವಕ್ರಸ್ವಭಾವವನ್ನೂ ಸಿಡುಕನ್ನೂ ಬಿಟ್ಟಳು. ಸಾಗರೆಯು ಬೆಳಗೆದ್ದರೆ ತವರುಮನೆಗೆ ಹೋಗುವುದನ್ನು ನಿಲ್ಲಿಸಿದಳು. ಸಂಸಾರ ಸುಖಮಯವಾಯಿತು. ಆ ಸುಖ ಕಾಲವನ್ನು ಅವಳ ತಾಯಿ ನೋಡುವ ಪುಣ್ಯ ಪಡೆದಿರಲಿಲ್ಲ. ಕೆಲವರು ಕಷ್ಟದಲ್ಲಿ ಹುಟ್ಟಿ ಬೆಳೆದು ಕಷ್ಟದಲ್ಲಿಯೇ ಕಣ್ಣುಮುಚ್ಚಿಕೊಳ್ಳುತ್ತಾರೆ. ಅವರು ಪಡೆದು ಬಂದದ್ದು!</p>
<p>ಪ್ರಫುಲ್ಲೆಗೆ ದಿಗ್ದರ್ಶನ ಮಾಡುತ್ತಿದ್ದ ಧ್ರುವನಕ್ಷತ್ರ ಅವಳಿಗೆ ತನ್ನ ಗಂಡನ ಮೇಲೆ ಇದ್ದ ಪ್ರೇಮ, ಅಥವಾ ಪತಿಭಕ್ತಿ. ತನಗೆ ಕಠೋರ ಶಿಕ್ಷಣ ದೊರೆಯುತ್ತಿದ್ದ ಕಾಲದಲ್ಲಿಯೂ ತಾನು ಪತಿವಂತೆ ಎಂಬುದನ್ನು ಅವಳು ಮರೆತಿರಲಿಲ್ಲ. ಏಕಾದಶಿಯನ್ನು ಆಚರಿಸುತ್ತಿರಲಿಲ್ಲ. ರಾಣಿಗಿರಿಯ ದವಲತ್ತು ಅವಳಿಗೆ ಬಹುಬೇಗ ಬೇಸರವಾಗಿ, ಅದಕ್ಕೆ ರಾಜೀನಾಮೆಯಿತ್ತಳು. ಏಕೆಂದರೆ, ಅವಳ ಮನಸ್ಸು ಇದ್ದದ್ದು ದವಲತ್ತಿನ ಮೇಲಲ್ಲ, ಗಂಡನ ಮೇಲೆ. ಅವನೊಡನೆ ಸಂಸಾರ ಮಾಡಲು ಮನೆಗೆ ಬಂದಾಗ ಅವಳ ಮನಸ್ಸು ಸ್ಥಿರವಾಗಿ, ರೇವಿಗೆ ಬಂದು ನಿಂತ ಹಡಗಿನಂತಾಯಿತು. ಪಗಡೆಯ ಕಾಯಿ ಹಾಸನ್ನೆಲ್ಲಾ ಸುತ್ತಿ ಬಂದು ಹಣ್ಣಾಯಿತು!</p>
<p>ಅವಳ ಸಾಧುಸ್ವಭಾವವೂ ಸಂಸಾರೀ ಮನೋವೃತ್ತಿಯೂ ರಂಗರಾಜನಿಗೆ ಅವಳು ಕೊನೆಯ ಬಾರಿ ಹೇಳಿದ ಬುದ್ಧಿವಾದದಿಂದ ಚೆನ್ನಾಗಿ ವ್ಯಕ್ತಪಡುತ್ತವೆ: “ನೀವು ಪರೋಪಕಾರವೆಂದು ಹೇಳುವುದು ಪರಪೀಡನವಾಗುತ್ತದೆ. ದೊಣ್ಣೆಯ ಪ್ರಹಾರದಿಂದ<sup><a epub:type="noteref" href="999-aside.xhtml#id-016-04">*</a></sup> ಪರೋಪಕಾರವಾಗುವುದಿಲ್ಲ. ದುಷ್ಟರ ದಮನವನ್ನು ಇಹದಲ್ಲಿ ರಾಜನೂ ಪರದಲ್ಲಿ ಈಶ್ವರನೂ ಮಾಡುವನು. ಆ ಕಾರ್ಯವನ್ನು ವಹಿಸುವುದಕ್ಕೆ ನಾವಾರು? ಶಿಷ್ಟರ ಪಾಲನೆಯ ಭಾರವನ್ನು ವಹಿಸಿಕೊಳ್ಳಿರಿ.- ದುಷ್ಟರನ್ನು ದಮನ ಮಾಡುವ ಭಾರವನ್ನು ಈಶ್ವರನಿಗೆ ಬಿಡಿ...” ಇದು ಆನಂದ ಮಠದ ಸಂನ್ಯಾಸಿಗಳ ಮತ್ತು ಸಂತಾನರ ಮನೋಧರ್ಮಕ್ಕಿಂತ ಮೇಲ್ತರದ, ಪಕ್ವವಾದ, ಮನೋಧರ್ಮ; ಅವಳ ಗುರುವಾದ ಭವಾನೀಠಾಕೂರನು ಇದನ್ನು ಕೊನೆಗೆ ಅರಿತುಕೊಂಡನು.</p>
<p>ಭಕ್ತಿಯೆಂದರೆ ತನಗಿಂತ ಹಿರಿಯ ವಸ್ತುವಿನಲ್ಲಿ ಇರುವ ಪ್ರೇಮ ಗೌರವಗಳು; ದಾಸ್ಯವಲ್ಲ, ಗುಲಾಮಗಿರಿಯಲ್ಲ; ಪ್ರೇಮವಿಲ್ಲದ ಶುಷ್ಕ ಗೌರವವಿದ್ದಾಗ, ನಿರ್ಬಂಧಕ್ಕೋ ಆಚಾರಕ್ಕೋ ದುಡಿಮೆಗೋ ಗೌರವ ತೋರಿಸಬೇಕಾಗಿ ಬಂದಾಗ, ದಾಸ್ಯವೆನ್ನಿಸಬಹುದು; ಪ್ರೇಮಕ್ಕೆ ಪ್ರತಿಯಾಗಿ ತೋರಿಸುವ ಪ್ರೇಮವನ್ನು ಹಾಗೆನ್ನಲಾದೀತೇ? ಪ್ರೇಮವಿರುವ ಕಡೆ ಸಲ್ಲಿಸುವ ಸೇವೆ ದುಡಿಮೆಗಳಿಂದ ಆಯಾಸಭಾವನೆಯಾಗುವುದಿಲ್ಲ, ಅವಮಾನವೆನ್ನಿಸುವುದಿಲ್ಲ; ಜೀವಕ್ಕೆ ಧನ್ಯಬುದ್ಧಿಯುಂಟಾಗುತ್ತದೆ, ತೃಪ್ತಿಯಾಗುತ್ತದೆ. ಸಂಸಾರದಲ್ಲಿ ನಮಗಿಂತ ಹಿರಿಯ ವಸ್ತುಗಳೆಂದರೆ, ತಾಯಿ, ತಂದೆ, ಗಂಡ. ಮಹಾಭಾರತದಂಥ ಹಿರಿಯ ಗ್ರಂಥಗಳಲ್ಲಿ ಹೊಗಳಿರುವ ತಪಸ್ಸು ಮಾತಾಪಿತೃಭಕ್ತಿ ಪತಿಭಕ್ತಿಗಳೇ! ದೇವಭಕ್ತಿಯನ್ನು ತಲುಪಬೇಕಾದರೆ ಇವೇ ರಾಜಮಾರ್ಗಗಳು. (ತಾಯಿ ತಂದೆ ಗಂಡ ಇಲ್ಲದವರ ಭಕ್ತಿ ಇಲ್ಲಿ ಪ್ರಸಕ್ತವಲ್ಲ.) ಸಾಕಾರದಿಂದ ನಿರಾಕಾರಕ್ಕೆ ಹೋಗಬೇಕು; ಸಾಂತದಿಂದ ಅನಂತಕ್ಕೆ ಹೋಗಬೇಕು; ತಿಳಿದಿರುವುದರ ಮೇಲೆ ನಿಂತು, ತಿಳಿಯದಿರುವುದರ ಮೇಲಕ್ಕೆ ಏರಬೇಕು; “ಈಶ್ವರನು ಅನಂತ; ಆ ಅನಂತನನ್ನು ಕ್ಷುದ್ರವಾದ ಹೃದಯ ಪಂಜರಲದಲ್ಲಿ ತುಂಬಿಟ್ಟುಕೊಳ್ಳುವುದು ಸಾಧ್ಯವಲ್ಲ; ಸಾಂತವು ಸಾಧ್ಯ;... ಪ್ರೇಮವು ಪವಿತ್ರವಾದರೆ, ಈಶ್ವರನಲ್ಲಿಗೆ ಏರಿಹೋಗಲು ಪತಿಯು ಮೊದಲನೆಯ ಮೆಟ್ಟಿಲು; ಆದ್ದರಿಂದಲೇ ಹಿಂದೂ ಹೆಂಗಸರಿಗೆ ಗಂಡನೇ ದೇವತೆ...” (। -೧೩)</p>
<p>ಹೆಂಗಸಿಗೆ ಪತಿಭಕ್ತಿ ಹೇಗೋ ಗಂಡಸಿಗೆ ಪಿತೃಭಕ್ತಿ ಹಾಗೆ; ಅದನ್ನು ಬಂಕಿಮನು ವ್ರಜೇಶ್ವರನಲ್ಲಿ ದೃಷ್ಟಾಂತ ಪಡಿಸಿದ್ದಾನೆ. ಪ್ರಫುಲ್ಲೆಯೂ ತನ್ನ ಅತ್ತೆ ಮಾವಂದಿರಲ್ಲಿ ಅದೇ ಭಕ್ತಿ ಗೌರವಗಳನ್ನಿಟ್ಟಿರುತ್ತಾಳೆ; ತನ್ನ ಗಂಡನ ಪ್ರಾಣ ಮಾನಗಳನ್ನು ಕಾಪಾಡಿಕೊಂಡಷ್ಟೇ ಶ್ರದ್ಧೆಯಿಂದ ತನ್ನ ಮಾವನ ಪ್ರಾಣ ಮಾನಗಳನ್ನೂ ಕಾಪಾಡಿಕೊಳ್ಳಲು ಅವಳು ಪ್ರಯತ್ನ ಪಡುತ್ತಾಳೆ. ಅವನು ಮಾಡಿದ ಹಿಂಸೆಗೆ ಪ್ರತಿಯಾಗಿ ಹಿಂಸೆ ಮಾಡಲು- ಆಡಲೂ ಕೂಡ- ಯೋಚಿಸುವುದಿಲ್ಲ. ಹಾಗೆ ಅವಳು ಹಂಗಿಸದಿರುವುದನ್ನು ಕಾದಂಬರೀಕಾರನು ‘ಪುಣ್ಯಕಾರ್ಯ’ ಎಂದಿದ್ದಾನೆ.</p>
<p>ವ್ರಜೇಶ್ವರನು ಇಪ್ಪತ್ತೆರಡು ವರ್ಷದ ಯುವಕ; ಅವನಿಗೆ ಮೂರು ಮದುವೆಗಳಾಗಿವೆ; ಮಕ್ಕಳಾಗಿವೆ. ಆದರೂ ಅವನು ತಂದೆಗೆ ವಿಧೇಯನಾಗಿ ನಡೆಯುತ್ತಾನೆ; ಅವನಿಗೆ ತಂದೆಗಿಂತ ದೊಡ್ಡ ವಸ್ತುವಿಲ್ಲ; - ‘ಪಿತರಿ ಪ್ರೀತಿಮಾಪನ್ನೇ ಪ್ರಿಯಂತೇ ಸರ್ವದೇವತಾಃ’ ಎಂಬುದು ಅವನ ನಂಬಿಕೆ, ಆಚರಣೆ. ಅವನು ಏನು ಹೇಳಲಿ ಎಂಥ ಅಪಮಾನಕರವಾದ ಕೆಲಸವನ್ನು ವಿಧಿಸಲಿ, ‘ಅಪ್ಪಣೆ!’ ‘ಮಹಾಪ್ರಸಾದ!’ ಎನ್ನುವನು. ತಂದೆಗೆ ಸುಳ್ಳು ಹೇಳುವುದಾಗಲಿ, ಮೋಸಮಾಡುವುದಾಗಲಿ ಅವನಿಂದ ಸಾಧ್ಯವಿಲ್ಲ. ‘ತಂದೆಯ ಕಣ್ಣಿಗೆ ಮಣ್ಣೆರಚಿ ಸುಳ್ಳು ಹೇಳುವವನು ಪ್ರಪಂಚದಲ್ಲಿ ಏನು ತಾನೇ ಮಾಡುವುದಕ್ಕೆ ಹೇಸುವನು?’ ಎನ್ನುತ್ತಾನೆ ಅವನು. ಹಣವು ದೇವೀ ಚೌಧುರಾಣಿಯಿಂದ ಬಂದದ್ದೆಂದೂ, ಹೊಸ ಹೆಂಡತಿಯು ಹಳೆಯವಳೇ ಎಂದೂ, ತಂದೆಗೆ ತಿಳಿಸಿದ ಹೊರತು ಅವನ ಮನಸ್ಸಿಗೆ ಸಮಾಧಾನವಾಗುವುದಿಲ್ಲ. ಆದರೆ ತಂದೆಯಮುಂದಿನ ಈ ವಿನಯವನ್ನು ಅವನ ದೌರ್ಬಲ್ಯ, ಹೇಡಿತನ, ಎಂದು ಭಾವಿಸಲಾಗದು.- ರಂಗರಾಜನಂಥ ಡಕಾಯಿತನೊಡನೆಯೂ, ಲೆಫ್ಟನೆಂಟ್​ ಬ್ರೆನಾನ್​ ಅಂಥ ಯೂರೋಪೀಯ ಸರದಾರನೊಡನೆಯೂ ನಿರ್ಭಯವಾಗಿ ಹೋರಾಡಿದವನು ಅವನು. ಜಮೀನುದಾರನ ಮುದ್ದುಮಗನಾದರೂ ‘ಭಯವೆಂಬುದು ಅವನಿಗೆ ಚಿಕ್ಕ ವಯಸ್ಸಿನಿಂದಲೂ ಗೊತ್ತಿರಲಿಲ್ಲ.’ ಕುದುರೆಯ ಸವಾರಿಯಲ್ಲಿ ಘಟ್ಟಿಗ; ಒಂದು ಸಾರಿ ರಾತ್ರಿಯ ಕತ್ತಲಲ್ಲಿ ಒಬ್ಬನೇ ದುರ್ಗಾಪುರಕ್ಕೆ ಹೋಗಿ, ಅದೇ ರಾತ್ರಿಯೇ ತನ್ನ ಊರಿಗೆ ಹಿಂದಿರುಗಿ ಬಂದಿದ್ದನು.- ಅದು ಪ್ರಫುಲ್ಲೆಯನ್ನು ನೋಡುವುದಕ್ಕೆ. ಅವಳನ್ನು ಒಂದು ರಾತ್ರಿ ನೋಡಿಯೇ ಅವಳ ರೂಪದಿಂದಲೂ ಗುಣದಿಂದಲೂ ಅವನು ಮುಗ್ಧನಾಗಿದ್ದನು. ‘ಆ ಬಂಗಾರದ ಪ್ರತಿಮೆಯನ್ನು ಅವಳ ಅಧಿಕಾರದಿಂದ ವಂಚಿಸಿ, ಅವಮಾನಪಡಿಸಿ, ಸುಳ್ಳು ಅಪವಾದವನ್ನು ಹೊರಿಸಿ, ಚಿರಕಾಲ ಹೊರಗೆ ಹಾಕಿದ್ದಾರೆ; ಅವಳು ಅನ್ನವಿಲ್ಲದೆ ಸಾಯುತ್ತಿದ್ದಾಳೆ!’ ಎಂದು ಕೊರಗಿ ಅನ್ನನೀರು ಬಿಟ್ಟು ಹಾಸಿಗೆ ಹಿಡಿದನು. ಅವನು ತಂದೆಯಷ್ಟು ನಿರ್ದಯನಲ್ಲ. ಆದರೆ ಅವಳಮೇಲೆ ತನಗೆ ಎಷ್ಟೇ ಪ್ರೇಮವಿರಲಿ, ತಂದೆ ಅವಳನ್ನು ಅಟ್ಟಿಬಿಟ್ಟಿದ್ದದ್ದರಿಂದ ತಾನೇನೂ ಮಾಡುವಂತಿರಲಿಲ್ಲ- ಅವನಿಗೆ ತಂದೆಯ ಮೇಲಣ ಗೌರವದ ಮುಂದೆ ಹೆಂಡತಿಯ ಮೇಲಣ ಮೋಹವಲ್ಲ. ತಂದೆ ಮಹಾ ಜಿಪುಣ, ಕೃಪಣ; ಬದುಕಿದ್ದಾಗ ಸೊಸೆಗೆ ಅನ್ನ ಹಾಕುವುದಿರಲಿ, ಸತ್ತಳೆಂದು ತಿಳಿದಾಗ- ಅವಳು ಬಹಿಷ್ಕೃತಳೆಂಬ ನೆವದ ಮೇಲೆ- ಅವಳಿಗೆ ಶ್ರಾದ್ಧವೂ ಬೇಡವೆಂದುಬಿಟ್ಟನು. ಇಂಥವನು ಅವಳಿಗೆ ಮಗನು ಬೆಲೆಯುಳ್ಳ ಉಂಗುರವನ್ನು ಕೊಟ್ಟನೆಂದು ತಿಳಿದಿದ್ದರೆ ಸಹಿಸುತ್ತಿದ್ದನೇ? ಆದರೆ ತಾಯಿತಂದೆಗಳಿಬ್ಬರಿಗೂ ಮಗನಮೇಲೆ ಪ್ರಾಣ- ಅವನು ಮನೋರೋಗದಿಂದ ಹಾಸಿಗೆ ಹಿಡಿದಮೇಲೆ ಹರವಲ್ಲಭನು ‘ಅಳುತ್ತ ಅಳುತ್ತ ಛಿ, ಛಿ, ಏನುಮಾಡಿಬಿಟ್ಟೆ! ನನ್ನ ಬುಡಕ್ಕೆ ನಾನೇ ಕೊಡಲಿ ಹಾಕಿಕೊಂಡೆ!... ಈ ಸಲ ದೇವರು ವ್ರಜೇಶ್ವರನನ್ನು ಬದುಕಿಸಿದರೆ ಮತ್ತೆ ನಾನು ಅವನ ಮನಸ್ಸನ್ನು ತಿಳಿಯದೆ ಯಾವ ಕೆಲಸವನ್ನೂ ಮಾಡುವುದಿಲ್ಲ’ ಎಂದು ಪ್ರತಿಜ್ಞೆ ಮಾಡಿದನು. ಮಿಕ್ಕ ವಿಷಯಗಳಲ್ಲಿ ತಂದೆಗೂ ಮಗನಿಗೂ ಅಜಗಜಾಂತರ. ಹರವಲ್ಲಭನು ‘ಸುಳ್ಳು ಹೇಳುವುದಕ್ಕೂ ಮೋಸಮಾಡುವುದಕ್ಕೂ ದ್ರೋಹಮಾಡುವುದಕ್ಕೂ ಹಿಂಜರಿಯುತ್ತಿರಲಿಲ್ಲ.’ ಒಂದಲ್ಲ ಎರಡಲ್ಲ ಐವತ್ತು ಸಾವಿರ ರೂಪಾಯಿಗಳನ್ನು ಕಾಗದ ಪತ್ರವಿಲ್ಲದೆ ಸಾಲಕೊಟ್ಟ ರಾಣಿಯನ್ನು ಹಿಡಿಸಿ ಅವಳಿಗೆ ದಗ ಹಾಕಬೇಕೆಂದು ಯೋಚಿಸಿದವನು ಅವನು. ಅದಕ್ಕಿಂತ ಹೀನ ಕೃತ್ಯ ಉಂಟೇ? ಮಗನು ಕ್ಯಾಪ್ಟನ್ನನನ್ನು ಗುದ್ದಿದಾಗ ಹೆದರಿ ನೀರಾಗಿ ‘ಅಯ್ಯೋ! ಏನು ಮಾಡಿಬಿಟ್ಟೆ!’ ಎಂದು ಅವನು ಮಗನನ್ನು ದೂಷಿಸಿ, ಕ್ಯಾಪ್ಟನ್ನನಲ್ಲಿ ಮಗನಿಗಾಗಿ ಕ್ಷಮೆಬೇಡುತ್ತಾನೆ. ಡಕಾಯಿತರು ತನ್ನನ್ನು ಎಲ್ಲಿ ಗಲ್ಲಿಗೆ ಹಾಕಿಸುತ್ತಾರೋ ಎಂದು ದಿಗಿಲು ಬಿದ್ದು ಬಗೆಬಗೆಯಾಗಿ ಅಂಗಲಾಚುತ್ತಾನೆ, ಅಳುತ್ತಾನೆ. ಕ್ಯಾಪ್ಟನ್ನನಿಗೆ ನಾಚಿಕೆಯಾಗಿ ಅವನನ್ನು ತಿರಸ್ಕರಿಸುತ್ತಾನೆ. ಬಂಕಿಮನಿಗೆ ಸಾಧಾರಣವಾಗಿ ಇಂಗ್ಲಿಷ್​ ಜನದಲ್ಲಿ ತಿರಸ್ಕಾರವಿಲ್ಲ; ಅವರ ದೊಡ್ಡ ಗುಣಗಳನ್ನು ಅವನು ಗೌರವಿಸುತ್ತಾನೆ. ಇಲ್ಲಿ ಒಂದೆರಡು ವಾಕ್ಯಗಳಲ್ಲಿಯೇ ಕ್ಯಾಪ್ಟನ್ನನ ಧೀರಗುಣ ಲೋಭರಾಹಿತ್ಯ ಆತ್ಮಗೌರವಗಳನ್ನು ತೋರಿಸುತ್ತಾನೆ. (ಕ್ಯಾಪ್ಟನ್ನನು, ನೂರುವರಹಗಳನ್ನು ಮುಂದೆ ಸುರಿದರೂ ಐದನ್ನು ಮಾತ್ರ ತೆಗೆದುಕೊಳ್ಳುತ್ತಾನೆ.) ಹರವಲ್ಲಭನು ಭಯಭ್ರಾಂತನಾಗಿರುವಾಗಲೇ, ಮಗನನ್ನು ‘ಡಾಕಿನಿ’ ಯರ ಪಾಲುಮಾಡುತ್ತಾನೆ; ‘ಅವನು ಬುದ್ಧಿವಂತ, ಬದುಕಿಬರುತ್ತಾನೆ!’ ಎಂದು ನೆಪ ಹಾಕಿಕೊಂಡು ತಾನು ತಲೆತಪ್ಪಿಸಿಕೊಂಡು ಬರಲು ಯೋಚಿಸುತ್ತಾನೆ- ಆತ್ಮಾನಂ ಸರ್ವಥಾ ರಕ್ಷೇತ್​! ಆದರೆ ಮಗನನ್ನು ಕಂಡರೆ ಅವನಿಗೆ ಅವ್ಯಾಜವಾದ ಪ್ರೀತಿ- ಅವನು ಚಂದ್ರಮ, ಮನ್ಮಥ ಎಂದುಕೊಳ್ಳುತ್ತಾನೆ; ಕೊನೆಗೆ ಆ ಪ್ರೀತಿಯೇ ಅವನ ಹೊಸ ಹೆಂಡತಿಯ ವಿಚಾರವನ್ನು ತನಿಖೆ ಮಾಡುವುದಕ್ಕೆ ಅಡ್ಡಿಯಾಗಿ ಬಂದದ್ದು. ತಾಯಿಯ ಪ್ರೀತಿ ತಂದೆಯ ಪ್ರೀತಿಗಿಂತಲೂ ಅತ್ಯಧಿಕವಾದದ್ದು- ಅವನಿಗಾಗಿ ಅವಳು ಮೊದಲು ಬಹಿಷ್ಕೃತ ಹುಡುಗಿಯನ್ನೂ ಮನೆಯಲ್ಲಿಟ್ಟುಕೊಳ್ಳಲು ಸಿದ್ಧಳಾಗಿದ್ದಳು; ಗಂಡನ ಮೊಂಡತನದಿಂದ ಅದು ಸಾಧ್ಯವಾಗಲಿಲ್ಲ; ಅಷ್ಟೇ. ವ್ರಜನು ಕೊರಗುಹತ್ತಿ ಮಲಗಿದಾಗ ಅವಳು ‘ಮಗು ಬದುಕಿಕೊಳ್ಳದೆ ಹೋದರೆ ನಾನು ವಿಷ ತೆಗೆದುಕೊಳ್ಳುತ್ತೇನೆ!’ ಎಂದು ನಿರ್ಧರ ಮಾಡಿಕೊಂಡಿದ್ದಳು. ಪಿತೃಭಕ್ತಿಯಲ್ಲಿ ತನಗೆ ಇದ್ದ ಅಚಲವಾದ ನಂಬಿಕೆಯಿಂದ ವ್ರಜನು ಚೇತರಿಸಿಕೊಂಡನು. ಮೂವರ ಜೀವವೂ ಉಳಿಯಿತು. ಅವನ ಮೂವರು ಹೆಂಡಿರ ಸೌಮಂಗಲ್ಯ ಉಳಿಯಿತು.</p>
<p>ಭವಾನೀಠಾಕೂರನು “ಅದ್ವಿತೀಯ ಮಹಾಮಹೋಪಾಧ್ಯಾಯ.” ಬ್ರಹ್ಮಚಾರಿ; ಪ್ರಫುಲ್ಲೆಯನ್ನು ‘ತಾಯಿ’ ಯೆಂದು ಕರೆಯುತ್ತಿದ್ದನು. ಆಸ್ತಿಕ; ಶಿವಪೂಜಾನಿಷ್ಠ. ಆದರೂ ‘ಕಳ್ಳರಿಗೆಲ್ಲಾ ಯಜಮಾನ’. ‘ಅವನ ಹೆಸರನ್ನು ಕೇಳಿದರೆ ದೇಶವೆಲ್ಲಾ ನಡುಗುತ್ತಿತ್ತು.’ ಆದರೂ ಅವನ ಹತ್ತಿರ ಒಂದು ಮೊಹರಕ್ಕೆ ಆಗುವಷ್ಟು ಚಿಲ್ಲರೆಯಿಲ್ಲ; ಪ್ರಫುಲ್ಲೆಯ ಇಪ್ಪತ್ತು ಕೊಪ್ಪರಿಗೆಯ ಹಣ ಅವನನ್ನು ಮೋಹಗೊಳಿಸಲಿಲ್ಲ; ‘ಧನವೆಲ್ಲಾ ನಿನ್ನದು; ನಾನದನ್ನು ತೆಗೆದುಕೊಳ್ಳವುದಿಲ್ಲ’ ಎಂದನು; ಅವಳು ‘ನಾನು ಗೃಹಸ್ಥರ ಮನೆಯ ಹೆಂಗಸು... ದರಿದ್ರ ಹೆಂಗಸು; ಅನ್ನವಸ್ತ್ರವಾದರೆ ಯಥೇಷ್ಟ;...ಹಣವನ್ನೆಲ್ಲಾ ನೀವೇ ತೆಗೆದುಕೊಳ್ಳಿ!’ ಎಂದಳು; ಇದು ಡಕಾಯಿತ ಗುರು ಶಿಷ್ಯರ ಧನಲುಬ್ಧಿ! ಮುಂದೆ ಅವಳು ವಿತರಣ ಗುಣದಲ್ಲಿ ಗುರುವನ್ನೇ ಮೀರಿಸುತ್ತಾಳೆ: ಭವಾನೀಠಾಕೂರನಿಗೆ ಹರವಲ್ಲಭನ ಮೇಲೆ ಕೋಪ; ಅಯೋಗ್ಯನೆಂದು ಅವನಿಗೆ ಸಹಾಯ ಮಾಡುವುದು ಅವನಿಗೆ ಇಷ್ಟವಿರಲಿಲ್ಲ. ಪ್ರಫುಲ್ಲೆಯು ‘ನಾವು ಪರರಿಗೆ ಹಿತಮಾಡುವ ವ್ರತವನ್ನು ಹಿಡಿದಿದ್ದೇವೆ. ಯಾರಿಗೆ ದುಃಖ ಬಂದರೂ ಅದನ್ನು ಶಮನಮಾಡಬೇಕು’ ಎಂದಳು. ಅವನು ಸಂನ್ಯಾಸಿಯಲ್ಲದ ಸಂನ್ಯಾಸಿ- ಸಂನ್ಯಾಸಿ ವೇಷವಿಲ್ಲದ ಸಂನ್ಯಾಸಿ ದೀಕ್ಷೆಯಿಲ್ಲದ, ಸಂನ್ಯಾಸಿ. ಅವನು ಮಾಡುತ್ತಿದ್ದ ಡಕಾಯಿತಿಯೆಲ್ಲಾ ಅರಾಜಕತೆಯಲ್ಲಿ ಸಿಕ್ಕಿ ನರಳುತ್ತಿದ್ದ ಜನರ ಉದ್ಧಾರಕ್ಕಾಗಿ; - ಆದಾನಂ ಹಿ ವಿಸರ್ಗಾಯ! ಆನಂದಮಠದಲ್ಲಿ ಸತ್ಯಾನಂದನು ತನ್ನ ಉದ್ದೇಶ ನೆರವೇರಲಿಲ್ಲವೆಂಬ ಅತೃಪ್ತಿಯಿಂದ ಮಹಾಪುರುಷನ ನಿರ್ಬಂಧಕ್ಕೊಳಗಾಗಿ ಅದೃಶ್ಯನಾಗುತ್ತಾನೆ. ಇಲ್ಲಿ ಭವಾನೀ ಪಾಠಕನಿಗೆ ತನ್ನ ಕೆಲಸವಾಯಿತೆಂದು ತೃಪ್ತಿಯಾಗುತ್ತದೆ. “ಇಂಗ್ಲಿಷರು ರಾಜ್ಯವಾಳುವ ಭಾರವನ್ನು ವಹಿಸಿದರು; ರಾಜ್ಯದ ಆಡಳಿತ ಚೆನ್ನಾಯಿತು. ಆದ್ದರಿಂದ ಠಾಕೂರನ ಕಾರ್ಯ ಪೂರೈಸಿತು. ರಾಜನೇ ದುಷ್ಟ ದಮನ ಮಾಡಲು ಆರಂಭಿಸಿದನು. ಭವಾನೀಠಾಕೂರನು ಡಕಾಯಿತಿಯನ್ನು ನಿಲ್ಲಿಸಿದನು. ತನ್ನ ಅನುಚರರನ್ನೆಲ್ಲಾ ಕಳುಹಿಸಿ ತಾನು ಸಾಹಿತ್ಯ ದರ್ಶನಗಳ ವ್ಯಾಸಂಗದಲ್ಲಿ ತೊಡಗಿದನು. ಕೊನೆಗೆ ತಾನು ಮಾಡಿದ ಡಕಾಯಿತಿಗಳು ತಪ್ಪೆಂದು ನಿಶ್ಚಯಿಸಿ ತಾನಾಗಿ ರಾಜದಂಡನೆಗೆ ಒಳಗಾದನು.” (॥ । -೧೪. ಮತ್ತು ಇಂಗ್ಲಿಷ್​ ಭಾಷಾಂತರ ಪುಟ ೧೮೧) ಅವನ ಕೊನೆಗಾಲವು ನೆಪೋಲಿಯನ್ನನ ಕಡೆಯ ದಿನಗಳಂತೆ ದ್ವೀಪಾಂತರದಲ್ಲಿ ಕಳೆಯಿತು. ಅವನು ಡಕಾಯಿತನ ನಡತೆಯಲ್ಲಿದ್ದ ಧರ್ಮಾಚಾರ್ಯ.</p>
<p>ಪ್ರಫುಲ್ಲೆಯು ಭಗವದ್ಗೀತೆಯಲ್ಲಿ ಉಕ್ತವಾದ ರಾಜಯೋಗ ಜ್ಞಾನಯೋಗ ಕರ್ಮಯೋಗ ಭಕ್ತಿಯೋಗಗಳಲ್ಲಿ, ‘ಜ್ಞಾನವು ನನ್ನಂಥ ಅಸಿದ್ಧಳಿಗೆ ಅಲ್ಲ!’ ಎಂದು ಬಿಟ್ಟುಬಿಡುತ್ತಾಳೆ. ಪ್ರಾಣಾಯಾಮಾದಿ ರಾಜಯೋಗ ಯೋಗವೇ ಅಲ್ಲ, ಯೋಗವೆಂದರೆ ಅಭ್ಯಾಸ ಎಂಬುದು ಅವಳ ಅಭಿಪ್ರಾಯ. ಉಳಿದವು ಕರ್ಮ, ಭಕ್ತಿ; ಬಂಕಿಮನಿಗೆ ಕರ್ಮದಲ್ಲಿ ನಂಬಿಕೆಯುಂಟು; ದೇವರಲ್ಲಿ ಮೊದಮೊದಲು ನಂಬಿಕೆಯಿಲ್ಲದಿದ್ದರೂ ಕೊನೆಗಾಲಕ್ಕೆ ಅವನು ಆಸ್ತಿಕನೂ ದೇವಭಕ್ತನೂ ಆದನೆಂದು ಹೇಳುತ್ತಾರೆ. ಆದರೆ ಅವನ ಆಸ್ತಿಕತೆಯೂ ದೇವರೂ ದೇವಭಕ್ತಿಯೂ, ಅಜ್ಞಾನಿಯ, ಅವಿದ್ಯಾವಂತನ, ಮೂಢನ, ಆಸ್ತಿಕತೆ ದೇವರು ದೇವಭಕ್ತಿಗಳಲ್ಲವೆಂಬುದು ಸ್ಪಷ್ಟವಾಗಿದೆ; ಜಗತ್ತನ್ನೆಲ್ಲಾ ತುಂಬಿಕೊಂಡು, ಅಣುರೇಣು ತೃಣಕಾಷ್ಠಗಳಲ್ಲಿಯೂ ವ್ಯಾಪಿಸಿರುವ, ಸಚ್ಚಿದಾನಂದಾತ್ಮಕವಾದ ಚೈತನ್ಯವೇ ದೇವರು.<sup><a epub:type="noteref" href="999-aside.xhtml#id-016-05">*</a></sup> ಅದು ಅನಂತ, ಅಪ್ರಮೇಯ. ಮಿತಶಕ್ತಿಯುಳ್ಳ ಕೆಲವು ಇಂದ್ರಿಯಗಳಿಂದ ಮನುಷ್ಯನು ಅದನ್ನು ಸಾಂತವಾಗಿ ಮಾತ್ರ ಗ್ರಹಿಸಬಲ್ಲನು. ಭೂತಾಕಾರಗಳಾದ ವೀಕ್ಷಣ ಯಂತ್ರಗಳ ಸಹಾಯದಿಂದ ಗ್ರಹಿಸುವುದೂ ಸಾಂತವೇ. ಜ್ಞಾನೇಂದ್ರಿಯ (ಅಥವಾ ಉಭಯೇಂದ್ರಿಯ)ವಾದ ಮನಸ್ಸಿನಿಂದ ಅದನ್ನು ಸ್ವಲ್ಪಮಟ್ಟಿಗೆ(?) ಗ್ರಹಿಸಬಲ್ಲೆವು- “ಮನಸೈವೇದಮಾಪ್ತವ್ಯಂ.” ಅದಿರಲಿ; ಪ್ರಾಣಿ ಮಾತ್ರದಲ್ಲಿಯೂ ದೇವರಿದ್ದಾನೆ ಎಂಬ ಭಾವ ಬಂದರೆ ನಮ್ಮ ದೃಷ್ಟಿಯೇ ಬೇರೆಯಾಗುತ್ತದೆ, ಕರ್ಮದ ಸ್ವರೂಪವೇ ಬದಲಾಗುತ್ತದೆ.</p>
<p>ಯದ್ಧಾರಂಭದಲ್ಲಿ ಬಿಲ್ಲನ್ನು ಬಿಸುಟು ಕುಳಿತ ಅರ್ಜುನನನ್ನು ಯುದ್ಧಕ್ಕೆ ಪ್ರೇರಿಸಲು ಹುಟ್ಟಿದ ಗೀತೆಯಲ್ಲಿ ಉಕ್ತವಾಗಿರುವುದು ಮುಖ್ಯವಾಗಿ ಕರ್ಮಯೋಗವೇ ಎಂಬುದು ಕೆಲವರ ಮತ. ಯಾರೂ ಕರ್ಮ ಮಾಡದೆ ಇರಲಾಗುವುದಿಲ್ಲ; ಪ್ರಕೃತಿ ಮಾಡಿಸಿಯೇ ಮಾಡಿಸುತ್ತದೆ. ಏಕೆ ಮಾಡಿಸುತ್ತದೆಯೋ, ಎಲ್ಲಿಗೆ ಕರೆದುಕೊಂಡು ಹೋಗಿ ಬಿಡುತ್ತದೆಯೋ! ಅದರ ಗುರಿ, ಫಲ, ಮನುಷ್ಯನಿಗೆ ತಿಳಿದಿದ್ದರೆ ಇತ್ತು, ಇಲ್ಲದಿದ್ದರೆ ಇಲ್ಲ. ಆದ್ದರಿಂದ ಅಹಂಕಾರ ವಿಮೂಢಾತ್ಮನಾಗದೆ, ಅಸಕ್ತನಾಗಿ ಕರ್ಮ ಮಾಡಿಕೊಂಡು ಹೋಗುವುದು ಪ್ರವಾಹದ ಜೊತೆಯಲ್ಲಿ ಕೊಚ್ಚಿಕೊಂಡು ಹೋದ ಹಾಗೆ; ಅಥವಾ ರೈಲಿನಲ್ಲಿ ಕುಳಿತುಕೊಂಡು ಅದು ಹೋದಲ್ಲಿಗೆ ಹೋದಹಾಗೆ; ಈ ನಿರ್ಭರತೆಯೇ, ಭಕ್ತಿ, ಪ್ರಪತ್ತಿ. ಆದ್ದರಿಂದ ಒಂದು ವಿಧದಲ್ಲಿ ನೋಡಿದರೆ ಕರ್ಮಯೋಗದಲ್ಲಿ ಭಕ್ತಿ ಯೋಗವೂ ಸೇರಿಯೇ ಇದೆ. ಕರ್ಮವೇ ದೇವತಾರ್ಚನೆ; ಅದರಿಂದ ಮಾನವನು ಸಿದ್ಧಿ ಪಡೆಯುತ್ತಾನೆ.</p>
<p>ಹೆಂಡತಿಗೆ ಗಂಡ ದೇವತಾಸಮಾನನಾದರೆ ಗಂಡನಿಗೆ ಹೆಂಡತಿಯೂ ದೇವತಾಸಮಾನವಾಗಕೂಡದೇಕೆ ಎಂದು ಕೇಳಬಹುದು. ಅದು ವಿಷಯದೂರನಾದ ಜ್ಞಾನಿಗೆ ಮಾತ್ರ ಸಾಧ್ಯ. ತಾಯಿ ತನಗಿಂತ ದೊಡ್ಡವಳು ಎಂಬ ಒಂದು ಅಂಶವನ್ನು ಬಿಟ್ಟರೆ, ಹೆಂಡತಿಯಲ್ಲಿಯೂ ಶಕ್ತಿದೇವತಾಂಶವಿದೆ, ಮಾತೃತ್ವವಿದೆ. ಆಬ್ರಹ್ಮಸ್ತಂಬ ಪರ್ಯಂತ ಏಕತ್ವ ಭಾವನೆ ಬಂದವನಿಗೆ ಹೆಂಡತಿ ಇರಲಿ, ಹಾವು ಹಲ್ಲಿ ಇರುವೆ ಚೇಳು ಎಲ್ಲದರಲ್ಲಿಯೂ ದೇವ ಭಾವನೆ ಬರುತ್ತದೆ. ತನ್ನ ತಲೆ ಒಡೆದ ಕಳ್ಳನನ್ನು ಒಬ್ಬ ಪರಮಹಂಸನು ದೇವರೆಂದನಂತೆ; ತನ್ನ ಮೇಲೆ ಒಂದು ಹುಲಿ ‘ಹಾ!’ ಎಂದು ಎರಗಿ ಬಂದರೆ ‘ಕಾಲನು ಕರೆಯುತ್ತಿದ್ದಾನೆ’ ಎಂದನಂತೆ.- ಈ ವಿಚಾರಸರಣಿ ಪ್ರಕೃತ ಕಾದಂಬರಿಯಲ್ಲಿ ಪ್ರತಿಪಾದಿತವಾದ ವಿಷಯವನ್ನು ಬಿಟ್ಟು ಹೋಗುತ್ತದೆ.</p>
<p>ಕರ್ಮಯೋಗವು ಮುಖ್ಯವಾಗಿ ಭಗವದ್ಗೀತೆಯ ಮೂರನೆಯ ಅಧ್ಯಾಯದಲ್ಲಿ ಪ್ರತಿಪಾದಿತವಾಗಿದೆ. ಅದರಲ್ಲಿ ಎರಡು ವಿಧ- ಕರ್ಮಸಂನ್ಯಾಸ, ಕರ್ಮಯೋಗ ಎಂದು. ಅವುಗಳಲ್ಲಿ ಕರ್ಮಯೋಗವು ಹೆಚ್ಚಿನದು:- “ತಯೋಸ್ತು ಕರ್ಮಸಂನ್ಯಾಸಾತ್​ ಕರ್ಮಯೋಗೋ ವಿಶಿಷ್ಯತೇ.” ಕರ್ಮಯೋಗವೆಂದರೆ, ಏನಾದರೂ ಒಂದು ಕೆಲಸ ಮಾಡುತ್ತಿರುವುದಲ್ಲ- ನಿಷ್ಕಾಮ ಕರ್ಮ; ಅದೇ ನಿಷ್ಕಾಮ (ರೂಪವಾದ) ಧರ್ಮ, ಅನಾಸಕ್ತಿಯೋಗ. ಅಂತರಾತ್ಮ ಪ್ರೇರಿಸುತ್ತಾನೆ, ಮಾಡಿಸುತ್ತಿದ್ದಾನೆ, ಅದರ ಫಲ ಏನಾದರೂ ಆಗಲಿ ಅವನ ಇಚ್ಛೆ ನೆರವೇರಲಿ ಎಂದು ಅವನ ಮೇಲೆ ಭಾರ ಹಾಕಿ ಆಸಕ್ತನಾಗಿ ಕೆಲಸ ಮಾಡಿಕೊಂಡು ಹೋಗುವುದು, ಅನಾಸಕ್ತಿಯೋಗ; ಕಾಮವೆಂದರೆ ಅಪೇಕ್ಷೆ- ನಮ್ಮ ಅಪೇಕ್ಷೆಗಳನ್ನೆಲ್ಲಾ ಈಡೇರಿಸಲು ದಾಸಾನುದಾಸನಾಗಿ ಸೊಂಟ ಕಟ್ಟಿಕೊಂಡು ನಿಂತಿರುವವನು ಯಾರು?- ತೇನ ವಿನಾ ತೃಣಮಪಿ ನ ಚಲತಿ. ಸೃಷ್ಟಿ ಹೇಗೆ ಹೋಗ ಬೇಕೋ ಹಾಗೆ ಹೋಗುತ್ತಿರುತ್ತದೆ. ಅಂಥದರಲ್ಲಿ ನನಗೆ ಇದು ಬೇಕು ಅದು ಬೇಕು ಎಂದು ಬಯಸುವುದು ಭ್ರಾಂತಿಯ ಫಲ. ಅಪೇಕ್ಷೆಯೂ ಫಲವೂ- ಏನಾದರೂ ಕಾರಣದಿಂದ- ಒಂದಾದರೆ, ‘ತನ್ನ ತಪಃಫಲ’, ‘ದೇವರ ದಯೆ’ ಎಂದು ಮುಂತಾಗಿ ಹೇಳಿಕೊಳ್ಳಬಹುದು. ಅಪೇಕ್ಷೆ ಫಲಿಸದಿದ್ದರೆ- ಅದೇ ಅನೇಕ ವೇಳೆ ಸಂಭವ- ದೇವರನ್ನು ಬಯ್ಯುವುದು; ನಾವು ದುಃಖಿತರಾಗುವುದು. ಈ ಸ್ಥಿತಿಯಲ್ಲಿ ಸ್ವಾರ್ಥದಿಂದ ಕೃಪಣರಾಗದೆ, ಈಶ್ವರಪ್ರೀತಿಯಾಗಲೆಂದು, ‘ಜನತಾ ಜನಾರ್ದನ’ ಪ್ರೀತನಾಗಲೆಂದು, ಕರ್ಮದಲ್ಲಿ ಪ್ರವೃತ್ತನಾಗುವುದು ನಿಷ್ಕಾಮ ಧರ್ಮ, ಅಥವಾ ನಿಷ್ಕಾಮಕರ್ಮ. ಅದೇ ಸಂನ್ಯಾಸ. ಕಾಮ್ಯ ಕರ್ಮಗಳನ್ನು ಬಿಡುವುದೇ ಸಂನ್ಯಾಸ. ಪ್ರಫುಲ್ಲೆಯು ನಿಷ್ಕಾಮಳು, ಆದರೆ ಕರ್ಮ ಪರಾಯಣಳು; ಆದ್ದರಿಂದಲೇ ಅವಳು ಯಥಾರ್ಥ ಸಂನ್ಯಾಸಿನಿ. ಅಂಥವರಿಗೆ ಸಮಾಜದಿಂದ ಹಿಂಸೆಯಿಲ್ಲ; ಸಮಾಜದಲ್ಲಿ ಅದು ಎಲ್ಲರಿಗೂ ಅನುಷ್ಠೇಯವಾದ ಸಾಮಾನ್ಯ ನಿಯಮವಾದರೆ ಒಂದು ವಿಧವಾದ ಧಾರ್ಮಿಕ ಸಮತ್ವ ಉಂಟಾಗಿ ಆದಷ್ಟು ಹೆಚ್ಚು ಜನರ ಆದಷ್ಟು ಹೆಚ್ಚು ಸೌಖ್ಯಕ್ಕೆ ಕಾರಣವಾಗುತ್ತದೆ. ಯಾವ ಸಮಾಜದಲ್ಲಿ ಇದಕ್ಕೆ ಪ್ರತಿಯಾಗಿ ಎಲ್ಲರೂ ತನಗೆ ಅದು ಬೇಕು ಇದು ಬೇಕು, ತಾನು ಮುಂದು ನಾನು ಮುಂದು, ತನಗೆ ಹೆಚ್ಚು ನನಗೆ ಹೆಚ್ಚು ಎಂದು ಅಹಂಕಾರ ಲೋಭ ಮಾತ್ಸರ್ಯಗಳಿಂದ ಮುಂದುವರೆಯುತ್ತಾರೋ ಅಂಥ ಸಮಾಜದಲ್ಲಿ ಯಾರಿಗೂ ಸುಖವಿಲ್ಲ, ಎಲ್ಲರೂ ಹಿಂಸೆಪಡುತ್ತಾರೆ, ಎಂಬುದು ಸ್ಪಷ್ಟವಾಗಿದೆ. ‘ಅನುಶೀಲನ ತತ್ವ’ ‘ಸಾಮ್ಯ’ ಮುಂತಾದ ಪ್ರಬಂಧಗಳಲ್ಲಿ ಬಂಕಿಮನು ಈ ತತ್ವವನ್ನು ವಿಚಾರ ಮಾಡಿದ್ದಾನೆ.</p>
<p>ಇದು ಒಂದು ವಿಧವಾದ ಪಾರಮಾರ್ಥಿಕ ಸ್ಥಿತಿಯಾಯಿತು, ಧ್ಯೇಯವಾಯಿತು. ನನಗೆ ದೇವರಲ್ಲಿ ನಂಬಿಕೆಯಿಲ್ಲ, ಸಿದ್ಧಿಯಿಂದ ಆಗಬೇಕಾದದ್ದೇನೂ ಇಲ್ಲ, ಈಶ್ವರನಾಗಲಿ ಜನತಾಜನಾರ್ಧನನಾಗಲಿ ಪ್ರೀತನಾಗಿ ನನಗೆ ಕೊಡುವುದೇನೂ ಇಲ್ಲ ಎನ್ನುವವನಿಗೆ ವ್ಯಾವಹಾರಿಕ ಪ್ರಪಂಚದಲ್ಲಿ ಕರ್ಮಯೋಗದಿಂದ ಸುಖಶಾಂತಿಗಳು ಲಭಿಸುತ್ತವೆ ಎಂಬುದು ಮೇಲೆ ಸೂಚಿತವಾಗಿದೆ. ಸಮಾಜವು ರಚಿತವಾಗಿರುವುದು ಸಂಸಾರಗಳಿಂದ; ಸಂಸಾರಗಳು ರಚಿತವಾಗಿರುವುದು ತಾಯಿ ತಂದೆ, ಗಂಡ ಹೆಂಡತಿ, ಮಕ್ಕಳು ಮರಿ ಬಂಧು ಬಳಗಗಳಿಂದ. ಸಾಮಾಜಿಕ ಸಂಸ್ಥೆಗಳಿಗೂ ಸಂಸಾರಗಳಿಗೂ ವ್ಯಕ್ತಿಗಳಿಗೂ ಮೇಲಿನ ಧಾರ್ಮಿಕ ಧ್ಯೇಯವನ್ನು ಅನ್ವಯಿಸಿದರೆ ಅದು “ಪ್ರೀತಿ” ಎಂಬ ಒಂದು ಮಾತಿನಲ್ಲಿ ಮುಗಿಯುತ್ತದೆ. ಸ್ವ ಸುಖವನ್ನಾದರೂ ಅಲಕ್ಷಿಸಿ, ತ್ಯಾಗಮಾಡಿ, ಇತರರನ್ನು ಸಂತೋಷಗೊಳಿಸವುದು ನಿಜವಾದ ಪ್ರೀತಿ. “ಸ್ವಸುಖ ನಿರಭಿಲಾಷ” ನಾಗಿ ಲೋಕಕ್ಕೋಸ್ಕರ ತಾನು ಕಷ್ಟಪಟ್ಟರೆ ಅದು ರಾಜನು ಪ್ರಜೆಗಳಲ್ಲಿ ಇಟ್ಟಿರುವ ಪ್ರೀತಿಗೆ ಗುರುತು; ಅದೇ ರಾಜಧರ್ಮ; ಹಾಗೇ ತಾಯಿ ತಂದೆಗಳು ಮಕ್ಕಳಲ್ಲಿಯೂ, ಗಂಡ ಹೆಂಡಿರು ತಮ್ಮತಮ್ಮಲ್ಲಿಯೂ, ಅಣ್ಣ ತಮ್ಮಂದಿರು ತಮ್ಮತಮ್ಮಲ್ಲಿಯೂ, ಬಂಧು ಬಾಂಧವರು ತಮ್ಮತಮ್ಮಲ್ಲಿಯೂ ಸ್ವಾರ್ಥವನ್ನು ಮುಂದು ಮಾಡದೆ, ಕೊಟ್ಟುಬಿಟ್ಟು, ಹೊಂದಿಕೆಯಿಂದ ನಡೆದುಕೊಳ್ಳುವುದು ಪ್ರೀತಿ. ನಿಜವಾದ ಪ್ರೀತಿಯ ಪರಿಣಾಮ ಕರ್ಮಯೋಗವೇ. ಪ್ರೀತಿ ಮೂಲಕವಾದ ಕರ್ಮಯೋಗವೇ ದೃಢವಾದ, ಸ್ಥಿರವಾದ, ನಿಜವಾದ ಕರ್ಮಯೋಗ. ಹರವಲ್ಲಭನೂ ಅವನ ಹೆಂಡತಿಯೂ ಮಗನಲ್ಲಿ ಪ್ರೀತಿಯಿದ್ದದ್ದರಿಂದ ತಮ್ಮ ಸ್ವಾರ್ಥವನ್ನೂ ಅಹಂಕಾರವನ್ನೂ ಮಗ್ಗಿಸಿ ಅವನಿಗೆ ಸುಖ ತಂದರು, ತಾವೂ ಸುಖಿಗಳಾದರು. ವ್ರಜನು ತನ್ನ ತಾಯಿತಂದೆಗಳಿಗಾಗಿ, ಅವರ ಮೇಲಣ ಪ್ರೀತಿಯಿಂದ, ಸ್ವಾರ್ಥವನ್ನು ದೂರಮಾಡಿ ಹೆಂಡತಿಯನ್ನು ತ್ಯಜಿಸಿದ್ದರಿಂದ ಅಷ್ಟುಮಟ್ಟಿಗೆ ಸುಖಿಯಾದನು. ‘ತನ್ನ’ ತಂದೆತಾಯಿಗಳು ಸುಖವಾಗಿರಲಿ ಎಂದು ಕೈ ಹಿಡಿದ ಹೆಂಡತಿಯನ್ನು ನೋಯಿಸಿದ್ದರಿಂದ ಅಷ್ಟುಮಟ್ಟಿಗೆ ಅಸುಖಿಯೂ ಆದನು- ಇಂಥ ಇಕ್ಕಟ್ಟಿನ ಅಸಹಾಯ ಸ್ಥಿತಿಯೇ ಅನೇಕ ಸಂಸಾರಗಳಲ್ಲಿನ ದುರಂತಕ್ಕೆ ಕಾರಣ. ಈ ಸ್ಥಿತಿಯನ್ನು ಮಧುರವಾಗಿ ಮಾಡಿದ್ದು ಪ್ರೀತಿಯೇ- ತಾಯಿ, ತಂದೆ, ಮಗ, ಸೊಸೆಯರು, ಮುಖ್ಯವಾಗಿ ಪ್ರಫುಲ್ಲೆ, ಇವರ ನಿಸ್ಸ್ವಾರ್ಥವಾದ ನೈಜವಾದ ಪ್ರೀತಿ. ಪ್ರೀತಿಯಿಲ್ಲದೆ, ನಿರ್ಬಂಧಕ್ಕೆ ಮಾಡಿದ ತ್ಯಾಗ ತ್ಯಾಗವಲ್ಲ; ಅದರಿಂದ ಸುಖವಿಲ್ಲ.</p>
<p>ಅಹಂಕಾರ ಮದಮಾತ್ಸರ್ಯಗಳಿಂದ ಅಜ್ಞಾನವೂ ಮೋಹಗಳೂ ಪ್ರಾಪ್ತವಾಗುತ್ತವೆಯೆಂದು ಧರ್ಮಜ್ಞರೂ ದಾರ್ಶನಿಕರೂ ಹೇಳುತ್ತಾರೆ. ವ್ಯವಹಾರ ಪ್ರಪಂಚದಲ್ಲಿ ಇವುಗಳಿಂದ ಜಗಳ ಕದನ ಚಿಂತೆ ಕಷ್ಟಗಳು ಉಂಟಾಗುತ್ತವೆ; ಅವು ತಗ್ಗಿದಷ್ಟೂ, ಸುಖಶಾಂತಿಗಳು ಲಭಿಸುತ್ತವೆ.</p>
<p>ಬಂಧುಬಾಂಧವರ ತೊಡಕಿಲ್ಲದ ಒಬ್ಬೊಂಟಿಗನು- ‘ಗುಂಡುಗೋವಿ’ ಯು- ಸಂಸಾರ ಕಟ್ಟಿಕೊಳ್ಳದಿದ್ದರೂ ಸಮಾಜವನ್ನು ತಪ್ಪಿಸಿಕೊಳ್ಳಲಾಗುವುದಿಲ್ಲ. ಕಾಡಿಗೆ ಹೋಗಿ ತಪಸ್ಸಿನಲ್ಲಿದ್ದ ಕಣ್ವನಿಗೂ ಒಂದು ವಿಧವಾದ ಸಂಸಾರ ಗಂಟುಬಿದ್ದಿತು- ವಿಶ್ವಾಮಿತ್ರ ಪರಾಶರರಿರಲಿ! ಒಬ್ಬೊಂಟಿಗನೂ ಕರ್ಮ ಮಾಡುತ್ತಿರಲೇಬೇಕು. ಕರ್ಮವು ಸ್ವಾರ್ಥಕ್ಕಾಗಿ, ಇಲ್ಲ ಪರಾರ್ಥಕ್ಕಾಗಿ. ‘ಅಕರ್ಮ’ - ಎಂದರೆ ಕೆಲಸ ಮಾಡದಿರುವುದು- ಸಾಧ್ಯವಲ್ಲ. ತನಗಾಗಿ ಕೆಲಸ ಮಾಡಿದರೆ ‘ವಿಕರ್ಮಿ’ ಯಾಗಬಹುದು; ‘ದುಷ್ಕರ್ಮಿ’ ಯಾಗಬಹುದು.- ಕರ್ಮಣೋಹ್ಯಪಿ ಬೋದ್ಧವ್ಯಂ, ಬೋದ್ಧವ್ಯಂ ಚ ವಿಕರ್ಮಣಃ । ಅಕರ್ಮಣಶ್ಚ ಬೋದ್ಧವ್ಯಂ... ಪರಾರ್ಥಕ್ಕಾಗಿ ಕೆಲಸ ಮಾಡುವವನೇ ಸಂನ್ಯಾಸಿ. ಕರ್ಮಸಂನ್ಯಾಸಿ. ಅವನ ಅವಶ್ಯಕತೆಗಳನ್ನು ಸಮಾಜವು ಒದಗಿಸಿಕೊಡಬೇಕು. ಅವು ದುರುಪಯೋಗವಾದರೆ ಅವನು ಸಂನ್ಯಾಸಿಯೂ ಅಲ್ಲ, ಅದು ಧರ್ಮವೂ ಅಲ್ಲ, ಕರ್ಮವೂ ಅಲ್ಲ.</p>
<p>ಆದರೆ ಬಹುಜನ ಸ್ವಾರ್ಥಕ್ಕಾಗಿ, ತಮ್ಮ ಹೊಟ್ಟೆಬಟ್ಟೆಗಳಿಗಾಗಿ, ಕೆಲಸ ಮಾಡಲೇಬೇಕು- ಇಲ್ಲದಿದ್ದರೆ ‘ಶರೀರಯಾತ್ರೆ’ ನಡೆಯಬೇಕಲ್ಲ! ಅವುಗಳಿಗಾಗಿ ಅವರು ಅನೇಕ ವೇಳೆ ಇತರರನ್ನು ನೋಯಿಸಲೂ ಬೇಕಾಗುತ್ತದೆ. ದಾರಿದ್ರ್ಯಕ್ಕಿಂತಲೂ ಲೋಭ ಕಾರ್ಪಣ್ಯ ಜಿಪುಣತನ ಇವು ಮನುಷ್ಯನನ್ನು ಕೀಳುಮಾಡುತ್ತವೆ. ಆದ್ದರಿಂದ ಈ ಧ್ಯೇಯವು ಬಡವರಿಗಿಂತಲೂ ಭಾಗ್ಯವಂತರಿಗೆ ಅನ್ವಯಿಸತಕ್ಕ- ಬೋಧಿಸಬೇಕಾದ- ನಿಯಮ ಎನ್ನಬಹುದು. ಆದರೆ ಬಡವನಾಗಲಿ ಡಕಾಯಿತನಾಗಲಿ ಈ ಧ್ಯೇಯದ ಫಲವನ್ನು ಪಡೆದೇ ಪಡೆಯುವನು.- ವಾಲ್ಮೀಕಿಯೂ ವ್ಯಾಧನಾಗಿ ಬೇಟೆಯಾಡುತ್ತಿದ್ದದ್ದು ತನ್ನ ಹೆಂಡತಿ ಮಕ್ಕಳ ಮೇಲಣ ಪ್ರೀತಿಯಿಂದ ತಾನೇ!</p>
<p>ಭಕ್ತಿ ಪ್ರೀತಿಗಳು ಯಾವಾಗಲೂ ಸಾಧ್ಯವಲ್ಲ, ಅವು ನಿರೀಕ್ಷಿತವಾದ ಫಲವನ್ನೂ ಕೊಡದಿರಬಹುದು, ಎಂಬುದು ಕಠೋರ ಸತ್ಯ. ತಾಯಿತಂದೆಗಳನ್ನು ದೇವರಂತೆ ಕಾಣಬೇಕೆಂದರೆ, ಬೆಳೆದ, ವಿದ್ಯಾವಂತರಾದ, ಆಧುನಿಕರಾದ ಮಕ್ಕಳು ನಗಬಹುದು; ಹೆಂಡತಿ ಹಾಗೇ ಗಂಡನನ್ನು ದೇವರಂತೆ ಕಾಣಬೇಕೆಂದರೆ, ಭಾವಿಸಬೇಕೆಂದರೆ, ಅದು ಅವಳಿಗೆ ಅಸಾಧ್ಯವಾಗಿ ಅಸಹ್ಯವಾಗಿ ಕಾಣಬಹುದು- ಅವನು ಅವಳ ನಿರೀಕ್ಷೆಯ ಮಟ್ಟಕ್ಕೆ ಬರದಿದ್ದರೆ, ಅವನಲ್ಲಿ ತಿರಸ್ಕಾರವೇ ಹುಟ್ಟಬಹುದು. ಪ್ರೀತಿ ಎಂಬುದೇ ಅರ್ಥವಾಗದಿರಬಹುದು; ಅವನ ಪ್ರೀತಿಯು ಹಾವಿಗೆ ಎರೆದ ಹಾಲಿನಂತೆ ಅವಳಲ್ಲಿ ವಿಷವಾಗಿಯೇ ಪರಿಣಮಿಸಬಹುದು. ದೇವರಿಂದ, ಸ್ವರ್ಗದಿಂದ, ಈಶ್ವರ ಸಾಕ್ಷಾತ್ಕಾರದಿಂದ ಏನೂ ಆಗಬೇಕಿಲ್ಲವೆನ್ನೋಣ- ಇಹದಲ್ಲಿ ಸುಖಶಾಂತಿಗಳು ಬೇಕಾದರೆ, ಸ್ವಲ್ಪವಾದರೂ ಸ್ವಾರ್ಥವನ್ನು ತಗ್ಗಿಸಿಕೊಂಡು ಅಹಂಕಾರವನ್ನು ಬಿಟ್ಟು ಬಗ್ಗಿ ನಡೆಯಬೇಕು.- ಆಗ ಅದು ಅಷ್ಟರ ಮಟ್ಟಿಗೆ ನಿಷ್ಕಾಮಕರ್ಮವೇ.</p>
<p>ಈ ಗ್ರಂಥದ ಕೊನೆಯಲ್ಲಿ ಬಂಕಿಮನು ಭಗವದ್ಗೀತೆಯ ‘ಯದಾ ಯದಾ ಹಿ...’ ಎಂಬ ಶ್ಲೋಕವನ್ನು ಉದ್ಧರಿಸಿದ್ದಾನೆ. ಇದು ಪ್ರಫುಲ್ಲಳಂಥ ಆದರ್ಶರಮಣಿಯ ದೇವೀತ್ವವನ್ನು ತೋರಿಸಲೆಂದೇ? ಅವಳು ಆದರ್ಶ ಸ್ತ್ರೀಧರ್ಮವನ್ನು ಆಚರಿಸಿ ಬೋಧಿಸಲು ದೇವಾಂಶದಿಂದ ಅವತರಿಸಿದಳು ಎಂಬುದು ಅವನ ಭಾವವಿದ್ದೀತು. ವ್ರಜೇಶ್ವರನು ಐವತ್ತುಸಾವಿರ ರೂಪಾಯಿ<sup><a epub:type="noteref" href="999-aside.xhtml#id-016-06">*</a></sup> ಮುಟ್ಟಿಸಿ ಅವಳ ಹೆಸರಿನಲ್ಲಿ ಒಂದು ಅತಿಥಿಶಾಲೆಯನ್ನು ಕಟ್ಟಿಸಿ ಅದರಲ್ಲಿ ಅನ್ನಪೂರ್ಣಾ ಮೂರ್ತಿಯನ್ನು ಸ್ಥಾಪಿಸಿದನು. ಅದರ ಹೆಸರು ‘ದೇವೀನಿವಾಸ’. ಹಣವು ಕೃಷ್ಣನಿಗೆ ಸೇರಿದ್ದೆಂದು ಪ್ರಫುಲ್ಲೆಯು ಹೇಳಿದರೂ, ಅವನು ಅದಕ್ಕೆ ‘ಕೃಷ್ಣನಿವಾಸ’ ವೆಂದು ಹೆಸರಿಡಲಿಲ್ಲ.</p>
<p>‘ಆನಂದಮಠ’ ದಲ್ಲಿಯಾಗಲಿ ‘ದೇವೀಚೌಧುರಾಣಿ’ ಯಾಲ್ಲಾಗಲಿ ಜ್ಯೋತಿಷ ಸಾಮುದ್ರಿಕ ಮುಂತಾದವುಗಳಿಂದ ಭವಿಷ್ಯವನ್ನು ಸೂಚಿಸಿಲ್ಲ. ಭವಿಷ್ಯವನ್ನು ಸೂಚಿಸಿ ಅದು ನಿಜವಾದರೆ ಆ ಶಾಸ್ತ್ರ ನಿಜವಾಗುವುದಿರಲಿ, ಮುಂದೆ ಆಗುವುದು ಮೊದಲೇ ನಿರ್ಧರವಾಗಿರಬೇಕೆಂದೂ ದೈವ ಅಥವಾ ವಿಧಿಯೇ ಸರ್ವಶಕ್ತವೆಂದೂ ಹೇಳಬೇಕಾಗುತ್ತದೆ. ‘ಸೀತಾರಾಮ’ ದಲ್ಲಿ ಇದನ್ನು ಒಪ್ಪಿದರೆ, ಆನಂದಮಠ ದೇವೀಚೌಧುರಾಣಿಗಳಲ್ಲಿಯೂ- ಅದರ ನೇರವಾದ ಪ್ರಸ್ತಾಪವಿರಲಿ, ಇಲ್ಲದಿರಲಿ- ಒಪ್ಪಬೇಕಾಗುತ್ತದೆ. ಈ ಎರಡು ಕಾದಂಬರಿಗಳಲ್ಲಿಯೂ ಮನುಷ್ಯ ಪ್ರಯತ್ನವೇ ಪ್ರಧಾನವಾಗಿದೆ. ನಿರಕ್ಷರ ಕುಕ್ಷಿಯಾಗಿದ್ದ ಪ್ರಫುಲ್ಲೆಯು ಶಾಸ್ತ್ರಪಂಡಿತಳೂ ವ್ಯವಹಾರದಕ್ಷಳೂ ಆದದ್ದು ಭವಾನೀಠಾಕೂರನ ದೀರ್ಘಶಿಕ್ಷಣದಿಂದ. ದೈವವನ್ನು ಒಪ್ಪಿದರೆ, ಅವಳು ಮಾವನಿಂದ ಓಡಿಸಲ್ಪಟ್ಟು, ತಾಯಿಯನ್ನು ಕಳೆದುಕೊಂಡು, ಕಾಡಪಾಲಾಗಿ ಅಲ್ಲಿ ಅಕಸ್ಮಾತ್​ ನಿಧಿಸಿಕ್ಕಿ, ಗುರುಸಿಕ್ಕಿ, ರಾಣಿಯಾಗಿ, ಸಂಸಾರಕ್ಕೆ ಹಿಂತಿರುಗಿ ಬಂದದ್ದು- ಎಲ್ಲಾ ದೈವಸಂಕಲ್ಪವೆನ್ನಬೇಕಾಗುತ್ತದೆ. ಹಾಗೇ ವಿದೇಶೀಯರು ಇಂಡಿಯಕ್ಕೆ ಬಂದು, ಇಂಗ್ಲಿಷರು ಮುಸ್ಲಿಮರನ್ನು ಸೋಲಿಸಿ, ವ್ಯವಸ್ಥಿತವಾದ ರಾಜ್ಯಭಾರವನ್ನು ಏರ್ಪಡಿಸಿ, ಈ ದೇಶದ ಜನರ ಅಭ್ಯುದಯಕ್ಕೆ ಕಾರಣರಾದದ್ದೂ ದೈವಸಂಕಲ್ಪವೇ ಎನ್ನಬೇಕಾಗುತ್ತದೆ. ಇದನ್ನು ಬಂಕಿಮನು ಮುಂದಿನ ವಾಕ್ಯಗಳಲ್ಲಿ ಸೂಚಿಸಿರುವಂತಿದೆ- “ಆದರೆ ಈ ಸಮಯದಲ್ಲಿ ಭಗವತ್ಸಂಕಲ್ಪದಂತೆ ವಾರನ್​ ಹೇಸ್ಟಿಂಗ್ಸನು ಕಲ್ಕತ್ತದಲ್ಲಿ ಗವರ್ನರ್​ ಜನರಲ್ ​(ಆಗಿದ್ದನು)... ಹಿಂದೂಗಳು ಜ್ಞಾನವಂತರೂ ಗುಣವಂತರೂ ಬಲವಂತರೂ ಆಗುವವರೆಗೆ ಇಂಗ್ಲಿಷ್​ ರಾಜ್ಯ ಅಕ್ಷಯವಾಗಿರುತ್ತದೆ.” (IV-೪, ೮)</p>
<p>ಈ ಡಕಾಯಿತರ ಕಥೆಗೆ ಸೂಕ್ತವಾಗಿರುವಂತೆ ಇದರಲ್ಲಿ “ಆ ಕಾಲದ ಪೀನಲ್​ ಕೋಡಾಗಿದ್ದ” ದೊಣ್ಣೆಯ ಸ್ತೋತ್ರ ಬರುತ್ತದೆ. (॥ । -೧) ಇದರಲ್ಲಿ ವೀರ ಕರುಣ ಹಾಸ್ಯ ರಸಗಳಿವೆ. ಸಗಣಕ್ಕನ ರೂಪೂ ಕಿವುಡೂ ಗಜಪತಿವಿದ್ಯಾದಿಗ್ಗಜ ಮತ್ತು ಜನಾರ್ದನ ಇವರನ್ನು ಜ್ಞಾಪಕಕ್ಕೆ ತರುತ್ತವೆ. ಡಕಾಯಿತರ ಮಧ್ಯೆ ಪ್ರಫುಲ್ಲೆ ಬರುವಂತೆ, ಅಲ್ಲಲ್ಲೇ ಪುಣ್ಯಕರವಾದ ಗಂಗಾನದಿಯ ವರ್ಣನೆ ಬರುತ್ತದೆ. ಉದಾಹರಣೆ:-</p>
<p>“ವರ್ಷಾಕಾಲ; ರಾತ್ರಿ ಬೆಳದಿಂಗಳು; ಅದು ಅಷ್ಟು ಉಜ್ವಲವಾಗಿರಲಿಲ್ಲ; ತುಂಬ ಮಧುರ; ಸ್ವಲ್ಪ ಅಂಧಕಾರದಿಂದ ಕೂಡಿ ಭೂಮಿಗೆ ಕನಸಿನ ಮುಸುಕನ್ನು ಹಾಕಿದಂತಿತ್ತು. ಆ ತ್ರಿಸ್ರೋತೆಯಾದ ನದಿಯು ಮಳೆಗಾಲದ ಪ್ರವಾಹದಿಂದ ಕೂಡಿ ಆ ದಡದಿಂದ ಈ ದಡದವರೆಗೆ ತುಂಬಿ ಹರಿಯುತ್ತಿತ್ತು. ಚಂದ್ರ ಕಿರಣವು ಆ ತೀವ್ರಗತಿಯ ನದೀಪ್ರವಾಹದಲ್ಲಿ- ಪ್ರವಾಹ, ಸುಳಿ, ಅಲೆ ಇವುಗಳ ಮೇಲೆ- ಹೊಳೆಯುತ್ತಿತ್ತು. ಒಂದೊಂದು ಕಡೆ ನೀರು ಹಾರುವುದು; ಅಲ್ಲಿ ಚಕಮುಕಿ ಹೊಡೆದಂತಾಗುವುದು… ತೀರದಲ್ಲಿ ಮರದ ಬುಡಕ್ಕೆ ನೀರು ಹೊಡೆಯಲು ಮರದ ನೆರಳಿನಿಂದ ನೀರು ಅಂಧಕಾರಮಯವಾಗುವುದು. ಆ ಅಂಧಕಾರದಲ್ಲಿ ಹೂವು ಹಣ್ಣು ಎಲೆ ಎಲ್ಲವನ್ನೂ ಪ್ರವಾಹವು ಸೆಳೆದುಕೊಂಡು ಹೋಗುವುದ… ಕತ್ತಲು ಕತ್ತಲಲ್ಲಿಯೇ ಆ ವಿಶಾಲ ಜಲಪ್ರವಾಹವು ಸಮುದ್ರವನ್ನು ಹುಡುಕಿಕೊಂಡು ಪಕ್ಷಿವೇಗದಿಂದ ಓಡುತ್ತಿತ್ತು; ದಡದಲ್ಲಿ ಅಸಂಖ್ಯಾತವಾದ ಕಲಕಲ ಶಬ್ದ, ಸುಳಿಗಳಲ್ಲಿ ಘೋರ ಗರ್ಜನೆ, ಎದುರು ಪ್ರವಾಹದ ಅಂಥದೇ ಗರ್ಜನೆ; ಎಲ್ಲಾ ಸೇರಿ ಒಂದು ಗಂಭೀರವೂ ಗಗನವ್ಯಾಪಿಯೂ ಆದ ಶಬ್ದವು ಮೇಲೆ ಏಳುತ್ತಿತ್ತು.” (॥ -೩)</p>
<p>ಪ್ರಫುಲ್ಲೆಯು ಸಾಗರೆಗೆ ಹೇಳಿದ ಮಾತುಗಳಿಂದ ಈ ಅವಲೋಕನವನ್ನು ಮುಗಿಸಬಹುದು:-</p>
<p>“ಸಂಸಾರ ಧರ್ಮವೇ ಕಠಿಣವಾದ ಧರ್ಮ; ಅದಕ್ಕಿಂತ ಮತ್ತಾವ ಯೋಗವೂ ಕಠಿಣವಾಗಿರದು; ನೋಡು, ಎಷ್ಟು ಮಂದಿ ನಿರಕ್ಷರರೂ ಸ್ವಾರ್ಥಪರರೂ ಅನಭಿಜ್ಞರೂ ಆದ ಜನರನ್ನು ಕಟ್ಟಿಕೊಂಡು ನಾವು ನಿತ್ಯವೂ ವ್ಯವಹಾರ ನಡೆಸಬೇಕು! ಇವರಲ್ಲಿ ಯಾರಿಗೂ ಯಾವ ಕಷ್ಟವೂ ಆಗದಂತೆ, ಎಲ್ಲರೂ ಸುಖವಾಗಿರುವಂತೆ, ವ್ಯವಸ್ಥೆ ಮಾಡಬೇಕು; ಇದಕ್ಕಿಂತ ಯಾವ ಸಂನ್ಯಾಸ ಕಠಿಣ? ಇದಕ್ಕಿಂತ ಯಾವುದು ಹೆಚ್ಚಿನ ಪುಣ್ಯ? ನಾನು ಈ ಸಂನ್ಯಾಸವನ್ನು ನಡೆಸುತ್ತೇನೆ.” (॥ । -೧೩)</p>
<p>ಈ ಮಾತುಗಳು ಸಾಗರೆಗೆ ಮಾತ್ರ ಹೇಳಿದವಲ್ಲ; ಹೆಂಗಸಿಗೆ ಮಾತ್ರ ಹೇಳಿದವೂ ಅಲ್ಲ; ಗಂಡಸಿಗೂ ಹೇಳಿದವೇ; ಸಂಸಾರದಲ್ಲಿ ಬೇಸರಪಟ್ಟು ಸಂನ್ಯಾಸದ ಚಾಪಲ್ಯವನ್ನು ಮನಸ್ಸಿಗೆ ತಂದುಕೊಳ್ಳುವ ಗಂಡಸೂ, ಅಷ್ಟೇಕೆ ರಾಜರಾಣಿಯರವರೆಗಿನ ಪ್ರತಿಯೊಬ್ಬ ರಾಜ್ಯಾಧಿಕಾರಿಯೂ, ಈ ಮಾತುಗಳನ್ನು ಅರ್ಥಮಾಡಿಕೊಂಡು ತನ್ನ ಪ್ರಪಂಚಕ್ಕೆ ಅನ್ವಯಿಸಿಕೊಳ್ಳುವುದರಿಂದ ಕ್ಷೇಮ ಉಂಟು. ಏಕೆಂದರೆ ರಾಜ್ಯವು ಒಂದು ದೊಡ್ಡ ಸಂಸಾರ; ಸಂಸಾರವು ಒಂದು ಸಣ್ಣರಾಜ್ಯ!</p>
<p>ಈಗ ಒಟ್ಟು ಕುಟುಂಬದಲ್ಲಿದ್ದು ಹಿರಿಯರ ಅಧೀನದಲ್ಲಿ ಸಹಜೀವನ ನಡಸುವ ಪದ್ಧತಿ ಬಹಳಮಟ್ಟಿಗೆ ಹೋಗಿಬಿಟ್ಟಿದೆ; ಮುಂದೆ ಪೂರ್ತಿಯಾಗಿ ಹೋಗಬಹುದು. ಆದರೆ, ಕಾಡಿನಲ್ಲಿರಲಿ ಕಛೇರಿಯಲ್ಲಿರಲಿ ಕಾರ್ಖಾನೆಯಲ್ಲಿರಲಿ ನೆರೆಹೊರೆಯಿರುತ್ತದಲ್ಲ! ಇಷ್ಟವಿರಲಿ ಇಲ್ಲದಿರಲಿ, ಮಕ್ಕಳಾಗಿಬಿಡುತ್ತವಲ್ಲ! ಅದರ ಕ್ಲೇಶ ಗಂಡಸಿಗಿಂತಲೂ ಹೆಂಗಸಿಗೆ ಹೆಚ್ಚು. ಕರುಳ ಕೂಗಿಗೆ ಕಿವುಡಾಗಿ, ಸಂತಾನ ನಿರೋಧ ಮಾಡಿಕೊಂಡು, ಮಕ್ಕಳಾದಾಗ ಅವನ್ನು ಸರ್ಕಾರಕ್ಕೋ ಸಂಸ್ಥೆಗೇ ವಹಿಸಿಕೊಟ್ಟು, ಅವರು ಅದನ್ನು ನೋಡಿಕೊಳ್ಳದಿದ್ದರೆ, ಸಂಸಾರವೆಲ್ಲಿ ಹೋಗುತ್ತದೆ? ಪಾಶ್ಚಾತ್ಯ ಸಮಾಜ ಇದನ್ನೆಲ್ಲಾ ನಡೆಸಿ ನೋಡಿದೆ. ಒಂಟಿಯಾಗಿದ್ದರೂ ಇರುವತನಕ ತನ್ನ ಸುತ್ತಿನೊಡನೆ ಸಲುವಳಿಯಾಗಿ ನಡೆದುಕೊಳ್ಳಬೇಕು; ಮನುಷ್ಯನು ಸಾಂಘಿಕ ಪ್ರಾಣಿ; ಸಾಂಘಿಕ ಜೀವನವನ್ನು ಜೀವಿಸುವುದಕ್ಕೂ ಒಂದು ಕೌಶಲ ಬೇಕು. ‘ಕರ್ಮಕೌಶಲ’ ವನ್ನೇ ಮುಖ್ಯವಾಗಿ ‘ದೇವೀಚೌಧುರಾಣಿ’ ಯಲ್ಲಿ ಪ್ರತಿಪಾದಿಸಿರುವುದು.</p>
</section>
</body>
</html>
