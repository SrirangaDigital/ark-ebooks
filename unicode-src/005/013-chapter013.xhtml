<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
 <title>ಬಂಕಿಮ ಚಂದ್ರ</title>
<link type="text/css" rel="stylesheet" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-013">
<h1 class="level1-title" epub:type="title"><span class="num">ಅಧ್ಯಾಯ ೧೩</span> ಚಂದ್ರಶೇಖರ</h1>
<p><span class="big-letter">‘ಚಂ</span> ದ್ರಶೇಖರ’ ವು ಮೊದಲು ೧೮೭೩-೭೪ರ ‘ವಂಗದರ್ಶನ’ ದಲ್ಲಿ ಧಾರಾವಾಹಿಕವಾಗಿ ಬಂದು ಜೂನ್ ೧೮೭೫ರಲ್ಲಿ ಪುಸ್ತಕರೂಪವಾಗಿ ಪ್ರಕಾಶಗೊಂಡಿತು. ಅನಂತರ ಬಂಕಿಮಚಂದ್ರನ ಜೀವಿತಕಾಲದಲ್ಲಿ ೧೮೮೯ರವರೆಗೆ ಮತ್ತೆರಡು ಮುದ್ರಣಗಳು ಬಂದುವು. ಇವುಗಳಲ್ಲಿ ಅವನು ಕೆಲವು ಬದಲಾವಣೆಗಳನ್ನು ಮಾಡಿದನು. ಈಗ ಇದರಲ್ಲಿ ಆರು ಖಂಡಗಳೂ (೫+೮+೮+೪+೪+೮=)೩೭ ಪರಿಚ್ಛೇದಗಳೂ ಇವೆ.</p>
<p>‘ಮೃಣಾಳಿನಿ’ ಯನ್ನು ಬರೆದ ಮೇಲೆ ಬಂಕಿಮನು ೧೮೭೨ರಿಂದ ೧೮೭೫ರವರೆಗೆ ವಿಷವೃಕ್ಷ, ಇಂದಿರಾ, ಯುಗಳಾಂಗುರೀಯ, ರಾಧಾರಾಣಿಗಳನ್ನು ಬರೆದನು. ಇವು ಸಾಮಾಜಿಕ ಕಥೆಗಳು. ಬಂಕಿಮನಿಗೆ ಅವನ ಸುತ್ತ ಇದ್ದ ಸಾಮಾಜಿಕ ಜೀವನ ಹೆಚ್ಚಿನ ಸ್ಫೂರ್ತಿ ಒದಗಿಸಲಿಲ್ಲ; ಅದರಲ್ಲಿ ಒಂದು ಉದಾತ್ತ ಧ್ಯೇಯವನ್ನಾಗಲಿ, ಬಂಗಾಳಿಗಳ ಮಹತ್ವ ವೀರತ್ವಗಳನ್ನಾಗಲಿ ಪ್ರತಿಪಾದಿಸಲು ಅವನಿಗೆ ಅವಕಾಶವಿರಲಿಲ್ಲ. ಆದ್ದರಿಂದ ಅವನು ಮತ್ತೆ ಹಿಂದಿನ ಕಾಲಕ್ಕೆ ತನ್ನ ದೃಷ್ಟಿಯನ್ನು ತಿರುಗಿಸಿ ಮೀರ್​ಕಾಸಿಮನ ಕಾಲದ ತಥ್ಯ ಚರಿತ್ರೆಯನ್ನು ತೆಗೆದುಕೊಂಡು ಅದಕ್ಕೆ ರಮಾನಂದ ಸ್ವಾಮಿ, ಚಂದ್ರಶೇಖರ, ಪ್ರತಾಪ, ಈ ಕಲ್ಪಿತ ಪಾತ್ರಗಳಿಂದ ಜೀವವೆರೆದನು. ಪ್ರತಾಪ- ಶೈವಲಿನೀ- ಚಂದ್ರಶೇಖರ ಇವರ ಸಂಬಂಧದಲ್ಲಿ ಒಂದು ಸಾಮಾಜಿಕ ಅಥವಾ ಸಾಂಸಾರಿಕ ಸಮಸ್ಯೆಯನ್ನು ಪ್ರತಿಪಾದಿಸುವುದಕ್ಕೆ ಅವಕಾಶ ಸಿಕ್ಕಿತು. ಮೀರ್​ಕಾಸಿಂ, ತಕಿ, ಫಾಸ್ಟರ್​ ಇವರ ಸಂಬಂಧದಲ್ಲಿ ನೈತಿಕ ವಿಚಾರವೂ ರಾಜಕೀಯವೂ, ರಮಾನಂದ ಸ್ವಾಮಿಯ ಸಂಬಂಧದಲ್ಲಿ ಯೋಗಶಾಸ್ತ್ರ ವಿಚಾರವೂ ಹಾಗೇ ಜ್ಯೋತಿಷ ಶಾಸ್ತ್ರವಿಚಾರವೂ ಬಂದಿವೆ. ಇದರಲ್ಲಿ ಬರುವ ಚರಿತ್ರಾಂಶಗಳಿಗೆ ಮುಖ್ಯವಾಗಿ ಸಯೆರ್​ ಮತಾಕ್ಷರೀನ್​ ಎಂಬ ಪಾರ್ಶೀ ಗ್ರಂಥದ ಇಂಗ್ಲಿಷ್​ ಭಾಷಾಂತರವೇ ಆಧಾರವಂತೆ.</p>
<p>ಇದು ಕಥಾಸಂಗ್ರಹ :</p>
<p class="text-center"><strong>ಉಪಕ್ರಮಣಿಕೆ</strong></p>
<p>ಮುರ್ಷಿದಾಬಾದಿನ ಹತ್ತಿರ ವೇದಗ್ರಾಮವೆಂಬ ಒಂದು ಊರು ಇತ್ತು. ಅಲ್ಲಿ ಚಂದ್ರಶೇಖರ ಶರ್ಮನೆಂಬ ಬ್ರಾಹ್ಮಣನಿದ್ದನು. ಅವನು ಚಿಕ್ಕಂದಿನಿಂದಲೂ ವೇದಶಾಸ್ತ್ರಾಧ್ಯಯನದಲ್ಲಿ ಆಸಕ್ತನಾಗಿ ಮುವ್ವತ್ತು ವರ್ಷವಾಗಿದ್ದರೂ ಮದುವೆ ಮಾಡಿಕೊಂಡಿರಲಿಲ್ಲ. ಮದುವೆ ಮಾಡಿಕೊಂಡು ಹೆಂಡತಿ ಮನೆಗೆ ಬಂದರೆ ವಿದ್ಯೆಗೆ ಅಡ್ಡಿಯಾಗುವುದೆಂಬುದು ಅವನ ಭಾವನೆ. ಹೀಗಿರಲು ಅವನ ತಾಯಿ ಸತ್ತುಹೋದಳು. ಆಗ ಅವನಿಗೆ ಮನೆಯಲ್ಲಿ ಹೆಣ್ಣು ದಿಕ್ಕಿನ ಆವಶ್ಯಕತೆ ಗೊತ್ತಾಯಿತು. ಮನೆಯಲ್ಲಿ ದೇವರ ಪೂಜೆಗೆ ನೆರವಾಗಿ ನೈವೇದ್ಯಕ್ಕೆ ಮಾಡಿಕೊಡಬೇಕಾಗಿತ್ತು; ತಾನು ಎರಡು ಹೊತ್ತೂ ಅಡಿಗೆಗೆ ಕೂತರೆ ಅದರಿಂದ ತನ್ನ ವ್ಯಾಸಂಗಕ್ಕೆ ಕಾಲ ದೊರಕುತ್ತಿರಲಿಲ್ಲ. ಆದ್ದರಿಂದ ಆಗ ಅವನಿಗೆ ತನ್ನ ಸೌಕರ್ಯಕ್ಕಾಗಿ ಮದುವೆ ಮಾಡಿಕೊಳ್ಳೋಣವೆನ್ನಿಸಿತು. ಮಾಡಿಕೊಂಡರೂ ರೂಪವತಿಯನ್ನು ಮಾಡಿಕೊಳ್ಳಬಾರದೆಂದುಕೊಂಡಿದ್ದನು. ಏಕೆಂದರೆ, ಆಗ ಅವನು ಸೌಂದರ್ಯದಿಂದ ಮುಗ್ಧನಾಗಿ ಸಂಸಾರ ಬಂಧನದಲ್ಲಿ ಸಿಕ್ಕಿಕೊಳ್ಳುವ ಸಂಭವ. ಆದರೆ ಅಕಸ್ಮಾತ್​ ನಡೆದ ಒಂದು ಘಟನೆಯಿಂದ ಮದುವೆಯಾದದ್ದೇ ಅಲ್ಲದೆ ರೂಪವತಿಯೂ ಸುಂದರಿಯೂ ಆದ ಹೆಂಡತಿಯೇ ದೊರೆತಳು. ಅವಳ ಹೆಸರು ಶೈವಲಿನಿ; ಆಗ ಅವಳಿಗೆ ಸುಮಾರು ೧೩ ವರ್ಷ; ಅವನಿಗೆ ೩೫ ವರ್ಷ.</p>
<p>ಅವಳು ಸಂಘಟನೆಯಾದದ್ದು ಹೀಗೆ : ಒಂದು ದಿನ ಅವನು ಗಂಗಾನದಿಯ ಮೇಲೆ ದೋಣಿಯಲ್ಲಿ ಹೋಗುತ್ತಿದ್ದಾಗ, ನಡು ಹೊಳೆಯಲ್ಲಿ ಪ್ರತಾಪನೆಂಬ ಯುವಕನು-ಅವನಿಗೆ ಸುಮಾರು ಇಪ್ಪತ್ತು ವರ್ಷ ವಯಸ್ಸು-ಈಜುತ್ತ ಬಂದು ಮುಳುಗಿದನು. ಅದನ್ನು ನೋಡಿ ಚಂದ್ರಶೇಖರನು ಹೊಳೆಯಲ್ಲಿ ಧುಮುಕಿ ಅವನನ್ನು ಎತ್ತಿ ದೋಣಿಯಲ್ಲಿ ಹಾಕಿಕೊಂಡು ತೀರದಲ್ಲಿದ್ದ ಊರಿಗೆ ಕರೆತಂದು ಅವನ ತಾಯಿಗೆ ಒಪ್ಪಿಸಿದನು. ಪ್ರತಾಪನಿಗೆ ಈಜು ಬರದೆ ಆಗಲಿ ಕೈ ಸೋತಾಗಲಿ ಮುಳುಗಲಿಲ್ಲ; ಬೇಕೆಂತಲೇ ಮುಳುಗಿದ್ದು- ಮುಳುಗಿ ಸಾಯಬೇಕೆಂದು ಮುಳುಗಿದ್ದು. ಅದಕ್ಕೆ ಕಾರಣ ಇದು: ಪ್ರತಾಪನೂ ಶೈವಲಿನಿಯೂ ಒಂದೇ ಊರಿನಲ್ಲಿ ಹುಟ್ಟಿ ಬೆಳೆದವರು; ಚಿಕ್ಕಂದಿನಿಂದಲೂ ಒಟ್ಟಿಗೆ ಆಡಿಕೊಂಡಿದ್ದು, ಹೊಳೆಯ ಪಕ್ಕದಲ್ಲಿ ವಿನೋದವಾಗಿ ಕಾಲ ಕಳೆಯುತ್ತ ಪ್ರೀತಿ ಹುಟ್ಟಿ ಬೆಳೆದವರು. ಆದರೆ ಅವರು ಮದುವೆ ಮಾಡಿಕೊಳ್ಳುವ ಹಾಗಿರಲಿಲ್ಲ; ಏಕೆಂದರೆ ಅವರು ಒಂದೇ ಗೋತ್ರದವರು. ಬೆಳೆದ ಮೇಲೆ ಇದು ಅವರಿಗೆ ಗೊತ್ತಾಯಿತು; ಆದರೆ ಒಬ್ಬರನ್ನು ಬಿಟ್ಟು ಇನ್ನೊಬ್ಬರು ಇದ್ದರೆ ಸುಖವಿಲ್ಲವೆನಿಸಿತು; ಆದ್ದರಿಂದ ಇಬ್ಬರೂ ಮಾತನಾಡಿಕೊಂಡು ಮಳೆಗಾಲದಲ್ಲಿ ಗಂಗಾ ಪ್ರವಾಹ ಬಂದಿದ್ದಾಗ ಈಜು ಬಿದ್ದು ನಡು ಹೊಳೆಯಲ್ಲಿ ಒಟ್ಟಿಗೆ ಮುಳುಗಿ ಪ್ರಾಣಬಿಡಬೇಕೆಂದು ನಿರ್ಧರಿಸಿ ಹೊರಟರು. ಇಬ್ಬರಿಗೂ ಚೆನ್ನಾಗಿ ಈಜು ಬರುತ್ತಿತ್ತು. ಪ್ರತಾಪನು ಧೈರ್ಯಮಾಡಿ ಮುಳುಗಿದನು. ಶೈವಲಿನಿಗೆ ಆ ಕ್ಷಣದಲ್ಲಿ ಮುಳುಗಿ ಸಾಯಲು ಧೈರ್ಯ ಬರಲಿಲ್ಲ. ಅವಳು ಹಿಂತಿರುಗಿ ಈಜಿಕೊಂಡು ಬಂದು ಮನೆ ಸೇರಿದಳು. ಚಂದ್ರಶೇಖರನು ಪ್ರತಾಪನನ್ನು ಎತ್ತಿ ಕರೆತಂದನು. ಅವನನ್ನು ಮನೆಗೆ ಕರೆತಂದು ಬಿಟ್ಟಾಗ ಚಂದ್ರಶೇಖರನು ಶೈವಲಿನಿಯನ್ನು ನೋಡಿದನು. ‘ಸಂಯಮಿಯ ವ್ರತ ಭಂಗವಾಯಿತು... ಸೌಂದರ್ಯದ ಮೋಹದಿಂದ ಮುಗ್ಧರಾಗದವರಾರು?’ ಸ್ವಲ್ಪ ಹಿಂದು ಮುಂದು ನೋಡಿ ಕೊನೆಗೆ ಅವಳನ್ನು ಮದುವೆ ಮಾಡಿಕೊಂಡನು. ಮದುವೆಯೇ ಬೇಡವೆಂದಿದ್ದವನು, ಮದುವೆಯನ್ನು ಮಾಡಿಕೊಳ್ಳಬೇಕಾಯಿತು; ರೂಪವತಿಯಾದ ಹೆಂಡತಿಯೇ ಸಿಕ್ಕಿದಳು.</p>
<p class="text-center"><strong>ಪ್ರಥಮಖಂಡ-ಪಾಪೀಯಸೀ</strong></p>
<p>ಮದುವೆಯಾಗಿ ಏಳೆಂಟು ವರ್ಷಗಳಾದವು. ಮನೆಯಲ್ಲಿ ಅವರಿಬ್ಬರೇಯೆ; ಚಂದ್ರಶೇಖರನು ಬಹುಕಾಲವನ್ನು ಗ್ರಂಥಾವಲೋಕನದಲ್ಲಿ ಕಳೆಯುತ್ತಿದ್ದನು. ಒಂದೊಂದು ದಿನ ರಾತ್ರಿ ಬಹಳ ಹೊತ್ತು ಓದುತ್ತ, ಅಂಥ ದಿವಸ ಶೈವಲಿನಿಯು ಊಟಮಾಡಿ ಅಡಿಗೆಯನ್ನು ಮುಚ್ಚಿಟ್ಟು ಮಲಗಿಕೊಳ್ಳಬಹುದೆಂದು ಹೇಳಿದ್ದನು. ಈಗ ಅವಳಿಗೆ ಇಪ್ಪತ್ತು ವರ್ಷದ ತುಂಬು ಯೌವನ; ಆದರೆ ಅವಳ ಹೃದಯವು ಪ್ರತಾಪನಿಗೆ ಸೂರೆಹೋಗಿತ್ತು; ಚಂದ್ರಶೇಖರನು ಹುಡುಗತನದಿಂದ ಅವಳನ್ನು ಲಲ್ಲೆಗೈಯುತ್ತಿರಲಿಲ್ಲ; ಅವಳಿಗೆ, ತನ್ನ ಅನುರಾಗವನ್ನೆರೆಯುವುದಕ್ಕೆ ಮಕ್ಕಳೂ ಆಗಿರಲಿಲ್ಲ. ಅವಳಿಗೆ ಇದ್ದ ಜೊತೆಯೆಂದರೆ ಅವರ ನೆರೆಯಲ್ಲಿದ್ದ ಸುಂದರಿ ಎಂಬ ಹೆಂಗಸು. ಅವಳು ಚಂದ್ರಶೇಖರನಿಗೆ ದೂರದ ತಂಗಿಯಾಗಬೇಕು. ಅವಳಿಗೆ ತಾಯಿ ತಂದೆಗಳಿದ್ದರು. ತಾಯಿ ರೋಗದಿಂದ ಹಾಸಿಗೆ ಹತ್ತಿ ಮಲಗಿದ್ದಳು; ಆದ್ದರಿಂದ ಅವಳದೇ ಮನೆಯಲ್ಲಿ ಯಾಜಮಾನ್ಯ; ಅವಳು ತವರುಮನೆಯಲ್ಲಿರುತ್ತಿದ್ದದ್ದೇ ಹೆಚ್ಚು; ಅವಳಗಂಡ ಶ್ರೀನಾಥನು ಅವಳು ಅಲ್ಲಿದ್ದಾಗ ಬಂದುಹೋಗುತ್ತಿದ್ದನು. ಅವಳಿಗೆ ರೂಪಸಿ ಎಂಬ ಒಬ್ಬ ತಂಗಿಯಿದ್ದಳು. ಅವಳು ಪ್ರತಾಪನನ್ನು ಮದುವೆ ಮಾಡಿಕೊಂಡು ಗಂಡನೊಡನೆ ಇದ್ದಳು. ಅವನನ್ನು ಕಂಡರೆ ಚಂದ್ರಶೇಖರನಿಗೆ ತುಂಬವಿಶ್ವಾಸ, ಮೆಚ್ಚಿಗೆ. ಆದ್ದರಿಂದ ಅವನು ನವಾಬ ಮೀರ್​ಕಾಸಿಮನಿಗೆ ಹೇಳಿ ಸರಕಾರದಲ್ಲಿ ಪ್ರತಾಪನಿಗೆ ಒಂದು ನೌಕರಿಯನ್ನು ಮಾಡಿಸಿಕೊಟ್ಟನು. ಚಂದ್ರಶೇಖರನು ಮೀರ್​ಕಾಸಿಮನಿಗೆ ವಿದ್ಯಾಗುರು. ಪ್ರತಾಪನು ತನ್ನ ಸಾಮರ್ಥ್ಯದಿಂದ ಬಹುಬೇಗ ಮೇಲಕ್ಕೆ ಬಂದು ಜಮೀನ್ದಾರನಾಗಿ ವಿಖ್ಯಾತನಾಗಿ ಮಾಂಘೀರಿನಲ್ಲಿ ವಾಸಿಸುತ್ತಿದ್ದನು. ಮೀರ್​ಕಾಸಿಮನು ಆಗ ಬಂಗಾಳಾ ಬಿಹಾರ ಒರಿಸ್ಸಾಗಳಿಗೆ ನವಾಬನಾಗಿ ಮಾಂಘೀರ್​ದುರ್ಗದಲ್ಲಿ ಅಧಿಕಾರ ಮಾಡುತ್ತಿದ್ದನು. (೧)</p>
<p>ವೇದಗ್ರಾಮಕ್ಕೆ ಸೇರಿದ ಹಾಗೆ ಭೀಮಾ ಎಂಬ ಕೆರೆಯಿತ್ತು; ಅಲ್ಲಿಗೆ ಶೈವಲಿನಿಯೂ ಸುಂದರಿಯೂ ನೀರು ತರಲು ಹೋಗುತ್ತಿದ್ದರು. ಒಂದು ದಿನ ನೆರೆಯ ಊರಾದ ಪುರಂದರಪುರದಿಂದ ಫಾಸ್ಟರ್​ ಎಂಬ ಇಂಗ್ಲಿಷಿನವನು ಅ ಕೆರೆಯ ಹತ್ತಿರ ಬಂದನು. ಅವನು ಪುರಂದರಪುರದಲ್ಲಿದ್ದ ರೇಷ್ಮೆಕೋಠಿಯ ಯಜಮಾನ. ಅವನನ್ನು ಕಂಡು ಶೈವಲಿನಿಯು ಹೆದರಿಕೆಯಿಂದ ಓಡಿಬಂದಳು; ಆದರೆ ಅವನಿಗೆ ಅವಳ ರೂಪಿನಲ್ಲಿ ಮನಸ್ಸು ನೆಟ್ಟಿತು. ಆದ್ದರಿಂದ ಆಗಾಗ್ಗೆ ಅವಳ ಕಣ್ಣಿಗೆ ಬೀಳಲು ಮೊದಲು ಮಾಡಿದನು. ಕ್ರಮೇಣ ಶೈವಲಿನಿಗೆ ಬಳಕೆಯಾಗಿ ಓಡಿಹೋಗುವುದಕ್ಕೆ ಬದಲು ಅವನೊಡನೆ ಮಾತನಾಡುವುದಕ್ಕೆ ಮೊದಲು ಮಾಡಿದಳು. ಒಂದುದಿನ ಸಂಜೆ ಸುಂದರಿಯೂ ಅವಳೂ ನೀರಿಗೆ ಹೋಗಿದ್ದಾಗ ಅವನು ಕಾಣಿಸಿಕೊಂಡನು. ಸುಂದರಿಯು ಹೊರಟು ಹೋಗೋಣವೆಂದು ಎಷ್ಟು ಹೇಳಿದರೂ ಶೈವಲಿನಿಯು ಕೇಳದ್ದರಿಂದ ಸುಂದರಿಯೊಬ್ಬಳೇ ಮನೆಗೆ ಬಂದುಬಿಟ್ಟಳು. ಶೈವಲಿನಿಯೊಬ್ಬಳೇ ಬಹಳಹೊತ್ತು ನೀರಿನಲ್ಲಿ ಆಟವಾಡುತ್ತ ಫಾಸ್ಟರನು ಹತ್ತಿ ರಬರಲು ಅವನೊಡನೆ ಹಾಸ್ಯವಾಗಿ ಮಾತನಾಡುತ್ತಿದ್ದು ಕತ್ತಲೆಯಾದಮೇಲೆ ಮನೆಗೆ ಬಂದಳು. ಗಂಡನು ಓದುತ್ತಿದ್ದನು. ಅವನಿಗೆ ನಡೆದ ಸಂಗತಿಯನ್ನು ತಿಳಿಸಿ ಊಟ ಮಾಡಿ ಮಲಗಿದಳು; ಅವನು ಆ ಘಟನೆಯನ್ನು ಮನಸ್ಸಿಗೆ ಹಚ್ಚಿಕೊಳ್ಳಲಿಲ್ಲ. (೨)</p>
<p>ಮೀರ್​ಕಾಸಿಮನಿಗೆ ಇಂಗ್ಲಿಷರೊಡನೆ ಯುದ್ಧದ ಸಂಭವವಿತ್ತು; ಅದನ್ನು ತಿಳಿದ ಅವನ ಹೆಂಡತಿ ದೌಲತ್​ಉನ್ನೀಸಾ ಅಥವಾ ‘ದಲನೀ ಬೇಗಂ’ ಇಂಗ್ಲಿಷರೊಡನೆ ಯುದ್ಧಬೇಡವೆಂದು ಗಂಡನನ್ನು ಕೇಳಿಕೊಂಡಳು. ಅವನು ಅವಳ ಸಲಹೆಯನ್ನು ತೆಗೆದುಕೊಳ್ಳಲು ಸಿದ್ಧನಾಗಿರಲಿಲ್ಲ; ಅವಳು ‘ಹಾಗಾದರೆ ನಾನೂ ಯುದ್ಧಕ್ಕೆ ಬರುತ್ತೇನೆ’ ಎಂದಳು. ಅವನು ಒಪ್ಪಲಿಲ್ಲ. ಅವಳು ‘ನಿನಗೆ ಜ್ಯೋತಿಷ ಬರುತ್ತದೆಯಷ್ಟೆ; ಯುದ್ಧಕಾಲದಲ್ಲಿ ನಾನು ಎಲ್ಲಿರುತ್ತೇನೆ ಗುಣಿಸಿ ಹೇಳು ನೋಡೋಣ!’ ಎಂದಳು. ಅವನು ಗುಣಿಸಿನೋಡಿ ‘ಫಲಿತಾಂಶವು ತುಂಬ ವಿಸ್ಮಯಕರವಾಗಿದೆ; ಅದನ್ನು ನೀನು ಕೇಳತಕ್ಕದ್ದಲ್ಲ!’ ಎಂದು ಹೇಳಿ, ತನ್ನ ಮುನಷಿಯನ್ನು ಕರೆದು ‘ಮುರ್ಷಿದಾಬಾದಿಗೆ ಹೇಳಿ ಕಳುಹಿಸಿ, ಆ ಊರಿನ ಹತ್ತಿರ ಇರುವ ವೇದಗ್ರಾಮದ ಚಂದ್ರಶೇಖರ ಶರ್ಮನಿಂದ, ‘ಇಂಗ್ಲಿಷರೊಡನೆ ಯುದ್ಧವಾದರೆ ದಲನೀಬೇಗಂ ಎಲ್ಲಿರುತ್ತಾಳೆ’ ಎಂದುಗುಣಿಸಿ ಹೇಳಬೇಕೆಂದು ತಿಳಿಸಿ ಉತ್ತರ ತೆಗೆದುಕೊಂಡು ಬಾ. ಅ ಬ್ರಾಹ್ಮಣನು ನನಗೆ ಜ್ಯೋತಿಷ ಹೇಳಿಕೊಟ್ಟವನು’ ಎಂದು ಅಪ್ಪಣೆ ಮಾಡಿದನು. ಅದರಂತೆ ಚಂದ್ರಶೇಖರನು ಮುರ್ಷಿದಾಬಾದಿಗೆ ಹೋದನು. ಗುಣಿಸಿನೋಡಿ ‘ನಾನು ಗುಣಿಸಿ ಹೇಳುವುದು ಸಾಧ್ಯವಾಗಲಿಲ್ಲ ಎಂದು ನವಾಬರಿಗೆ ತಿಳಿಸಿಬಿಡಿ!’ ಎಂದು ಬಿಟ್ಟನು. ಪುರಸ್ಕಾರವನ್ನೇನೂ ತೆಗೆದುಕೊಳ್ಳಲಿಲ್ಲ; ‘ಗಣಿತದಿಂದ ಎಲ್ಲವನ್ನೂ ನಿರ್ಧರಿಸಲು ಆಗುವುದಿಲ್ಲ; ಹಾಗಿದ್ದರೆ ಮನುಷ್ಯನು ಸರ್ವಜ್ಞನಾಗಿಬಿಡುತ್ತಿದ್ದ! ಮತ್ತು ನಾನೂ ಜ್ಯೋತಿಷದಲ್ಲಿ ಪಾರಂಗತನೇನಲ್ಲ!’ ಎಂದನು.</p>
<p>ಈ ಮಧ್ಯೆ ಪಾಸ್ಟರನಿಗೆ ಕಲ್ಕತ್ತೆಗೆ ವರ್ಗವಾಗಿ ಅವನು ಪುರಂದರಪುರವನ್ನು ಬಿಡಬೇಕಾಯಿತು; ಆದ್ದರಿಂದ ಅವನು ಈ ಸಮಯ ಬಿಟ್ಟರೆ ಇನ್ನು ಇಲ್ಲ ಎಂದು ತಾನು ಹೊರಡುವ ಹಿಂದಿನ ರಾತ್ರಿ ಶೈವಲಿನಿಯನ್ನು ಹೊತ್ತುಕೊಂಡು ಹೋಗುವುದಕ್ಕೆ ಏರ್ಪಾಡು ಮಾಡಿಕೊಂಡು ಬಂದನು. ಆಗ ಚಂದ್ರಶೇಖರನು ಮುರ್ಷಿದಾಬಾದಿಗೆ ಹೋಗಿದ್ದನು. ಆದ್ದರಿಂದ ಫಾಸ್ಟರಿನ ಕೆಲಸ ಸುಲಭವಾಯಿತು. ಫಾಸ್ಟರನು ಅವಳನ್ನು ಮೇನಾದಲ್ಲಿ ಗಂಗೆಯ ತೀರದವರೆಗೂ ಕರೆತಂದು ಅಲ್ಲಿ ಅವಳು ಒಂದು ದೋಣಿಯಲ್ಲಿ ಹಿಂದೂಪರಿವಾರದೊಡನೆ ಮಾಂಘೀರಿಗೆ ಹೋಗಲು ಏರ್ಪಡಿಸಿ ತಾನು ಬೇರೊಂದು ಸಣ್ಣ ದೋಣಿಯಲ್ಲಿ ಕಲ್ಕತ್ತೆಗೆ ಹೋದನು. (೩)</p>
<p>ಇತ್ತ ಸುಂದರಿಯು ಜನರಲ್ಲಿ ವಿಚಾರಮಾಡಿ ಒಂದು ಮೇನಾ ಗಂಗಾನದಿಯ ಕಡೆಗೆ ಹೋಯಿತೆಂದು ತಿಳಿದುಕೊಂಡಳು. ಅದರಲ್ಲಿ ಶೈವಲಿನಿ ಹೋಗಿರಬೇಕೆಂದು ನಿರ್ಧರಿಸಿ, ಗಂಡನನ್ನು ಜೊತೆಮಾಡಿಕೊಂಡು ಗಂಗಾತೀರಕ್ಕೆ ಹೋದಳು. ಅಲ್ಲಿ ಒಂದು ದೊಡ್ಡ ದೋಣಿಯು ಉತ್ತರ ದಿಕ್ಕಿಗೆ ಹೋಯಿತೆಂದು ತಿಳಿಯಿತು. ಕೂಡಲೆ ಅವರು ಬೇಗ ಚಲಿಸುವ ಒಂದು ಸಣ್ಣ ದೋಣಿಯನ್ನು ಬಾಡಿಗೆ ಮಾಡಿಕೊಂಡು ಉತ್ತರಕ್ಕೆ ಹೊರಟರು. ಶೈವಲಿನಿ ಹೋಗುತ್ತಿದ್ದ ದೋಣಿ ದೊಡ್ಡದಾದ್ದರಿಂದ ಮೆಲ್ಲಗೆ ಹೋಗುತ್ತಿತ್ತು. ಸಾಲದ್ದಕ್ಕೆ ಬೆಳಗ್ಗೆ ಗಾಳಿ ಎದ್ದು, ಅದು ಮುಂದಕ್ಕೆ ಹೋಗದೆ ಭದ್ರಘಾಟಿಯಲ್ಲಿ ನಿಂತಿತ್ತು. ಸುಂದರಿಯು ತನ್ನ ದೋಣಿಯನ್ನು ಸ್ವಲ್ಪ ದೂರದಲ್ಲಿ ನಿಲ್ಲಿಸಿ ಕಾಲಿಗೆ ಆಲತಿಗೆ ಬಣ್ಣ ಬಳಿಯುವ ನಾಪಿತಾನಿಯ ವೇಷ ಧರಿಸಿ ಶೈವಲಿನಿಯಿದ್ದ ದೋಣಿಗೆ ಬಂದಳು; ಅವಳನ್ನು ಕಂಡು, ತನ್ನ ವೇಷವನ್ನು ಅವಳು ಧರಿಸಿ ತನ್ನ ಗಂಡನಿದ್ದ ದೋಣಿಗೆ ಹೋಗಬೇಕೆಂದೂ, ತಾನು ಕೌಶಲದಿಂದ ತಪ್ಪಿಸಿಕೊಂಡು ಆಮೇಲೆ ಬರುವಳೆಂದೂ ಹೇಳಿದಳು. ಶೈವಲಿನಿ ಒಪ್ಪಲಿಲ್ಲ. ‘ತವರುಮನೆಯ ದಿಕ್ಕು ಯಾರಾದರೂ ಸಿಕ್ಕಿದರೆ ಹೋಗಿ ಅವರೊಡನೆ ಇರುತ್ತೇನೆ; ಇಲ್ಲದಿದ್ದರೆ, ಕಾಶಿಗೆ ಹೋಗಿ ಭಿಕ್ಷ ಎತ್ತಿಕೊಂಡಿರುತ್ತೇನೆ; ಇಲ್ಲದಿದ್ದರೆ, ಸಾಯುತ್ತೇನೆ; ಸಾಯಲಿ, ಬದುಕಿರಲಿ, ಮನೆಗೆ ಹಿಂತಿರುಗಿ ಬರುವುದಿಲ್ಲವೆಂದು ನಿರ್ಧರಿಸಿದ್ದೇನೆ!’ ಎಂದುಬಿಟ್ಟಳು. ಸುಂದರಿಯು ಹೇಳುವಷ್ಟು ಹೇಳಿ ಕೊನೆಗೆ ಏನೂ ಮಾಡಲಾರದೆ ಗಂಡನೊಡನೆ ಊರಿಗೆ ಬಂದುಬಿಟ್ಟಳು. (೪)</p>
<p>ಚಂದ್ರಶೇಖರನು ಮುರ್ಷಿದಾಬಾದಿನಿಂದ ಊರಿಗೆ ಹಿಂತಿರುಗಿ ಬರುವ ಹೊತ್ತಿಗೆ ಇಷ್ಟೆಲ್ಲಾ ಅವಾಂತರ ನಡೆದು ಹೋಗಿತ್ತು. ಅವನು ಎಲ್ಲವನ್ನೂ ಕೇಳಿ ತಿಳಿದು ಖಿನ್ನನಾದನು. ಮನೆಯಲ್ಲಿದ್ದ ಸಾಲಿಗ್ರಾಮಾದಿಗಳನ್ನು ಸುಂದರಿಯ ತಂದೆಯ ಮನೆಯಲ್ಲಿಟ್ಟನು; ಬಟ್ಟೆಬರೆ ಪಾತ್ರೆಪರಟಿಗಳನ್ನು ಬಡಬಗ್ಗರಿಗೆ ದಾನ ಮಾಡಿದನು; ತನಗೆ ಪ್ರಾಣಪ್ರಿಯವಾಗಿದ್ದ ಪುರಾಣ, ಇತಿಹಾಸ, ಕಾವ್ಯ, ಅಲಂಕಾರ, ವ್ಯಾಕರಣ, ಧರ್ಮಶಾಸ್ತ್ರ, ನ್ಯಾಯ, ವೇದಾಂತ, ಸಾಂಖ್ಯ, ಅರಣ್ಯಕ ಉಪನಿಷತ್ತು ಎಲ್ಲವನ್ನೂ ಅಂಗಳದಲ್ಲಿ ರಾಸಿ ಹಾಕಿ ಅವಕ್ಕೆ ಬೆಂಕಿಯಿಟ್ಟನು. ರಾತ್ರಿ ಒಂದು ಘಂಟೆ ಹೊತ್ತಿಗೆ ಅವುಗಳ ದಹನವನ್ನು ಮುಗಿಸಿ, ಉತ್ತರೀಯವನ್ನು ಮೇಲೆ ಹಾಕಿಕೊಂಡು ಹೊರಟುಬಿಟ್ಟನು. ಎಲ್ಲಿ ಹೋದನೆಂಬುದು ಯಾರಿಗೂ ತಿಳಿಯಲಿಲ್ಲ. (೫)</p>
<p class="text-center"><strong>ದ್ವಿತೀಯ ಖಂಡ-ಪಾಪ</strong></p>
<p>ಕಲ್ಕತ್ತದಲ್ಲಿದ್ದ ಗವರ್ನರು ಮೀರ್​ಕಾಸಿಮನೊಡನೆ ಯುದ್ಧ ಮಾಡಬೇಕೆಂದು ನಿಶ್ಚಯಿಸಿ, ತನ್ನ ಅಭಿಪ್ರಾಯವನ್ನೂ ಮಾಂಘೀರಿನಲ್ಲಿದ್ದ ಅಮಿಯಟ್ ​ಸಾಹೇಬನ ಅಭಿಪ್ರಾಯವನ್ನೂ ಪಾಟ್ಣಾದಲ್ಲಿದ್ದ ಎಲ್ಲಿಸ್​ ಸಾಹೇಬನಿಗೆ ತಿಳಿಸಲೋಸುಗ ಫಾಸ್ಟರನನ್ನು ಪುರಂದರಪುರದಿಂದ ಬರಮಾಡಿಕೊಂಡಿದ್ದನು. ಪಾಟ್ಣಾದಲ್ಲಿ ಯುದ್ಧವಾರಂಭವಾದರೆ ಮದ್ದುಗುಂಡು ಆಯುಧ ಬೇಕಾಗುವುದೆಂದು ಅವನ್ನು ಅವನೊಡನೆ ಅಲ್ಲಿಗೆ ಕಳುಹಿಸುವ ಏರ್ಪಾಡಾಗಿತ್ತು. ಇದರ ಸುಳಿವು ಫಾಸ್ಟರನಿಗೆ ಮೊದಲೇ ಗೊತ್ತಿದ್ದದ್ದರಿಂದ ಅವನು ಶೈವಲಿನಿಯ ದೋಣಿಯನ್ನು ಮಾಂಘೀರಿಗೆ ಕಳುಹಿಸಿದನು. ಕಲ್ಕತ್ತೆಗೆ ಹೋದಕೂಡಲೆ, ಗವರ್ನರೊಡನೆ ಮಾತನಾಡಿಕೊಂಡು ಮದ್ದುಗುಂಡುಗಳ ದೋಣಿಯೊಡನೆ ಮಾಂಘೀರಿಗೆ ಬರುತ್ತ ದಾರಿಯಲ್ಲಿ ಶೈವಲಿನಿಯ ದೋಣಿಯನ್ನು ಹಿಡಿದು ಅವುಗಳೊಡನೆ ಮಾಂಘೀರಿನ ಘಾಟಿಗೆ ಬಂದಿಳಿದನು. ಅಮಿಯಟ್ಟನೊಡನೆ ಮಾತನಾಡಿಕೊಂಡು ಪಾಟ್ಣಾಕ್ಕೆ ಹೊರಡುವ ಹೊತ್ತಿಗೆ ಮೀರ್​ಕಾಸಿಮನ ಸೇನಾಪತಿ ಗುರ್ಗಣಖಾನನು ಮದ್ದುಗುಂಡುಗಳ ದೋಣಿಯನ್ನು ಹೊರಡದಂತೆ ಅಡ್ಡಿಪಡಿಸಿದನು. ಶೈವಲಿನಿಯ ದೋಣಿಯು ಅದಕ್ಕಿಂತ ಐವತ್ತು ಮೊಳ ಹಿಂದೆ ನಿಂತಿತ್ತು. ಆಯುಧಗಳ ದೋಣಿಯನ್ನು ಬಿಟ್ಟುಕೊಡದಿದ್ದರೆ ಮರುದಿನ ಫಾಸ್ಟರನು ಅದನ್ನು ಅಲ್ಲಿಯೇ ಬಿಟ್ಟು ಪಾಟ್ಣಾಕ್ಕೆ ಹೋಗುವುದೆಂದು ತೀರ್ಮಾನವಾಗಿತ್ತು.</p>
<p>ಅತ್ತ ಸುಂದರಿಯು ತಂಗಿಯನ್ನು ನೋಡಬೇಕೆಂದು ಪ್ರತಾಪನ ಮನೆಗೆ ಬಂದು ವೇದಗ್ರಾಮದ ವೃತ್ತಾಂತವನ್ನೆಲ್ಲಾ ತಿಳಿಸಿದಳು. ಪ್ರತಾಪನು ಅವನ ಸೇವಕನಾದ ರಾಮಚರಣನೊಡನೆ ಗೋಪ್ಯವಾಗಿ ಹೊರಟು ಶೈವಲಿನಿಯನ್ನು ಬಿಡಿಸಲೋಸುಗ ಅಂದು ರಾತ್ರಿ ಘಾಟಿಗೆ ಬಂದು ಹೊಂಚುಹಾಕುತ್ತಿದ್ದನು.</p>
<p>ಈ ಮಧ್ಯೆ ಯುದ್ಧ ಹೂಡಿದ ವರ್ತಮಾನ ಊರಲ್ಲೆಲ್ಲಾ ಹರಡಿ ಮೀರ್​ಕಾಸಿಮನ ಅಂತಃಪುರಕ್ಕೂ ಮುಟ್ಟಿತು. ದಲನೀ ಬೇಗಂಗೆ ಹೆದರಿಕೆಯಾಯಿತು. ಏಕೆಂದರೆ, ಇಂಗ್ಲಿಷರು ಗೆಲ್ಲುವುದೇ ನಿಶ್ಚಯ. ಆಗ ತನ್ನ ಮತ್ತು ತನ್ನ ಗಂಡನ ಸರ್ವನಾಶ. ಆದ್ದರಿಂದ ಅವಳು ಅಂದಿನ ರಾತ್ರಿಯೇ ತನ್ನ ದಾಸಿ ಕುಲ್ಸಮಳೊಡನೆ ಹೊರಟು ದುರ್ಗದ ಹೊರಗಿದ್ದ ಸೇನಾಪತಿಯ ಮನೆಗೆ ಹೋಗಿ ಯುದ್ಧವನ್ನು ತಡೆಯುವಂತೆ ಅವನನ್ನು ಬೇಡಿಕೊಂಡಳು. ಅವನು ಅವಳಿಗೆ ಅಣ್ಣನಾಗಬೇಕು. ಅದು ಯಾರಿಗೂ ಗೊತ್ತಿರಲಿಲ್ಲ. ಅವನು ಅವಳನ್ನು ಬೇಗಂ ಆಗಿ ಮಾಡಿ ತಾನು ತನ್ನ ಸಾಮರ್ಥ್ಯದಿಂದ ಸೇನಾಪತಿಯಾಗಿದ್ದನು. ಮೀರ್​ಕಾಸಿಮನೊಡನೆ ಇದ್ದು ಇಂಗ್ಲಿಷರನ್ನು ಜಯಿಸಿ ಓಡಿಸಿ ಆಮೇಲೆ ತಾನು ಮೀರ್​ಕಾಸಿಮನ ಸ್ಥಾನವನ್ನು ಆಕ್ರಮಿಸಬೇಕೆಂಬುದು ಅವನ ಆಸೆ, ಯೋಚನೆ. ಅವನು ತಂಗಿಗೆ ‘ಯುದ್ಧವಾದರೆ ಆಗಲಿ; ನಿನ್ನ ಗಂಡ ಸತ್ತರೆ, ಮತ್ತೊಬ್ಬ ಗಂಡ ಬರುತ್ತಾನೆ!’ ಎಂದುಬಿಟ್ಟನು. ದಲನಿಗೆ ಸಿಟ್ಟು ಬಂದು ಅವನೊಡನೆ ಜಗಳವಾಡಿಕೊಂಡು ಹೊರಕ್ಕೆ ಬಂದಳು. ಅವಳು ಗಂಡನ ಪಕ್ಷವಾಗಿದ್ದದ್ದರಿಂದ ಅವಳನ್ನು ದುರ್ಗದೊಳಕ್ಕೆ ಬಿಡಬಾರದೆಂದು ಅವನು ಯೋಚಿಸಿ, ಕೂಡಲೆ ಕೆಲವು ಸಿಪಾಯಿಗಳನ್ನು ಕಳುಹಿಸಿದನು. ಅವರು ಮುಂದಾಗಿ ಬಂದು ದಲನಿಯನ್ನೂ ಕುಲ್ಸಮಳನ್ನೂ ದುರ್ಗಾದ್ವಾರದಲ್ಲಿ ತಡೆದರು. ಅವಳು ನಡುರಸ್ತೆಯಲ್ಲಿ ಅಳುತ್ತ ಒಂದು ಮರದ ಕೆಳಗೆ ನಿಂತಿದ್ದಾಗ, ಗಂಗೆಯ ಕಡೆಗೆ ಹೋಗುತ್ತಿದ್ದ ಚಂದ್ರಶೇಖರನು ಯಾರೋ ಕಷ್ಟಕ್ಕೆ ಸಿಕ್ಕಿದ್ದ ಹೆಂಗಸರೆಂದು ಕೇಳಿ ಅವರನ್ನು ಕರೆದುಕೊಂಡು ಹೋಗಿ ಪ್ರತಾಪನ ಮನೆಯಲ್ಲಿ ಬಿಟ್ಟು ಅಲ್ಲಿ ಅವರ ವೃತ್ತಾಂತವನ್ನೆಲ್ಲಾ ತಿಳಿದನು. ದಲಿನಿಯಿಂದ ನವಾಬನಿಗೆ ಒಂದು ಕಾಗದವನ್ನು ಬರೆಸಿಕೊಂಡು ಅದನ್ನು ಅವನಿಗೆ ತಲುಪಿಸಲು ಹೋದನು.</p>
<p>ಪ್ರತಾಪನೂ ರಾಮಚರಣನೂ ಘಾಟಿಯಲ್ಲಿ ಕಾದಿದ್ದು ಪ್ರತಾಪನು ಶೈವಲಿನಿಯಿದ್ದ ದೋಣಿಯ ಹತ್ತಿರಕ್ಕೆ ಹೋದನು. ರಾಮಚರಣನು ಆ ದೋಣಿಯನ್ನು ಕಾಯುತ್ತಿದ್ದ ಸಿಪಾಯಿಯನ್ನು ಗುಂಡಿಟ್ಟು ಬೀಳಿಸಿದನು. ಸದ್ದನ್ನು ಕೇಳಿ ಫಾಸ್ಟರನು ಹೊರಕ್ಕೆ ಬರಲು ಅವನಿಗೂ ಗುಂಡಿನೇಟು ಬಿತ್ತು. ಆಗ ಪ್ರತಾಪನು ದೋಣಿಗೆ ಏರಿ, ಗೂಟಕ್ಕೆ ಕಟ್ಟಿದ್ದ ಹಗ್ಗಗಳನ್ನು ಕತ್ತರಿಸಿ, ತನ್ನನ್ನು ಹೊಡೆಯಲು ಬಂದ ಸಿಪಾಯಿಯ ಕೈಗೆ ಏಟುಕೊಟ್ಟು ನಾವಿಕರನ್ನು ಹೆದರಿಸಿ, ದೋಣಿಯನ್ನು ತೀರಕ್ಕೆ ಒಯ್ದನು. ಅತ್ತ ರಾಮಚರಣನು ಕೆಲವು ಆಳುಗಳನ್ನೂ ಮೇನಾವನ್ನೂ ತೆಗೆಸಿಕೊಂಡು ಕಡುವಿನ ಹತ್ತಿರಕ್ಕೆ ಬಂದನು. ಪ್ರತಾಪನು ರಾಮಚರಣನಿಗೆ ಶೈವಲಿನಿಯನ್ನು ಮೇನಾದಲ್ಲಿ ಕರೆದುಕೊಂಡು ಹೋಗಿ ತನ್ನ ಸ್ನೇಹಿತನಾದ ಜಗತ್​ಸೇಟಿನ ಮನೆಯಲ್ಲಿ ಬಿಡಬೇಕೆಂದು ಹೇಳಿ ಹೊರಟು ಹೋದನು. ರಾಮಚರಣನು ಅಷ್ಟು ಹೊತ್ತಿನಲ್ಲಿ ಜಗತ್ಸೇಟಿನ ಮನೆಯವರನ್ನು ಹೇಗೆ ಎಬ್ಬಿಸುವುದು ಎಂದು ಶಂಕಿಸಿ, ಸ್ವಬುದ್ಧಿಯಿಂದ, ಶೈವಲಿನಿಯನ್ನು ಪ್ರತಾಪನ ಮನೆಗೇ ತಂದು ಅವಳನ್ನು ಮಹಡಿಯ ಮೇಲಿದ್ದ ಅವನ ಶಯ್ಯಾಗೃಹದಲ್ಲಿ ಬಿಟ್ಟನು. ಪ್ರತಾಪನು ಮನೆಗೆ ಬಂದಾಗ ಅದು ಗೊತ್ತಾಯಿತು. ‘ಚಿಂತೆಯಿಲ್ಲ, ಈಗಲಾದರೂ ಕರೆದುಕೊಂಡು ಹೋಗಿ ಸೇಟರ ಮನೆಯಲ್ಲಿ ಬಿಟ್ಟು ಬಾ!’ ಎಂದು ಅವನು ಸೇವಕನಿಗೆ ಹೇಳಿದನು. ರಾಮಚರಣನು ಬಂದು ನೋಡಿ ‘ಆಕೆ ನಿದ್ರೆ ಮಾಡುತ್ತಿದ್ದಾರೆ; ಏಕೆ ಎಬ್ಬಿಸಬೇಕು!’ ಎಂದುಬಿಟ್ಟನು. ಪ್ರತಾಪನು ‘ಆಗಲಿ ಹೋಗು ಮಲಗಿಕೊ!’ ಎಂದು ಅವನನ್ನು ಕಳುಹಿಸಿ ಮಹಡಿಯ ಮೇಲಕ್ಕೆ ಬರಲು ಶೈವಲಿನಿಯು ಬಿಳಿಯ ಹೂವಿನ ರಾಶಿಯನ್ನು ಸುರಿದಂತೆ ತನ್ನ ಮಂಚದ ಮೇಲೆ ಮಲಗಿದ್ದಳು; ಅವಳು ನಿದ್ರೆ ಹೋಗಿರಲಿಲ್ಲ; ಕಣ್ಣು ಮುಚ್ಚಿಕೊಂಡು ತನ್ನ ಸ್ಥಿತಿಯನ್ನು ಕುರಿತು ಯೋಚಿಸುತ್ತಿದ್ದಳು. ಪ್ರತಾಪನನ್ನು ನೋಡಿದ ಮೇಲೆ ‘ನನ್ನನ್ನು ಏಕೆ ಇಲ್ಲಿಗೆ ತಂದೆ? ನಾನು ಮ್ಲೇಚ್ಛನ ಜೊತೆಯಲ್ಲಿದ್ದದ್ದು ನಿನಗೆ ಸೈರಿಸದಿದ್ದರೆ ನನ್ನನ್ನು ಅಲ್ಲಿಯೇ ಏಕೆ ಗುಂಡಿಟ್ಟು ಕೊಲ್ಲಲಿಲ್ಲ? ನಿನ್ನಿಂದಲೇ ನಾನು ಸಂಸಾರ ನಡೆಸಲಾರದಾದೆ; ನೀನು ಸಿಕ್ಕುವೆಯೇನೋ ಎಂದು ಮನೆಬಿಟ್ಟು ಬಂದೆ; ಇಲ್ಲದಿದ್ದರೆ ಫಾಸ್ಟರನಿಂದ ನನಗಾಗ ಬೇಕಾದದ್ದೇನಿತ್ತು!’ ಎಂದು ಗೋಳಾಡಿದಳು. ಪ್ರತಾಪನು ಆ ಮಾತು ಕೇಳಿ ಸಿಡಿಲು ಬಡಿದಂತಾಗಿ ಅಲ್ಲಿಂದ ಹೊರಟನು. ಅಷ್ಟು ಹೊತ್ತಿಗೆ ಹೊರಬಾಗಿಲ ಬಳಿ ತುಂಬ ಗದ್ದಲವಾಗುತ್ತಿತ್ತು. (೧-೬)</p>
<p>ಅವನಿಂದ ಏಟು ತಿಂದು ಕೈಮುರಿದುಕೊಂಡ ಸಿಪಾಯಿಯು ಚೇತರಿಸಿಕೊಂಡು ಮೇನಾದ ಹಿಂದೆಯೇ ಕಾಣದಂತೆ ಬಂದು ಅದು ಪ್ರತಾಪನ ಮನೆಯಲ್ಲಿ ಇಳಿಯಿತೆಂದು ನೋಡಿಕೊಂಡು ಹೋಗಿ ಅವಿಯಟ್ಟನಿಗೆ ತಿಳಿಸಿದನು. ಅವನು ಇಬ್ಬರು ಇಂಗ್ಲಿಷ್​ ಸರದಾರರನ್ನೂ ಕೆಲವು ಸಿಪಾಯಿಗಳನ್ನೂ ಅವನೊಡನೆ ಕಳುಹಿಸಿಕೊಟ್ಟನು. ಅವರು ಪ್ರತಾಪನ ಮನೆಯ ಬಾಗಿಲನ್ನು ಒಡೆದು ಪ್ರತಾಪನನ್ನೂ ರಾಮಚರಣನನ್ನೂ ಕೈಕೊಳ ಹಾಕಿ ಹಿಡಿದುಕೊಂಡು ಹೋದರು. ಅಲ್ಲಯೇ ಒಂದು ಕೋಣೆಯಲ್ಲಿದ್ದ ದಲನಿ ಮತ್ತು ಕುಲ್ಸಂ ಬಾಗಿಲನ್ನು ಓರೆಮಾಡಿ ಅದನ್ನೆಲ್ಲಾ ನೋಡುತ್ತಿದ್ದರು. ಅವರು ಸಿಪಾಯಿಗಳ ಕಣ್ಣಿಗೆ ಬೀಳಲು ‘ಫಾಸ್ಟರನ ಬೀಬಿ!’ ಎಂದು ಅವರನ್ನೂ ಹಿಡಿದುಕೊಂಡು ಹೋದರು. ಶೈವಲಿನಿಯೊಬ್ಬಳೇ ಉಳಿದಳು. ಅವಳು ಹಾಸಿಗೆಯ ಮೇಲೆ ಬಿದ್ದುಕೊಂಡು ಗೋಳಾಡಿದಳು. ತಾನು ಆತ್ಮಹತ್ಯೆಮಾಡಿಕೊಳ್ಳಲಿಲ್ಲವೇಕೆ ಎಂದುಕೊಂಡಳು. ಈಗಲಾದರೂ ಆತ್ಮಹತ್ಯೆ ಮಾಡಿಕೊಳ್ಳಲೇ?- ಎಂದು ತನ್ನ ಸೊಂಟದಲ್ಲಿದ್ದ ಚೂರಿಯನ್ನು ತೆಗೆದಳು. ಆಗ ವೇದಗ್ರಾಮದಲ್ಲಿದ್ದ ತನ್ನ ಮನೆಯೂ ಅದರ ಸುತ್ತ ಇದ್ದ ಶಾಂತ ಪವಿತ್ರ ವಾತಾವರಣವೂ ನೆನಪಿಗೆ ಬಂದುವು. ಸುಂದರಿಗೂ ಚಂದ್ರಶೇಖರನಿಗೂ ತಾನು ಪಾಪ ಮಾಡಿಲ್ಲವೆಂಬುದನ್ನು ತಿಳಿಯಗೊಟ್ಟು ಆ ಗ್ರಾಮದಲ್ಲಿಯೇ ಸಾಯಬೇಕೆಂದುಕೊಂಡಳು. ಬೆಳಗಾಗುವುದಕ್ಕೆ ಮುನ್ನ ನಿದ್ರೆ ಹತ್ತಿತ್ತು. ಕಣ್ಣುಬಿಟ್ಟು ನೋಡಿದಾಗ ಚಂದ್ರಶೇಖರನು ಎದುರಿಗೆ ನಿಂತಿದ್ದನು! (೭-೮)</p>
<p class="text-center"><strong>ತೃತೀಯ ಖಂಡ- ಪುಣ್ಯದ ಸ್ಪರ್ಶ</strong></p>
<p>ಮಾಂಘೀರಿನ ಒಂದು ಮಠದಲ್ಲಿ ಕೆಲವು ಕಾಲದಿಂದ ರಮಾನಂದ ಸ್ವಾಮಿಯೆಂಬ ಒಬ್ಬ ಪರಮಹಂಸನು ವಾಸಿಸುತ್ತಿದ್ದನು; ಆತನು ಸಿದ್ಧಪುರುಷ, ಜ್ಞಾನಿ; ಚಂದ್ರಶೇಖರನು ಅವನ ಶಿಷ್ಯ; ಸಂಕಟ ಪೀಡಿತನಾಗಿ ಅವನು ಗುರುವಿನಲ್ಲಿಗೆ ಹೋಗಲು, ‘ಕಷ್ಟವೆಂಬುದು ಎಲ್ಲೆಲ್ಲೂ ಇದೆ; ಅದು ನಿವಾರಣೆಯಾಗಬೇಕಾದರೆ ಒಂದೇ ದಾರಿ; - ಪ್ರತಿಯೊಬ್ಬರೂ ಮತ್ತೊಬ್ಬರ ಕಷ್ಟವನ್ನು ನಿವಾರಿಸಲು ಯತ್ನಿಸಬೇಕು; ಪರೋಪಕಾರಿಯೇ ಸುಖಿ; ಮತ್ತಾರೂ ಸುಖಿಗಳಾಗಲಾರರು’ ಎಂದು ಹೇಳಿ ಸಮಾಧಾನಪಡಿಸಿದನು. (೧)</p>
<p>ದಲನಿಯ ಕಾಗದವನ್ನು ನೋಡಿಕೊಂಡು ಮರುದಿನ ಮೀರ್​ಕಾಸಿಮನು ದಲನಿಯನ್ನೂ ಕುಲ್ಸಮಳನ್ನೂ ಕರೆತರಲು ಪ್ರತಾಪನ ಮನೆಗೆ ಮೇನಾವನ್ನು ಕಳುಹಿಸಿದನು. ಅಷ್ಟು ಹೊತ್ತಿಗೆ ಅವರನ್ನು ಇಂಗ್ಲಿಷರು ಹಿಡಿದುಕೊಂಡು ಹೋಗಿದ್ದರು. ಇದ್ದವಳು ಶೈವಲಿನಿಯೊಬ್ಬಳೇ. ನವಾಬನ ಅನುಚರರು ಅವಳೇ ಬೇಗಂ ಎಂದುಕೊಂಡು ಅವಳನ್ನು ಕರೆದುಕೊಂಡು ಹೋದರು. ದಲನಿ ಕುಲ್ಸಂ ಪ್ರತಾಪ ಎಲ್ಲರನ್ನೂ ಹಿಡಿದುಕೊಂಡು ಹೋದ ಸಂಗತಿ ಅವಳಿಂದ ನವಾಬನಿಗೆ ತಿಳಿಯಿತು. ಅವಳು ತಾನು ಪ್ರತಾಪನ ಹೆಂಡತಿಯೆಂದೂ, ಆಯುಧಗಳನ್ನು ಕೊಟ್ಟರೆ ಅವನ್ನು ತಾನು ಪ್ರತಾಪನಿಗೆ ತಲಪಿಸಿ, ಅವನು ಬಿಡುಗಡೆಯಾಗುವುದಕ್ಕೆ ಏರ್ಪಡಿಸುವಳೆಂದೂ ಹೇಳಿದಳು. ಶೈವಲಿನಿಯ ಸುಂದರ ಮುಖವನ್ನು ನೋಡಿ ನವಾಬನು ಅದನ್ನು ನಂಬಿ ಅವಳಿಗೆ ಒಂದು ದೋಣಿ, ಬೇಕಾದ ಆಯುಧ ಅನುಚರರು ಎಲ್ಲವನ್ನೂ ಒದಗಿಸಿದನು. ಅಂದಿನ ರಾತ್ರಿಯೇ ದೋಣಿ ಹೊರಟಿತು. (೨-೩)</p>
<p>ಶೈವಲಿನಿಯು ಅದನ್ನು ಗಂಗಾತೀರದಲ್ಲಿ ಕಟ್ಟಿಸಿ, ತಾನು ಅಮಿಯಟ್​ನ ದೋಣಿಯ ಹತ್ತಿರದ ಮರಳ ದಿಬ್ಬದ ಮೇಲೆ ಕುಳಿತು ಗಟ್ಟಿಯಾಗಿ ಅಳಲು ಮೊದಲು ಮಾಡಿದಳು. ಅದನ್ನುಕೇಳಿ ಜನರು ಅವಳನ್ನು ಅರಸಿಕೊಂಡು ಬರಲು ಅವಳು ಹುಚ್ಚಳಂತೆ ನಟಿಸಿದಳು; ದೋಣಿಗೆ ಕರೆದುಕೊಂಡು ಹೋದಾಗ ತನಗೆ ಹಸಿವಾಗುತ್ತದೆಂದಳು. ಆದ್ದರಿಂದ ಸಿಪಾಯಿಗಳು ಅವಳನ್ನು ಪ್ರತಾಪನಿದ್ದ ಕೋಣೆಗೆ ಕರೆದುಕೊಂಡು ಹೋಗಿ ಅವನ ಹತ್ತಿರ ಅನ್ನವಿದ್ದರೆ ಹಾಕಬೇಕೆಂದು ಹೇಳಿದರು. ಪ್ರತಾಪನಿಗೆ ಹಾಕಿದ್ದ ಕೈಕೋಳವನ್ನು ತೆಗೆಸಿದರು. ಆಗ ಶೈವಲಿನಿಯು ‘ನಾನು ಹುಚ್ಚಿಯೆಂದು ಅವರು ತಿಳಿದುಕೊಂಡಿದ್ದಾರೆ; ನಾನು ಹೊಳೆಗೆ ಬೀಳುತ್ತೇನೆ, ನನ್ನನ್ನು ಹಿಡಿದುಕೊಳ್ಳುವಂತೆ ನೀನು ಬಿದ್ದುಬಿಡು!’ ಎಂದು ಹೇಳಿ ಇಬ್ಬರೂ ತಪ್ಪಿಸಿಕೊಂಡು ಹೋದರು. ಈಜುತ್ತ ಹೋಗುತ್ತಿದ್ದಾಗ ಪ್ರತಾಪನು ‘ನೀನು ನನ್ನನ್ನು ಮರೆಯದಿದ್ದರೆ ಮುಳುಗಿ ಪ್ರಾಣಬಿಡುತ್ತೇನೆ! ಏನು ಹೇಳುತ್ತೀ?’ ಎಂದು ಪ್ರಶ್ನೆ ಹಾಕಿದನು. ಅವಳೂ ಮರೆಯುವುದಕ್ಕೆ ಒಪ್ಪಿ ಮಾತುಕೊಡಬೇಕಾಯಿತು. ಅನಂತರ ಅವರು ದೂರದಲ್ಲಿ ಕಟ್ಟಿ ಹಾಕಿಸಿದ್ದ ದೋಣಿಯ ಹತ್ತಿರ ಹೋಗಿ ಅದರಲ್ಲಿ ಕುಳಿತು ಯಾರಿಗೂ ಕಣ್ಣಿಗೆ ಬೀಳದ ಒಂದು ಪ್ರದೇಶವನ್ನು ತಲಪಿದರು. ದಡ ಸಿಕ್ಕಿದ್ದೇ ತಡ, ಶೈವಲಿನಿಯು ಅದನ್ನು ಬಿಟ್ಟು ಓಡಿಹೋಗಿ ಹತ್ತಿರದಲ್ಲಿದ್ದ ಒಂದು ಬೆಟ್ಟದ ತಪ್ಪಲಲ್ಲಿ ಅಡಗಿಕೊಂಡಳು. ಪ್ರತಾಪನು ನಿದ್ರೆಯಿಂದ ಎಚ್ಚತ್ತಾಗ ಶೈವಲಿನಿಯನ್ನು ಕಾಣದೆ ಅವಳು ಮುಳುಗಿಹೋಗಿರಬಹುದೆಂದುಕೊಂಡನು.</p>
<p>ಶೈವಲಿನಿಯು ಹಗಲೆಲ್ಲಾ ಅನ್ನ ನೀರಿಲ್ಲದೆ ಬಳಲಿ ರಾತ್ರಿ ಗುಡುಗು ಮಳೆಗಳಿಗೆ ಸಿಕ್ಕಿದಳು. ಅವಳಿಗೆ ಜಗತ್ತಿನಲ್ಲಿ ಕಲ್ಲು ಮುಳ್ಳು ಕತ್ತಲೆ ಅಲ್ಲದೆ ಇನ್ನೇನೂ ಇಲ್ಲವೆನ್ನಿಸಿತು. ಆ ಅಸಹಾಯ ಸ್ಥಿತಿಯಲ್ಲಿ ಅವಳನ್ನು ಯಾರೋ ಎತ್ತಿಕೊಂಡು ಭುಜದ ಮೇಲೆ ಹಾಕಿಕೊಂಡು ಹೋದರು. ಅತ್ತ ಪ್ರತಾಪನು ತಪ್ಪಿಸಿಕೊಂಡು ಹೋದಮೇಲೆ ಅವನ ಆಳಿನಿಂದ ಆಗಬೇಕಾದದ್ದೇನು ಎಂದು ರಾಮಚರಣನನ್ನು ಬಿಡುಗಡೆ ಮಾಡಿದರು. ಅವನು ಪ್ರತಾಪನನ್ನು ಹುಡುಕಿಕೊಂಡು ಬಂದು ಸೇರಿದನು. (೪-೮)</p>
<p class="text-center"><strong>ಚತುರ್ಥಖಂಡ-ಪ್ರಾಯಶ್ಚಿತ್ತ</strong></p>
<p>ಇಷ್ಟೆಲ್ಲಾ ಅನರ್ಥಕ್ಕೆ ಮೂಲಕಾರಣ ಫಾಸ್ಟರನೆಂದೂ, ಅಂಥ ಫಾಸ್ಟರರು ಇಂಗ್ಲಿಷರಲ್ಲಿ ಅನೇಕರಿರುವುದರಿಂದ ಅವರನ್ನು ಶಿಕ್ಷಿಸುವುದರಲ್ಲಿ ತಾನು ಮೀರ್​ಕಾಸಿಮನಿಗೆ ಸಹಾಯಕನಾಗುವುದು ತನ್ನ ಧರ್ಮವೆಂದೂ ಪ್ರತಾಪನು ನಿರ್ಧರಿಸಿ ತನ್ನ ಹತ್ತಿರ ಇದ್ದ ಲಾಠೀ ಜನಗಳನ್ನು ಕೂಡಿಸಿ ಕಳ್ಳಕಾಕರನ್ನು ಸೇರಿಸಿ ಅವರ ದಳವನ್ನು ಕಟ್ಟಿ ಬೆಳೆಸಿದನು. ಇನ್ನೇನಿಲ್ಲದಿದ್ದರೂ ಅವರು ಇಂಗ್ಲಿಷರ ಸರಬರಾಜನ್ನು ಲೂಟಿಯಾದರೂ ಮಾಡುತ್ತಿದ್ದರು. ಅದೂ ನವಾಬನಿಗೆ ಸಹಾಯವೇ. (೧)</p>
<p>ಶೈವಲಿನಿಯನ್ನು ಎತ್ತಿಕೊಂಡು ಬಂದವನು ಚಂದ್ರಶೇಖರ. ಅವನು ಅವಳನ್ನು ಒಂದು ಕತ್ತಲು ಗುಹೆಯಲ್ಲಿ ತಂದು ಮಲಗಿಸಿದನು. ಮಳೆನಿಂತರೂ ಕತ್ತಲೆ. ಅಲ್ಲಿ ಅವಳು ಅನ್ನ ನೀರಿಲ್ಲದೆ ಸಂಕಟಪಟ್ಟು ಬುದ್ಧಿವಿಕಲವಾಗಿ ಘೋರನರಕಯಾತನೆಯನ್ನು ಅನುಭವಿಸಿ ತನ್ನ ಗತಿ ಏನೆಂದು ಕಿರಿಚಿಕೊಂಡಳು. ಒಬ್ಬ ವ್ಯಕ್ತಿ ಉತ್ತರ ಕೊಟ್ಟು ತೀವ್ರ ತಪಶ್ಚರ್ಯೆಯನ್ನು ವಿಧಿಸಿದನು. ಅವಳು ಗಂಡನ ಸಮಾಚಾರವನ್ನು ಕೇಳಲು, ಅವನನ್ನು ನೋಡಬೇಕಾದರೆ ಒಂದು ವಾರ ಹಣ್ಣು ಹಂಪಲು ತಿಂದುಕೊಂಡು ಒಂದೆ ಮನಸ್ಸಿನಿಂದ ಅವನನ್ನು ಧ್ಯಾನಿಸುತ್ತಿರಬೇಕೆಂದು ಹೇಳಿದನು. ಅವಳು ಅದರಂತೆ ನಡೆಸಲು, ಪ್ರತಾಪನನ್ನು ಮರೆತು ಚಂದ್ರಶೇಖರನನ್ನು ಪ್ರೀತಿಸುವಂತಾಯಿತು. ಏಳನೆಯ ದಿನ ರಾತ್ರಿ ಅವಳು ಜ್ಞಾನಾಜ್ಞಾನ ಸ್ಥಿತಿಯಲ್ಲಿ ಮರಣಯಾತನೆಯನ್ನು ಅನುಭವಿಸಿ ಗಂಡನನ್ನು ಕರೆದಳು. ಎಚ್ಚರವಾದಾಗ ಅವಳು ಚಂದ್ರಶೇಖರನ ತೊಡೆಯ ಮೇಲೆ ತಲೆಯಿಟ್ಟುಕೊಂಡು ಮಲಗಿದ್ದದ್ದು ಗೊತ್ತಾಯಿತು. (೨-೩)</p>
<p>ಆತ್ಮಹತ್ಯೆ ಮಾಡಿಕೊಳ್ಳಬೇಕೆನ್ನಿಸಿತು; ಆದರೆ ಅದುವರೆಗೆ ತಾನು ಅನುಭವಿಸಿದ್ದ ನರಕಯಾತನೆ ಮತ್ತೆ ಗೋಚರಿಸಿ ಅವಳು ಚೀತ್ಕಾರ ಮಾಡಿದಳು. ಅವಳ ಮನಸ್ಸು ಪ್ರತಾಪ ಫಾಸ್ಟರ್​ ಚಂದ್ರಶೇಖರ ಇವರ ಗೊಂದಲದಲ್ಲಿ ತೊಳಲುತ್ತಿತ್ತು. ಕೊನೆಗೆ ‘ನಾನು ನಿನ್ನ ಹಿಂದೆ ಬರುತ್ತೇನೆ!’ ಎಂದು ಅವಳು ಹುಚ್ಚಿಯಂತೆ ನಗುತ್ತ ಅಳುತ್ತ ಹಾಡುತ್ತ ಅವನನ್ನು ಹಿಂಬಾಲಿಸಿ ಹೋದಳು. (೪)</p>
<p class="text-center"><strong>ಪಂಚಮ ಖಂಡ-ಪ್ರಚ್ಛಾದನ</strong></p>
<p>ಅಮಿಯಟ್ಟನ ನೌಕೆಗಳು- ಮದ್ದುಗುಂಡುಗಳ ನೌಕೆ, ಫಾಸ್ಟರ್​ ಕುಲ್ಸಂ ದಲನಿ ಇದ್ದ ನೌಕೆಗಳನ್ನು ಕೂಡಿಕೊಂಡು- ಮುರ್ಷಿದಾಬಾದಿಗೆ ಬಂದುವು. ಅಲ್ಲಿ ಮೀರ್​ಕಾಸಿಮನ ನಾಯಿಬನಾಗಿದ್ದ ಮಹಮ್ಮದ್​ ತಕಿಯು ಅಮಿಯಟ್ಟನನ್ನು ಕಂಡು ಉಪಚರಿಸಿ ಊಟಕ್ಕೆ ಕರೆದನು. ಆ ಆಹ್ವಾನವನ್ನು ಒಪ್ಪಿಕೊಳ್ಳಬೇಕೇ ಬೇಡವೇ ಎಂದು ಚರ್ಚೆಯಾಗಿ ಕೊನೆಗೆ ಫಾಸ್ಟರನನ್ನೂ ದಲನಿ ಕುಲ್ಸಂ ಅವರನ್ನೂ ಒಂದು ನೌಕೆಯಲ್ಲಿ ರೆಸಿಡೆನ್ಸಿಗೆ ಕಳುಹಿಸಿ ಮಿಕ್ಕವರು ನೌಕೆಯಲ್ಲಿಯೇ ಇರಬೇಕೆಂದು ತೀರ್ಮಾನವಾಯಿತು. ಫಾಸ್ಟರನ ನೌಕೆ ಹೊರಟಿತು. ಅವರು ಊಟಕ್ಕೆ ಬರಲಿಲ್ಲ; ಇದನ್ನು ಕಂಡ ತಕಿಯ ಕಡೆಯವರು ಅವರ ನೌಕೆಯಮೇಲೆ ಗುಂಡು ಹಾರಿಸಿದರು; ಅಮಿಯಟ್ಟಿನ ನೌಕೆಯಿಂದಲೂ ಗುಂಡುಗಳು ಹಾರಿದುವು. ಕೊನೆಗೆ ಕತ್ತಿಯ ಯುದ್ಧವಾಗಿ ಅಮಿಯಟ್ಟನೂ ಅವನ ಸಹಾಯಕರೂ ಹತರಾದರು. (೧)</p>
<p>ಫಾಸ್ಟರನ ಆಯುಸ್ಸು ಗಟ್ಟಿಯಾಗಿತ್ತು; ಆದ್ದರಿಂದ ಅವನನ್ನು ಅಮಿಯಟ್ಟಿನ ನೌಕೆಯವರು ನೀರಿನಿಂದ ಎಳೆದುಹಾಕಿದರು. ಆದರೆ ಅವನು ತಲೆಗೆ ಏಟುಬಿದ್ದು ನಿಶ್ಶಕ್ತನಾಗಿ ಏಳಲಾರದೆ ಮಲಗಿದ್ದನು. ಆದ್ದರಿಂದ ಅವನನ್ನು ರೆಸಿಡೆನ್ಸಿಗೆ ಕಳುಹಿಸಿದರು. ಅವನು ರೆಸಿಡೆನ್ಸಿಯಲ್ಲಿ ಅಪಾಯವನ್ನು ಚಿಂತಿಸಿ ಅಲ್ಲಿಂದ ಮುಂದೆ ಹೋಗುತ್ತಿದ್ದನು. ಒಂದು ದೋಣಿ ಮಾತ್ರ ಅವನನ್ನು ಹಿಂಬಾಲಿಸಿ ಬರುತ್ತಲೇ ಇತ್ತು. ಅದು ದಲನಿ ಕುಲ್ಸಂ ಅವರನ್ನು ಬಿಡಿಸಿಕೊಂಡು ಹೋಗುವುದಕ್ಕೆ ಬರುತ್ತಿರಬಹುದೆಂದು ಭಾವಿಸಿ ಅಮಿಯಟ್ಟನು ಅವರನ್ನು ಇಳಿಸುವುದಾಗಿ ಹೇಳಿದನು. ಕುಲ್ಸಂ ಇಳಿಯಲೊಪ್ಪಲಿಲ್ಲ. ಆದ್ದರಿಂದ ದಲನಿಯೊಬ್ಬಳನ್ನೇ ಇಳಿಸಿ ಅಮಿಯಟ್ಟಿನ ದೋಣಿ ಮುಂದೆ ಹೋಯಿತು. ಆದರೆ ಹಿಂದೆ ಬರುತ್ತಿದ್ದ ದೋಣಿ ಅವಳಿಗಾಗಿ ಬರುತ್ತಿರಲಿಲ್ಲ. ಅವಳನ್ನು ಕೂರಿಸಿಕೊಳ್ಳಲೂ ಅದು ಒಪ್ಪದೆ ಹೊರಟುಹೋಯಿತು. ದಲನಿ ಗಂಗಾತೀರದಲ್ಲಿ ಒಬ್ಬಳೇ ಉಳಿದಳು. ಕತ್ತಲಾಯಿತು. ರಾತ್ರಿ ಎರಡನೆಯ ಜಾವದಲ್ಲಿ ಚಂದ್ರಶೇಖರನು ಕಾಣಿಸಿಕೊಂಡು ಅವಳನ್ನು ಮುರ್ಷಿದಾಬಾದಿಗೆ ಕರೆದುಕೊಂಡು ಹೋದನು. ಮಾಂಘೀರಿಗೆ ಗಂಡನ ಹತ್ತಿರಕ್ಕೆ ಹೋಗಬೇಕೆಂಬುದು ಅವಳ ಇಷ್ಟವಾಗಿತ್ತು; ಆದರೆ ಆಗ ಇಂಗ್ಲಿಷರೊಡನೆ ಯುದ್ಧ ಆರಂಭವಾಗಿ ಎಲ್ಲರೂ ಮಾಂಘೀರನ್ನು ಬಿಡುತ್ತಿದ್ದರು.</p>
<p>ಮೀರ್​ಕಾಸಿಮನು ಮಹಮ್ಮದ್​ ತಕಿಗೆ ಕಾಗದ ಬರೆದು ಇಂಗ್ಲಿಷರ ನೌಕೆ ಮುರ್ಷಿದಾಬಾದಿಗೆ ತಲಪಿದ ಕೂಡಲೆ ಅದರಲ್ಲಿರುವ ದಲನಿಯನ್ನು ಇಳಿಸಿ ಮಾಂಘೀರಿಗೆ ಕಳುಹಿಸಬೇಕೆಂದು ತಿಳಿಸಿದ್ದನು. ಇಂಗ್ಲಿಷರು ಹತರಾದಮೇಲೆ ಅವರ ದೋಣಿಯನ್ನು ನೋಡಲು ಅದರಲ್ಲಿ ದಲನಿಯಿರಲಿಲ್ಲ. ಅದರಿಂದ ಇನ್ನೇನು ಪ್ರಮಾದವಾದೀತೋ ಎಂದು ಅವನು ಸುಳ್ಳು ಹೇಳಿ ‘ದಲನಿಯನ್ನು ಕೋಟೆಗೆ ಕರೆತಂದೆವು; ಅವಳು ಫಾಸ್ಟರನಲ್ಲಿ ಅನುರಕ್ತಳಾಗಿದ್ದಾಳೆ; ಕ್ರೈಸ್ತ ಮತವನ್ನು ಅವಲಂಬಿಸಿದ್ದಾಳೆ; ಬಿಟ್ಟರೆ ಕಲ್ಕತ್ತೆಗೆ ಹೋಗುವುದಾಗಿ ಹೇಳುತ್ತಾಳೆ; ಮಾಂಘೀರಿಗೆ ಕಳುಹಿಸಿದರೆ ಆತ್ಮಹತ್ಯೆ ಮಾಡಿಕೊಳ್ಳುವೆನೆನ್ನುತ್ತಾಳೆ; ಈಗ ಏನು ಮಾಡಲಿ, ಅಪ್ಪಣೆಯಾಗಬೇಕು’ ಎಂದು ಬರೆದನು. (೨-೪)</p>
<p class="text-center"><strong>ಷಷ್ಠ ಖಂಡ-ಸಿದ್ಧಿ</strong></p>
<p>ಚಂದ್ರಶೇಖರನ ಚಲನವಲನಗಳೆಲ್ಲವೂ ರಮಾನಂದಸ್ವಾಮಿಯ ನಿರ್ದೇಶನದಂತೆ ನಡೆಯುತ್ತಿದ್ದುವು. ಶೈವಲಿನಿಯು ಗುಹೆಯಲ್ಲಿ ಮನೋಯಾತನೆಯನ್ನು ಅನುಭವಿಸಿ ಬುದ್ಧಿ ವಿಕಲ್ಪವಾದಾಗ, ಅವಳನ್ನು ಚಂದ್ರಶೇಖರನು ಎತ್ತಿಕೊಂಡು ಹೋಗಿ ಅಲ್ಲಿಯೇ ಒಂದು ಮಠದಲ್ಲಿದ್ದ ರಮಾನಂದಸ್ವಾಮಿಗೆ ತೋರಿಸಿ “ಗುರುದೇವ! ಇದೇನು ಮಾಡಿಬಿಟ್ಟಿರಿ!” ಎಂದನು. ಅವನು ‘ಒಳ್ಳೆಯದೇ ಆಗಿದೆ; ಚಿಂತಿಸಬೇಡ; ಇಲ್ಲಿ ಒಂದೆರಡು ದಿನವಿದ್ದು ಅವಳನ್ನು ನಿಮ್ಮೂರಿಗೆ ಕರೆದುಕೊಂಡು ಹೋಗು; ಅವಳು ಮೊದಲಿದ್ದ ಮನೆಯಲ್ಲಿಯೇ ಇರಲಿ; ಹಿಂದೆ ಅವಳ ಸುತ್ತಲೂ ಇದ್ದವರು ಈಗಲೂ ಇರಲಿ; ಪ್ರತಾಪನೂ ಬಂದು ಹೋಗುತ್ತಿರಲಿ; ಆಮೇಲೆ ನಾನು ಬರುತ್ತೇನೆ!’ ಎಂದು ಹೇಳಿದನು. ಅದರಂತೆ ಚಂದ್ರಶೇಖರನು ಶೈವಲಿನಿಯನ್ನು ವೇದಗ್ರಾಮದಲ್ಲಿದ್ದ ತನ್ನ ಮನೆಗೆ ಕರೆತಂದನು. (೧)</p>
<p>ಯುದ್ಧದಲ್ಲಿ ಮೀರ್​ಕಾಸಿಮನಿಗೆ ಸೋಲು ಆರಂಭವಾಯಿತು; ಗುರ್ಗಣಖಾನನ ದ್ರೋಹವೂ ತಿಳಿಯಿತು; ಈ ಸಮಯದಲ್ಲಿ ತಕಿಯ ಕಾಗದ ಬಂತು. ಅವನು ವಿಷ ಕೊಟ್ಟು ದಲನಿಯನ್ನು ಕೊಂದುಬಿಡೆಂದು ಉತ್ತರ ಬರೆದು ಕಳುಹಿಸಿದನು. ಅಷ್ಟು ಹೊತ್ತಿಗೆ ಚಂದ್ರಶೇಖರನೊಡನೆ ಬಂದಿದ್ದ ದಲನಿಯನ್ನು ಕಂಡು ತಕಿಯು ಅವಳಿಗೆ ನವಾಬನ ಆಜ್ಞೆಯನ್ನು ತಿಳಿಸಿದನು; ತನ್ನ ವಶಳಾದರೆ ವಿಷಪಾನದಿಂದ ತಪ್ಪಿಸುವುದಾಗಿ ಹೇಳಿದನು. ಅವಳು ಅವನನ್ನು ಒದ್ದು ನೂಕಿದಳು. ತನ್ನ ದಾಸಿಯ ಕೈಗೆ ತನ್ನ ಒಡವೆಗಳನ್ನೆಲ್ಲಾ ತೆಗೆದುಕೊಟ್ಟು ಒಂದು ಒಡವೆ ಮಾರಿ ವಿಷ ತರಬೇಕೆಂದೂ ಮಿಕ್ಕ ಒಡವೆಗಳನ್ನೆಲ್ಲಾ ಅವಳೇ ತೆಗೆದುಕೊಳ್ಳಬಹುದೆಂದೂ ಹೇಳಿ ವಿಷ ತರಿಸಿ ಕುಡಿದು ಪ್ರಾಣಬಿಟ್ಟಳು. (೨)</p>
<p>ಮೀರ್​ಕಾಸಿಮನ ಸೇನೆ ಸೋಲಿನಮೇಲೆ ಸೋಲು ಪಡೆದು, ಉದಯ ನಾಲೆಯಲ್ಲಿ ಬಂದು ನಿಂತಿತು. ಮೀರ್​ಕಾಸಿಮನೂ ಅಲ್ಲಿಗೆ ಬಂದನು. ಅವನನ್ನು ಹುಡುಕಿಕೊಂಡು ಅಲ್ಲಿಗೆ ಕುಲ್ಸಮಳು ಬಂದಳು. ಅವಳು ದಲನಿಯನ್ನು ಬಿಟ್ಟು ಹೋದಮೇಲೆ ಹಿಂದೆ ಬರುತ್ತಿದ್ದ ದೋಣಿ ಅವಳ ಕಡೆಯದಲ್ಲವೆಂದು ತಿಳಿದು ತಾನೂ ಇಳಿಯಲಪೇಕ್ಷಿಸಿದಳು. ಫಾಸ್ಟರನು ಒಪ್ಪಲಿಲ್ಲ. ಆದ್ದರಿಂದ ಅವಳೂ ಕಲ್ಕತ್ತೆಗೆ ಬರಬೇಕಾಯಿತು. ಅಲ್ಲಿ ಅವಳು ಯಾರುಯಾರನ್ನೋ ಬೇಡಿಕೊಂಡಾಯಿತು. ಯಾರೂ ಅವಳ ಮಾತಿಗೆ ಕಿವಿಗೊಡಲಿಲ್ಲ; ಕೊನೆಗೆ ವಾರನ್​ ಹೇಸ್ಟಿಂಗ್ಸನ ಬಳಿಗೆ ಬಂದು ಹೇಳಿಕೊಂಡಳು; ಅವನು ಕಾಗದ ಬರೆದು ಅವಳನ್ನು ಮೀರ್​ಕಾಸಿಮನ ಹತ್ತಿರಕ್ಕೆ ಕಳುಹಿಸಿದನು. ಅವಳು ಇದೆಲ್ಲವನ್ನೂ ಹೇಳಿದ್ದಲ್ಲದೆ- ಗುರ್ಗಣ ಖಾನನಿಗೂ ದಲನಿಗೂ ಇದ್ದ ಸಂಬಂಧ, ಬ್ರಹ್ಮಚಾರಿ ಪ್ರತಾಪರಿಂದ ಆದ ಸಹಾಯ, ಶೈವಲಿನಿ ಎಂದು ಭ್ರಮಿಸಿ ಇಂಗ್ಲಿಷಿನವರು ದಲನಿಯನ್ನು ಹೊತ್ತುಕೊಂಡು ಹೋದದ್ದು, ದಲನಿ ಸಾಧ್ವಿಯಾಗಿದ್ದು ಕೈಯಾರ ವಿಷಪಾನ ಮಾಡಿದ್ದು ಎಲ್ಲವನ್ನೂ ಹೇಳಿದಳು. ಮೀರ್​ಕಾಸಿಮನು ಕೇಳಿ ತುಂಬ ಬೇಸರಗೊಂಡು, ತಾನು ತಕಿ ಶೈವಲಿನಿ ಬ್ರಹ್ಮಚಾರಿ ಪ್ರತಾಪ ಇವರನ್ನು ನೋಡಬೇಕೆಂದೂ ತನ್ನ ಮರಣಾನಂತರ ತನ್ನ ಗೋರಿಯನ್ನು ದಲನಿಯ ಗೋರಿಯ ಪಕ್ಕದಲ್ಲಿಯೇ ಮಾಡಬೇಕೆಂದೂ ತನ್ನ ಪರಿವಾರದವರನ್ನು ಕೇಳಿಕೊಂಡನು. ‘ದಲನೀ, ದಲನೀ!’ ಎಂದು ನೆಲದಮೇಲೆ ಬಿದ್ದು ಗೋಳಾಡಿದನು. (೩)</p>
<p>ಕುಲ್ಸಮಳಿಂದ ಫಾಸ್ಟರನ ವಿಚಾರವನ್ನೇಲ್ಲಾ ತಿಳಿದ ವಾರನ್​ ಹೇಸ್ಟಿಂಗ್ಸನು ಅವನನ್ನು ಕೆಲಸದಿಂದ ತೆಗೆದು ಹಾಕಿದನು. ಅವನು ಷ್ಟ್ಯಾಲ್​ಕಾರ್ಟ್ ಎಂದು ತನ್ನ ಹೆಸರು ಬದಲಾಯಿಸಿಕೊಂಡು ಮೀರ್​ಕಾಸಿಮನ ಸೇನೆಗೆ ಸೇರಿ ಸಮರು ಎಂಬ ವಿದೇಶೀಯನ ಶಿಬಿರದಲ್ಲಿದ್ದನು. ಕುಲ್ಸಮಳು ಅವನನ್ನು ಗುರುತಿಸಿದಳು. ಅವನನ್ನು ಬಂಧನದಲ್ಲಿಡಲಾಯಿತು. (೪)</p>
<p>ರಮಾನಂದಸ್ವಾಮಿಯೂ ಪ್ರತಾಪನೂ ವೇದಗ್ರಾಮಕ್ಕೆ ಬಂದರು. ಚಂದ್ರಶೇಖರನು ಸ್ವಾಮಿಯು ಕೊಟ್ಟ ಕಮಂಡಲೂದಕವನ್ನು ಶೈವಲಿನಿಗೆ ಕೊಟ್ಟು ಅವಳ ಮುಖದಮೇಲೆ ಕೈ ಆಡಿಸಿ ಅವಳಿಗೆ ಯೋಗನಿದ್ರೆ ಬರಿಸಿದನು. ಆಗ ಮಾತನಾಡಿಸಿ ಅವಳಿಂದ ಪ್ರತಾಪನಿಗಾಗಿ ಫಾಸ್ಟರನೊಂದಿಗೆ ಅವಳು ಹೋದಳೆಂದೂ, ಪ್ರತಾಪನೊಡನೆ ಅವಳು ದೇಹ ಸಂಬಂಧ ಮಾಡಿರಲಿಲ್ಲವೆಂದೂ, ಅವರು ಒಂದು ತೊಟ್ಟಿನಲ್ಲಿ ಬಿಟ್ಟ ಎರಡು ಹೂಗಳಂತೆ ಬೆಳೆದವರೆಂದೂ, ಆದ್ದರಿಂದ ಅವನಿಗೆ ಅವಳ ಆತ್ಮಸಮರ್ಪಣ ಮಾಡಿಬಿಟ್ಟಿದ್ದಳೆಂದೂ, ಫಾಸ್ಟರನನ್ನು ಮನೋವಾಕ್ಕಾಯಗಳಿಂದಲೂ ದೂರ ಮಾಡಿದ್ದಳೆಂದೂ, ಅವನು ಮುಟ್ಟಿದ ಅನ್ನಪಾನಾದಿಗಳನ್ನು ತಿಂದಿರಲಿಲ್ಲವೆಂದೂ, ಚಂದ್ರಶೇಖರನು ಕರೆದುಕೊಂಡರೆ ಅವನ ಸೇವೆ ಮಾಡಿಕೊಂಡಿರುವಳೆಂದೂ ತಿಳಿಸಿದಳು. (೫-೬)</p>
<p>ಮೀರ್​ಕಾಸಿಮನ ದರ್ಬಾರಿನಲ್ಲಿ ಫಾಸ್ಟರಿನ ವಿಚಾರಣೆಗೆ ಆರಂಭವಾಯಿತು. ಅವನ ಇಷ್ಟದಂತೆ ಶೈವಲಿನಿ, ಕುಲ್ಸಂ, ಚಂದ್ರಶೇಖರ, ತಕಿ, ಎಲ್ಲರೂ ಬಂದಿದ್ದರು. ದಲನಿಯ ಮತ್ತು ಶೈವಲಿನಿಯ ಶುದ್ಧಚರಿತ್ರವೂ, ಫಾಸ್ಟರ್​ ಮತ್ತು ತಕಿ ಇವರ ಅಪರಾಧವೂ ವ್ಯಕ್ತಪಟ್ಟುವು. ಇಷ್ಟು ಹೊತ್ತಿಗೆ ಇಂಗ್ಲಿಷರು ಮೀರ್​ಕಾಸಿಮನ ಶಿಬಿರವನ್ನು ಮುತ್ತಿ ಗುಂಡುಹಾರಿಸಿದರು. ಎಲ್ಲರೂ ಅದನ್ನು ಕೇಳಿ ಡೇರೆಯಿಂದ ಹೊರಗೆ ಬಂದರು. ನವಾಬನು ತಕಿಯನ್ನು ತನ್ನ ಕತ್ತಿಯಿಂದ ಕತ್ತರಿಸಿ ಹಾಕಿದನು. (೭)</p>
<p>ಚಂದ್ರಶೇಖರನೂ ರಮಾನಂದನೂ ಶೈವಲಿನಿಯನ್ನು ಕರೆದುಕೊಂಡು ರಣರಂಗದಿಂದ ಹೊರಟು ಹೋಗುತ್ತಿರುವಾಗ ಎದುರಿಗೆ ಪ್ರತಾಪನು ತನ್ನ ಸೇನೆಯೊಡನೆ ಬಂದು ಅವರನ್ನು ಸುರಕ್ಷಿತ ಸ್ಥಾನಕ್ಕೆ ಸೇರಿಸಿದನು. ಇದುವರೆಗೆ ಬುದ್ದಿ ವಿಕಲವಾಗಿದ್ದ ಶೈವಲಿನಿಯು ಪ್ರತಾಪನನ್ನು ಕಂಡು ಅವನೊಡನೆ ಮಾತನಾಡಲಿಚ್ಛಿಸಿ ‘ಇಂದು ಬೆಳಗಿನಿಂದ ನನಗೆ ಬುದ್ಧಿ ನೆಟ್ಟಗಾಗಿದೆ; ನನ್ನ ಗಂಡನೊಡನೆ ನಾನು ಸುಖವಾಗಿರಲಾರೆ; ನೀನು ಮತ್ತೆ ನನ್ನನ್ನು ನೋಡಬೇಡ; ಹೆಂಗಸರ ಮನಸ್ಸು ದುರ್ಬಲವಾದದ್ದು; ಎಷ್ಟುದಿನ ವಶದಲ್ಲಿರುತ್ತದೆಯೋ ಹೇಳಲಾಗುವುದಿಲ್ಲ; ಮತ್ತೆ ನನಗೆ ಮುಖ ತೋರಿಸಬೇಡ!’ ಎಂದು ಕೇಳಿಕೊಂಡಳು. ಪ್ರತಾಪನು ಉತ್ತರ ಕೊಡದೆ ಯುದ್ಧಕ್ಕೆ ಮುಂದಾದನು. ಚಂಧ್ರಶೇಖರನು ಎಷ್ಟು ತಡೆದರೂ ನಿಲ್ಲಲಿಲ್ಲ. ರಮಾನಂದಸ್ವಾಮಿಯು ‘ನೀನು ಹೆಂಡತಿಯನ್ನು ಕರೆದುಕೊಂಡು ಊರಿಗೆ ಹೋಗು; ನಾನು ಗಂಗಾಸ್ನಾನ ಮಾಡಿಕೊಂಡು ಪ್ರತಾಪನ ಸಂಗತಿಯನ್ನು ತಿಳಿದುಕೊಂಡು ಬರುತ್ತೇನೆ!’ ಎಂದು ಅವರನ್ನು ಕಳುಹಿಸಿದನು. ಅಷ್ಟು ಹೊತ್ತಿಗೆ ಯುದ್ಧ ಮುಗಿದು ಕೋಟೆಯ ಬಾಗಿಲಲ್ಲಿ ಒಂದು ರಾಶಿ ಹೆಣ ಬಿದ್ದಿತ್ತು. ಅದರಲ್ಲಿ ಅವನು ಪ್ರತಾಪನ ದೇಹವನ್ನು ತೆಗೆದನು. ಅವನಿಗೆ ಇನ್ನೂ ಕುಟುಕು ಜೀವವಿತ್ತು. ಅವನು ಶೈವಲಿನಿಯ ಮಾತನ್ನು ತಿಳಿಸಿ ತಾನು ಅವಳಿಗಾಗಿ, ಚಂದ್ರಶೇಖರನಿಗಾಗಿ, ದೇಹತ್ಯಾಗ ಮಾಡಿದುದಾಗಿ ತಿಳಿಸಿದನು. ರಮಾನಂದನು ಕಣ್ಣೀರು ಹಾಕಿ ‘ನೀನೇ ಯಥಾರ್ಥ ಪರಹಿತವಾದಿ; ಇಂದ್ರಿಯ ಜಯಿ; ಜನ್ಮಾಂತರದಲ್ಲಿ ನನಗೆ ಇಂಥ ಇಂದ್ರಿಯಜಯ ಲಭಿಸಲಿ!’ ಎಂದನು. ಪ್ರತಾಪನು ಸ್ವರ್ಗಸ್ಥನಾದನು. (೮)</p>
<p class="text-center"><strong>ಪರಿಶಿಷ್ಟ<sup><a epub:type="noteref" href="999-aside.xhtml#id-013-01">*</a></sup> </strong></p>
<p>ಫಾಸ್ಟರನು ಇಂಗ್ಲಿಷರ ಕೈಗೆ ಸಿಕ್ಕಿ ವಿದ್ರೋಹಿ ಎಂದು ಮರಣದಂಡನೆಗೆ ಗುರಿಯಾದನು. ರಮಾನಂದಸ್ವಾಮಿಯು ಶೈವಲಿನಿಯ ಪ್ರಾಯಶ್ಚಿತ್ತಕ್ಕೆ ಏರ್ಪಡಿಸಿ ಆಶ್ರಮಕ್ಕೆ ಹೊರಟುಹೋದನು.</p>
<p>ಮೀರ್​ಕಾಸಿಮನು ಜಗತ್​ಸೇಟನನ್ನೂ ಸೆರೆಯಾಗಿದ್ದ ಇಂಗ್ಲಿಷರನ್ನೂ ಕೊಲ್ಲಿಸಿ, ಮಾಂಘೀರನ್ನು ಬಿಟ್ಟು ಪಾಟ್ಣಾಕ್ಕೆ ಹೊರಟನು. ದಾರಿಯಲ್ಲಿ ಸೈನಿಕರಿಂದ ಗುರ್ಗಣಖಾನನನ್ನು ತುಂಡುತುಂಡಾಗಿ ಕತ್ತರಿಸಿ ಹಾಕಿಸಿದನು. ತಾನು ರಾಜ್ಯಬಿಟ್ಟು ಫಕೀರನಾದನು. ಕುಲ್ಸಮಳು ಮೀರ್​ಜಾಫರನ ಅಂತಃಪುರದಲ್ಲಿ ಚಾಕರಿಗೆ ಸೇರಿದಳು. (ರೂಪಸಿ ಏನಾದಳೊ! ಅವಳ ವಿಚಾರವನ್ನು ಗ್ರಂಥಕರ್ತನು ಮರೆತುಬಿಟ್ಟನೆಂದು ತೋರುತ್ತದೆ.)</p>
<p>ಇದರ ಕಥೆಯೇನೋ ಪ್ರತಾಪ ಶೈವಲಿನಿಯರ ಪ್ರೇಮ, ಶೈವಲಿನೀ ಚಂದ್ರಶೇಖರರ ಮದುವೆ, ಇವುಗಳಿಂದ ಆರಂಭವಾಗುತ್ತದೆ. ಆದರೆ ಅದು “ಉಪಕ್ರಮಣಿಕೆ” ಮಾತ್ರ. ಪ್ರಥಮಖಂಡವು ಮೊದಲಾಗುವುದು ‘ಬಂಗಾಳಾ ಬಿಹಾರಾ ಒರಿಸ್ಸಾಗಳ ಅಧಿಪತಿಯಾದ ನವಾಬ ಆಲಿಜಾ ಮೀರ್​ಕಾಸಿಂ’ ಮತ್ತು ಅವನ ಹೆಂಡತಿ ದಲನಿ ಬೇಗಂ ಅವರ ವೃತ್ತಾಂತದಿಂದ. ಪರಿಶಿಷ್ಟವು ಮುಗಿದದ್ದೂ ಅವನ ವೃತ್ತಾಂತದಿಂದಲೇ. ಆದರೆ ಆಮೇಲೆ ಬಂಕಿಮನು ಈ ಕಥೆಗೆ ಅಷ್ಟು ಪ್ರಾಮುಖ್ಯತೆ ಸಲ್ಲದೆಂದು ಪರಿಶಿಷ್ಟವನ್ನು ತೆಗೆದುಬಿಟ್ಟನು. ಕಥೆಯು ಪ್ರತಾಪನ ಸಾವಿನಿಂದ ಮುಗಿಯಿತು. ಕಾದಂಬರಿಯ ಆರು ಖಂಡಗಳಿಗೂ ಕೊಟ್ಟಿರುವ ಪಾಪೀಯಸಿ, ಪಾಪ, ಪುಣ್ಯದ ಸ್ವರ್ಶ, ಪ್ರಾಯಶ್ಚಿತ್ತ, ಪ್ರಚ್ಛಾದನ, ಸಿದ್ಧಿ ಎಂಬ ಹೆಸರುಗಳನ್ನು ನೋಡಿದರೂ ಹೀಗೆಯೇ ಹೇಳ ಬೇಕಾಗುತ್ತದೆ. ಇವು ಶೈವಲಿನಿಗೆ ಅನ್ವಯಿಸುತ್ತವೆ. ಅವಳು ಪಾಪಮಾಡಿ ಪುಣ್ಯ ಸಂಪರ್ಕದಿಂದಲೂ ಪ್ರಾಯಶ್ಚಿತ್ತದಿಂದಲೂ ಸಿದ್ಧಿಪಡೆದದ್ದೇ ಬಂಕಿಮನ ಉದ್ಧೇಶದಲ್ಲಿ ಪ್ರಧಾನವಾಗಿ ಕಾಣುತ್ತದೆ. ಚಂದ್ರಶೇಖರ ಪ್ರತಾಪರು ಅವಳ ಜೀವನ ಪ್ರವಾಹಕ್ಕೆ ಎರಡು ದಡಗಳು. ಅವುಗಳಲ್ಲಿ ಒಂದು ಬಿದ್ದುಹೋಗಿ ಇನ್ನೊಂದು ಅಣೆಕಟ್ಟಾಯಿತು. ಅದಕ್ಕೆ ಮುಂಚೆ ಆ ಪ್ರವಾಹವು ಎಷ್ಟೋ ಬಂಡೆಗಳನ್ನು ಹಾದು ಪ್ರಪಾತಗಳಲ್ಲಿ ಬಿದ್ದು ಎದ್ದು ಕಳೆದುಳಿಯ ಬೇಕಾಯಿತು.</p>
<p>ಇದು ಒಂದು ಸಾಂಸಾರಿಕ ದುರಂತ. ಈ ಕಥೆಯೊಡನೆ ಹೆಣೆದುಕೊಂಡಿರುವ ಮೀರ್​ಕಾಸಿಮನ ಕಥೆ ಇನ್ನೂ ದೊಡ್ಡ ದುರಂತ. ಅದರಲ್ಲಿ ಸಾಂಸಾರಿಕ ದುರಂತ ಮಾತ್ರವಲ್ಲದೆ ರಾಜಕೀಯ ದುರಂತವೂ ಇದೆ. ಅವನು ಬಂಗಾಳದ “ಕೊನೆಯ ರಾಜ.” ಇಂಗ್ಲಿಷರೊಡನೆ ವ್ಯಾಜ್ಯದಲ್ಲಿ ತಾನು ರಾಜ್ಯಭ್ರಷ್ಟನಾಗಬೇಕು ಇಲ್ಲವೇ ಸಾಯಬೇಕು ಎಂದು ಅವನಿಗೆ ಗೊತ್ತಿತ್ತು. ಅವರು ‘ನಾವು ರಾಜರು, ಆದರೆ ಪ್ರಜಾಪೀಡನದ ಭಾರ ನಿನ್ನ ಮೇಲೆ; ನೀನು ನಮ್ಮವನಾಗಿ ಪ್ರಜಾಪೀಡನ ಮಾಡು!’ ಎಂದು ಹೇಳುತ್ತಿದ್ದರು. ವಿದೇಶೀಯನೊಬ್ಬನು ಅವನಲ್ಲಿ ಸೇರಿಕೊಂಡು, ಅವನ ಭಾವಮೈದುನನಾಗಿ ಸೇನಾಪತಿಯಾಗಿ ಅವನಿಗೆ ದ್ರೋಹವೆಣಿಸುತ್ತಿದ್ದನು. ತನಗೆ ಅತ್ಯಂತ ಪ್ರೇಮಪಾತ್ರಳಾದ ಹೆಂಡತಿ, ಸತ್ಪತ್ನಿ, ಯುದ್ಧವನ್ನು ತಪ್ಪಿಸಿ ಗಂಡನನ್ನು ಉಳಿಸಿಕೊಳ್ಳಬೇಕೆಂದು ಮಾಡಿದ ಪ್ರಯತ್ನದಲ್ಲಿ ತಾನೇ ಪ್ರಾಣ ಬಿಟ್ಟಳು. ಅವನು ಚಂದ್ರಶೇಖರನ ಶಿಷ್ಯ.- ವಿದ್ಯೆಯಲ್ಲಿ, ಕಷ್ಟದಲ್ಲಿ ಎರಡರಲ್ಲಿಯೂ! ಅವನು ಪ್ರೇಮಮಯಿಯಾದ ಹೆಂಡತಿಯ ಸಾವಿಗೆ ಕಾರಣನಾಗಿ ಫಕೀರನಾದನು.</p>
<p>ಈ ಎರಡು ಕಥೆಗಳಿಗೂ ಕಾದಂಬರಿಕಾರನು, ಪುರಂದರಪುರದ ಫಾಸ್ಟರ್​, ಮಾಂಘೀರಿನ ಅಮಿಯಟ್​, ಪಾಟ್ನಾದ ಎಲ್ಲಿಸ್​ ಇವರೊಡನೆ ಸಂಬಂಧ ಕಲ್ಪಿಸುತ್ತಾನೆ. ಕೊನೆಗೆ ವಾರನ್​ ಹೇಸ್ಟಿಂಗ್ಸನು ಪ್ರಕಾಶಮಾನವಾದ ಅಗಸ್ತ್ಯ ನಕ್ಷತ್ರದಂತೆ ಕಾಣಿಸಿಕೊಳ್ಳುತ್ತಾನೆ.</p>
<p>ಫಾಸ್ಟರ್​, ತಕಿ, ಗುರ್ಗಣಖಾನ, ಇವರು ಖಲಪಾತ್ರಗಳು. ಗುರ್ಗಣಖಾನನು ಮಹತ್ವಾಕಾಂಕ್ಷೆಯುಳ್ಳವನೆಂದು ಹೇಳೋಣ- ರಾಜ್ಯಲೋಭ ಅಧಿಕಾರಲೋಭಗಳಿಗಾಗಿ ಅವನಿರಲಿ, ಅಂದಿನ ಇಂಗ್ಲಿಷರೇ ಮಾಡದಿದ್ದ ಅಕಾರ್ಯಗಳಾವುವು? ಫಾಸ್ಟರ್​ ತಕಿ ಇಬ್ಬರೂ ಗುಣವತಿಯರಾಗಿದ್ದ ಹೆಂಗಸರಿಗೆ ಆಸೆಪಟ್ಟು ಎರಡು ಸಂಸಾರಗಳನ್ನು ಹಾಳು ಮಾಡಿದ ನೀಚರು. ಅವರಿಗೆ ಶಿಕ್ಷೆಯೂ ಆಯಿತು.</p>
<p>ಈ ಕಥೆಗಳನ್ನು ಹೆಣೆದು ಮಧ್ಯದಲ್ಲಿ ಕೆಲವು ನೈತಿಕ ಧಾರ್ಮಿಕ ಸಮಸ್ಯೆಗಳನ್ನೂ ಜೋಡಿಸಿಕೊಂಡಿರುವುದರಿಂದ ಸಂವಿಧಾನವು ತುಂಬ ತೊಡಕಾಗಿದೆ. ಹೀಗೆ ಮೀರ್​ಕಾಸಿಮನ ಕಾಲದ ರಾಜಕೀಯ ಚರಿತ್ರೆಯು ಹಿನ್ನೆಲೆಯಲ್ಲಿರುವುದಾದರೂ ಹಿಂದೆ ಹೇಳಿದಂತೆ ಚಂದ್ರಶೇಖರನ ವೃತ್ತಾಂತವೇ ಪ್ರಧಾನ. ಆದ್ದರಿಂದ ಚಂದ್ರಶೇಖರ, ಶೈವಲಿನಿ, ಪ್ರತಾಪ ಇವರ ಗುಣಕರ್ಮಗಳನ್ನು ಮುಖ್ಯವಾಗಿ ಪರಿಶೀಲಿಸಬೇಕು. ಪ್ರತಾಪನ ಹೆಂಡತಿ ರೂಪಸಿ, ಅವನ ತೇಜಸ್ಸಿನಲ್ಲಿ ಅಡಗಿ ಹೋಗಿದ್ದಾಳೆ. ಅವನ ಮತ್ತು ರೂಪಸಿಯ ಒಂದು ಮಾತೂ ಕಥೆಯಲ್ಲಿಲ್ಲ; ಅದಕ್ಕೆ ಕಾರಣ ಶೈವಲಿನಿಯ ಮೇಲಣ ಮನಸ್ಸಿನ ಎಳೆತಕ್ಕಿಂತ ಪ್ರತಾಪನ ಬಿಡುವಿಲ್ಲದ ಕ್ಷಾತ್ರಕರ್ಮ ರಣಕಾರ್ಯಗಳು ಕಾರಣವಾಗಿರಬೇಕು. ಸಂಸಾರಸೌಖ್ಯಕ್ಕೆ ಚಂದ್ರಶೇಖರನಿಗೆ ಶಾಸ್ತ್ರ ಗ್ರಂಥಗಳಿಂದ ಎಷ್ಟು ಉಪಯೋಗವಾಯಿತೋ ಪ್ರತಾಪನ ಸಾಹಸಜೀವನದಿಂದಲೂ ಅವನಿಗೆ ಅಷ್ಟೇ ಉಪಯೋಗವಾಯಿತು! ಪ್ರತಾಪನಿಗೆ ಅದು ಆತ್ಮಹತ್ಯಕ್ಕೆ- ಅಥವಾ ಆತ್ಮಯಜ್ಞಕ್ಕೆ- ಕಾರಣವಾದರೆ, ಚಂದ್ರಶೇಖರನಿಗೆ ಅವನ ವಿದ್ವತ್ತು ಪೌರುಷಹತ್ಯಕ್ಕೆ ಕಾರಣವಾಯಿತು. ರೂಪಸಿಯು ಯೋಧನ ಹೆಂಡತಿಯಾಗಿ, ತ್ಯಾಗಶೀಲನಾದ ಯೋಧನ ಹೆಂಡತಿಯಾಗಿ, ಅದರ ದುಃಖ ಪರಿಣಾಮವನ್ನು ಅನುಭವಿಸಿದಳು. ಅವಳ ಅಕ್ಕ ಸುಂದರಿಯು ರೂಪದಲ್ಲಿ, ಬುದ್ಧಿಯಲ್ಲಿ, ಗುಣದಲ್ಲಿ, ಸಾಹಸದಲ್ಲಿ, ಪ್ರೇಮದಲ್ಲಿ, ಎಲ್ಲದರಲ್ಲಿಯೂ ಸುಂದರಿಯೇ. ಅವಳು ಸ್ನೇಹಪರನಾದ ಗಂಡನೊಡನೆ ಶಾಂತಳಾಗಿ ವಿವೇಕವಾಗಿ ಸಂಸಾರ ಮಾಡಿಕೊಂಡಿದ್ದ ಗೃಹಿಣಿ. ಅಂಥ ಗುಣಶಾಲಿನಿಯಾಗಿದ್ದದ್ದರಿಂದ ಚಂದ್ರಶೇಖರನ ಯೋಗ್ಯತೆಯನ್ನು ಗ್ರಹಿಸಿ ಅವನನ್ನು ಪೂಜ್ಯಭಾವದಿಂದ ಕಾಣುತ್ತಿದ್ದಳು. ಅವನು ಸುಖವಾಗಿರಲೆಂದು ತಾನು ಅಪಾಯಕ್ಕೆ ಒಳಗಾಗಿ ಪಡಬಾರದ ಕಷ್ಟವನ್ನೆಲ್ಲಾ ಪಟ್ಟಳು. ಅವಳ ಗಂಡನೂ ಅದರಲ್ಲಿ ಸಮಭಾಗಿಯಾದನು.</p>
<p>ಚಂದ್ರಶೇಖರನು ಶ್ರೋತ್ರಿಯನಾದ ಬ್ರಾಹ್ಮಣ; ಶಾಸ್ತ್ರ ಸಾಹಿತ್ಯಗಳಲ್ಲಿ ಪಂಡಿತ; ಅವನು ಚಿಕ್ಕವಯಸ್ಸಿನ ಯುವಕನಲ್ಲದಿದ್ದರೂ, ಮುದುಕನೇನಲ್ಲ; ಮಧ್ಯವಯಸ್ಕನೆಂದು ಹೇಳುವಷ್ಟೂ ಅವನಿಗೆ ವಯಸ್ಸಾಗಿರಲಿಲ್ಲ; ಅಜಾನುಬಾಹು; ಧೈರ್ಯಶಾಲಿ, ಬಲಶಾಲಿ; ರಾಜಪೂಜಿತ, ಸಾತ್ವಿಕ; ಐಶ್ವರ್ಯವಂತನಲ್ಲದಿದ್ದರೂ ಬಡವನೇನಲ್ಲ. ಪವಿತ್ರವಾದ ಧಾರ್ಮಿಕವಾದ ಸಂಸಾರ ಜೀವನವನ್ನು ನಡಸುತ್ತಿದ್ದವನು. ಶೈವಲಿನಿಯೂ ಐಶ್ವರ್ಯಕುಲದಿಂದ ಬಂದವಳೇನಲ್ಲ; ಬಡವಳು; ಹಳ್ಳಿಯ ಹುಡುಗಿ; ಗಂಡನ ಮನೆಯಲ್ಲಿ ದೇಹವಿದ್ದರೂ, ಮನಸ್ಸೆಲ್ಲಾ, ಅನುರಾಗವೆಲ್ಲಾ, ಬಾಲ್ಯಸ್ನೇಹಿತನಾಗಿದ್ದ ಪ್ರತಾಪನಮೇಲೆ. ಇಂಥವಳನ್ನು ಪ್ರಬಲವಾದ ವಿದೇಶೀಯನೊಬ್ಬನು ಹಠಾತ್ತಾಗಿ ಡಕಾಯಿತಿ ನಡೆಸಿ ಹೊತ್ತುಕೊಂಡು ಹೋದರೆ, ಚಂದ್ರಶೇಖರನಂಥವನು ಏನುಮಾಡಬೇಕು? ಆಗ ಅವನು ಊರಲ್ಲಿದ್ದರೆ ಏನು ಮಾಡುತ್ತಿದ್ದನೋ! ಆದರೆ ಊರಲ್ಲೂ ಇರಲಿಲ್ಲ. ಅವನು ಮಾಡಬಹುದಾದ್ದಕ್ಕಿಂತಲೂ ಹೆಚ್ಚಿನ ಪ್ರಯತ್ನವನ್ನು, ಹೆಚ್ಚು ಕೌಶಲದಿಂದ, ಸಾಮರ್ಥ್ಯದಿಂದ, ಅವನ ತಂಗಿ ಭಾವಂದಿರು ಮಾಡಿದರು. ಆದರೆ ಅವರು ಅವಳನ್ನು ಹಿಂತಿರುಗಿ ಕರೆತರಲಾಗಲಿಲ್ಲ. ಆದ್ದರಿಂದ ಅವನ ಜೀವನ ರೋಸಿ, ಏನೂ ತೋರದೆ, ನಿರಾಶನಾಗಿ ಮುಂದಿನ ದಾರಿ ಕಾಣಲು, ಶಾಂತಿ ಪಡೆಯಲು, ಊರು ಬಿಟ್ಟು ಗುರುವಿನ ಬಳಿ ಸೇರಿದನು. ಇಪ್ಪತ್ತು ಮುವ್ವತ್ತು ವರ್ಷ ದೇಹಶ್ರಮ ಪಟ್ಟು, ಸಂಪಾದಿಸಿದ ಶಾಸ್ತ್ರವಿದ್ಯೆ ಏನೂ ಉಪಯೋಗಕ್ಕೆ ಬಾರದಾಯಿತು; ಎಷ್ಟೋ ಕಷ್ಟಪಟ್ಟು ಸಂಪಾದಿಸಿದ ಪುಸ್ತಕಗಳೆಲ್ಲಾ ಯಜ್ಞೇಶ್ವರನಿಗೆ ಆಹುತಿಯಾದುವು. ವಿದ್ಯೆಯಿಂದ ಸುಖವಿದೆಯೇ? ಭೋಗಪಡುವುದಕ್ಕೆ ಒಂದು ಪ್ರಾಪ್ತಿಬೇಕು; ದಡ್ಡರೂ ಮೂಢರೂ ಮೂರ್ಖರೂ ಎಷ್ಟೋ ಜನ ಸುಖವಾಗಿರುವುದಿಲ್ಲವೇ? ಚಂದ್ರಶೇಖರನಿಗೆ ಸುಖಭೋಗಸಾಧನಗಳೆಲ್ಲವೂ ಇದ್ದರೂ ಸುಖ ಮಾತ್ರ ಬರಲಿಲ್ಲ; ಮದುವೆಗೆ ಮುಂಚೆ ಅವನು ಸುಖವಾಗಿ ಅಥವಾ ನಿಶ್ಚಿಂತನಾಗಿ ಇದ್ದನೆಂದು ತೋರುತ್ತದೆ; ಅವನು ಮದುವೆ ಮಾಡಿಕೊಂಡದ್ದೂ ಸುಖಾಭಿಲಾಷೆಗಿಂತ ಹೆಚ್ಚಾಗಿ ಸೌಕರ್ಯ ಪಡೆಯುವುದಕ್ಕೆಂದು ಹೇಳಿದರೆ ತಪ್ಪಾಗಲಾರದು. ಆದರೂ ಅವನೇನು ಸಂಸಾರ ಸೌಖ್ಯವನ್ನು ಅರಿಯದವನಲ್ಲ; ಶೈವಲಿನಿಯ ಸೌಂದರ್ಯವೂ ಸೌಖರ್ಯಾಭಿಲಾಷೆಯಷ್ಟೇ ಪ್ರಬಲವಾದ ಕಾರಣ ಅವನ ಮದುವೆಗೆ. ಅವಳಲ್ಲೇನು ಅವನಿಗೆ ಪ್ರೇಮವಿರಲಿಲ್ಲವೇ? ಸುಂದರಿಯು “ನಿನ್ನ ಗಂಡನು ನಿನ್ನನ್ನು ಹೇಗೆ ಪ್ರೀತಿಸುತ್ತಾನೋ ಹಾಗೆ ಗಂಡಸು ಪ್ರೀತಿಸುವುದು ಹೆಣ್ಣಿನ ಜನ್ಮದಲ್ಲಿ ದುರ್ಲಭ; ಎಷ್ಟೋ ಪುಣ್ಯದಿಂದ ಇಂಥ ಗಂಡನಿಂದ ನೀನು ಇಷ್ಟು ಪ್ರೀತಿ ಪಡೆದಿದ್ದೀಯೆ!’ ಎಂದು ಶೈವಲಿನಿಗೆ ಹೇಳುತ್ತಾಳೆ. ಒಂದು ದಿನ ಅವನು</p>
<p>“...ರಾತ್ರಿ ಬಹಳ ಹೊತ್ತಾಯಿತೆಂದು ತಿಳಿದು ಪುಸ್ತಕವನ್ನು ಮುಚ್ಚಿ ಅದರ ಸ್ಥಳದಲ್ಲಿಟ್ಟು ಆಲಸ್ಯದಿಂದ ಹಾಗೆಯೇ ನಿಂತುಕೊಂಡನು..... ಕಿಟಕಿಯಿಂದ ಬೆಳದಿಂಗಳು ಬಂದು ನಿದ್ರೆಹೋಗಿದ್ದ ಶೈವಲಿನಿಯ ಮುಖದ ಮೇಲೆ ಬಿದ್ದಿತ್ತು. ಅದನ್ನು ನೋಡಿ ಚಂದ್ರಶೇಖರನ ಮನಸ್ಸು ಪ್ರಫುಲ್ಲವಾಯಿತು. ತನ್ನ ಗೃಹಸರೋವರದಲ್ಲಿ ಬೆಳದಿಂಗಳ ಮಧ್ಯೆ ತಾವರೆ ಹೂವೊಂದು ಅರಳಿತ್ತೆನ್ನಿಸಿತು. ಅವನು ಹಾಗೆಯೇ ನಿಂತು, ನಿಂತು, ಬಹು ಹೊತ್ತಿನವರೆಗೆ ಪ್ರೀತಿಪೂರಿತ ನೇತ್ರಗಳಿಂದ ಶೈವಲಿನಿಯ ಅನಿಂದ್ಯಸುಂದರ ಮುಖಮಂಡಲವನ್ನು ನೋಡುತ್ತಿದ್ದನು. ಚಿತ್ರದಲ್ಲಿ ಬರೆದ ಬಿಲ್ಲಿನಂತಿದ್ದ ಕಪ್ಪು ಹುಬ್ಬುಗಳು; ಅವುಗಳ ಕೆಳಗೆ ಕಮಲದ ಮೊಗ್ಗುಗಳಂತೆ ಮುಚ್ಚಿದ ಕಣ್ಣುಗಳು;... ಕೆನ್ನೆಯ ಮೇಲಿಟ್ಟುಕೊಂಡಿದ್ದ ಕೋಮಲ ಕರಪಲ್ಲವವು ಹೂವಿನ ರಾಶಿಯಮೇಲೆ ಹೂವಿನ ರಾಶಿಯಿಟ್ಟಂತಿತ್ತು. ಕೆನ್ನೆಯ ಮೇಲೆ ಕೈಯಿದ್ದದ್ದರಿಂದ, ತುಟಿಗಳು ಸ್ವಲ್ಪ ತೆರೆದು ಮುತ್ತಿನ ಸಾಲಿನಂತಿದ್ದ ಹಲ್ಲುಗಳು ಸ್ವಲ್ಪ ಕಾಣುತ್ತಿದ್ದುವು. ಒಂದು ಸಾರಿ, ಏನು ಸುಖಸ್ವಪ್ನವನ್ನು ಕಂಡೋ, ಶೈವಲಿನಿಯು ಮುಗುಳು ನಗೆ ನಕ್ಕಳು.- ಆಗ ಬೆಳದಿಂಗಳಲ್ಲಿ ಮಿಂಚು ಮಿಂಚಿದಂತಾಯಿತು. ಮತ್ತೆ ಮುಖಮಂಡಲವು ಗಾಢನಿದ್ರೆಯಲ್ಲಿ ಸ್ಥಿರವಾಯಿತು. ಆ ವಿಲಾಸಚಾಂಚಲ್ಯ ಶೂನ್ಯವಾದ, ಸುಷುಪ್ತಿ ಸುಸ್ಥಿರವಾದ, ಇಪ್ಪತ್ತು ವರ್ಷದ ಯುವತಿಯ ಮುಖಮಂಡಲವನ್ನು ನೋಡಿ ಚಂದ್ರಶೇಖರನ ಕಣ್ಣಿನಲ್ಲಿ ನೀರು ಬಂತು... ‘ನಾನೇಕೆ ಇವಳನ್ನು ಮದುವೆಮಾಡಿಕೊಂಡೆ? ಈ ಕುಸುಮವು ರಾಜಕಿರೀಟವನ್ನು ಅಲಂಕರಿಸಲು ತಕ್ಕದ್ದು; ಶಾಸ್ತ್ರವ್ಯಾಸಂಗದಲ್ಲಿ ನಿರತನಾದ ಬ್ರಾಹ್ಮಣ ಪಂಡಿತನ ಗುಡಿಸಿಲಿಗೆ ಈ ರತ್ನವನ್ನು ಏಕೆ ತಂದೆ? ತಂದು, ನಾನೇನೋ ಸುಖಿಯಾದೆ, ಸಂದೇಹವಿಲ್ಲ. ಆದರೆ ಶೈವಲಿನಿಗೆ ಅದರಿಂದ ಏನು ಸುಖ? ನನ್ನ ವಯಸ್ಸಿನವನಲ್ಲಿ ಶೈವಲಿನಿಗೆ ಅನುರಾಗ ಅಸಂಭವ… ಮೇಲಾಗಿ, ನಾನು ಯಾವಾಗಲೂ ಗ್ರಂಥ ಹಿಡಿದುಕೊಂಡು ಕುಳಿತಿರುತ್ತೇನೆ; ಶೈವಲಿನಿಯ ಸುಖವನ್ನು ಎಂದು ಗಣಿಸಿದ್ದೇನೆ? ನನ್ನ ಪುಸ್ತಕಗಳನ್ನು ಎತ್ತಿ, ಇಟ್ಟು, ಇಂಥ ನವಯುವತಿಗೆ ಏನು ಸುಖ? ನಾನು ತುಂಬ ಆತ್ಮಸುಖಪರಾಯಣ; ಆದ್ದರಿಂದ ಇವಳನ್ನು ಮದುವೆಮಾಡಿ ಕೊಳ್ಳುವುದಕ್ಕೆ ಪ್ರವೃತ್ತಿಯುಂಟಾಯಿತು. ಈಗ ಏನು ಮಾಡಲಿ? ಕಷ್ಟಪಟ್ಟು ಕೂಡಿಹಾಕಿದ ಈ ರಾಶಿ ಪುಸ್ತಕಗಳನ್ನು ನೀರಿನೊಳಕ್ಕೆ ಎಸೆದು ರಮಣೀ ಮುಖ ಪದ್ಮವನ್ನು ಈ ಜನ್ಮದ ಸಾರವಾಗಿ ಮಾಡಿಕೊಳ್ಳಲೇ? ಛೆ! ಛೆ! ಅದು ಸಾಧ್ಯವಲ್ಲ. ಹಾಗಾದರೆ, ಈ ನಿರಪರಾಧಿನಿಯಾದ ಶೈವಲಿನಿಯು ನನ್ನ ಪಾಪಕ್ಕಾಗಿ ಏಕೆ ಪ್ರಾಯಶ್ಚಿತ್ತ ಮಾಡಿಕೊಳ್ಳಬೇಕು? ಈ ಸುಕುಮಾರ ಕುಸುಮವನ್ನು ಅತೃಪ್ತ ಯೌವನ ತಾಪದಲ್ಲಿ ದಹಿಸಲು ಏಕೆ ಅದರ ತೊಟ್ಟಿನಿಂದ ಕಿತ್ತುತಂದೆ’ ? ಎಂದು ಯೋಚಿಸುತ್ತ ಯೋಚಿಸುತ್ತ ಆ ಯೋಚನೆಯಲ್ಲಿ ಊಟ ಮಾಡುವುದನ್ನೇ ಮರೆತು ಹೋದನು. ಬೆಳಗ್ಗೆ ನವಾಬನಿಂದ ಕರೆ ಬಂತು. ಮುರ್ಷಿದಾಬಾದಿನಿಂದ ಹಿಂದಿರುಗಿ ಬರುತ್ತ ದೂರದಲ್ಲಿಯೇ ಮನೆಯನ್ನು ನೋಡಿದನು. ನೋಡಿದ ಕೂಡಲೆ ಮನಸ್ಸಿನಲ್ಲಿ ಆಹ್ಲಾದ ಉಂಟಾಯಿತು.. ‘ಈ ಮನೆಯಲ್ಲಿ ನನ್ನ ಪ್ರಿಯಪತ್ನಿಯು ಇದ್ದಾಳೆಂದು ನನಗೆ ಈ ಆಹ್ಲಾದವೇ?...... ಆ ಅರಳಿದ ಕಮಲದಂತಿರುವ ಮುಖವನ್ನು ನೋಡಲು ಇಷ್ಟು ತವಕ ಪಡುತ್ತಿರುವೆನೇಕೆ?.....ನಾನು ದಾರುಣವಾದ ಮೋಹಜಾಲದಲ್ಲಿ ಸಿಕ್ಕಿದ್ದೇನೆ. ಆದರೆ ಈ ಮೋಹಜಾಲವನ್ನು ಕತ್ತರಿಸಿಕೊಳ್ಳಲೂ ಇಷ್ಟಪಡೆನು- ಅನಂತಕಾಲದವರೆಗೆ ಬದುಕಿದ್ದರೂ ಈ ಮೋಹದಲ್ಲಿ ಆ ಅನಂತಕಾಲವೂ ಮುಳುಗಿರಲು ಆಸೆಯಾಗುತ್ತದೆ. ಎಷ್ಟುಹೊತ್ತಿಗೆ ಶೈವಲಿನಿಯನ್ನು ನೋಡಿಯೇನು!’ ಎಂದುಕೊಂಡನು. ಇದ್ದಕ್ಕಿದ್ದಂತೆಯೇ ಅವನಿಗೆ ಭಯವಾಯಿತು. ‘ಮನೆಗೆ ಹೋಗಿ ಅವಳನ್ನು ಕಾಣದಿದ್ದರೆ? ಏಕೆ ಕಾಣುವುದಿಲ್ಲ? ಕಾಯಿಲೆಯಾಗಿದ್ದರೆ? ಆದರೇನು, ವಾಸಿಯಾಗುತ್ತದೆ. ಎಲ್ಲರಿಗೂ ಕಾಯಿಲೆ ಬರುತ್ತದೆ… ಕಾಯಿಲೆ ಬಲವಾಗಿದ್ದರೆ?’ ಚಂದ್ರಶೇಖರನು ಬೇಗಬೇಗ ನಡೆದನು. ‘ಕಾಯಿಲೆಯಾಗಿದ್ದರೆ, ದೇವರು ವಾಸಿಮಾಡುತ್ತಾನೆ. ಅದಕ್ಕೆ ಬೇಕಾದ ಶಾಂತಿಯನ್ನು ನಡೆಸುತ್ತೇನೆ. ವಾಸಿಯಾಗದಿದ್ದರೆ?’ ಚಂದ್ರಶೇಖರನ ಕಣ್ಣಿನಲ್ಲಿ ನೀರುಬಂತು. ‘ದೇವರೇ, ಈ ವಯಸ್ಸಿನಲ್ಲಿ ನನಗೆ ಈ ರತ್ನವನ್ನು ಕೊಟ್ಟು ಕಿತ್ತುಕೊಂಡುಬಿಡುತ್ತೀಯಾ?... ನನ್ನ ಹಣೆಯಲ್ಲಿ ಘೋರ ದುಃಖವು ಬರೆದಿರಬಹುದು. ನಾನು ಹೋಗಿನೋಡಿ, ಶೈವಲಿನಿ ಇಲ್ಲದೆ ಹೋದರೆ? ಶೈವಲಿನಿ ಪ್ರಬಲವಾದ ರೋಗದಿಂದ ಪ್ರಾಣಬಿಟ್ಟಳು ಎಂದು ಯಾರಾದರೂ ಹೇಳಿಬಿಟ್ಟರೆ?- ಹಾಗೇನಾದರೂ ಆದರೆ ನಾನಂತೂ ಬದುಕಿರುವುದಿಲ್ಲ; ಎಂದುಕೊಂಡನು. ಕಾಲನ್ನು ಇನ್ನೂ ಬಿರುಸಾಗಿ ಹಾಕಿದನು.... ಅತ್ತಲಾಗಿ ಇತ್ತಲಾಗಿ ನೋಡದೆ ತನ್ನ ಮನೆಯ ಬಾಗಿಲಿಗೆ ಬಂದನು.”</p>
<p>ಇದು ಹೆಂಡತಿಯಮೇಲೆ ಮೋಹವಿಲ್ಲದ ಶುಷ್ಕಪಂಡಿತನ ನಡವಳಿಕೆಯಲ್ಲ.- “ಅತಿ ಸ್ನೇಹಃ ಪಾಪಶಂಕೀ.” ಆಗ ಶೈವಲಿನಿಯು ಮನೆಯಲ್ಲಿದ್ದು ನಗುನಗುತ್ತ ಅವನನ್ನು ಬಾಗಿಲಲ್ಲಿ ಬರಮಾಡಿಕೊಂಡಿದ್ದರೆ ಅವನ ಆನಂದಕ್ಕೆ ಪಾರವಿರುತ್ತಿರಲಿಲ್ಲ. ಖಂಡಿತವಾಗಿ ಅವರ ಸಂಸಾರ ಹೆಚ್ಚು ಪ್ರೇಮಮಯವಾಗಿ ರಸಮಯವಾಗಿ ಮುಂದುವರಿಯುತ್ತಿತ್ತು. ಆದರೆ ಅದು ಲಭ್ಯವಿರಲಿಲ್ಲ. ‘ಶೈವಲಿನಿಯು ಕೆಟ್ಟ ಘಳಿಗೆಯಲ್ಲಿ ಹುಟ್ಟಿದ್ದಳು; ಕೆಟ್ಟ ಘಳಿಗೆಯಲ್ಲಿ ಚಂದ್ರಶೇಖರನು ಅವಳ ಕೈ ಹಿಡಿದಿದ್ದನು!’ ಅವನು ಅರಸಿಕನಲ್ಲ, ಸ್ತ್ರೀದ್ವೇಷಿಯಂತೂ ಅಲ್ಲ; ಅವಳನ್ನು ಇನ್ನೂ ಹೆಚ್ಚು ಸಂತೋಷಪಡಿಸುವುದು ತನ್ನ ಧರ್ಮವೆಂದೂ ಅವನು ಅರಿತಿದ್ದನು; ಅವನ ಚಿಂತೆಯಲ್ಲಿ ಪಶ್ಚಾತ್ತಾಪವು ವ್ಯಕ್ತವಾಗಿದೆ; ಇನ್ನೊಂದು ದಿನ ಅವನನ್ನು ವಿಧಿಯು ಊರಲ್ಲೇ ಉಳಿಸಿದ್ದರೆ, ಶೈವಲಿನಿಯು ಅವನೊಡನೆಯೇ ಇದ್ದರೆ, ಮರುದಿನ ಅವನ ಮನಸ್ಸು ಹೇಗಿರುತ್ತಿತ್ತೋ! ಗ್ರಂಥಗಳು ನೀರಿಗೆ ಬೀಳದಿದ್ದರೂ ಕ್ರಮಕ್ರಮವಾಗಿ ಮೂಲೆಗೆ ಬಿದ್ದು ಅವನು ಶೈವಲಿನಿಯ ಸುಖದಲ್ಲಿ ಹೆಚ್ಚು ಆಸಕ್ತನಾಗುತ್ತಿದ್ದದ್ದು ಸಂಭವ; ಆಮೇಲೆ ಆ ಗ್ರಂಥಗಳು ನೀರಿಗೆ ಬದಲಾಗಿ ಬೆಂಕಿಗೆ ಬಿದ್ದುವು; ಅದಕ್ಕೆ ಲೌಕಿಕ ದೃಷ್ಟಿಯಿಂದ ಅವುಗಳ ನಿರುಪಯುಕ್ತತೆಯಲ್ಲದೆ, ತನ್ನ ಮತ್ತು ತನ್ನ ಹೆಂಡತಿಯ ಬಾಳನ್ನು ಅವು ಒಣಗಿಸುವುದಕ್ಕೆ ಕಾರಣವಾದುವು ಎಂಬ ಅತೃಪ್ತಿಯೂ ಒಂದು ಕಾರಣ; ಅವಳನ್ನು ಸುಖಪಡಿಸುವ ಅವನ ಪ್ರಯತ್ನದಿಂದ ಅವಳಿಗೆ ಸಂತೋಷವಾಗುತ್ತಿತ್ತೋ ಇಲ್ಲವೋ, ಹೃದಯದಲ್ಲಿ ಬೇರೂರಿದ್ದ ಪ್ರತಾಪಪ್ರೇಮವು ಸಡಿಲಿ ಕಮಲಪುಷ್ಪವು ಕುಮುದ ಕೋರಕವಾಗಿ ಚಂದ್ರನ ಕಡೆಗೆ ತಿರುಗಿ ಅರಳಿ ನಲಿಯುತ್ತಿತ್ತೋ ಇಲ್ಲವೋ ಅದು ಬೇರೆ ವಿಚಾರ. ಚಂದ್ರಶೇಖರನಿಗೆ ಹೆಚ್ಚು ಸುಖಪ್ರಾಪ್ತಿ ಇರಲಿಲ್ಲ, ಇದ್ದದ್ದೂ ಇಲ್ಲವಾಯಿತು; ವಿಧಿಯ ಸಂಕಲ್ಪ ಬೇರೆ ಇತ್ತು. ಹೆಂಡತಿ ಮುಖ ತಿರುಗಿಸಿಕೊಳ್ಳಲು, ಗಂಡನ ವಿದ್ವತ್ತು ನೀರಸತೆಗಳು ಕಾರಣವಲ್ಲ. ಅದಕ್ಕಾಗಿ ಚಂದ್ರಶೇಖರನನ್ನು ನಿಂದಿಸಬೇಕಾಗಿಲ್ಲ. ಅವಳಿಗೆ ಬೇಕಾಗಿದ್ದದ್ದು ಲಲ್ಲೆಯಲ್ಲ, ವಿಟಚರ್ಯೆಯೂ ಅಲ್ಲ- ಪ್ರತಾಪ. ಅವನು ದೊರೆಯುವ ಹಾಗಿರಲಿಲ್ಲ.</p>
<p>ಚಂದ್ರಶೇಖರನು ಅವಳನ್ನು ಪತಿತಳೆಂದು ತೊರೆದುಬಿಡಲಿಲ್ಲ; ಹಾಗೆಂದರೆ ಅವನು ಅವಳ ರೂಪ ಯೌವನಗಳಲ್ಲಿ ಮೋಹಗೊಂಡು, ಹೊಟ್ಟೆಗಿಲ್ಲದವರು ಕೊಳೆತ ಹಣ್ಣನ್ನೋ ಎಂಜಲನ್ನೋ ತಿನ್ನುವಂತೆ, ಹೇಗಿದ್ದರೂ ಇರಲಿ ಎಂದು ಅವಳನ್ನು ಅಂಗೀಕರಿಸಿದನೆಂದು ಅರ್ಥವಲ್ಲ. “ಪ್ರಾಯಶ್ಚಿತ್ತ” ದ ಮೂಲಕ ಅವಳ ಮನಸ್ಸನ್ನು ತಿದ್ದಿ ಸರಿಯಾದ ಮಾರ್ಗದಲ್ಲಿ ನಡೆಸಬೇಕೆಂಬುದು ಅವನ ಉದ್ದೇಶ; ಜೀವದಲ್ಲಿ ಅನುಕಂಪೆ, ದೀನರಿಗೆ ದಯೆ, ಪರೋಪಕಾರ- ಇವೇ ಅವನ ಗುರು ಬೋಧಿಸಿದ ಉಪದೇಶ; ಅದರ ಜೊತೆಗೆ, ಅವಳು ಪರಿಶುದ್ಧಳಾಗಿದ್ದಳೆಂದು ತಿಳಿದ ಮೇಲೆ ಅವನ ಮನಸ್ಸು ತುಂಬ ನೆಮ್ಮದಿಯಾಗಿರಬೇಕು. ಈಗ ಅವನಿಗೆ ಪುಸ್ತಕಗಳ ಪ್ರತಿಬಂಧಕವಿರಲಿಲ್ಲ. ಆದರೆ ಶೈವಲಿನಿಯು ಎಷ್ಟು ಸಂತೋಷ ತಂದಳೋ, ಏನು ಸಂತೋಷ ಪಟ್ಟಳೋ!</p>
<p>ಶೈವಲಿನಿ ತುಂಬ ಗಟ್ಟಿಗಿತ್ತಿಯಾದ ಹೆಂಗಸು; ಇನ್ನೂ ಹದಿಮೂರು ಹದಿನಾಲ್ಕು ವರ್ಷದ ಹುಡುಗಿಯಾಗಿದ್ದಾಗಲೇ ಯುವಕ ಪ್ರತಾಪನ ಸಮಕ್ಕೂ ಗಂಗಾನದಿಯಲ್ಲಿ ಈಜಿಕೊಂಡು ಹೋಗಿ ಅನಾಯಾಸವಾಗಿ ಹಿಂದಕ್ಕೆ ಬಂದು ದಡ ಸೇರಿದವಳು. ಫಾಸ್ಟರನೊಡನೆ ಪರಿಚಯ ಮಾಡಿಕೊಂಡು ಅವನನ್ನು ಲೇವಡಿ ಮಾಡುವುದಿರಲಿ, ಮಾಂಘೀರಿನ ಮನೆಯಲ್ಲಿದ್ದಾಗ ಪ್ರತಾಪ, ರಾಮಚರಣ, ದಲನಿ, ಕುಲ್ಸಂ, ಎಲ್ಲರನ್ನೂ ಇಂಗ್ಲಿಷರು ಸೆರೆಹಿಡಿದುಕೊಂಡು ಹೋಗಲು ತಾನು ಒಬ್ಬಳೇ ಧೈರ್ಯವಾಗಿದ್ದು ನವಾಬನ ಜನ ಬಂದು ಅರಮನೆಗೆ ಬರಬೇಕೆನ್ನಲು ಎದೆಗುಂದದೆ ನವಾಬನ ಮುಂದೆ ಹೋಗಿ ನಿಂತು ತಾನು ಪ್ರತಾಪನ ಹೆಂಡತಿಯೆಂದೂ ಆಯುಧಗಳನ್ನು ತೆಗೆದುಕೊಂಡು ಹೋಗಿ ಅವನನ್ನು ಬಿಡಿಸಿಕೊಂಡು ಬರುವೆನೆಂದೂ ಹೇಳುವಳು. ನವಾಬನಿಗೆ ಅಸಾಧ್ಯವಾಗಿ ಕಂಡದ್ದು ಅವಳಿಗೆ ಲೀಲಾಜಾಲವಾಗಿ ತೋರಿತು. ಅವಳು ಸಾಮಾನ್ಯವಾದ ಹೆಂಗಸಲ್ಲವೆಂದರಿತು ನವಾಬನು ಅವಳಿಗೆ ಒಪ್ಪಿಗೆ ಕೊಟ್ಟನು. ಅವಳ ರಕ್ಷಕನಾಗಿ ಬಂದಿದ್ದ ಮಸೀಬುದ್ಧಿನನಿಗೆ ಅವಳು ‘ಎರಡನೆಯ ಚಾಂದ ಸುಲ್ತಾನಾ’ ಆಗಿ ಕಂಡಳು. ಈ ಧೈರ್ಯೋತ್ಸಾಹಗಳೆಲ್ಲಾ ಪ್ರತಾಪನಿಗಾಗಿ, ಅವನ ಯೋಚನೆ ಬಂದಾಗ, ಅವನು ಜೊತೆಯಲ್ಲಿದ್ದಾಗ. ಚಂದ್ರಶೇಖರನೊಡನೆ ಗರತಿಯಾಗಿ ಸಂಸಾರ ಮಾಡಿಕೊಂಡಿದ್ದಾಗ ಅವೆಲ್ಲಾ ಅಡಗಿ ಹೋಗಿರುತ್ತಿದ್ದವು. ಧರ್ಮಬುದ್ಧಿಯಿಂದಾಗಲಿ, ನಿರ್ಬಂಧದಿಂದಾಗಲಿ ಉಕ್ಕುವ ಉತ್ಸಾಹವನ್ನು ತಂದುಕೊಳ್ಳುವುದಕ್ಕಾಗುತ್ತದೆಯೇ? ತನಗೆ ಪ್ರೀತಿಪಾತ್ರವಾದ ವಸ್ತುವೆಂದರೆ, ಎಲ್ಲೂ ಇಲ್ಲದ ಉತ್ಸಾಹ ಧೈರ್ಯ ಕಷ್ಟಸಹಿಷ್ಣುತೆ ಎಲ್ಲಾ ಬರುತ್ತವೆ.</p>
<p>ಮನೆಯಲ್ಲಿ ಮನಸ್ಸಿಲ್ಲದ ಸಂಸಾರ ನಡಸಲಾರದೆ, ಪ್ರತಾಪನನ್ನು ಬಿಟ್ಟಿರಲಾರದೆ, ಹೊರಬಿದ್ದರೆ ಅವನು ದೊರೆತಾನೋ ಎಂಬ ಆಸೆಯಿಂದ ಅವಳು ಫಾಸ್ಟರನ ಹಿಂದೆ ಹೋದಳು- ಫಾಸ್ಟರನ ಮೇಲಣ ಮೋಹದಿಂದಲ್ಲ; ಏಕೆಂದರೆ ಅವನು ಒಂದು ಸಾರಿ ಅವಳನ್ನು ದೋಣಿಯಲ್ಲಿ ನೋಡಲು ಬಂದಾಗ ಅವಳು ಸೊಂಟದಲ್ಲಿದ್ದ ಚೂರಿಯನ್ನು ತೋರಿಸಿ, ‘ಇಲ್ಲ, ನೀನು ಸಾಯಬೇಕು, ಇಲ್ಲ ನಾನು ಸಾಯಬೇಕು; ದೂರ ಇರು!’ ಎಂದು ಅವನನ್ನು ನಿವಾರಿಸಿದಳು. ಪ್ರತಾಪನು ಅವನಿಂದ ಅನಿರೀಕ್ಷಿತವಾಗಿ ಅವಳನ್ನು ಬಿಡಿಸಿ ಅವಳ ಕಣ್ಣಿಗೆ ಬಿದ್ದನು. ಅವನಿಗೆ ಅವಳನ್ನು ನೋಡುವ ಉದ್ದೇಶವಿರಲಿಲ್ಲ, ಚಪಲವಿರಲಿಲ್ಲ; ಅವಳು ಅನ್ಯರ ವಸ್ತು ಎಂದು ನಿರ್ಧರವಾದಕೂಡಲೆ ಅಪೂರ್ವವಾದ ಆತ್ಮಸಂಯಮದಿಂದ ಅವಳನ್ನು ತೊರೆದನು; ಅವಳ ಕಣ್ಣ ಮುಂದೆ ಸುಳಿಯದಾದನು. ಅದೇ ಪ್ರಾಯಶಃ ಅವಳಿಗೆ ಒಂದು ಸಹಿಸಲಾರದ ಬೇಗೆಯಾಯಿತು. ಅವಳಿಗೆ ಕಾಣಿಸಿಕೊಳ್ಳಬಾರದೆಂದೇ, ಅದರಲ್ಲಿಯೂ ತನ್ನ ಮನೆಯಲ್ಲಿಟ್ಟುಕೊಳ್ಳಬಾರದೆಂದೇ, ಅವಳನ್ನು ಅವೇಳೆಯಾದರೂ ಚಿಂತೆಯಿಲ್ಲವೆಂದು ಜಗತ್ಸೇಟನ ಮನೆಯಲ್ಲಿ ಬಿಡಲು ಏರ್ಪಡಿಸಿದ್ದನು. ಆದರೆ ರಾಮಚರಣನು ತನ್ನ ಬುದ್ಧಿಯನ್ನು ಉಪಯೋಗಿಸಿ ಅವಳನ್ನು ಪ್ರತಾಪನ ಮನೆಯಲ್ಲಿ, ಅವನ ಮಲಗುವ ಮನೆಯಲ್ಲಿ, ತಂದುಬಿಟ್ಟನು. ಅವರ ಭೇಟಿ ಇಬ್ಬರಿಗೂ ಅನಿರೀಕ್ಷಿತ. ಅವಳನ್ನು ದೀಪದ ಬೆಳಕಿನಲ್ಲಿ ನೋಡಿದಾಗ, ಅವಳು ಬಿಳಿಯ ಹಾಸಿಗೆಯ ಮೇಲೆ ಬಿಳಿಯ ಹೂವಿನ ರಾಶಿಯನ್ನು ಸುರಿದಂತೆ ಮಲಗಿದ್ದಳು. ಮಳೆಗಾಲದಲ್ಲಿ ಗಂಗೆಯ ಸ್ಥಿರವಿಶಾಲವಾದ ಶ್ವೇತ ಪ್ರವಾಹದ ಮೇಲೆ ಅರಳಿದ ಬಿಳಿದಾವರೆಯು ತೇಲುತ್ತಿರುವಂತೆ ತೋರಿದಳು. ಮನಮೋಹಕವಾದ ಸ್ಥಿರ ಸೌಂದರ್ಯ! ನೋಡಿದಾಗ, ಪ್ರತಾಪನಿಗೆ ತಟ್ಟನೆ ನೋಟವನ್ನು ಹಿಂತೆಗೆದುಕೊಳ್ಳಲು ಸಾಧ್ಯವಾಗಲಿಲ್ಲ...</p>
<p>ಅವಳು ಅವನನ್ನು ನೋಡಿದಾಗ ‘ಇದೇನು! ಯಾರು ನೀನು!’ ಎಂದು ಕೂಗಿಕೊಂಡು ಮೂರ್ಛೆ ಹೋದಳು. ಪ್ರತಾಪನು ತಣ್ಣೀರು ತಂದು ಅವಳ ತಲೆ ಮುಖಗಳಿಗೆ ನೀರು ತಳಿದು ಶೈತ್ಯೋಪಚಾರ ಮಾಡಬೇಕಾಯಿತು. ಅವಳು ಎಚ್ಚರಗೊಂಡು ‘ಯಾರು ನೀನು? ಪ್ರತಾಪನೋ, ಯಾವುದಾದರೂ ದೇವತೆಯೋ?’ ಎಂದು ಕೇಳಿದಳು. ತಾನು ಪ್ರತಾಪನೆಂದು ಉತ್ತರಕೊಟ್ಟು ಅವನು ಅಲ್ಲಿಂದ ಹೊರಟನು; ಶೈವಲಿನಿಯು ಅವನನ್ನು ನಿಲ್ಲಿಸಿಕೊಂಡಳು. ಅವಳ ಹೃದಯದಲ್ಲಿ ಬೆಂಕಿ ಹೊತ್ತಿದಂತಿತ್ತು; ಮೈಯೆಲ್ಲಾ ರೋಮಾಂಚಿತವಾಗಿ ಕಂಪಿಸುತ್ತಿತ್ತು. ಸ್ವಲ್ಪ ಸುಮ್ಮನಿದ್ದು ಅನಂತರ ಧೈರ್ಯವಹಿಸಿ, ಮಾತಾಡಲು ತೊಡಗಿ ‘ನನ್ನನ್ನು ಇಲ್ಲಿಗೆ ಯಾರು ಕರೆತಂದರು?’ ಎಂದು ಕೇಳಿದಳು. ಅವನು ‘ನಾವು’ ಎಂದನು. ಅವಳು ‘ಏಕೆ?’ ಎಂದು ಕೇಳಿದಳು. ಅದರಲ್ಲಿ ಆಕ್ಷೇಪಣೆಯೇನೂ ಇರಲಿಲ್ಲವೆಂದು ತೋರುತ್ತದೆ. ಅವನೊಡನೆ ಮಾತನಾಡುವುದಕ್ಕೆ ಸಲುವಾಗಿ ಕೇಳಿರಬಹುದು; ಆದರೆ ಅವನಿಗೆ ರೇಗಿತು. ‘ನಿನ್ನಂಥ ಪಾಪಿಷ್ಠೆಯ ಮುಖ ನೋಡಬಾರದು! ನಿನ್ನನ್ನು ಮ್ಲೇಚ್ಛನ ಕೈಯಿಂದ ಬಿಡಿಸಿಕೊಂಡು ಬಂದರೆ, ಏಕೆ ಬಿಡಿಸಿಕೊಂಡು ಬಂದೆ ಎಂದು ಕೇಳುತ್ತೀಯಾ?’ ಎಂದನು. ಶೈವಲಿನಿಗೆ ಕಣ್ಣಿನಲ್ಲಿ ನೀರು ತುಂಬಿತು. ಸೆರೆಬಿಗಿದು ಬಂದು, ದುಃಖದಿಂದ ‘ಮ್ಲೇಚ್ಛನ ವಶದಲ್ಲಿದ್ದದ್ದು ಅಂಥ ದೌರ್ಭಾಗ್ಯವೆಂದರಿತಿದ್ದರೆ ಅಲ್ಲಿಯೇ ನನ್ನನ್ನು ಕೊಂದುಬಿಡಬಹುದಾಗಿತ್ತಲ್ಲಾ!’ ಎಂದಳು. ಪ್ರತಾಪನಿಂದ ಪ್ರೀತಿಯ ಮಾತುಗಳನ್ನು ನಿರೀಕ್ಷಿಸಿದ ಅವಳಿಗೆ ವಜ್ರಾಘಾತವಾಯಿತು. ಅವನು ‘ಅದನ್ನೂ ಮಾಡಿಬಿಡುತ್ತಿದ್ದೆ- ಸ್ತ್ರೀಹತ್ಯೆಗಾಗಿ ಹೇಸಿದೆ; ನೀನು ಸಾಯುವುದೇ ಲೇಸು!’ ಎಂದುಬಿಟ್ಟನು. ಅವಳಿಗೆ ಇನ್ನೂ ದುಃಖವಾಯಿತು; ಅಳು ಬಂದುಬಿಟ್ಟಿತು. ಅವಳ ಧೈರ್ಯ ಸ್ಥೈರ್ಯ ಸಾಹಸಗಳೆಲ್ಲಾ ಎಲ್ಲೋ ಹೋದುವು. ‘ಮತ್ತಾರು ಏನಾದರೂ ಹೇಳಲಿ ಪ್ರತಾಪ! ನೀನು ಮಾತ್ರ ನನಗೆ ಈ ಮಾತು ಹೇಳಬೇಡ! ನನ್ನ ಈ ದುರವಸ್ಥೆಯೆಲ್ಲಾ ನಿನ್ನಿಂದ! ನಾನು ಸುಖದ ಆಸೆಯಿಲ್ಲದೆ ನಿರಾಶಳಾಗಿ ಸನ್ಮಾರ್ಗ ದುರ್ಮಾರ್ಗಗಳರಿವಿಲ್ಲದಂತಾಗಿರುವುದು ನಿನ್ನಿಂದ! ನಾನು ಗೃಹಧರ್ಮದಲ್ಲಿ ಮನಸ್ಸಿಡಲಾರದೆ ಹೋದದ್ದು ನಿನ್ನಿಂದ! ನೀನು ನನ್ನನ್ನು ಬೈಯಬೇಡ!’ ಎಂದು ಬೇಡಿಕೊಂಡಳು. ಅವನಿಗೆ ಇನ್ನೂ ಕೋಪ ಬಂದು ‘ನೀನು ಪಾಪಿಷ್ಠೆ; ಆದ್ದರಿಂದ ನಿನ್ನನ್ನು ಬಯ್ಯುತ್ತೇನೆ; ತಪ್ಪು ನನ್ನದೇ? ನನ್ನಲ್ಲಿ ಏನೂ ದೋಷವಿಲ್ಲವೆಂದು ದೇವರು ಬಲ್ಲ! ನಿನ್ನನ್ನು ಹಾವು ಕಂಡಂತೆ ಕಂಡು ಭಯದಿಂದ ನಿನ್ನ ದಾರಿಯನ್ನೇ ಬಿಟ್ಟುಹೋಗುತ್ತಿದ್ದೇನೆ; ನಿನ್ನ ಹೆದರಿಕೆಯಿಂದಲೇ ನಾನು ವೇದಗ್ರಾಮವನ್ನು ಬಿಟ್ಟೆ; ದೋಷವು ನಿನ್ನ ಹೃದಯದ ದೋಷ; ನಿನ್ನ ಪ್ರವೃತ್ತಿಯ ದೋಷ; ನಾನು ನಿನಗೆ ಏನು ಮಾಡಿದೆ?’ ಎಂದು ಗದರಿಸಿದನು. ಶೈವಲಿನಿಗೂ ಈಗ ಕೋಪ ಬಂದು ‘ನೀನು ಏನು ಮಾಡಿದೆಯಾ? ನೀನು ಏಕೆ ನಿನ್ನ ಈ ದೇವ ಮೂರ್ತಿಯನ್ನು ಮತ್ತೆ ನನ್ನ ಮುಂದೆ ತಂದು ನಿಲ್ಲಿಸಿದೆ? ನನ್ನ ಅರಳುತ್ತಿರುವ ಯೌವನಕಾಲದ ಮುಂದೆ ಈ ರೂಪದ ಜ್ಯೋತಿಯನ್ನು ಏಕೆ ಎದುರಿಗೆ ಜ್ವಲಿಸಿದೆ? ಒಂದು ಸಾರಿ ಮರೆತಿದ್ದದ್ದನ್ನು ಮತ್ತೆ ಏಕೆ ಉದ್ದೀಪನಗೊಳಿಸಿದೆ? ನಾನು ನಿನ್ನನ್ನು ಏಕೆ ನೋಡಿದೆ? ನೋಡಿದ ಮೇಲೆ ಏಕೆ ಪಡೆಯಲಾರದೆ ಹೋದೆ? ಪಡೆಯಲಾರದ ಮೇಲೆ ಏಕೆ ಸಾಯಲಿಲ್ಲ? ನಿನ್ನ ರೂಪವನ್ನು ಧ್ಯಾನಿಸುತ್ತ ಮನೆಯು ನನಗೆ ಅರಣ್ಯವಾಯಿತೆಂದು ನೀನು ಅರಿಯೆಯಾ? ನಿನ್ನ ಸಂಬಂಧ ಹರಿದುಹೋದ ಮೇಲೆ, ನಿನ್ನನ್ನು ಎಂದಾದರೂ ಪಡೆದೇನೇನೋ ಎಂಬ ಆಸೆಯಿಂದ ಮನೆಯನ್ನು ಬಿಟ್ಟುಬಂದೆ ಎಂದು ನೀನು ಅರಿಯೆಯಾ? ಇಲ್ಲದಿದ್ದರೆ ಫಾಸ್ಟರನು ನನಗೆ ಯಾರು?’ ಎಂದು ಚೀರಿದಳು.</p>
<p>ಪ್ರತಾಪನಿಗೆ ಸಿಡಿಲು ಬಡಿದಂತಾಯಿತು. ಅವನು ಚೇಳು ಕಡಿದವನಂತೆ ಆ ಸ್ಥಳವನ್ನು ಬಿಟ್ಟು ಓಡಿ ಹೋಗಿಬಿಟ್ಟನು. ಅವನು ಅಲ್ಲಿಯೇ ಇದ್ದರೆ ಮುಂದೇನಾಗುತ್ತಿತ್ತೋ! ಆದರೆ ಅವನನ್ನು ಇಂಗ್ಲಿಷರು ಹಿಡಿದುಕೊಂಡು ಹೋಗಿಬಿಟ್ಟರು. ಶೈವಲಿನಿಯು ಒಬ್ಬಳೇ ಆದಳು. ಇದುವರೆಗೂ ಅವಳು ಪ್ರತಾಪನನ್ನು ಕಾಣುವ, ಪಡೆಯುವ, ಆಸೆಯಿಂದ ಜೀವ ಹಿಡಿದುಕೊಂಡಿದ್ದಳು. ಈಗ ಪ್ರತಾಪನು ಅಷ್ಟು ಬೈದರೂ, ಅವನು ಏನಾದನೋ ಎಂಬ ಚಿಂತೆ! ಅವನು ಏನಾದರೇನು? ಅವಳನ್ನು ಅವನು ಪಾಪಿಷ್ಠೆ ಎಂದು ಭಾವಿಸಿರಲಿಲ್ಲವೇ? ಆದರೆ ಅವಳು ಅವನನ್ನು ಮರೆಯುವ ಹಾಗಿಲ್ಲ; ಪತಂಗದ ಹುಳುವಿನಂತೆ ಪ್ರತಾಪ ಜ್ವಾಲೆಯಲ್ಲಿ ಹೋಗಿಹೋಗಿ ಬೀಳುತ್ತಿದ್ದಳು.</p>
<p>ಅವನು ಅಷ್ಟು ಕಠಿಣವಾಗಿ ತಿರಸ್ಕರಿಸಿದ ಮೇಲೆ ಅವಳಿಗೆ ಜ್ಞಾನೋದಯವಾಯಿತು. ‘ಅಯ್ಯೋ, ನಾನು ಏಕೆ ಮನೆಬಿಟ್ಟು ಮ್ಲೇಚ್ಛನ ಜೊತೆಯಲ್ಲಿ ಬಂದೆ? ಸುಂದರಿಯ ಜೊತೆಯಲ್ಲಿ ಏಕೆ ಹಿಂತಿರುಗಿ ಮನೆಗೆ ಹೋಗಲಿಲ್ಲ?’ ಎಂದುಕೊಂಡಳು. ತಲೆಚಚ್ಚಿಕೊಂಡಳು; ಗೋಳಾಡಿದಳು. ವೇದಗ್ರಾಮದ ಮನೆಯನ್ನು ನೆನಸಿಕೊಂಡಳು; ತಾನು ಅದರ ಅಂಗಳದಲ್ಲಿ ಬೆಳಸಿದ್ದ ಗಿಡಗಳು, ಅದರ ಹೂಗಳು, ಅದರಲ್ಲಿ ಹಾರಾಡುತ್ತಿದ್ದ ಹಕ್ಕಿಪಕ್ಷಿಗಳು, ಸಾರಿಸಿ ರಂಗವಲ್ಲಿ ಇಟ್ಟಿದ್ದ ತುಲಸಿಯ ಕಟ್ಟೆ, ಮಾವಿನ ಮರ, ಸಾಕಿದ ಬೆಕ್ಕು ಎಲ್ಲಾ ಜ್ಞಾಪಕಕ್ಕೆ ಬಂದುವು. ತಾನು ಹೂವುಗಳನ್ನು ಕುಯ್ದು ತಟ್ಟೆಯಲ್ಲಿ ತುಂಬಿಟ್ಟು ಚಂದ್ರಶೇಖರನ ಪೂಜೆಗೆ ಅಣಿಮಾಡಿಕೊಡುತ್ತಿದ್ದದ್ದು ಜ್ಞಾಪಕಕ್ಕೆ ಬಂತು. ನಿಟ್ಟುಸಿರು ಬಿಟ್ಟಳು. ‘ಮನೆ ಬಿಟ್ಟು ಹೊರಗೆ ಬಂದರೆ ಸಾಕು, ಪ್ರತಾಪನನ್ನು ನೋಡುತ್ತೇನೆ ಎಂದು ತಿಳಿದುಕೊಂಡಿದ್ದೆ; ಪುರಂದರಪುರದ ಕೋಠಿಗೆ ಹೋದರೆ, ಅಲ್ಲಿಗೆ ಪ್ರತಾಪನ ಮನೆ ಹತ್ತಿರ; ಕೋಠಿಯ ಕಿಟಕಿಯಲ್ಲಿ ಕುಳಿತು ದೃಷ್ಟಿಯ ಬಲೆಬೀಸಿ ಪ್ರತಾಪನನ್ನು ಹಿಡಿದುಬಿಡುತ್ತೇನೆ; ಅನುಕೂಲವಾದರೆ ಆ ಪರಂಗಿಯವನ ಕಣ್ಣಿಗೆ ಮಣ್ಣೆರಚಿ ಓಡಿಹೋಗಿ ಪ್ರತಾಪನ ಕಾಲಮೇಲೆ ಬಿದ್ದು ಹೊರಳಾಡುತ್ತೆನೆ ಎಂದು ಭಾವಿಸಿದ್ದೆ. ನಾನು ಪಂಜರದೊಳಗಿನ ಹಕ್ಕಿ; ಸಂಸಾರ ಸ್ಥಿತಿಯನ್ನು ಏನೂ ಅರಿಯೆ;..... ವ್ಯರ್ಥವಾಗಿ ಕಳಂಕವನ್ನು ತಂದುಕೊಂಡೆ, ಜಾತಿಯನ್ನು ಹೋಗಲಾಡಿಸಿಕೊಂಡೆ, ಸದ್ಗತಿಯನ್ನು ಕಳೆದುಕೊಂಡೆ... ಇಹದಲ್ಲಿಯೇ ನನಗೆ ನರಕ ಪ್ರಾಪ್ತವಾಗಿದೆ; ನನ್ನ ಮನಸ್ಸೇ ಒಂದು ನರಕ- ಇಲ್ಲದಿದ್ದರೆ ಇಷ್ಟೊಂದು ದುಃಖ ಏಕೆ ಪ್ರಾಪ್ತವಾಗುತ್ತಿತ್ತು? ಅಷ್ಟೇಅಲ್ಲ; ನನ್ನ ಪಾಲಿಗೆ ಒಳ್ಳೆಯದಾದದ್ದಕ್ಕೆಲ್ಲಾ ಉರಿ ತಟ್ಟುತ್ತಿದೆ; ನನ್ನಿಂದಲೇ ಪ್ರತಾಪನು ವಿಪತ್ತಿಗೆ ಗುರಿಯಾಗಿದ್ದಾನೆ.- ನಾನು ಏಕೆ ಸತ್ತುಹೋಗಲಿಲ್ಲ?’ ಎಂದು ಯೋಚಿಸಿದಳು. ಎದ್ದು ಹೋಗಿ ಚೂರಿಯನ್ನು ತಂದು ಅದರ ತುದಿಯನ್ನು ಎದೆಗೆ ಇಟ್ಟುಕೊಂಡು “ಈ ಚೂರಿಯ ಹೆದರಿಕೆಯಿಂದ ಆ ಪರಂಗಿಯವನನ್ನು ದೂರವಿಟ್ಟಿದ್ದೆ; ಇಂದು ಅದರಿಂದ ನಾನು ಸಾಯಲೆ? ಇಂದು ಬೇಡ; ಸತ್ತರೆ, ವೇದಗ್ರಾಮಕ್ಕೆ ಹೋಗಿ ಸಾಯುತ್ತೇನೆ; ಸುಂದರಿಗೆ ‘ನನಗೆ ಜಾತಿಯಿಲ್ಲ, ಕುಲವಿಲ್ಲ, ಆದರೆ ಪಾಪ ಮಾಡಿಲ್ಲ; ನಾನು ಪಾಪಿಷ್ಠೆಯಲ್ಲ!’ ಎಂದು ಹೇಳಿ ಸಾಯುತ್ತೇನೆ. ಆಮೇಲೆ ಅವನು- ನನ್ನ ಗಂಡ- ಅವನಿಗೆ ಏನು ಹೇಳಿ ಸಾಯಲಿ? ಏನು ಹೇಳಬೇಕೋ ತೋರದು; ಯೋಚಿಸಿಕೊಂಡರೆ ನನಗೆ ಸಾವಿರಾರು ಚೇಳುಗಳು ಕಡಿದಂತಾಗುತ್ತದೆ; ಮೈಯೆಲ್ಲಾ ಬೆಂಕಿಬೆಂಕಿಯಾಗುತ್ತದೆ; ನಾನು ಅವನಿಗೆ ತಕ್ಕವಳಲ್ಲವೆಂದು ಅವನನ್ನು ತೊರೆದು ಬಂದಿದ್ದೇನೆ; ಅದರಿಂದ ಅವನಿಗೆ ದುಃಖವಾಗಿದೆಯೇ? ಇಲ್ಲ- ನಾನು ಅವನಿಗೆ ಏನೂ ಅಲ್ಲ. ಪುಸ್ತಕಗಳೇ ಅವನಿಗೆ ಎಲ್ಲಾ. ಅವನು ನನಗಾಗಿ ದುಃಖಿಸುವುದಿಲ್ಲ. ಯಾರಾದರೂ ಬಂದು, ಅವನು ಹೇಗಿದ್ದಾನೆ, ಏನು ಮಾಡುತ್ತಿದ್ದಾನೆ ಎಂಬುದನ್ನು ತಿಳಿಸಿದರೆ ಮನಸ್ಸಿಗೆ ನೆಮ್ಮದಿಯಾಗುತ್ತದೆ; ನಾನು ಅವನನ್ನು ಎಂದೂ ಪ್ರೀತಿಸಿಲ್ಲ- ಪ್ರೀತಿಸುವುದು ನನ್ನಿಂದ ಆಗಲಿಲ್ಲ. ಆದರೂ ಅವನ ಮನಸ್ಸಿಗೆ ಕ್ಲೇಶ ಉಂಟುಮಾಡಿದ್ದರೆ, ನನ್ನ ಪಾಪದ ಭಾರವು ಇನ್ನೂ ಹೆಚ್ಚಾಗುತ್ತದೆ. ಅವನಿಗೆ ಇನ್ನೊಂದು ಮಾತು ಹೇಳಿದರೆ ನೆಮ್ಮದಿಯಾಗುತ್ತದೆ. ಆದರೆ ಫಾಸ್ಟರನು ಸತ್ತುಹೋಗಿದ್ದಾನೆ; ಅದಕ್ಕೆ ಸಾಕ್ಷಿ ಯಾರು? ನನ್ನ ಮಾತನ್ನು ಯಾರು ನಂಬುತ್ತಾರೆ?” ಎಂದುಕೊಂಡಳು. ಆ ಯೋಚನೆಗಳನ್ನು ಮಾಡುತ್ತಿರುವಾಗಲೇ ನಿದ್ರೆ ಹತ್ತಿತು. ಬೆಳಗಾದ ಮೇಲೆ ಎಚ್ಚರವಾಯಿತು. ಕಣ್ಣುಬಿಟ್ಟು ನೋಡಿದರೆ ಎದುರಿಗೆ ಚಂದ್ರಶೇಖರ! ಅವಳಿಗೆ ವಿಸ್ಮಯವೂ ಭಯವೂ ಉಂಟಾದವು. ಅನಂತರ ಏನು ನಡೆಯಿತು, ಅವರವರಿಗೆ ಮಾತುಕಥೆಗಳು ನಡೆದುವೇ ಒಂದನ್ನೂ ಗ್ರಂಥಕರ್ತನು ಹೇಳಿಲ್ಲ. ಅಧ್ಯಾಯವು ಅಲ್ಲಿಗೆ ಮುಗಿದು ಹೋಗುತ್ತದೆ. ಅವಳು ಹಂಗಿಸಿದಂತೆ ಚಂದ್ರಶೇಖರನಿಗೆ ಪುಸ್ತಕವೇ ಸರ್ವಸ್ವವಾಗಿರಲಿಲ್ಲ; ಅವನು ಅವುಗಳಿಗೆಲ್ಲಾ ಬೆಂಕಿ ಹಾಕಿ ಬಂದಿದ್ದನು! ಅವನಿಗೆ ಮನೆಯಲ್ಲಿರಲಾಗಲಿಲ್ಲ.</p>
<p>ಹೆಂಡತಿ ಯಾವನೋ ವಿದೇಶಿಯನನ್ನು ಕಟ್ಟಿಕೊಂಡು ಹೋದಳೆಂದು ಮನೆಬಿಟ್ಟು ಬೇರೆ ಊರಿಗೆ ಬಂದರೆ, ಅವನು ಅವಳನ್ನು ಅವಳ ಪ್ರಣಯಿಯ ಮನೆಯಲ್ಲಿ, ಅವನ ಮಲಗುವ ಮನೆಯಲ್ಲಿ, ಕಾಣಬೇಕೆ? ಅವನಿಗೆ ಶಾಂತಿ ಹೇಗೆ ಬಂದೀತು? ಆದ್ದರಿಂದ ಅವನು ಜೀವಂತ ಪುಸ್ತಕವಾದ, ಪ್ರೀತಿ ಸಹಾನುಭೂತಿಗಳಿಂದ ತಿಳಿಯ ಹೇಳಿ ಸಮಾಧಾನವನ್ನು ತರಬಲ್ಲ, ಹಿರಿಯ ಜ್ಞಾನಿಯೊಬ್ಬನಲ್ಲಿ ತನ್ನ ದುಃಖವನ್ನು ಹೇಳಿ ಅದರ ಪರಿಹಾರವನ್ನು ತಿಳಿದುಕೊಳ್ಳುವುದಕ್ಕೆ ಹೋದನು. ಶೈವಲಿನಿ ಬಿಟ್ಟುಬಂದದ್ದರಿಂದ ಅವನಿಗೆ ದುಃಖವಾಗಿರಲಿಲ್ಲ ಎಂದು ಅವಳು ಭಾವಿಸಿದ್ದು ಸರಿಯಲ್ಲ; ಅವಳು ಚಂದ್ರಶೇಖರನನ್ನು ತನ್ನ ಇಷ್ಟಕ್ಕೆ ವಿರೋಧವಾಗಿ ಮದುವೆ ಮಾಡಿಕೊಂಡಿದ್ದರೂ, ಅವನು ಅವಳನ್ನು ಮೆಚ್ಚಿಯೇ ಮಾಡಿಕೊಂಡಿದ್ದನು; ಅವನ ಹೃದಯದಲ್ಲಿ ಮತ್ತಾರಿಗೂ ಎಡೆಗೊಟ್ಟಿರಲಿಲ್ಲ; ಹಾಗಿರಲು, ಆ ಶುದ್ಧ ಚೇತನವು ವಿಚ್ಛೇದದಿಂದ ನೋಯದಿರುವುದು ಹೇಗೆ ಸಾಧ್ಯ?</p>
<p>ಶೈವಲಿನಿಯು ಚಿಕ್ಕ ಹುಡುಗಿಯಾಗಿದ್ದಾಗ, ಪ್ರತಾಪನೊಡನೆ ಆಟವಾಡುತ್ತ, ಅವನೊಡನೆ ಓಡಾಡಿಕೊಂಡಿದ್ದಳು; ಸಹವಾಸದಿಂದ ಸಂಗ ಉಂಟಾಯಿತು; ಆ ಚಿಕ್ಕ ವಯಸ್ಸಿನಲ್ಲಿ ಅವನ ಸಹವಾಸ, ಸ್ನೇಹ, ಜೊತೆಯಲ್ಲಿರಬೇಕೆಂಬ ಆಸೆ ಅಷ್ಟೇ; ಅದೇ ಸ್ವಲ್ಪ ವಯಸ್ಸಾದ ಮೇಲೆ ಯುವಜನ ಸುಲಭವಾದ ಪ್ರಣಯವಾಯಿತು; ಕಾಮಮೋಹಗಳಿಂದ ಕೂಡಿತು- ಸಂಗಾತ್​ ಸಂಜಾಯತೇ ಕಾಮಃ. ಅದು ಬುದ್ಧಿನಾಶದವರೆಗೂ ಹೋಯಿತು; ಆದರೆ ಅದಕ್ಕೆ ಸಕಾಲದಲ್ಲಿ ತಕ್ಕ ಪ್ರತೀಕಾರ, ಚಿಕಿತ್ಸೆ, ನಡೆದದ್ದರಿಂದ ಅದು ಅವಳ ಪ್ರಣಾಶದಲ್ಲಿ ಪರಿಣಮಿಸಲಿಲ್ಲ. ಅವಳ ಮೇಲಣ ಪೀಡೆ ಪ್ರತಾಪನ ಮೇಲೆ ಹೋಯಿತು. ಕಥೆ ಆರಂಭವಾದಾಗ ಸಾಯುವುದಕ್ಕೆ ನಿರ್ಧಾರಮಾಡಿಕೊಂಡಿದ್ದವನು ಅವನು; ಅವನಾಗಲಿ ಅವಳಾಗಲಿ, ಇಬ್ಬರೂ ಆಗಲಿ, ಆಗಲೇ ಮುಳುಗಿ ಸತ್ತು ಹೋಗಿದ್ದರೆ ಕಥೆಯೇ ಇರುತ್ತಿರಲಿಲ್ಲ. ಶೈವಲಿನಿಯು ಆಸೆಯಿಂದ, ಜೀವದ ಆಸೆಯಿಂದ, ಪ್ರತಾಪನ ಮೇಲಣ ಆಸೆಯಿಂದ ಬದುಕಿಕೊಂಡಳು; ಸೊಂಟದಲ್ಲಿ ಚೂರಿ ಇದ್ದರೂ, ಆಳವಾದ ನೀರಿನ ಮೇಲಿದ್ದರೂ ಆಸೆಯನ್ನು ತೊರೆಯದೆ ಜೀವ ಹಿಡಿದುಕೊಂಡು ಬಂದಳು.</p>
<p>ಕೆಲವು ರಾಜಸ ಸ್ವಭಾವದ ಜನ ಮೆಚ್ಚುವುದು “ಜಂಗೀಸಿಪಾಯಿ” ಯನ್ನೇ. ಅವನು ಬಡವನಾಗಿರಲಿ ಸಿಡುಕನಾಗಿರಲಿ, ಅವನಲ್ಲಿ ಅವರಿಗೆ ಗೌರವವೇ. ಅವನ ದರಬಾರು ದೌಲತ್ತುಗಳು- ಕೊನೆಗೆ ದೌಷ್ಟ್ಯ ಧೂರ್ತತೆ ದೌರ್ಜನ್ಯಗಳು ಕೂಡ- ಗೌರವ ತರುವ ಘನಗುಣಗಳೇ. ಸಾತ್ವಿಕನನ್ನೂ ಉಪಶಾಂತನನ್ನೂ ಕಂಡರೆ ಅವನು “ಸಪ್ಪೆ” ಯೆಂದು ಅವರಿಗೆ ತಿರಸ್ಕಾರ. ಅವನ ವಿದ್ಯೆಬುದ್ಧಿ ಸಂಪತ್ತು ಸಂಸ್ಕೃತಿ ಯಾವುದೂ ಅವರಿಂದ ಅವನಿಗೆ ಗೌರವವನ್ನು ತರವು. ಅವನ ಮುದ್ದೂ ಅವರಿಗೆ ಅಸಹ್ಯ. ಸೂರ್ಯನ ಪ್ರಖರ ತೇಜಸ್ಸು ಅವರಿಗೆ ಆಹ್ಲಾದವನ್ನು ಕೊಡುವಂತೆ ಚಂದ್ರನಾಗಲಿ ಚಂದ್ರಶೇಖರನಾಗಲಿ ತಮ್ಮ ಅಮೃತ ಸ್ಪರ್ಶದಿಂದ ಕೊಡುವುದಿಲ್ಲ. ಪ್ರತಾಪನು ಸೈನಿಕ, ಸಿಪಾಯಿ, ವಿದ್ವಾಂಸನಲ್ಲ. ಚಂದ್ರಶೇಖರನು ತನ್ನ ಶಿಷ್ಯನಾದ ಮೀರ್​ಕಾಸಿಮನಿಗೆ ಹೇಳಿ ಅವನಿಗೆ ಉದ್ಯೋಗ ಸಂಪಾದಿಸಿಕೊಡುವವರೆಗೂ ಅವನು ಐಶ್ವರ್ಯವಂತನೂ ಆಗಿರಲಿಲ್ಲ, ಚಂದ್ರಶೇಖರನಂತೆ ರಾಜ ಪೂಜಿತನೂ ಆಗಿರಲಿಲ್ಲ. ಶೈವಲಿನಿಗೆ ಅವನ ತೇಜಸ್ಸು ಒಪ್ಪಿಗೆಯಾದಂತೆ ಚಂದ್ರಶೇಖರನ ಶಮ ದಮ ಧರ್ಮ ಕರ್ಮಗಳು ಒಪ್ಪಿಗೆಯಾಗಲಿಲ್ಲ. ದ್ರೌಪದಿಯು ಭೀಮಾರ್ಜುನರನ್ನು ಮೆಚ್ಚಿಕೊಂಡಂತೆ ಧರ್ಮರಾಜನನ್ನು ಮೆಚ್ಚಿಕೊಳ್ಳಲಿಲ್ಲ.</p>
<p>ಪ್ರಾಯಶಃ ಚಂದ್ರಶೇಖರನಿಗೆ ಸುಂದರಿಯಂಥ, ಅಥವಾ ಅವಳ ತಂಗಿ ರೂಪಸಿಯಂಥ, ಹೆಂಡತಿ ಸಿಕ್ಕಿದ್ದರೆ ಇಬ್ಬರೂ ಸುಖವಾಗಿರುತ್ತಿದ್ದರು. ರೂಪಸಿಯ ವಿಚಾರವನ್ನು ನಾವು ಹೆಚ್ಚು ಓದುವುದಿಲ್ಲ. ಅವಳು ಹೆಸರಿಗೆ ತಕ್ಕಂತೆ ರೂಪವತಿಯಾಗಿದ್ದಿರಬೇಕು; ಆದರೆ ಅವಳ ವ್ಯಕ್ತಿತ್ವವು, ಕಾಂತಿಯು, ಪ್ರತಾಪನ ತೇಜಸ್ಸಿನಲ್ಲಿ- ಸೂರ್ಯಮಂಡಲದಲ್ಲಿ ಶುಕ್ರನ ಬೆಳಕಿನಂತೆ- ಅಸ್ತವಾಗಿ ಹೋಗಿತ್ತೆಂದು ತೋರುತ್ತದೆ. ವಿಧಿಗೆ ಸಂಸಾರದಲ್ಲಿ ಏರುಪೇರುಗಳನ್ನು ಗಂಟುಹಾಕುವುದು ತುಂಬ ಪ್ರಿಯ. ಶೈವಲಿನಿಗೆ ಪ್ರಬಲವಾಗಿದ್ದದ್ದು ಪ್ರತಾಪನ ಮೇಲಣ ಮೋಹ, ವಿಷಯ ಚಾಪಲ್ಯವಲ್ಲ; ಅವನು ದೊರಕುವುದಿಲ್ಲವೆಂದು ನಿರಾಸೆಯಾದಮೇಲೆ, ತಾನು ಗಂಡನೊಡನೆಯೇ ಇರಬೇಕು ಎಂದು ನಿರ್ಧರವಾದ ಮೇಲೆ, ಅವಳು ಅಪೂರ್ವ ಧೈರ್ಯಸ್ಥೈರ್ಯಗಳಿಂದ ಪ್ರತಾಪನಿಗೆ ‘ಇನ್ನು ನನಗೆ ಮುಖ ತೋರಿಸಬೇಡ!’ ಎಂದು ಹೇಳಿ ಅವನನ್ನು ತೊರೆದುಕೊಂಡಳು. ತನ್ನ ಆ ಮಾತಿಗಾಗಿ, ಅದರಿಂದ ಫಲಿತವಾದ ಪ್ರತಾಪನ ಮರಣಕ್ಕಾಗಿ, ಅವಳು ಆಮೇಲೆ ತುಂಬ ನೋವನ್ನು ಅನುಭವಿಸುತ್ತಿದ್ದಿರಬೇಕು; ಅದು ಅವಳಿಗೆ ಎಂದೂ ಶಾಂತಿಯನ್ನು ಕೊಟ್ಟಿರಲಾರದು. ಅವಳು ತನ್ನ ಗಂಡನೊಡನೆ ಮುಂದೆ ಹೆಚ್ಚು ಸ್ಥಿರಬುದ್ಧಿಯಿಂದ ಗರತಿಯಾಗಿ ಬಾಳಿಕೊಂಡಿದ್ದಿರಬಹುದು; ಆದರೆ ಪ್ರತಾಪನನ್ನು ಮದುವೆ ಮಾಡಿಕೊಂಡಿದ್ದರೆ ಯಾವ ಉತ್ಸಾಹಭರಿತ ಪ್ರೇಮ ಸಂಸಾರ ನಡೆದಿರಬಹುದಾಗಿತ್ತೋ ಅದಂತೂ ಸಾಧ್ಯವಿರಲಿಲ್ಲ.</p>
<p>“ಚಂದ್ರಶೇಖರ” ದ ಮೊದಲ ಎರಡು ಖಂಡಗಳಿಗೆ ಬಂಕಿಮನು ‘ಪಾಪೀಯಸೀ’ ‘ಪಾಪ’ ಎಂಬ ಹೆಸರುಗಳನ್ನು ಕೊಟ್ಟಿದ್ದಾನೆ. ಶೈವಲಿನಿಯೇ ಪಾಪೀಯಸೀ ಅಥವಾ ಪಾಪ ಮಾಡಿದವಳು. ಅವಳು ಮದುವೆಯಾಗಿ ಏಳೆಂಟು ವರ್ಷಗಳಿಂದ ಗಂಡನೊಡನೆ ಸಂಸಾರ ಮಾಡುತ್ತಿದ್ದರೂ ಪರಪುರಷನಾದ ಪ್ರತಾಪನನ್ನು ಚಿಂತಿಸುತ್ತ ಗಂಡನಲ್ಲಿ ವಿರಕ್ತಳಾಗಿದ್ದು, ಫಾಸ್ಟರನೊಡನೆ ಓಡಿಹೋದಳು. ಸುಂದರಿ ಹುಡುಕಿಕೊಂಡು ಹೋಗಿ ಕರೆದರೂ ಬರಲಿಲ್ಲ; ಪ್ರತಾಪನು ಬಿಡಿಸಿಕೊಂಡು ಬಂದರೆ ಅದಕ್ಕಾಗಿ ಅವನನ್ನು ಆಕ್ಷೇಪಿಸಿದಳು. ಇದು ಪಾಪ. ಪ್ರತಾಪನು ಅವಳ ಬಾಲ್ಯ​ ಸ್ನೇಹಿತ; ಆದರೆ ಮದುವೆಯಾದ ಮೇಲೆ ಅವನು ಪರಪುರುಷನಾದನು; ಅವನನ್ನು ಮರೆತು ಗಂಡನೊಡನೆ ಹೊಂದಿಕೊಂಡು, ಸಂಸಾರ ಮಾಡಿಕೊಂಡಿರಬೇಕಾಗಿದ್ದದ್ದು ಅವಳ ಧರ್ಮ. ಆದರೆ ಅವಳು ಪ್ರತಾಪನನ್ನು ಮರೆಯಲೂ ಇಲ್ಲ, ಚಂದ್ರಶೇಖರನನ್ನು ಪ್ರೀತಿಸಲೂ ಇಲ್ಲ; ಅಷ್ಟೇ ಅಲ್ಲ; ಪ್ರತಾಪ ಸಿಕ್ಕಿಯಾನೋ ಎಂಬ ಚಾಪಲ್ಯದಿಂದ ಒಬ್ಬ ವಿದೇಶೀಯನ ಪರಿಚಯ ಮಾಡಿಕೊಂಡು ಅವನೊಡನೆ ಹೋಗುವುದಕ್ಕೂ ಹಿಂಜರಿಯಲಿಲ್ಲ. (‘ಶೈವಲಿನಿ’ ಯೆಂದರೆ ಪಾಚಿ ಕಟ್ಟಿದ ಹೊಳೆ.) ಪ್ರತಾಪನು ಅವಳನ್ನು ಮರೆಯಲು ಸರ್ವಪ್ರಯತ್ನವನ್ನೂ ಮಾಡಿದನು. ಬೇರೆ ಒಬ್ಬ ಹುಡುಗಿಯನ್ನು ಮದುವೆ ಮಾಡಿಕೊಂಡನು; ಆ ಹುಡುಗಿ ವೇದಗ್ರಾಮದವಳು; ಅವನೂ ಅಲ್ಲಿಯೇ ಇರಬಹುದಾಗಿತ್ತು; ಆದರೆ ಶೈವಲಿನಿಯ ಕಣ್ಣೆದುರಿಗೆ ಸುಳಿಯುವುದು ಬೇಡವೆಂದು ಆವೂರಿನಲ್ಲಿರದೆ ಮಾಂಘೀರಿನಲ್ಲಿ ಮನೆ ಮಾಡಿಕೊಂಡಿದ್ದನು. ಅವನ ಹೆಂಡತಿ ರೂಪಸಿ, ಅವಳ ಅಕ್ಕ ಸುಂದರಿ, ತುರುಕಿತ್ತಿಯಾದ ದಲನಿ ಎಲ್ಲರೂ ಅವರವರ ಗಂಡಂದಿರಲ್ಲಿ ಅನುರಕ್ತರಾಗಿದ್ದರು. ದಲನಿಯ ಅನುರಾಗ ಎಷ್ಟು ದೂರ ಹೋಗಿತ್ತೆಂದರೆ ಅವಳು ಗಂಡನಿಗೆ ಇಂಗ್ಲಿಷರೊಡನೆ ಯುದ್ಧತಪ್ಪಿಸಲು ಪ್ರಯತ್ನಪಟ್ಟು, ಅಣ್ಣನೊಡನೆ ವಿರೋಧ ಕಟ್ಟಿಕೊಂಡು, ಪಡಬಾರದ ಕಷ್ಟಪಟ್ಟು ಕೊನೆಗೆ ವಿಷ ತೆಗೆದುಕೊಂಡು ಪ್ರಾಣಬಿಟ್ಟಳು.</p>
<p>ದಾಂಪತ್ಯ ಪ್ರೇಮದಲ್ಲಿ ಬಂಕಿಮನಿಗೆ ತುಂಬ ಗೌರವ; ಅದರಲ್ಲಿ ಸುಖ ದೊರೆಯಬೇಕಾದರೆ ಗಂಡ ಹೆಂಡಿರಲ್ಲಿ ವಿರಸ ಉಂಟಾಗಬಾರದು; ಅದರಲ್ಲಿಯೂ ಗಂಡನಾಗಲಿ ಹೆಂಡತಿಯಾಗಲಿ ಪರ ಸ್ತ್ರೀಪುರುಷರಿಗೆ ಮನಸ್ಸು ಜೋಲು ಬಿಡಬಾರದು; ಅಂಥ ಸಂದರ್ಭಗಳು ಒದಗದಿದ್ದವರು ಪುಣ್ಯವಂತರು; ಏನಾದರೂ ಕಾರಣದಿಂದ ಒದಗಿದಾಗ ಸಂಯಮದಿಂದ ತಡೆಯಬಲ್ಲವರು ಮಾನನೀಯರು, ಪೂಜ್ಯರು. ಅದಕ್ಕೆ ಬೇಕಾದ ಪ್ರವೃತ್ತಿ ಸಾಮರ್ಥ್ಯಗಳಿಲ್ಲದವರು ‘ವಿಷವೃಕ್ಷ’ ಬೆಳೆಯಲು ಅವಕಾಶ ಕೊಟ್ಟು ಅದರ ಫಲವನ್ನು ಉಣ್ಣುವರು. ಇದನ್ನು ‘ವಿಷವೃಕ್ಷ’ ದಲ್ಲಿ ಗ್ರಂಥಕರ್ತನು ವಿವರವಾಗಿ ಪ್ರತಿಪಾದಿಸಿದ್ದಾನೆ. ಅಲ್ಲಿ ನಗೇಂದ್ರನು ತಾರಾಚರಣನ ಹೆಂಡತಿಯಾದ ವಿಧವೆ ಹುಡುಗಿಗೆ ಮನಸೋತು ಅವನ ಸಂಸಾರವು ವಿಷಮಯವಾಗುತ್ತದೆ. ಇಲ್ಲಿ ಹೆಂಗಸೊಬ್ಬಳು ಪರಪುರುಷನಿಗೆ ಮೋಹಪಟ್ಟು ತನ್ನ ಸಂಸಾರವನ್ನು ವಿಷಮಯವಾಗಿ ಮಾಡಿಕೊಳ್ಳುತ್ತಾಳೆ. ಪ್ರತಾಪನ ಬಲಿದಾನದಿಂದ ಅವಳಿಗೆ ಸಹಾಯವಾಗುತ್ತದೆ. ಅವನ ಬಲಿದಾನವನ್ನು ನೋಡಿ ರಮಾನಂದಸ್ವಾಮಿಗೂ ಆಶ್ಚರ್ಯವಾಗುತ್ತದೆ. ಅವನು ‘ಮುಂದಿನ ಜನ್ಮದಲ್ಲಿ ನಾನೂ ನಿನ್ನಂತೆ ಇಂದ್ರಿಯಜಯಿಯಾದರೆ ಸಾಕು!’ ಎಂದು ಪ್ರಾರ್ಥಿಸಿಕೊಳ್ಳುತ್ತಾನೆ.</p>
<p>ಹಸಿವನ್ನೂ ಕೈಬಾಯಿಗಳನ್ನೂ ಸೃಷ್ಟಿಮಾಡಿ, ತಿಂಡಿಯನ್ನು ಮುಂದಿಟ್ಟು ‘ಅದನ್ನು ತಿನ್ನಬೇಡ, ತಿನ್ನದಿದ್ದರೆ ಸುಖಿಯಾಗುವೆ’ ಎಂದರೆ ಏನರ್ಥ? ಅದಕ್ಕೆ ಸೋಲುವುದು ನಾಲಗೆಯ ಸ್ವಭಾವ; ಕಷ್ಟ ಬಂದರೆ ಅನುಭವಿಸುವುದೂ ಸ್ವಭಾವ.- ರೆಕ್ಕೆಹುಳು ದೀಪಕ್ಕೆ ತಗಲಿ ಸಾಯುವ ಹಾಗೆ! ವಿಷಯಚಾಪಲ್ಯದಲ್ಲಿ ಸಿಕ್ಕಿ ಬೇರೆ ಬೇರೆ ಪ್ರಮಾಣಗಳಲ್ಲಿ ತೊಳಲುವುದೇ ಜನಸಾಮಾನ್ಯದ ಕಥೆ.</p>
<p>ಚಂದ್ರಶೇಖರನು ವಿದ್ಯಾಪಕ್ಷಪಾತಿ; ಆದರೂ ಮದುವೆಯಾದ ಮೇಲೆ ಒಂದೊಂದು ಸಾರಿ “ಈ ಶಾಸ್ತ್ರ ವ್ಯಾಸಂಗವನ್ನು ಬಿಟ್ಟು ಸ್ತ್ರೀ ಸೌಂದರ್ಯದಲ್ಲಿ ಮುಳುಗಲೇ?” ಎಂದು ಯೋಚಿಸುತ್ತಾನೆ. ಏಕಾಗಬಾರದು? ಅದೊಂದು ಭ್ರಾಂತಿ, ಅಷ್ಟೇಯೆ. ಸುಖಪಡುವಾಗ ಪಡಬೇಕು; ಧರ್ಮಾವಿರುದ್ಧವಾದ ಕಾಮವೂ ಧರ್ಮವೇ ಅಲ್ಲವೇ? ರಾಜರ್ಷಿಗಳು ಯೌವನದಲ್ಲಿ ವಿಷಯೈಷಿಗಳೇ. ಹಸಿವು ಇಂಗಲು ಊಟ ಮಾಡುವುದಿಲ್ಲವೇ? ಹಸಿವಿನ ಹಾಗೆಯೇ ಹೆಂಗಸೂ.- ಪ್ರವೃತ್ತಿರೇಷಾ ಭೂತಾನಾಂ. ಖೋಜೆಗೆ ಈ ಸಮಸ್ಯೆಇಲ್ಲ; ಕಲ್ಲಿಗೆ, ಗೋಡೆಗೆ, ಇಲ್ಲ.</p>
<p>ಸಂಸಾರದಲ್ಲಿ ದಾಂಪತ್ಯಪ್ರೇಮ ಪವಿತ್ರವಾದದ್ದು; ನಿಜ; ಆದರೆ, ಹೆಂಡತಿ ಮೆಚ್ಚಿಕೊಂಡರೆ ಗಂಡನಿಗೆ ಸುಖ; ಅವಳು ಏನಾದರೂ ಕಾರಣದಿಂದ, ಅವನಲ್ಲಿ ಉದಾಸೀನಳಾದರೆ, ಅವನನ್ನು ತಿರಸ್ಕರಿಸುವುದಾದರೆ, ತುಚ್ಛವಾಗಿ ನಿಕೃಷ್ಟವಾಗಿ ಕಾಣುವುದಾದರೆ, ದ್ವೇಷಿಸುವುದಾದರೆ, ಅವನ ಪಾಡು ನಾಯಿಪಾಡು! ಅವನ ವಿದ್ಯೆ ಬುದ್ಧಿ ಐಶ್ವರ್ಯ ಚತುರೋಪಾಯ, ಒಂದೂ ಉಪಯೋಗಕ್ಕೆ ಬರುವುದಿಲ್ಲ. ನಿರ್ಬಂಧದಿಂದ ವಶಪಡಿಸಿಕೊಳ್ಳುವುದಾದರೆ ದೇಹವನ್ನು ವಶಪಡಿಸಿಕೊಳ್ಳಬಹುದು -ಅದೂ ಸಂದೇಹವೇ- ಮನಸ್ಸನ್ನು ವಶಪಡಿಸಿಕೊಳ್ಳುವುದಕ್ಕಾಗುತ್ತದೆಯೇ? ಒಲಿದರೆ ತಾನೇ ನಾರಿ? ಚಂದ್ರಶೇಖರನು ಸಮಾಧಾನ ಮಾಡಿಕೊಂಡು ಶಾಂತಚಿತ್ತದಿಂದ, ಕರ್ತವ್ಯ ಬುದ್ಧಿಯಿಂದ, ಓದುಬರಹಗಳನ್ನು ಒಗೆದು ಶೈವಲಿನಿಯನ್ನು ಒಲಿಸಿಕೊಳ್ಳಲು ಪ್ರಯತ್ನ ಮಾಡಿದ್ದಾನು- ಬುದ್ಧಿಪೂರ್ವಕವಾಗಿ ಪ್ರಯತ್ನ ಮಾಡಿದ್ದಾನು. ಅದು ಶೈವಲಿನಿಯು ಬುದ್ಧಿವಿಕಲ್ಪದಿಂದ ಪಾರಾದಳೆಂದು ತಿಳಿದಾಗ ಅವನು ತೋರಿಸಿದ ಉತ್ಸಾಹದಿಂದಲೇ ವ್ಯಕ್ತವಾಗುತ್ತದೆ.- ಆಗ ‘ಆಹ್ಲಾದದಿಂದ ಚಂದ್ರಶೇಖರನು, ಶೈವಲಿನಿಯನ್ನು ಆಲಿಂಗಿಸಿಕೊಳ್ಳುವುದಕ್ಕೆ ಹೋಗಿ ಸುಂದರಿಯನ್ನು ಆಲಿಂಗನ ಮಾಡಿಕೊಂಡು ಬಿಡುವುದರಲ್ಲಿದ್ದನು.’ ಆದರೆ ಅವಳೂ ಅಷ್ಟೇ ಉತ್ಸಾಹದಿಂದ, ಪ್ರೇಮವನ್ನು ಸೂಸಿ, ಅವನೊಡನೆ ಸಂಸಾರ ಮಾಡಿಕೊಂಡಿರುವುದಕ್ಕೆ ಯಾರು ಹೊಣೆ? ಮುವ್ವತ್ತು ನಲವತ್ತು ವರ್ಷದವನೇನು ಮುದುಕನಲ್ಲ; ಶಾಸ್ತ್ರ ಓದಿದ ಮಾತ್ರದಿಂದ ಮೈಯಿನ ಬಿಸಿರಕ್ತ ತಣ್ಣಗಾಗಿ, ಕಾಮಕ್ರೋಧಗಳು ಸತ್ತುಹೋಗುವುದಿಲ್ಲ. ಅವನು ಕಾಮಿಯಾಗಿಲ್ಲದಿರಬಹುದು; ಆದರೆ ಅರಸಿಕನೆಂದು ಹೇಳಲು ಕಾರಣವಿಲ್ಲ; ಉತ್ಸಾಹಿಯಲ್ಲದಿರಬಹುದು, ಉದಾಸೀನನೆಂದು ಹೇಳಲಾಗದು; ತನ್ನಿಂದ ಅವಳಿಗೆ ತೊಂದರೆಯಾಗಬಾರದೆಂದು, ತಾನು ಊಟಕ್ಕೆ ಏಳುವುದು ಹೊತ್ತಾದರೆ, ಅಡಿಗೆಯನ್ನು ಮುಚ್ಚಿಟ್ಟು ಅವಳು ಮಲಗಿಕೊಳ್ಳಬಹುದು ಎಂದು ಅವನು ಅನುಮತಿಯನ್ನು ಕೊಟ್ಟಿದ್ದನಂತೆ. ಒಂದೊಂದು ದಿನ ಹಾಗೆ ಅವಳು ಮಲಗಿ ನಿದ್ರೆ ಹೋಗಿದ್ದರೆ, ಅವಳ ಮುಖವನ್ನು ನೋಡಿ ಕೊರಗಿ ‘ಅಯ್ಯೋ! ನಾನು ಈ ಪ್ರಾಣಿಯನ್ನು ಹೀಗೆ ಅಲಕ್ಷ್ಯ ಮಾಡಿದ್ದೇನಲ್ಲಾ!’ ಎಂದು ಅವನು ಪಶ್ಚಾತ್ತಾಪ ಪಟ್ಟದ್ದುಂಟು! ಅದಿರಲಿ; ಅವಳು ತಾನೇ ಅವನಲ್ಲಿ ತೋರಿಸುತ್ತಿದ್ದ ಅಭಿಮಾನವೇನು? ಚಿಕ್ಕ ಹುಡುಗಿಯಾಗಿದ್ದಾಗಲೇ ಗಂಗಾತೀರದಲ್ಲಿ ಹೂವಿನ ಮಾಲೆ ಕಟ್ಟಿ ಪ್ರತಾಪನೊಡನೆ ಪ್ರೇಮ ಸರಸಸಲ್ಲಾಪ ಚೆಲ್ಲಾಟಗಳನ್ನಾಡುತ್ತಿದ್ದವಳಿಗೆ ಕೈ ಹಿಡಿದ ಗಂಡನಲ್ಲಿ- ಅವನೇನು ಮೂರ್ಖನಲ್ಲ, ದಡ್ಡನಲ್ಲ, ಕುರೂಪಿಯಲ್ಲ, ವೃದ್ಧನಲ್ಲ- ಒಂದು ಸರಸವಾದ ಮಾತು ಹೊರಡಲಿಲ್ಲವೇ? ಯುವತಿಯ, ಸುಂದರಿಯಾದ ಯುವತಿಯ, ಪ್ರೇಮದೃಷ್ಟಿ ರಸವಾಕ್ಕುಗಳಿಗೆ ಸೋಲದಿರುವ ಪಂಡಿತನೂ ಉಂಟೇ? ವಸ್ತುಸ್ಥಿತಿಯೇನೆಂದರೆ, ಅವಳ ಹೃದಯವು ಪ್ರತಾಪನಿಗೆ ದತ್ತವಾಗಿತ್ತು; ಅದು ಚಂದ್ರಶೇಖರನ ಕಡೆಗೆ ಒಲಿಯಬೇಕಾದರೆ ಗಂಗಾನದಿಯು ಬಂಗಾಳಕೊಲ್ಲಿಗೆ ಹರಿಯುವುದಕ್ಕೆ ಬದಲು ಹಿಮಾಲಯ ಪರ್ವತವನ್ನು ಏರುವಂತಾಗುತ್ತಿತ್ತು.</p>
<p>ಆದ್ದರಿಂದ ಅವರು ಮುಂದೆ, ಬದುಕಿದ್ದವರೆಗೆ, ಗಾಣದ ಎತ್ತುಗಳಂತೆ, ಅಥವಾ ಎತ್ತು ಕೋಣಗಳಂತೆ, ಜೀವನ ನಡೆಸಿಕೊಂಡು ಹೋಗಿರುವುದು ಸಂಭವ. ಸುಖವಿಲ್ಲದ ಜೀವನವನ್ನು ಸುಡಲಿ! ಅದರಲ್ಲಿಯೂ ಗಂಡಹೆಂಡಿರು, ಮಕ್ಕಳಿಲ್ಲದೆ,<sup><a epub:type="noteref" href="999-aside.xhtml#id-013-02">*</a></sup> ಮತ್ತೊಬ್ಬರಿಲ್ಲದೆ, ತಾವು ಅನ್ಯೋನ್ಯವಾಗಿರದೆ, ಮಾತುಕಥೆ ಕೂಡ ಇಲ್ಲದೆ, ಮಸಣ ಮೌನದಿಂದ ದಾರು ಜೀವನವನ್ನು ಜೀವಿಸುವುದು ಸಾವಿಗಿಂತ ಕಡೆ! ತನ್ನ ಪ್ರಣಯಿನಿ ತನಗೆ ಮುಖ ತೋರಿಸಬೇಡವೆಂದು ಹೇಳಿದ ಮೇಲೆ ಪ್ರತಾಪನೂ, ತನ್ನ ಗಂಡನು ವಿಷ ಕುಡಿದು ಪ್ರಾಣಬಿಡೆಂದು ಹೇಳಿದುದಾಗಿ ಕೇಳಿದ ಮೇಲೆ ದಲನಿಯೂ ಸತ್ತು ಬದುಕಿಕೊಂಡರು. ಸಂತೋಷದಿಂದ ಸತ್ತರು. ಆರಿಹೋಗಿ ಬೂದಿ ತುಂಬಿದ ಒಲೆಯಂತಿದ್ದ ಶೈವಲಿನಿಯಿಂದ ಏನು ರಸಪಾಕ ಸಾಧ್ಯವಾಗಿದ್ದೀತು? ಇಂಥ ಸಂದರ್ಭಗಳಲ್ಲಿ, ಸುಖ ಬೇಕಾದರೆ, ಜಾತಿಕುಲಗೋತ್ರಗಳೂ ಜಾತಕಗಳೂ ಅಡ್ಡಿ ಬರಬಾರದು. (ಹಾಗೆ ಅಡ್ಡದಾರಿ ಹಿಡಿದು ಮದುವೆ ಮಾಡಿಕೊಂಡರೆ ಆ ಸಂಬಂಧ ಶಾಶ್ವತವಾಗಿ ಸುಖದಾಯಕವಾಗಿರುತ್ತದೆಂಬ ಧೈರ್ಯವೇನಿಲ್ಲ. ಇರಲಿ!) ಕ್ರೈಸ್ತ ಮಹಮ್ಮದೀಯ ಮತಗಳಲ್ಲಿ ಮತಾಂತರ ಹೊಂದಿ ಮದುವೆಯಾಗಲು ಅವಕಾಶವಿದೆ. ಗೋತ್ರ ಒಂದಾದರೆ ವರನೋ ಕನ್ಯೆಯೋ ಬೇರೆ ಗೋತ್ರಕ್ಕೆ ದತ್ತುವಾಗಿ ಮದುವೆಮಾಡಿಕೊಳ್ಳಕೂಡದೇಕೆ? ಈ ಕಟ್ಟು ಹಿಂದುಗಳಿಗೆ, ಅದರಲ್ಲಿಯೂ ಬ್ರಾಹ್ಮಣರಿಗೆ, ತಾನೇ!</p>
<p>ದಾಂಪತ್ಯ ಸಂಬಂಧದಲ್ಲಿ ವಿಚಾರಕ್ಕೆ ಬರುವ ಒಂದು ದೊಡ್ಡ ಪ್ರಶ್ನೆ- ಅಬಲೆಯಾಗಲಿ, ಸಬಲೆಯಾಗಲಿ, ಪಾಪಿಯಾಗಲಿ ಪರದೇಶಿಯಾಗಲಿ, ತನಗೆ ಸರಿ ಹೋಗಲಿಲ್ಲವೆಂದು ಕೈ ಹಿಡಿದ ಹೆಂಡತಿಯನ್ನು ತ್ಯಜಿಸಬೇಕೇ, ಸರಿಮಾಡಿಕೊಂಡು ಸಮಾಧಾನ ತಂದುಕೊಂಡು ಅವಳೊಡನೆ ಬಾಳಬೇಕೇ ಎಂಬುದು.<sup><a epub:type="noteref" href="999-aside.xhtml#id-013-03">*</a></sup> ಅದರಲ್ಲಿಯೂ ಶೈವಲಿನಿಯಂಥ ಹುಡುಗಿ ಬಡವರ ಮನೆಯ ಹೆಣ್ಣು; ಬೇರೆ ದಿಕ್ಕಿಲ್ಲ; ಬಂಧುಬಳಗವಿಲ್ಲ; ಆಸ್ತಿಪಾಸ್ತಿಗಳಿಲ್ಲ; ಮಕ್ಕಳಿಲ್ಲ. ಅವಳು ಪ್ರತಾಪನನ್ನು ಕುರಿತು ಆಡಿದ “ನಿನಗೆ ಐಶ್ವರ್ಯವಿದೆ, ಬಲವಿದೆ, ಕೀರ್ತಿಯಿದೆ, ಬಂಧುಬಳಗವಿದೆ, ಭರವಸೆಯಿದೆ, ರೂಪಸಿ ಇದ್ದಾಳೆ; ನನಗೇನಿದೆ ಪ್ರತಾಪ?” ಎಂಬ ಮಾತುಗಳು ಕಣ್ಣೀರು ತರುತ್ತವೆ. ಅವಳು ಪ್ರತಾಪನ ಆಸೆಯನ್ನು ಬಿಟ್ಟು ಓಡಿಹೋಗಿ, ಮುಳ್ಳು ಕಲ್ಲುಗಳಿಂದ ನಿಬಿಡವಾದ ಪರ್ವತ ಪ್ರಾಂತದಲ್ಲಿ, ಮಳೆಗಾಳಿ ಗುಡುಗು ಕತ್ತಲೆಗಳಲ್ಲಿ ಸಿಕ್ಕಿ ದಿಕ್ಕೆಟ್ಟು ‘ಸಂಸಾರಸುಖ ತುಂಬಿದ ವೇದಗ್ರಾಮದಲ್ಲಿದ್ದ ಗಂಡನ ಮನೆಯನ್ನು ಜ್ಞಾಪಿಸಿ’ ಕೊಂಡಾಗ ಚಂದ್ರಶೇಖರನು ಬಂದು ಅವಳನ್ನು ಎರಡು ಕೈಗಳಲ್ಲಿಯೂ ಎಳೆಯ ಮಗುವನ್ನು ಎತ್ತಿಕೊಂಡಂತೆ ಎತ್ತಿಕೊಂಡು ಹೋದನು. ಅವನ ಹೃದಯವು ಓದಿನಿಂದ ಒಣಗಿ ಕಲ್ಲಾಗಿರಲಿಲ್ಲ. ಪರಪುರುಷನ- ಅಥವಾ ಬಾಲ್ಯಸ್ನೇಹಿತನ- ಮೇಲಣ ಮೋಹದಿಂದ ಶೈವಲಿನಿಯು ವಿಮುಖಳಾಗಿದ್ದಂತೆ, ಅವನು ಯಾವುದಾದರೂ ಪರಸ್ತ್ರೀಯ ಮೇಲಣ ಮೋಹದಿಂದ ಅವಳಲ್ಲಿ ವಿಮುಖನಾಗಿರಲಿಲ್ಲ. ತನ್ನ ಮನಸ್ಸು ರೋಸಿಹೋಗಿದ್ದರೂ, ಶಾಸ್ತ್ರಜ್ಞಾನದಿಂದಲೂ ವಿವೇಕದಿಂದಲೂ ಗುರೂಪದೇಶದಿಂದಲೂ ತಿಳಿವಳಿಕೆ ತಂದುಕೊಂಡು, ಯೋಗ ಚಿಕಿತ್ಸೆಯಿಂದ ಅವಳ ಮನಸ್ಸನ್ನು ತಿರುಗಿಸಿ ಅವನು ಅವಳೊಡನೆ ಸಂಸಾರವನ್ನು ನಡೆಸಿಕೊಂಡು ಹೋದನು. ಪುಣ್ಯಸ್ಪರ್ಶದಿಂದ ಉದ್ಧಾರಳಾದ ಅಹಲ್ಯೆಯನ್ನು ಗೌತಮನಂಥವನೂ ಪರಿಗ್ರಹಿಸಲಿಲ್ಲವೇ?</p>
<p>ಗಂಡಸು ಅಡ್ಡದಾರಿ ಹಿಡಿದಾಗ ಹೆಂಡತಿಯ ಕರ್ತವ್ಯವೂ ಇಂಥದೇ; ವಿಷವೃಕ್ಷದಲ್ಲಿ ಸೂರ್ಯಮುಖಿಯು ಗಂಡನಿಗಾಗಿ ತನ್ನ ಸುಖವನ್ನು ತ್ಯಾಗಮಾಡುತ್ತಾಳೆ; ಆದರೆ ಅದರಿಂದೇನೂ ಯಾರಿಗೂ ಸುಖವಾಗುವುದಿಲ್ಲ; ವಿಧಿಯು ಆ ಸಂಸಾರದಲ್ಲಿ ನೆಟ್ಟ ಕುಂದ ರೂಪವಾದ ಮುಳ್ಳನ್ನು ಕಿತ್ತು ಹಾಕಿದ ಮೇಲೆ ಪರಿಸ್ಥಿತಿ ಉತ್ತಮಗೊಳ್ಳುತ್ತದೆ.</p>
<p>ಫಾಸ್ಟರ್​, ತಕಿ, ಇವರು ಸಂಯಮದ ಗಂಧವನ್ನೇ ಅರಿಯರು. ಒಬ್ಬನಿಗೆ ಫಾಸಿಯೂ, ಇನ್ನೊಬ್ಬನಿಗೆ ಶಿರಶ್ಛೇದನವೂ ಶಿಕ್ಷೆಯಾಗಿ ಲಭಿಸಿದುವು.</p>
<p>ಸಂಯಮಿಗಳಾದ ಸಜ್ಜನರಿಗೂ ವಿಷವೃಕ್ಷದ ನೆರಳಿನಲ್ಲಿ ಹಿಂಸೆ ಇರುತ್ತದೆ. ಚಂದ್ರಶೇಖರನೂ ದಲನಿಯೂ ಇದಕ್ಕೆ ಉದಾಹರಣೆ.</p>
<p>ಹೀಗೆ, ಸಂಯಮಿಗಳಿಗೂ ಸಜ್ಜನರಿಗೂ ವಿಷವೃಕ್ಷದ ನೆರಳು ಏಕೆ ದೊರಕಬೇಕು? ಅವರಿಗೆ ದುಃಖ ಏಕೆ ಒದಗಬೇಕು? ದುಃಖ ತಾನೇ ಪ್ರಪಂಚದಲ್ಲಿ ಏಕೆ ಇರಬೇಕು? ಏಕೆ ಇದೆ? ಇದು ಇನ್ನೂ ವ್ಯಾಪಕವಾದ ಪ್ರಶ್ನೆ. ಬಂಕಿಮನು ಇದಕ್ಕೆ ರಮಾನಂದಸ್ವಾಮಿಯಿಂದ ಉತ್ತರ ಹೇಳಿಸಿದ್ದಾನೆ. ಚಂದ್ರಶೇಖರನು ದುಃಖದಿಂದ ಅಭಿಭೂತನಾಗಿ, ಪುಸ್ತಕಗಳಿಗೆಲ್ಲಾ ಬೆಂಕಿಹಾಕಿ, ಮನಶ್ಶಾಂತಿಗೆಂದು ರಮಾನಂದಸ್ವಾಮಿಯ ಹತ್ತಿರಕ್ಕೆ ಬರುತ್ತಾನೆ. ಅವನು ‘ಸಿದ್ಧಪುರುಷ,’ ‘ಅದ್ವಿತೀಯ ಜ್ಞಾನಿ’. ಅವನು ಮಾಡಿದ ಉಪದೇಶವಿದು :</p>
<p>ಚಂದ್ರಶೇಖರ! ನೀನು ಸಂಪಾದಿಸಿದ ವಿದ್ಯೆಯನ್ನು ಸಾವಧಾನವಾಗಿ ಪ್ರಯೋಗಕ್ಕೆ ತೆಗೆದುಕೊಂಡು ಬಾ. ಹೃದಯದಲ್ಲಿ ಎಂದೂ ಸಂತಾಪಕ್ಕೆ ಎಡೆಗೊಡಬೇಡ. ಏಕೆಂದರೆ ದುಃಖವೆಂದೇ ಒಂದು ಸ್ವತಂತ್ರವಾದ ಪದಾರ್ಥವಿಲ್ಲ; ಜ್ಞಾನಿಗಳಿಗೆ ಸುಖದುಃಖಗಳು ಸಮಾನ, ಅಥವಾ ಒಂದೇ. ಭೇದ ಮಾಡಿದರೆ, ಯಾರು ಪುಣ್ಯಾತ್ಮರು ಅಥವಾ ಸುಖಿಗಳು ಎಂದು ಪ್ರಖ್ಯಾತರಾಗಿದ್ದಾರೋ ಅವರನ್ನು ಚಿರದುಃಖಿಗಳು ಎನ್ನಬೇಕಾಗುತ್ತದೆ. ಯಯಾತಿ ಹರಿಶ್ಚಂದ್ರ ದಶರಥ ಶ್ರೀರಾಮ ಯುಧಿಷ್ಠಿರ ನಳ ಮುಂತಾದ ಹಿಂದಿನ ಕಾಲದ ಸಾರ್ವಭೌಮರಾದ ಪುಣ್ಯಾತ್ಮರು ದುಃಖಪಟ್ಟದ್ದೇ ಹೆಚ್ಚು; ಸುಖವಾಗಿದ್ದದ್ದು ಎಲ್ಲೋ ಸ್ವಲ್ಪ. ವಸಿಷ್ಠ ವಿಶ್ವಾಮಿತ್ರ ಮುಂತಾದ ಮಹರ್ಷಿಗಳೂ ದುಃಖ ಅನುಭವಿಸಿದರು; ಇಂದ್ರಾದಿದೇವತೆಗಳೂ ಶಾಪಕ್ಕೆ ಗುರಿಯಾದರು, ರಾಕ್ಷಸರಿಂದ ಪೀಡಿತರಾದರು; ಕೊನೆಗೆ ಸರ್ವಜ್ಞನಾದ ವಿಧಾತನೂ ದುಃಖಮಯವಾದ ಅನಂತಸಂಸಾರದ ದುಃಖರಾಶಿಯನ್ನು ಅನಾದ್ಯನಂತಕಾಲ ಅನಿವಾರ್ಯವಾಗಿ ಅನುಭವಿಸುತ್ತಾನೆ. ಇಲ್ಲದಿದ್ದರೆ ಅವನನ್ನು ದಯಾಮಯನೆನ್ನುವುದು ಏಕೆ? ದುಃಖಕ್ಕೂ ದಯೆಗೂ ನಿತ್ಯಸಂಬಂಧ. ದುಃಖವಿಲ್ಲದಿದ್ದರೆ ದಯೆಯ ಸಂಚಾರವೆಲ್ಲಿ? ನಿರ್ವಿಕಾರನಿಗೆ ದುಃಖವೆಲ್ಲಿ ಬಂತು ಎಂದು ಕೇಳಬಹುದು. ಅವನು ನಿರ್ವಿಕಾರನಾದರೆ, ಅವನಿಗೆ ಸೃಷ್ಟಿ ಸ್ಥಿತಿ ಸಂಹಾರಗಳ ಮೇಲೆ ಇಚ್ಛೆ ಇಲ್ಲ. ಅವನನ್ನು ಸೃಷ್ಟಿಕರ್ತಾ ವಿಧಾತಾ ಎನ್ನಲಾಗುವುದಿಲ್ಲ. ಸೃಷ್ಟಿಕರ್ತನೂ ವಿಧಾತನೂ ಆದರೆ ಅವನು ನಿರ್ವಿಕಾರನಲ್ಲ- ಅವನು ದುಃಖಮಯ. ಆದರೆ ಹಾಗೂ ಎನ್ನುವಂತಿಲ್ಲ; ಏಕೆಂದರೆ, ಅವನು ನಿತ್ಯಾನಂದ ಸ್ವರೂಪ. ಆದ್ದರಿಂದ ದುಃಖವೆಂಬುದು ಇಲ್ಲ; ಇದು ಸಿದ್ಧಾಂತ.</p>
<p>ದುಃಖವಿದೆ ಎಂದು ಒಪ್ಪಿಕೊಂಡರೆ, ಅದರ ನಿವಾರಣೆಗೆ ಮಾರ್ಗವೇನು? ಎಲ್ಲರೂ ಎಲ್ಲರ ದುಃಖ ನಿವಾರಣೆಗಾಗಿ ಪ್ರಯತ್ನಪಟ್ಟರೆ ಅದು ಅವಶ್ಯವಾಗಿ ನಿವಾರಣೆಯಾಗಲೇಬೇಕು. ವಿಧಾತನು ಪ್ರತಿನಿತ್ಯವೂ ಸೃಷ್ಟಿಯ ದುಃಖನಿವಾರಣೆಯಲ್ಲಿ ನಿರತನಾಗಿದ್ದಾನೆ; ಸಂಸಾರದಲ್ಲಿನ ದುಃಖ ನಿವೃತ್ತಿಯಾದರೆ ಈಶ್ವರನ ದುಃಖವೂ ನಿವಾರಣೆಯಾಗುತ್ತದೆ. ದೇವತೆಗಳು ಜೀವರ ದುಃಖ ನಿವಾರಣೆಯಲ್ಲಿ ನಿರತರಾಗಿದ್ದಾರೆ- ಅದರಿಂದಲೇ ಅವರಿಗೆ ಸುಖ. ಇಂದ್ರಿಯಾದಿ ವಿಕಾರಗಳಿಲ್ಲದ ದೇವತೆಗಳಿಗೆ ಬೇರೆ ಸುಖವಿಲ್ಲ. ಋಷಿಗಳು ಲೋಕ ಹಿತೈಷಿಗಳು; ಭೀಷ್ಮಾದಿ ವೀರರು ಪರೋಪಕಾರಿಗಳು. ಪರೋಪಕಾರಿಯೇ ಸುಖಿ, ಪರೋಪಕಾರವೇ ಪರಮಧರ್ಮ. ಧರ್ಮಶಾಸ್ತ್ರ, ವೇದ, ಪುರಾಣ, ಇತಿಹಾಸ ಸಾಹಿತ್ಯ ಎಲ್ಲವೂ ಇದನ್ನೇ ಹೇಳುತ್ತವೆ.</p>
<p>ಇದರಲ್ಲಿ ಎರಡು ಪಕ್ಷಗಳಿವೆ- ಒಂದು ದುಃಖವೆಂಬುದೇ ಇಲ್ಲ ಎಂಬುದು, ಇನ್ನೊಂದು ದುಃಖವಿದೆ ಎಂಬುದು. ಇವುಗಳಲ್ಲಿ ಎರಡನೆಯ ಮತ ನಿರ್ವಿವಾದ; ದುಃಖವು ಎಲ್ಲರಿಗೂ ಇದೆ; ಅದನ್ನು ಅನುಭವಿಸದವರಾರು? ಅದು ಪ್ರತ್ಯಕ್ಷ ಪ್ರಮಾಣಸಿದ್ಧ. ದುಃಖವೆಂಬುದೇ ಇಲ್ಲ ಎಂಬ ಮತ ಅರ್ಥವಾಗುವುದಿಲ್ಲ; ದೇವತೆಗಳಿದ್ದಾರೋ ಇಲ್ಲವೋ, ಸೃಷ್ಟಿಕರ್ತನೂ ವಿಧಾತನೂ ಇದ್ದಾರೋ ಇಲ್ಲವೋ, ಅವರಿಗೆ ಸುಖದುಃಖಗಳುಂಟೋ ಇಲ್ಲವೋ, ಅವರು ನಮ್ಮ ಸುಖದುಃಖಗಳ ಸಂಪಾದನ ನಿವಾರಣಗಳಲ್ಲಿ ಆಸಕ್ತರಾಗಿದ್ದಾರೋ ಇಲ್ಲವೋ, ಯಾರು ಬಲ್ಲರು? ಹಿಂದಿನ ಕಾಲದ ಆದರ್ಶರಾಜರು ಕಷ್ಟಪಟ್ಟರೆಂದರೆ, ಅದು ಪರಹಿತಕ್ಕಾಗಿ, ದಯೆಯಿಂದ ಪ್ರೇರಿತರಾಗಿ, ಪಟ್ಟದ್ದಿರಬಹುದು. ಆದರೆ ಧರ್ಮಿಷ್ಠನಿಗೆ ದುಃಖವೇಕೆ ಬರಬೇಕು? ಇದು ಹಳೆಯ ಪ್ರಶ್ನೆ; ಧರ್ಮಕ್ಕೂ ಸುಖಕ್ಕೂ ಸಂಬಂಧವಿಲ್ಲ ಎಂಬುದು ಒಂದು ಉತ್ತರ; ಹೀಗೆಂದು ಹೇಳುವವರೇ ಧರ್ಮದಿಂದ ಪರದಲ್ಲಿ ಸುಖವುಂಟು ಎಂದು ಹೇಳುತ್ತಾರೆ. ಪರವೆಂಬುದು ಇದೆಯೋ ಇಲ್ಲವೋ, ಅದರ ಸ್ವರೂಪವೇನೋ, ಅಲ್ಲಿ ಸುಖದುಃಖಗಳಿವೆಯೋ ಇಲ್ಲವೋ, ಅವನ್ನು ದೇಹಬಿಟ್ಟ ಜೀವನು ಅನುಭವಿಸುವುದು ಸಾಧ್ಯವೋ ಅಲ್ಲವೋ ಯಾರು ಬಲ್ಲರು? ಇಹಲೋಕದಲ್ಲಂತೂ ಸುಖ ದುಃಖಗಳಿವೆ. ದಯೆಯಿಂದ ಕರಗಿ ಪರದುಃಖದಲ್ಲಿ ದುಃಖಿಯಾಗಿ ಅದನ್ನು ನಿವಾರಣೆ ಮಾಡಿದರೆ ಮನಸ್ಸಿಗೆ ಒಂದು ಸಂತೋಷ ಉಂಟಾಗುತ್ತದೆ. ಹತ್ತು ಜನ ಇರುವ ಒಂದು ಸಮಾಜದಲ್ಲಿ ಪ್ರತಿಯೊಬ್ಬನೂ ತನ್ನಸುಖಕ್ಕಾಗಿ ಹಾತೊರೆಯದೆ, ಪರಹಿಂಸೆಯಲ್ಲಿ ನಿರತನಾಗದೆ, ಪರಹಿತಕ್ಕಾಗಿ ದುಡಿದರೆ ಆ ಸಮಾಜದಲ್ಲಿ ದುಃಖ ಬಹುಮಟ್ಟಿಗೆ ಕಡಮೆಯಾಗುತ್ತದೆ, ಶಾಂತಿಸುಖಗಳು ಹೆಚ್ಚುತ್ತವೆ ಎಂಬುದು ಖಂಡಿತ. ಆದರೆ ದಯೆ ಅನುಕಂಪೆಗಳು ಎಲ್ಲರಲ್ಲಿಯೂ ಎಲ್ಲಕಾಲದಲ್ಲಿಯೂ ಬರುವುದಿಲ್ಲ- ಅದಕ್ಕೆ ದೊಡ್ಡ ಅಡ್ಡಿ ಹಸಿವು, ಕಾಮ; ಅವುಗಳ ತೃಪ್ತಿಯಿಂದ ತಾನು ಸಂತೋಷಪಡಬೇಕೆಂಬ ಆತುರ; ಅವುಗಳ ಸಂಪಾದನೆಗಾಗಿ ಕಷ್ಟಪಟ್ಟು ಕ್ರೌರ್ಯ ನಡೆಸಿ ಮೋಸಮಾಡಿಯಾದರೂ ಸಾಧಿಸಬೇಕೆಂಬ ಪ್ರವೃತ್ತಿ. ಈ ವಿಚಾರದಲ್ಲಿ ಮನುಷ್ಯನೂ ಪಶುವೂ ಒಂದೇ.</p>
<p>ಶಾಸ್ತ್ರ ವಿದ್ಯೆ, ಲೋಕಾನುಭವ, ಇವುಗಳಿಂದ ಶಿಕ್ಷಣ ಪಡೆದವನು ವಿಚಾರಶೀಲನಾಗಿ, ಬುದ್ಧಿಪೂರ್ವಕವಾಗಿ, ಪ್ರಯತ್ನಪುರಸ್ಸರವಾಗಿ, ಸಂಯಮದಲ್ಲಿಯೂ ಪರಹಿತದಲ್ಲಿಯೂ ನಿರತನಾದರೆ ಆಗ ಶಾಂತಿಯುಂಟು, ಸುಖವೂ ಬರಬಹುದು. ಇಲ್ಲದಿದ್ದರೆ, ದುರಂತ.</p>
<p>ಈ ತತ್ವವನ್ನು ಪ್ರತಿಪಾದಿಸುವುದಕ್ಕೆ ಉದಾಹರಣೆಗಳನ್ನು ವೇದಪುರಾಣಾದಿಗಳಿಂದ ತೆಗೆದುಕೊಳ್ಳುವುದಕ್ಕಿಂತ, ಇಂದಿನ ಅಥವಾ ಹಿಂದಿನ ರಾಜಕೀಯ ಸಾಮಾಜಿಕ ಚರಿತ್ರೆಗಳಿಂದ ತೆಗೆದುಕೊಳ್ಳುವುದು ಮನುಷ್ಯನ ಮನಸ್ಸಿನ ಮೇಲೆ ಹೆಚ್ಚು ಪರಿಣಾಮಕಾರಿಯಾಗುತ್ತದೆ. ಆದ್ದರಿಂದಲೇ ಐತಿಹಾಸಿಕ ಮತ್ತು ಸಾಂಸಾರಿಕ ಕಾದಂಬರಿಗಳಿಗೆ ಇಷ್ಟೊಂದು ಪ್ರಾಶಸ್ತ್ಯ. ಸುಸಂಸ್ಕೃತವಲ್ಲದ ಮನಸ್ಸು ಅದ್ಭುತವನ್ನು ಮೆಚ್ಚಬಹುದು, ನಂಬಬಹುದು; ತಾತ್ಕಾಲಿಕವಾದ ಬೆರಗಷ್ಟೇ ಅದರ ಪರಿಣಾಮ. ಅದು ಕಲ್ಪಿತ, ದೈವಿಕ, ಎಂಬ ಭಾವನೆ ಬಂದರೆ, ಮನಸ್ಸಿನ ಮೇಲೆ ಪರಣಾಮ ಉಂಟುಮಾಡುವುದಿಲ್ಲ; ಅದನ್ನು ತಿದ್ದುವುದಕ್ಕೆ ಸಹಕಾರಿಯಾಗುವುದಿಲ್ಲ.</p>
<p>ಸಂಸಾರಿಗೆ ಸುಖ ಬರುವುದು ಏತರಿಂದ? ಸುಖ ಸಾಧನವಾವುದು? ವಿದ್ಯೆಯೇ ಬುದ್ಧಿಯೇ? ಐಶ್ವರ್ಯವೇ ಪದವಿಯೇ? ಸತ್ತ್ವವೇ ಸಾಹಸವೇ? ಸೌಂದರ್ಯವೇ? ಧೈರ್ಯವೇ ಶೌರ್ಯವೇ? ಬಂಧುಬಳಗಗಳೇ? ಇವುಗಳಲ್ಲಿ ಯಾವುದೂ, ಅಥವಾ ಅಷ್ಟೂ, ಕಾರಣವಾಗದಿರಬಹುದು. ಅದಕ್ಕೆ ಬೇಕಾದದ್ದು ಸುಖ ಪಡುವ ಪ್ರಾಪ್ತಿ. ಚಂದ್ರಶೇಖರನು ಅವನ ವಿದ್ಯೆಯಿಂದಾಗಲಿ, ಪ್ರತಾಪನು ಶೌರ್ಯದಿಂದಾಗಲಿ, ಮೀರ್​ಕಾಸಿಮನು ಪದವಿಯಿಂದಾಗಲಿ, ಗುರ್ಗಣಖಾನನು ಅವನ ಕುತಂತ್ರದಿಂದಾಗಲಿ ಸುಖಿಗಳಾಗಲಿಲ್ಲ- ಇರುವಷ್ಟು ಕಾಲ, ಇದ್ದಷ್ಟು ಮಟ್ಟಿಗೆ, ಸುಖವಾಗಿಯೇನೋ ಇದ್ದರು. ಆದರೆ ಅವರದು ಮುಳ್ಳುಹಾಸಿಗೆ. ಸುಖಕ್ಕೆ ಕಾರಣ ಬೇರೆ ಇತ್ತು. ಇವು ಯಾವುವೂ ಇಲ್ಲದೆ ಇದ್ದರೂ, ಹೆಚ್ಚಿಲ್ಲದಿದ್ದರೂ, ಪ್ರಾಯಶಃ ಒಂದೇ ಸಮನಾದ ಶಾಂತ ಸಂಸಾರ ಸುಖದಲ್ಲಿದ್ದವರು ಸುಂದರಿ ಮತ್ತು ಶ್ರೀನಾಥ. ಶೈವಲಿನಿಯೂ ಪ್ರತಾಪನೂ ಬಾಲ್ಯದಲ್ಲಿ ಬಡವರು. ಆಗ ಅವರು ಸುಖವಾಗಿಯೇ ಇದ್ದರು. ನಿಶ್ಚಿಂತೆಯಾಗಿ ಉಲ್ಲಾಸದಿಂದಿದ್ದರು. ಗಿಡದ ಮೇಲಣ ಹೂವುಗಳಂತೆ- “ಒಂದು ತೊಟ್ಟಿನಲ್ಲಿ ಬಿಟ್ಟ ಎರಡು ಹೂಗಳಂತೆ” - ಕಾಂತಿ ಕೋಮಲತೆ ಸೌರಭಗಳನ್ನು ಬೀರುತ್ತ ನಲಿಯುತ್ತಿದ್ದರು. ಚಂದ್ರಶೇಖರನೂ ಯಾವ ಹತ್ತಿರದ ಬಂಧುಗಳಿಲ್ಲದಿದ್ದರೂ ಒಬ್ಬ ವಿಧವೆಯಾದ ತಾಯಿಯ ಜೊತೆಯಲ್ಲಿ, ಶಾಲೆಯ ಹುಡುಗನಂತೆ ಓದಿನಲ್ಲಿ ಮಗ್ನನಾಗಿ ಸುಖವಾಗಿಯೇ ಇದ್ದನು. ರಮಾನಂದನು ಸಂಸಾರಿಯಲ್ಲ. ಸಂನ್ಯಾಸಿ. ಅವನು ಜ್ಞಾನವೈರಾಗ್ಯಗಳಿಂದ ಶಾಂತಿಯನ್ನೂ ಸುಖವನ್ನೂ ಅನುಭವಿಸುತ್ತಿದ್ದವನು.</p>
<p class="verse">ಭಾಗ್ಯವಂತಂ ಪ್ರಸೂಯೇಥಾಃ ಮಾ ಶೂರಂ ಮಾ ಚ ಪಂಡಿತಂ ।<br />ಶೂರಾಶ್ಚ ಕೃತವಿದ್ಯಾಶ್ಚ ಮಮ ಪುತ್ರಾ ವನಂ ಗತಾಃ ॥</p>
<p>ಎಂದು ಆಶೀರ್ವಾದ ಮಾಡಿದಳಂತೆ. ಈ ಕಥೆಯಲ್ಲಿ ಪ್ರತಾಪನು ಶೂರ, ಚಂದ್ರಶೇಖರನು ಕೃತವಿದ್ಯ; ಅವರಿಬ್ಬರೂ ಸುಖಪಡಲಿಲ್ಲ. ಭಾಗ್ಯವಂತರು ಹೇಗೆ ಹುಟ್ಟುತ್ತಾರೋ, ತಾಯಿ ತಂದೆಗಳು ಏನು ಪುಣ್ಯ ಮಾಡಿ ಅವರನ್ನು ಪಡೆಯಬೇಕೋ!</p>
</section>
</body>
</html>
