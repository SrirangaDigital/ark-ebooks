<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬಂಕಿಮಚಂದ್ರ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-014">
		<h1 class="level1-title" epub:type="title"><span class="num">ಅಧ್ಯಾಯ ೧೪</span> ರಾಜಸಿಂಹ</h1>
		<p><span class="big-letter">ಒಂ</span>ದು ದೃಷ್ಟಿಯಿಂದ ನೋಡಿದರೆ ‘ರಾಜಸಿಂಹ’ ವು ಬಂಕಿಮನ ಕೊಟ್ಟ ಕೊನೆಯ ಗ್ರಂಥ. ಏಕೆಂದರೆ ಅದು ಮೊದಲು ೧೮೮೨ರಲ್ಲಿಯೇ ಪ್ರಕಟವಾದರೂ, ಆಗ ಅದು ಒಂದು ‘ಕ್ಷುದ್ರಕಥೆ’ ಮಾತ್ರವಾಗಿತ್ತು. ೧೮೯೩ ರಲ್ಲಿ, ಅವನ ಸಾವಿಗೆ ಸ್ವಲ್ಪಮುಂಚೆ, ಅದು ಇಂದಿನ ವಿಸ್ತೃತ ಪರಿಷ್ಕೃತ ರೂಪದಲ್ಲಿ ಬಂತು. ಆದ್ದರಿಂದ ಅವನ ಪೂರ್ಣ ಪರಿಪಕ್ವ ಪ್ರತಿಭೆಯ ಫಲವನ್ನು ಅದರಲ್ಲಿ ನಾವು ನಿರೀಕ್ಷಿಸಬಹುದು. ಇದನ್ನು ಓದಿ ತಮ್ಮ ಹೃದಯದಲ್ಲಿದ್ದ ಸಾಹಿತ್ಯ ರಸ ಪಿಪಾಸೆಯು ಅಣಗಿತು ಎಂದು ರವೀಂದ್ರನಾಥ ಠಾಕೂರರು ಹೊಗಳಿದ್ದಾರೆ. ಇದು “ರಾಜಸಿಂಹ” ದ ಕಥೆ :</p>
		<p class="text-center"><strong>ಪ್ರಥಮ ಖಂಡ-ಚಿತ್ರದಲ್ಲಿ ಚರಣ</strong></p>
		<p>ರಾಜಸ್ಥಾನದಲ್ಲಿ ರೂಪನಗರವೆಂಬ ಒಂದು ಸಣ್ಣ ರಾಜ್ಯವಿತ್ತು. ಅದಕ್ಕೆ ವಿಕ್ರಮಸಿಂಹನೆಂಬವನು ರಾಜನಾಗಿದ್ದನು. ಅವನಿಗೆ ಚಂಚಲ ಕುಮಾರಿ ಎಂಬ ರೂಪವತಿಯಾದ ಮಗಳಿದ್ದಳು. ಅವಳಿಗೆ ಸುಮಾರು ಹದಿನೆಂಟು ವರ್ಷ ವಯಸ್ಸು. ಇನ್ನೂ ಮದುವೆಯಾಗಿರಲಿಲ್ಲ.</p>
		<p>ಒಂದುದಿನ ಒಬ್ಬ ಮುದುಕಿಯು ಅವಳಲ್ಲಿಗೆ ಚಿತ್ರಪಟಗಳನ್ನು ಮಾರಲು ತಂದಳು. ಚಂಚಲೆಯು ಪ್ರತಾಪಸಿಂಹ ರಾಜಸಿಂಹ ಮುಂತಾದ ರಾಜಪುತ್ರರ ಚಿತ್ರಗಳನ್ನೂ, ಆಗ ಮೊಗಲ ಬಾದಷಹನಾಗಿದ್ದ ಔರಂಗಜೇಬನ ಚಿತ್ರವನ್ನೂ ಕೊಂಡುಕೊಂಡಳು. ಔರಂಗಜೇಬನ ಚಿತ್ರವನ್ನು ನೆಲದ ಮೇಲಿಟ್ಟು ಅದನ್ನು ತನ್ನ ಎಡದ ಹೆಜ್ಜೆಯಿಂದ ಅದುಮಿ ಚೂರುಚೂರು ಮಾಡಿದಳು. ರಾಜಸಿಂಹನು ವಯಸ್ಸಾದವನು; ಅವನಿಗೆ ಬೆಳೆದ ಮಕ್ಕಳಿದ್ದರು. ಅವನಿಗೂ ವಿಕ್ರಮಸಿಂಹನಿಗೂ ಮನೆತನದ ದ್ವೇಷ; ಆದರೂ ಚಂಚಲೆಗೆ ಅವನಲ್ಲಿ ಮನಸ್ಸು ನೆಟ್ಟಿತು; ಅವನು ವೀರ, ಅವಳು ವೀರಬಾಲೆ. (೧-೩)</p>
		<p>ಚಂಚಲಳ ವರ್ತನೆಯನ್ನು ನೋಡಿ ಅವಳ ಆಪ್ತಸಖಿ ನಿರ್ಮಲೆಗೆ ತುಂಬ ಹೆದರಿಕೆಯಾಯಿತು. ಆದ್ದರಿಂದ ಚಿತ್ರ ಮಾರಿದ ಮುದುಕಿಯ ಕೈಯಲ್ಲಿ ಒಂದು ಅಷರಫಿ (ಚಿನ್ನದ ನಾಣ್ಯ) ಯನ್ನಿಟ್ಟು ಅಲ್ಲಿ ನಡೆದದ್ದನ್ನು ಯಾರ ಮುಂದೂ ಹೇಳುವುದಿಲ್ಲವೆಂದು ಭರವಸೆ ತೆಗೆದುಕೊಂಡಳು. ಆದರೆ, ಆ ಮುದುಕಿ ತನ್ನ ಊರಾದ ಆಗ್ರಾಕ್ಕೆ ಹೋದದ್ದೇ ತಡ, ಚಿತ್ರಗಾರನಾದ ತನ್ನ ಮಗನಿಗೆ ತಿಳಿಸಿದಳು. ಅವನಿಂದ ಅವನ ಪ್ರೇಯಸಿಗೂ, ಅವಳಿಂದ ನೆರೆಯಲ್ಲಿದ್ದ ದರಿಯಾಬೀಬಿಗೂ ತಿಳಿಯಿತು. ದರಿಯಾಬೀಬಿಯು ಔರಂಗಜೇಬನ ಅಂತಃಪುರಕ್ಕೆ ಅತ್ತರು ಸುರ್ಮಾ ಮುಂತಾದವುಗಳನ್ನು ಮಾರುವುದಕ್ಕೆ ಹೋಗುತ್ತ, ಹೊರಗಣ ವರ್ತಮಾನವನ್ನು ತಿಳಿಸುತ್ತ ಇದ್ದಳು. ಅವಳಿಗೆ ಅದರಿಂದ ಸಂಪಾದನೆಯಿತ್ತು. (೪-೫)</p>
		<p class="text-center"><strong>ದ್ವಿತೀಯ ಖಂಡ-ನಂದನದಲ್ಲಿ ನರಕ</strong></p>
		<p>ಔರಂಗಜೇಬನ ಹಿರಿಯ ಮಗಳು ಜೇಬಉನ್ನೀಸಾ, ರಾಜತಂತ್ರಜ್ಞಳಾಗಿ ತಂದೆಯ ಬಲಗೈಯಂತಿದ್ದಳು; ಆದರೆ ಅವಳು ಮದುವೆಮಾಡಿಕೊಳ್ಳದೆ ತನಗೆ ಬೇಕಾದ ಪ್ರಣಯಿಗಳಲ್ಲಿ ಅನುರಕ್ತಳಾಗಿದ್ದಳು. ಅವಳೇ ಅಂತಃಪುರದ ಮುಖ್ಯಾಧಿಕಾರಿಣಿ; ಆದ್ದರಿಂದ ಅವಳು ಯಾರಿಗೆ ಬೇಕಾದರೂ ಅಪ್ಪಣೆ ಕೊಟ್ಟು ತನ್ನಲ್ಲಿಗೆ ಕರೆಸಿಕೊಳ್ಳಬಹುದಾಗಿತ್ತು. ಹೀಗೆ ದರಿಯಾಬೀಬಿಗೆ ಅತ್ತರು ಮಾರುವ ನೆವದಲ್ಲಿ ಬಂದು ವರ್ತಮಾನ ಕೊಡುವುದಕ್ಕೂ, ಮಬಾರಕನೆಂಬ ಮೊಗಲ ಯುವಕನಿಗೆ ತನ್ನೊಡನೆ ಸುಖಿಸುವುದಕ್ಕೂ ಅವಕಾಶವಿತ್ತು; ದರಿಯಳು ಚಂಚಲೆಯ ವೃತ್ತಾಂತವನ್ನು ತಿಳಿಸುವುದಕ್ಕೆ ಹೋದಾಗ ಮಬಾರಕನು ಜೇಬಳ ಜೊತೆಯಲ್ಲಿದ್ದನು. ಅವನು ಅವಳ ರೂಪದಲ್ಲಿ ಮುಗ್ಧನಾಗಿದ್ದನು; ಆದರೆ ಅವಳನ್ನು ಮದುವೆ ಮಾಡಿಕೊಳ್ಳುವುದು ಸಾಧ್ಯವಾಗಿರಲಿಲ್ಲ; ಅವಳಿಗೆ ಮದುವೆ ಮಾಡಿಕೊಂಡು ನಿರ್ಬಂಧಕ್ಕೆ ಸಿಕ್ಕಿಕೊಳ್ಳುವ ಇಷ್ಟವಿರಲಿಲ್ಲ. ಅವನು ಅಂತಃಪುರವನ್ನು ಬಿಟ್ಟು ಹೊರಟಾಗ ಬಾಗಿಲಲ್ಲಿ ಕಾದಿದ್ದ ದರಿಯಳು ಅವನನ್ನು ಹಿಡಿದು ನಿಲ್ಲಿಸಿದಳು. ಅಂದಿನ ಸಂಜೆ ಅವನು ದರಿಯಳ ನಿರ್ಬಂಧದಮೇಲೆ ಒಬ್ಬ ಜ್ಯೋತಿಷಿಕನಿಗೆ ತನ್ನ ಕೈ ತೋರಿಸಿದ್ದನು; ಅವನ ಲೆಕ್ಕಾಚಾರದಂತೆ ಮಬಾರಕನು ರಾಜಪುತ್ರಿಯನ್ನು ಮದುವೆಮಾಡಿಕೊಂಡರೆ ದೊಡ್ಡ ಉದ್ಯೋಗ ದೊರೆಯುವುದಾಗಿತ್ತು. (ಮರಣವೂ ಸಂಭವಿಸುವುದಾಗಿತ್ತು.) ಆದ್ದರಿಂದ ಅವನು ಅಂದು ಜೇಬಳಲ್ಲಿ ತನ್ನ ಪ್ರಣಯವನ್ನು ವ್ಯಕ್ತಪಡಿಸಿ ಅವಳು ಮದುವೆಗೆ ಇಷ್ಟ ಪಡುವಳೇನೋ ಎಂದು ನೋಡಿದನು. ಅವಳು ಸಗ್ಗಲಿಲ್ಲ. ಅವನು ಹೊರಟು ಹೋದಮೇಲೆ, ದರಿಯಳು ಅಂತಃಪುರಕ್ಕೆ ಹೋಗಿ ಮಬಾರಕನು ಕೈತೋರಿಸಿದ ಸಂಗತಿಯನ್ನೂ ಚಂಚಲಳ ವೃತ್ತಾಂತವನ್ನೂ ಜೇಬಳಿಗೆ ತಿಳಿಸಿದಳು.</p>
		<p>ದರಿಯಳು ಮಬಾರಕನ ಕೈಹಿಡಿದ ಹೆಂಡತಿ. ಅವನು ಅವಳನ್ನು ಹುಚ್ಚಿಯೆಂದು ಪರಿತ್ಯಜಿಸಿ ಜೇಬಳಲ್ಲಿ ಅನುರಕ್ತನಾಗಿದ್ದನು. ಆದ್ದರಿಂದ ಅವಳಿಗೆ ಅವನ ಮೇಲೆ ಕ್ರೋಧವಿತ್ತು; ಜೇಬಉನ್ನೀಸಳ ಮೇಲೆ ಮತ್ಸರವಿತ್ತು. (೧-೪)</p>
		<p>ಜೇಬಳು ಔರಂಗಜೇಬನ ಪ್ರೀತಿಯ ರಾಣಿಯಾದ ಉದಿಪುರಿಯಲ್ಲಿಗೆ ಹೋಗಿ ಚಂಚಲಳ ವೃತ್ತಾಂತವನ್ನು ತಿಳಿಸಿ ಅವಳನ್ನು ಹಿಡಿತರಿಸಿ ದಾಸಿಯಾಗಿ ಮಾಡಿಕೊಂಡು ಅವಳಿಂದ ತಂಬಾಕನ್ನು ಉಜ್ಜಿಸಬೇಕೆಂದು ಸೂಚಿಸಿದಳು; ಉದಿಪುರಿಯು ಅದನ್ನು ಔರಂಗಜೇಬನಲ್ಲಿ ತಿಳಿಸಿದಳು. ಔರಂಗಜೇಬನು ವಿಕ್ರಮಸಿಂಹನಿಗೆ ತನ್ನ ಮಗಳನ್ನು ಕಳುಹಿಸಿಕೊಡಬೇಕೆಂದೂ ಅವಳನ್ನು ಕರೆತರಲು ಮೊಗಲ ಸೇನೆ ಬರುವುದೆಂದೂ ಬರೆದು ಕಳುಹಿಸಿದನು. ಅದನ್ನು ತಿಳಿದು ವಿಕ್ರಮಸಿಂಹನಿಗೆ ಸಂತೋಷವಾಯಿತು. ಏಕೆಂದರೆ, ಆಗಿನ ಕಾಲದಲ್ಲಿ ಅನೇಕ ರಾಜಪುತ್ರರು ಮೊಗಲ ಚಕ್ರವರ್ತಿಗೆ ಹೆಣ್ಣುಕೊಡುವುದು ಒಂದು ದೊಡ್ಡ ಗೌರವವೆಂದು ಭಾವಿಸಿದ್ದರು; ವಿಕ್ರಮಸಿಂಹನಂಥ ಸಣ್ಣರಾಜ ಔರಂಗಜೇಬನನ್ನು ಪ್ರತಿಭಟಿಸಿ ನಿಲ್ಲುವ ಹಾಗೂ ಇರಲಿಲ್ಲ. ಆದರೆ ಇದು ನಿರ್ಮಲಳಿಗೂ ಚಂಚಲಳಿಗೂ ಇಷ್ಟವಿರಲಿಲ್ಲ; ಚಂಚಲಳಿಗೆ ಔರಂಗಜೇಬನೆಂದರೆ ಪರಮದ್ವೇಷ.</p>
		<p>ಔರಂಗಜೇಬನ ಪಟ್ಟದ ರಾಣಿಯಾದ ಯೋಧಪುರಿ ಬೇಗಂ ಔರಂಗಜೇಬನ ಮನಸ್ಸನ್ನು ತಿರುಗಿಸಲು ನೋಡಿದಳು; ಆದರೆ ಅದು ಸಾಧ್ಯವಾಗಲಿಲ್ಲ. ಆದ್ದರಿಂದ ಅವಳು ತನ್ನ ನಂಬಿಕೆಯ ದಾಸಿಯಾದ ದೇವಿ ಎಂಬವಳನ್ನು ಕರೆದು ಅವಳ ಕೈಯಲ್ಲಿ ತನ್ನ ಗುರುತಿನ ಹಸ್ತಮುದ್ರಿಕೆ ಅಥವಾ ಪಂಜಾ ಮೊಹರನ್ನು ಕೊಟ್ಟು, ರೂಪನಗರಕ್ಕೆ ಹೋಗಿ ಚಂಚಲ ಕುಮಾರಿ ಬರಕೂಡದೆಂದೂ ಬಂದರೆ ಅವಳ ದುಡುಕಿಗಾಗಿ ಶಿಕ್ಷೆ ಅನುಭವಿಸಿ ಉದಿಪುರಿಗೆ ತಂಬಾಕು ತಿಕ್ಕಬೇಕಾಗುವುದೆಂದೂ, ರಾಜಸಿಂಹನನ್ನು ಮರೆಹೊಕ್ಕು ಅವನ ರಾಣಿಯಾಗಿ ಉದಿಪುರಿ ಜೇಬಉನ್ನೀಸರಿಂದ ಸೇವೆಮಾಡಿಸಿಕೊಂಡರೆ ತನಗೆ ಸಂತೋಷವಾಗುವುದೆಂದೂ ಹೇಳಿಕಳುಹಿಸಿದಳು. (೫-೬)</p>
		<p class="text-center"><strong>ತೃತೀಯ ಖಂಡ-ವಿವಾಹದಲ್ಲಿ ವಿಕಲ್ಪ</strong></p>
		<p>ರೂಪನಗರದಲ್ಲಿ ಚಂಚಲ ಕುಮಾರಿಯು ತನ್ನ ತಂದೆಯನ್ನೂ ಅವನ ರಾಜ್ಯವನ್ನೂ ಉಳಿಸಲು ತಾನು ಮೊಗಲ ಸೇನೆಯೊಡನೆ ದಿಲ್ಲಿಗೆ ಹೊರಡುವುದು ಒಂದೇ ಮಾರ್ಗವೆಂದೂ, ಆದರೆ ದಾರಿಯಲ್ಲಿ ತಾನು ವಿಷ ತಿಂದು ಪ್ರಾಣ ಬಿಡಬೇಕೆಂದೂ, ಏನಾದರೂ ಆಗಲಿ ರಾಜಸಿಂಹನ ಮರೆಹೋಗಬೇಕೆಂದೂ ಯೋಚಿಸುತ್ತಿರುವ ಹೊತ್ತಿಗೆ ಸರಿಯಾಗಿ ದೇವಿಯು ಅಲ್ಲಿಗೆ ಹೋಗಿ ಯೋಧಪುರಿಯ ಸಂದೇಶವನ್ನು ತಿಳಿಸಿದಳು. ಅದರಂತೆ ಚಂಚಲೆಯೂ ನಿರ್ಮಲಳೂ ಒಂದು ಕಾಗದ ಬರೆದು ಅದನ್ನು ರಾಜಪುರೋಹಿತನಾದ ಅನಂತಮಿಶ್ರನೊಡನೆ ರಾಜಸಿಂಹನಲ್ಲಿಗೆ ಕಳುಹಿಸಿದರು. ಅವನು ಉದಯಪುರದ ಹತ್ತಿರ ಬರುತ್ತಿದ್ದಾಗ ಕಾಡಿನಲ್ಲಿ ಅವನನ್ನು ವರ್ತಕರ ವೇಷದಲ್ಲಿದ್ದ ಕಳ್ಳರು ಹಿಡಿದು ಅವನಲ್ಲಿದ್ದ ಕಾಗದ ಹಣಗಳನ್ನು ಕಿತ್ತುಕೊಂಡು ಅವನನ್ನು ಮರಕ್ಕೆ ಕಟ್ಟಿಹಾಕಿ ಒಂದು ಗುಹೆಯಲ್ಲಿ ಕೊಳ್ಳೆಯನ್ನು ಹಂಚಿಕೊಳ್ಳುತ್ತಿದ್ದರು. ಬೇಟೆಗಾಗಿ ತನ್ನ ಅನುಚರರೊಡನೆ ಬಂದು ಅತ್ತ ಕಡೆ ಹೋಗುತ್ತಿದ್ದ ರಾಜಸಿಂಹನು ಅವರನ್ನು ಬೆನ್ನಟ್ಟಿಕೊಂಡು ಬಂದು, ಅವರೊಡನೆ ಹೋರಾಡಿ ಮೂವರನ್ನು ಕೊಂದು ನಾಲ್ಕನೆಯವನನ್ನು ಕೊಲ್ಲವುದರಲ್ಲಿದ್ದನು. ಅವನು ಶರಣಾಗತನಾದನು. ತನಗೆ ಶಿಕ್ಷೆಯೆಂದು ತನ್ನದೊಂದು ಕೈ ಬೆರಳನ್ನು ಕತ್ತರಿಸಿಕೊಂಡನು. ಅವನ ಹೆಸರು ಮಾಣಿಕಲಾಲ. ಅವನು ಬ್ರಾಹ್ಮಣನಿಂದ ಕಸಿದುಕೊಂಡಿದ್ದ ಅಷರಫಿ ಮುತ್ತಿನ ಬಳೆ ಮತ್ತು ಪತ್ರಗಳನ್ನು ಕೊಟ್ಟನು. ರಾಜಸಿಂಹನು ಪತ್ರಗಳನ್ನು ಓದಿಕೊಂಡು ತನ್ನ ಜೊತೆಯಲ್ಲಿ ಬಂದಿದ್ದ ಸುಮಾರು ಒಂದು ನೂರು ಸವಾರರೊಡನೆ ಅಲ್ಲಿಂದಲೇ ರೂಪನಗರದ ಕಡೆಗೆ ಪ್ರಯಾಣ ಮಾಡಿದನು. (೧-೬)</p>
		<p>ಮೊಗಲಸೇನೆಯು ರೂಪನಗರದಲ್ಲಿ ಬಂದಿಳಿಯಿತು; ಚಂಚಲೆಯ ಕೋರಿಕೆಯಂತೆ ರಾಜನು ಒಂದು ವಾರ ಅವಕಾಶ ಕೇಳಿದನು; ಸೇನಾಪತಿಯು ಐದು ದಿನ ಕೊಡುವುದಾಗಿ ಹೇಳಿದನು; ಸೇನೆಯು ಆಮೋದದಲ್ಲಿ ತೊಡಗಿತು. (೭-೮)</p>
		<p>ಅತ್ತ ಮಾಣಿಕಲಾಲನು ತನ್ನ ಊರಿಗೆ ಹೋಗಿ ಏಳು ವರ್ಷದ ತನ್ನ ಮಗಳನ್ನು ದೂರದ ನಂಟಳೊಬ್ಬಳ ಹತ್ತಿರ ಕರೆದುಕೊಂಡು ಹೋಗಿ ಬಿಟ್ಟು ರೂಪನಗರದ ಕಡೆಗೆ ಬಂದನು. ರಾಜಸಿಂಹನ ಕಡೆಯವರು ದಿಲ್ಲಿಯ ಮಾರ್ಗದಲ್ಲಿ ಅವಿತುಕೊಂಡಿರಬಹುದೆಂದು ಊಹಿಸಿ ಅವರನ್ನು ಪತ್ತೆ ಮಾಡಿದನು. ರಾಣನು ಮರುದಿನ ಮೊಗಲರು ಚಂಚಲೆಯನ್ನು ಆ ಮಾರ್ಗವಾಗಿ ಕರೆತರುವಾಗ ಮಾಣಿಕಲಾಲನು ಮೊಗಲ ಸೈನಿಕನ ವೇಷದಿಂದ ಪಾಲಕಿಯ ಹತ್ತಿರವಿದ್ದು ಅವಳನ್ನು ಪಾರು ಮಾಡುವ ದಾರಿಯನ್ನು ಹೇಳಿಕೊಟ್ಟನು. ಅನಂತರ ಮಾಣಿಕಲಾಲನು ಒಬ್ಬ ವಿಳ್ಳೆಯದೆಲೆ ಮಾರುವ ಹೆಂಗಸಿನ ಸಹಾಯದಿಂದ ಒಬ್ಬ ಮೊಗಲ ಸೈನಿಕನನ್ನು ಮೋಸಗೊಳಿಸಿ ಅವನ ಕುದುರೆ ಆಯುಧ ಪೋಷಾಕುಗಳನ್ನು ಸಂಗ್ರಹಿಸಿಕೊಂಡು ಮೊಗಲಸೇನೆಯೊಳಕ್ಕೆ ಸೇರಿಕೊಂಡನು. (೯-೧೦)</p>
		<p class="text-center"><strong>ಚತುರ್ಥ ಖಂಡ-ರಂಧ್ರದಲ್ಲಿ ಯುದ್ಧ</strong></p>
		<p>ಮರುದಿನ ಮೊಗಲರು ಚಂಚಲಕುಮಾರಿಯನ್ನು ಕರೆದುಕೊಂಡು ದಿಲ್ಲಿಯ ಕಡೆಗೆ ಹೊರಟರು. ಅವಳು ಕುಳಿತಿದ್ದ ಪಾಲ್ಕಿಯ ಹಿಂದೆ ಒಂದು ಸಾವಿರ ಸವಾರರೂ ಮುಂದೆ ಒಂದು ಸಾವಿರ ಸವಾರರೂ ಹೋಗುತ್ತಿದ್ದರು. ಅವರು ಇಕ್ಕಟ್ಟಾದ ಪರ್ವತ ಮಾರ್ಗದಲ್ಲಿ ಸಿಕ್ಕಿದಾಗ ಮೇಲಿನಿಂದ ಬಂಡೆಗಳು ಬಿದ್ದು ಸೇನೆ ಹತವಾಗಿ ಕೋಲಾಹಲವಾಯಿತು. ಆಗ ಪಾಲ್ಕಿಯ ಮಗ್ಗುಲಲ್ಲಿದ್ದ ಮಾಣಿಕಲಾಲನು ಎಡದ ಪಕ್ಕದಲ್ಲಿದ್ದ ಒಂದು ಸಣ್ಣ ರಂಧ್ರವನ್ನು ತೋರಿಸಿ ಬೋಯಿಗಳು ಆ ಮಾರ್ಗವಾಗಿ ತಪ್ಪಿಸಿಕೊಂಡು ಹೋಗಬಹುದೆಂದು ಸೂಚಿಸಿದನು. ಪಾಲ್ಕಿಯೂ ಅವನೂ ಅಲ್ಲಿ ಹೋದಮೇಲೆ ಮೇಲಿನಿಂದ ಒಂದು ಬಂಡಯು ಉರುಳಿ ಬಂದು ಆ ರಂಧ್ರದ ಬಾಯಿಗೆ ಆತುಕೊಂಡು ಅದನ್ನು ಮುಚ್ಚಿಬಿಟ್ಟಿತು. ಸೇನಾಪತಿಯು ಹಿಂದೆ ಇದ್ದನು. ಈ ಗದ್ದಲವಾದ ಮುಂಭಾಗದಲ್ಲಿದ್ದ ಮಬಾರಕನು ಫಿರಂಗಿಯನ್ನು ತೆಗೆಸಿಕೊಂಡು ಪಾಲಕಿಯೊಡನೆ ಹೋಗುತ್ತಿದ್ದ ನಲವತ್ತು ಜನ ರಾಜಪುತ್ರರ ಮುಂದೆ ಬಂದು ನಿಂತನು. ರಂಧ್ರದ ಹಿಂದುಗಡೆ ಇದ್ದ ಸೇನಾಪತಿ ಹಸನಲ್ಲಿಖಾನನು ತೋಪನ್ನು ಹಾರಿಸಿದನು. ರಾಜಪುತ್ರರು ಹೆದರಿದರು. ಏಕೆಂದರೆ, ಅವರಲ್ಲಿ ಫಿರಂಗಿ ಇರಲಿಲ್ಲ. ಆಗ ರಾಜಸಿಂಹನ ಸೂಚನೆಯಂತೆ ಅವರು ಕುದುರೆ ಇಳಿದು, ಕತ್ತಿ ಹಿಡಿದು ನುಗ್ಗಿ, ಸಾಧ್ಯವಾದರೆ ಒಂದು ಫಿರಂಗಿಯನ್ನು ವಶಪಡಿಸಿಕೊಳ್ಳೋಣವೆಂದು ಮುಂದೆ ಬರುತ್ತಿದ್ದರು. ಆಗ ಚಂಚಲೆಯು ಪಾಲ್ಕಿಯಿಂದ ಇಳಿದು ರಾಜಸಿಂಹನ ಮುಂದೆ ಬಂದು ತಾನು ದಿಲ್ಲಿಗೆ ಹೋಗುವುದಾಗಿ ಹೇಳಿ ಅವನ ಅಪ್ಪಣೆ ಬೇಡಿದಳು. ಅವನು ಒಪ್ಪುತ್ತಾನೆಯೇ? ‘ನಾನು ಸತ್ತಮೇಲೆ ಬೇಕಾದರೆ ಹೋಗಬಹುದು’ ಎಂದನು. ಆಗ ಅವಳು ಫಿರಂಗಿಯ ಬಾಯ ಎದುರಿಗೆ ಹೋಗಿ ನಿಂತು ಮಬಾರಕನನ್ನು ಕರೆದು ರಾಜಸಿಂಹನು ಐವತ್ತು ಅನುಚರರೊಡನೆ ಮಾತ್ರ ಬಂದಿದ್ದರಿಂದ, ಯುದ್ಧ ಮಾಡಿ ಅವರೆಲ್ಲರೂ ಸಾಯುವರೆಂದೂ ತಾನು ದಿಲ್ಲಿಗೆ ಬರುವಳೆಂದೂ, ಆದರೆ ದಾರಿಯಲ್ಲಿ ವಿಷ ತೆಗೆದುಕೊಳ್ಳುವಳೆಂದೂ ತಿಳಿಸಿದಳು. ಅಷ್ಟು ಹೊತ್ತಿಗೆ ರಾಜಸಿಂಹನು ತನ್ನ ಜನರೊಡನೆ ಬಂದು ನಿಂತನು. ಎರಡು ಪಕ್ಷಕ್ಕೂ ಯುದ್ಧ ಹತ್ತುವುದರಲಿತ್ತು; ಆಗ ಚಂಚಲೆಯು ಅವರ ಮಧ್ಯೆ ನಿಂತು ತನ್ನನ್ನು ಕೊಂದು ಮುಂದುವರಿಯಬಹುದೆಂದಳು. ಮಬಾರಕನು ಹೆಂಗಸಿನೊಡನೆ ಯುದ್ಧ ಬೇಡವೆಂದು ತಾನು ಹಿಂತಿರುಗಿ ತನ್ನ ಸೇನೆಯನ್ನೂ ಹಿಂತಿರುಗುವಂತೆ ಅಪ್ಪಣೆ ಮಾಡಿದನು. ಆಗ ಹಿಂದುಗಡೆಯಿಂದ ಏಕಕಾಲದಲ್ಲಿ ಸಾವಿರ ಬಂದೂಕಗಳು ಶಬ್ದಮಾಡಿದವು. ನೂರಾರು ಮೊಗಲರು ಒಂದು ಕ್ಷಣದಲ್ಲಿ ಮಡಿದರು. (೧-೪)</p>
		<p>ಬಂದೂಕಗಳನ್ನು ಹಾರಿಸಿದವರು ವಿಕ್ರಮಸಿಂಹನ ಸೈನಿಕರು; ಮಾಣಿಕಲಾಲನು ರಾಜಸಿಂಹನಿಗೆ ವಿಪತ್ತನ್ನು ಊಹಿಸಿ ರೂಪನಗರಕ್ಕೆ ಓಡಿಹೋಗಿ ರಾಜಕುಮಾರಿಯನ್ನು ಕಳ್ಳರು ಹೊತ್ತುಕೊಂಡು ಹೋಗುವುದರಲ್ಲಿದ್ದರೆಂದೂ ಸಹಾಯಬೇಕೆಂದೂ ಕೇಳಿದನು. ಅವನು ಮೊಗಲ ಸೈನಿಕನ ವೇಷದಲ್ಲಿದ್ದದ್ದರಿಂದ ಮೊಗಲರಿಗೆ ಸಹಾಯವಾಗಲೆಂದು ಅವನು ತನ್ನಲ್ಲಿ ಸಿದ್ಧವಾಗಿದ್ದ ಸಾವಿರ ಸವಾರರನ್ನು ಕಳುಹಿಸಿದನು. ಮಾಣಿಕಲಾಲನು ಅವರನ್ನು ಕರೆತಂದು, ಹಿಂತಿರುಗುತ್ತಿದ್ದ ಮಬಾರಕನ ಸೇನೆಯ ಮೇಲೆ ಗುಂಡುಹಾರಿಸಿ ಅವರನ್ನು ಮುತ್ತಿದನು. ಮೊಗಲ ಸೇನೆಯು ಸೋತು ಚೆಲ್ಲಾಪಿಲ್ಲಿಯಾಗಿ ಚದುರಿ ಹೋಯಿತು. ಮಬಾರಕನು ಕಾಣದೆ ಒಂದು ಹಾಳು ಬಾವಿಯಲ್ಲಿ ಬಿದ್ದನು. ರೂಪನಗರದ ಸೇನೆ ಹಿಂದಕ್ಕೆ ಹೋಯಿತು. ರಾಣನ ಸೇನೆ ರಾಣನೊಡನೆಯೂ ಚಂಚಲೆಯೊಡನೆಯೂ ಉದಯಪುರಕ್ಕೆ ಹೋಯಿತು. ಮಾಣಿಕನು ಸೇನೆಯನ್ನು ತರುತ್ತಿದ್ದಾಗ, ಚಂಚಲೆಯನ್ನು ಹುಡುಕಿಕೊಂಡು ಹೊರಟು ದಾರಿಯಲ್ಲಿ ಆಯಾಸದಿಂದ ಬಿದ್ದಿದ್ದ ನಿರ್ಮಲೆಯನ್ನು ಎತ್ತಿ ತಂದಿದ್ದು, ಎಲ್ಲರೂ ಹೊರಟು ಹೋದ ಮೇಲೆ ಅವಳನ್ನು ತನ್ನ ‘ಅತ್ತೆ’ ಯ ಮನೆಗೆ ಕರೆದುಕೊಂಡು ಹೋಗಿ ಅವಳನ್ನು ಮದುವೆ ಮಾಡಿಕೊಂಡನು. ಉದಯಪುರಕ್ಕೆ ಹೋದ ಕೂಡಲೆ ರಾಣನು ಅವನಿಗೆ ಸೈನ್ಯದಲ್ಲಿ ಒಂದು ದೊಡ್ಡ ಪದವಿಯನ್ನು ಕೊಟ್ಟು ಸನ್ಮಾನ ಮಾಡಿದನು. (೫-೬)</p>
		<p class="text-center"><strong>ಪಂಚಮ ಖಂಡ- ಅಗ್ನಿಯ ಆಯೋಜನೆ</strong></p>
		<p>ದರಿಯಾಬೀಬಿಯು ನೃತ್ಯಗೀತಗಳಲ್ಲಿ ನೈಪುಣ್ಯವನ್ನು ಪಡೆದಿದ್ದಳು; ಅವಳು ಮೊಗಲ ಸೇನೆಯೊಡನೆ ರೂಪನಗರಕ್ಕೆ ಬಂದು, ಸೇನೆ ಐದು ದಿನ ವಿಶ್ರಾಂತಿ ಪಡೆದು ಪ್ರಮೋದದಲ್ಲಿದ್ದಾಗ, ಸೇನಾಪತಿಯ ಮುಂದೆ ನರ್ತನ ಮಾಡಿ ಅವನನ್ನು ಮೆಚ್ಚಿಸಿ ಮೊಗಲ ಸೈನಿಕನ ನೌಕರಿಯನ್ನು ಸಂಪಾದಿಸಿದಳು. ಅನಂತರ ಸೈನ್ಯದಲ್ಲಿದ್ದು ಮಬಾರಕನ ಮೇಲೆ ಕಣ್ಣಿಟ್ಟುಕೊಂಡಿದ್ದರಿಂದ ಅವನು ಬೆಟ್ಟದ ಮೇಲೆ ಹಾಳು ಬಾವಿಯಲ್ಲಿ ಬಿದ್ದದ್ದನ್ನು ನೋಡಿದಳು. ಅವಳು ಅವನನ್ನು ಬಾವಿಯಿಂದ ಕಷ್ಟಪಟ್ಟು ಎತ್ತಿ ಎರಡು ದೋಲಿಗಳನ್ನು ಹೊಂದಿಸಿಕೊಂಡು ಅವನನ್ನು ಸರಿಯಾದ ಸ್ಥಳಕ್ಕೆ ಕರೆದುಕೊಂಡು ಹೋಗಿ ಉಪಚರಿಸಿದಳು. ಅವನು ಶಕ್ತನಾದ ಕೂಡಲೆ ಇಬ್ಬರೂ ದಿಲ್ಲಿಗೆ ಹೋಗಿ ಮಬಾರಕನ ಮನೆಯಲ್ಲಿ ಸುಖವಾಗಿ ಸಂಸಾರ ಮಾಡಿಕೊಂಡಿದ್ದರು. ಮಬಾರಕನಿಗೆ ಅವಳ ನಿಜವಾದ ಪ್ರಣಯವು ಅನುಭವಕ್ಕೆ ಬಂತು. ಮತ್ತೆ ಅವಳನ್ನು ಕೈ ಬಿಡಬಾರದೆಂದಿದ್ದನು. (೧)</p>
		<p>ರಾಜಸಿಂಹನು ಚಂಚಲೆಯನ್ನು ಕಂಡು ಅವಳಿಗೆ ತನ್ನಲ್ಲಿ ನಿಜವಾದ ದೃಢವಾದ ಅನುರಾಗವಿದೆಯೆಂದೂ ಅವಳು ತನ್ನನ್ನು ಮದುವೆಮಾಡಿಕೊಳ್ಳಬೇಕೆಂಬ ನಿರ್ಧರವುಳ್ಳವಳಾಗಿದ್ದಳೆಂದೂ ನಿಶ್ಚಯ ಮಾಡಿಕೊಂಡು ಆ ವಿಚಾರವನ್ನು ಕುರಿತು ವಿಕ್ರಮಸಿಂಹನಿಗೆ ಪತ್ರ ಬರೆದನು; ಚಂಚಲೆಯೂ ತಾಯಿಯ ಆಶೀರ್ವಾದವನ್ನು ಅಪೇಕ್ಷಿಸಿ ಅವಳಿಗೆ ಒಂದು ಪತ್ರ ಬರೆದು ಕಳುಹಿಸಿದಳು. ವಿಕ್ರಮಸಿಂಹನು ಒಪ್ಪಲಿಲ್ಲ; ತನ್ನ ಮಗಳು ಚಕ್ರವರ್ತಿನಿಯಾಗುತ್ತಿದ್ದದ್ದು ತಪ್ಪಿಹೋಯಿತೆಂದೂ ಔರಂಗಜೇಬನೊಡನೆ ಯುದ್ಧ ಅಸಾಧ್ಯವೆಂದೂ, ತನ್ನ ಇಷ್ಟಕ್ಕೆ ವಿರೋಧವಾಗಿ ಚಂಚಲೆಯನ್ನು ಮದುವೆಯಾದರೆ ತನ್ನ ಶಾಪಕ್ಕೆ ಗುರಿಯಾಗುವನೆಂದೂ ಎಂದಾದರೂ ರಾಜಸಿಂಹನು ಯೋಗ್ಯ ವರನೆಂದು ತನಗೆ ಅನ್ನಿಸುವುದಾದರೆ ತಾನೇ ಆಗ ಕನ್ಯಾದಾನ ಮಾಡುವನೆಂದೂ ಬರೆದನು. (೨-೩)</p>
		<p>ನಿರ್ಮಲಳೂ ಚಂಚಲೆಯನ್ನು ಕಂಡಳು; ಮತ್ತು ಅವಳ ಇಷ್ಟದಂತೆ ಹಿಂದಿನ ಹಾಗೆ ಅವಳ ಆಪ್ತ ಸಖಿಯಾದಳು; ಅವಳ ‘ಅತ್ತೆ’ ಯು ಮಗುವಿನ ಯೋಗಕ್ಷೇಮ ನೋಡಿಕೊಂಡು ಮನೆಯಲ್ಲಿ ನಿಂತಳು. ಅರಮನೆಗೆ ಬರುತ್ತ ಒಂದು ದಿನ ದಾರಿಯಲ್ಲಿ ಒಬ್ಬ ಜೋಯಿಸನನ್ನು ತನ್ನ ಸಖಿಯ ಮದುವೆಯ ವಿಚಾರವಾಗಿ ಪ್ರಶ್ನೆ ಕೇಳಿದಳು; ಅವನು ಚಕ್ರವರ್ತಿನಿಯು ಅವಳ ಸೇವೆ ಮಾಡಿದರೆ ಮದುವೆಯಾಗಬಹುದೆಂದನು. (೪-೫)</p>
		<p>ಚಂಚಲೆಯನ್ನು ರಾಜಸಿಂಹನು ಅಪಹರಿಸಿಕೊಂಡು ಹೋದ ಸಂಗತಿ ದಿಲ್ಲಿಗೆ ಮುಟ್ಟಿದ ಕೂಡಲೆ ಔರಂಗಜೇಬನು ಕಿಡಿಕಿಡಿಯಾದನು; ಸೇನಾಪತಿಗಳನ್ನು ಕ್ರೂರವಾಗಿ ಶಿಕ್ಷಿಸಿದನು. ರಾಜಪುತ್ರರ ಮೇಲೆ ಜೆಜಿಯಾ ಕಂದಾಯವನ್ನು ಹಾಕಿದನು; ರಾಜಸಿಂಹನು ಕೊಡಲೊಪ್ಪದೆ ಔರಂಗಜೇಬನಿಗೆ ಒಂದು ಪತ್ರ ಬರೆದನು; ಅದನ್ನು ತೆಗೆದುಕೊಂಡು ಹೋಗಿ ತಲಪಿಸುವ ಭಾರ ಮಾಣಿಕಲಾಲನ ಮೇಲೆ ಬಿತ್ತು. (೬)</p>
		<p class="text-center"><strong>ಷಷ್ಠ ಖಂಡ - ಅಗ್ನಿಯ ಉತ್ಪಾದನ</strong></p>
		<p>ಚಂಚಲೆಯು ಉದಿಪುರಿಗೆ ತನ್ನ ಸೇವೆ ಮಾಡಬೇಕೆಂದು ಒಂದು ಕಾಗದ ಬರೆದು ಅದನ್ನು ತಲಪಿಸುವ ಭಾರವನ್ನು ನಿರ್ಮಲೆಗೆ ವಹಿಸಿದಳು. ನಿರ್ಮಲಳು ಹಿಂದೆ ದೇವಿಯು ಬಿಟ್ಟು ಹೋಗಿದ್ದ ಯೋಧಪುರಿಯ ಪಂಜಾ ಮೊಹರನ್ನು ಜೊತೆಯಲ್ಲಿ ತೆಗೆದುಕೊಂಡು ಗಂಡನೊಡನೆ ದಿಲ್ಲಿಗೆ ಹೊರಟಳು. ಮಾಣಿಕಲಾಲನು ತನ್ನ ಮುರುಕು ಬೆರಳಿಗೆ ಒಂದು ಕೃತಕವಾದ ಬೆರಳನ್ನು ಮಾಡಿಸಿ ಸಿಕ್ಕಿಸಿಕೊಂಡು ಎರಡು ಶಿಕ್ಷಿತವಾದ ಪಾರಿವಾಳಗಳನ್ನು ತೆಗೆದುಕೊಂಡನು. ರಾಜಸಿಂಹನು ಸೇನಾಪರಿವಾರವನ್ನು ಜೊತೆಗೆ ಕಳುಹಿಸಿದನು. ಮಾಣಿಕಲಾಲನು ಅವನ್ನು ಊರಹೊರಗೆ ಬಿಟ್ಟು ದಿಲ್ಲಿಯಿಂದ ಒಂದು ಅಮೃತಶಿಲೆಯ ಸಾಮಾನುಗಳ ಅಂಗಡಿಯನ್ನು ತೆರೆದು ಅಲ್ಲಿ ತನ್ನ ಕಡೆಯವನನ್ನಿಟ್ಟು ಬಂದು, ಪರಿವಾರದೊಡನೆ ಔರಂಗಜೇಬನನ್ನು ನೋಡುವುದಕ್ಕೆ ಹೋದನು. ಶಿಲೆಯ ಸಾಮಾನುಗಳ ಮೇಲೆ ಒಂದು ವಿಶೇಷ ಗುರುತು ಮಾಡಿ ಅದನ್ನು ನಿರ್ಮಲಳಿಗೆ ತಿಳಿಸಿ ಅದರಿಂದ ವೇಷಾಂತರದಲ್ಲಿರಬಹುದಾದ ತನ್ನನ್ನು ತಿಳಿಯಬಹುದೆಂದು ಹೇಳಿದನು. ಮಾಣಿಕಲಾಲನು ಔರಂಗಜೇಬನನ್ನು ಕಂಡು ಪತ್ರವನ್ನು ತಲುಪಿಸಿದನು. ಅವನಿಗೆ ಕೋಪ ಬಂದರೂ ಅದನ್ನು ತೋರಿಸದೆ ಮಾಣಿಕಲಾಲನು ಹಿಂದಿರುಗಿದ ಕೂಡಲೆ ಅವನ ಕೊಲೆಗೆ ಆಜ್ಞೆ ಮಾಡಿದನು. ಆದರೆ ಅವನು ಕೂಡಲೆ ವೇಷ ಬದಲಾಯಿಸಿಕೊಂಡು ಅಂಗಡಿಯಲ್ಲಿ ಹೋಗಿ ಕುಳಿತುಬಿಟ್ಟನು. ಅವನು ಸಿಕ್ಕದ್ದರಿಂದ ಅಧಿಕಾರಿಗಳು ಮಾಣಿಕಲಾಲನ ಪರಿವಾರದಲ್ಲಿದ್ದವರನ್ನೆಲ್ಲಾ ಕೊತ್ವಾಲನ ಬಳಿಗೆ ಹಿಡಿದುಕೊಂಡು ಹೋದರು. ಅವರೊಡನೆ ಇದ್ದ ನಿರ್ಮಲಳೂ ಬಂದಳು. ಆದರೆ ತನ್ನಲ್ಲಿದ್ದ ಪಂಜಾ ಮುದ್ರೆಯನ್ನು ತೋರಿಸಿ ತಾನು ಯೋಧಪುರಿಯ ದಾಸಿಯೆಂದೂ ತಮ್ಮೂರಿನ ಜನರನ್ನು ನೋಡಲು ಆಗತಾನೇ ಬಂದಿದ್ದಳೆಂದೂ ತನಗೆ ಮಾಣಿಕಲಾಲನಾರೋ ತಿಳಿಯದೆಂದೂ ಹೇಳಿ ತಪ್ಪಿಸಿಕೊಂಡಳು. ಉಪಾಯದಿಂದ ಯೋಧಪುರಿಯ ನಿವಾಸವನ್ನು ತಿಳಿದುಕೊಂಡು ಅವಳ ಆಶ್ರಯ ಹೊಂದಿದಳು. (೧-೩)</p>
		<p>ಅಂದಿನ ರಾತ್ರಿ ಜೇಬಉನ್ನೀಸಳೂ ಉದಿಪುರಿಯೂ ಕುಡಿದು ಮತ್ತರಾಗಿದ್ದಾಗ ಯೋಧಪುರಿಯ ದಾಸಿಯೊಬ್ಬಳು ನಿರ್ಮಲಳನ್ನು ಕರೆದುಕೊಂಡು ಹೋಗಿ, ಜೇಬಳ ಅಪ್ಪಣೆ ಪಡೆದು, ಉದಿಪುರಿಗೆ ಪತ್ರವನ್ನು ತಲಪಿಸಿದಳು. ಮರುದಿನ ಬೆಳಗ್ಗೆ ಪ್ರಜ್ಞೆ ಸರಿಯಾದಾಗ ಪತ್ರವನ್ನು ಓದಿ ಅವಾಂತರಕ್ಕೆ ಇಟ್ಟುಕೊಳ್ಳುವುದಾಗಿದ್ದದ್ದರಿಂದ ನಿರ್ಮಲಳು ಕೂಡಲೆ ಹೊರಟು ಹೋಗಬೇಕೆಂದು ಹೇಳಿ ಜೇಬಳಿಂದ ಒಂದು ಪರವಾನೆಯನ್ನು ತರಿಸಿ ತನ್ನ ಖೋಜೆಯೊಡನೆ ಅವಳನ್ನು ಕಳುಹಿಸಿದಳು. ಅಂತಃಪುರವನ್ನು ದಾಟಿ ಬರುವ ಹೊತ್ತಿಗೆ ಸರಿಯಾಗಿ ಔರಂಗಜೇಬನು ಎದುರಿಗೆ ಬಂದದ್ದರಿಂದ ಖೋಜೆಯು ಓಡಿ ಹೋದನು. ನಿರ್ಮಲಳು ಅವನ ಕೈಗೆ ಸಿಕ್ಕಿಬಿದ್ದಳು. ಆಗ ಅವಳು ಯೋಧಪುರಿಯ ಹೆಸರು ಹೇಳದೆ, ತಾನು ಹೇಗೆ ಒಳಗೆ ಬಂದಳೆಂದು ಹೇಳದೆ, ಉದಿಪುರಿಗೆ ತಂದಿದ್ದ ಪತ್ರದ ವಿಚಾರವನ್ನು ಹೇಳಿದಳು. ಅವನು ಅದನ್ನು ನೋಡಿ ಕಿಡಿಕಿಡಿಯಾಗಿ ಅವಳನ್ನು ನಾನಾವಿಧವಾಗಿ ಹೆದರಿಸಿ ನಿಜವನ್ನು ಹೊರಪಡಿಸಲು ನೋಡಿದನು; ಅವಳು ಸಗ್ಗಲಿಲ್ಲ. “ದಿಲ್ಲೀಶ್ವರನು ನಿರ್ಮಲಕುಮಾರಿಯ ಧೈರ್ಯಸಾಹಸ ಚತುರತೆಗಳನ್ನು ನೋಡಿ ಕ್ರೋಧವನ್ನುಬಿಟ್ಟು ವಿಸ್ಮಯಾವಿಷ್ಟನಾದನು.” ಕೊನೆಗೆ ಕೆಲವು ಕಾಲ ಯೋಧಪುರಿಯ ಅಂತಃಪುರದಲ್ಲಿರುವಂತೆ ಅಪ್ಪಣೆ ಮಾಡಿದನು. ಅವನೂ ಜೇಬಳೂ ಎಷ್ಟು ಯಾರನ್ನು ವಿಚಾರ ಮಾಡಿದರೂ ನಿರ್ಮಲಳು ಅಲ್ಲಿಗೆ ಹೇಗೆ ಬಂದಳು ಎಂದು ತಿಳಿದುಕೊಳ್ಳಲಾಗಲಿಲ್ಲ. ಮರುದಿನ ಮಾಣಿಕಲಾಲನು ವರ್ತಕನ ವೇಷದಿಂದ ಬಂದಿದ್ದನು. ಒಂದು ಶಿಲೆಯ ಡಬ್ಬಿಯನ್ನು ನೋಡುವ ನೆವದಿಂದ ನಿರ್ಮಲೆಯು ಅದರಲ್ಲಿ ಒಂದು ಪತ್ರವನ್ನಿಟ್ಟು ಬೀಗಹಾಕಿ ವಿದ್ಯಮಾನಗಳನ್ನು ಅವನಿಗೆ ತಿಳಿಸಿದಳು. ಅವನು ಬಂದ ಕೆಲಸವಾದ್ದರಿಂದ ಒಂದೆರಡು ದಿನ ಬಿಟ್ಟು ಅಂಗಡಿ ಎತ್ತಿ ಊರಿಗೆ ತಾನೊಬ್ಬನೇ ಹೊರಡಬೇಕೆಂದು ನಿರ್ಧರ ಮಾಡಿಕೊಂಡನು. (೪-೬)</p>
		<p>ಮಬಾರಕನು ತಾನೇ ಬಂದು ಚಂಚಲಕುಮಾರಿಯ ವೃತ್ತಾಂತವನ್ನೆಲ್ಲಾ ಅರಿಕೆ ಮಾಡುವನೆಂದು ಜೇಬಉನ್ನೀಸಳು ಭಾವಿಸಿದ್ದಳು. ಆದರೆ ಅವನು ಬರಲಿಲ್ಲ. ಆದ್ದರಿಂದ ತನ್ನ ಮಾನವನ್ನೂ ಗರ್ವವನ್ನೂ ತಗ್ಗಿಸಿಕೊಂಡು ತನ್ನ ಖೋಜೆಯೊಡನೆ ಹೇಳಿಕಳುಹಿಸಿದಳು; ಬರಲಿಲ್ಲ; ಆದ್ದರಿಂದ ತನ್ನ ದಾಸಿಯನ್ನು ಕಳುಹಿಸಿದಳು; ಆಗ ಅವನು ಸಂಸಾರಿಯಾಗಿ ಜೀವನ ಮಾಡುತ್ತಿದ್ದನೆಂದೂ ಇನ್ನು ಮುಂದೆ ಪಾಪಜೀವನಕ್ಕೆ ಒಪ್ಪುವುದಿಲ್ಲವೆಂದೂ ಹೇಳಿಕಳುಹಿಸಿದನು. ಅವಳಿಗೆ ತಡೆಯಲಾರದ ಕೋಪ ಬಂತು. ಒಂದು ದಿನ ನಿರ್ಮಲೆಯ ಜೊತೆಯಲ್ಲಿ ಮಾತನಾಡುತ್ತ, ಮಬಾರಕನು ‘ಚಂಚಲಕುಮಾರಿಯ ಮುಂದೆ ಪರಾಜಯವಾಯಿತೆಂದು ಒಪ್ಪಿಕೊಂಡು ರಣಕ್ಷೇತ್ರವನ್ನು ಬಿಟ್ಟು ಬಂದನೆಂದು’ ತಿಳಿದಳು. ಇದನ್ನು ಔರಂಗಜೇಬನ ಕಿವಿಗೆ ಹಾಕಿದಳು. ಔರಂಗಜೇಬನು ಮಬಾರಕನಿಗೆ ಮರಣದಂಡನೆಯನ್ನು ವಿಧಿಸಿದನು. ಮಬಾರಕನು ವಿಷಸರ್ಪಗಳಿಂದ ಕಡಿಸಿಕೊಂಡು ಸಾಯಬೇಕಾಯಿತು. (೭)</p>
		<p>ಜೇಬಳು ಇದನ್ನು ತಿಳಿದಾಗ ಅವಳು ನಿರೀಕ್ಷಿಸಿದಂತೆ ಸಂತೋಷವಾಗುವುದಕ್ಕೆ ಬದಲು ತೀವ್ರ ದುಃಖವಾಯಿತು. ತನ್ನ ಖೋಜೆಯನ್ನು ಕರೆದು ಮಬಾರಕನ ಹೆಣವನ್ನು ತೆಗೆಸಿ ಹಕೀಮನಿಂದ ಚಿಕಿತ್ಸೆ ನಡೆಸಿ ಅವನನ್ನು ಬದುಕಿಸಬೇಕೆಂದೂ ಬದುಕಿದರೆ ತನ್ನಲ್ಲಿಗೆ ಕರೆತರಬೇಕೆಂದೂ ಹೇಳಿ ಆತನಿಗೆ ಕೈತುಂಬ ಹಣ ಕೊಟ್ಟಳು; ಹೆಣವನ್ನು ಎತ್ತಿ ತೆಗೆಯುವ ಹೊತ್ತಿಗೆ ಮಾಣಿಕಲಾಲನು ಉದಯಪುರಕ್ಕೆಂದು ಆ ಮಾರ್ಗವಾಗಿ ಹೋಗುತ್ತಿರಲು ಜನರು ಹೆಣವನ್ನು ಅಲ್ಲಿಯೇ ಬಿಟ್ಟು ಓಡಿ ಹೋದರು; ಮಾಣಿಕಲಾಲನು ಅದನ್ನು ಎತ್ತಿ ಕುದುರೆಯ ಮೇಲಿಟ್ಟುಕೊಂಡು ಹೋಗಿ ಕಾಡಿನಲ್ಲಿ ಚಿಕಿತ್ಸೆ ನಡೆಸಿ ಅವನನ್ನು ತನ್ನ ಜೊತೆಯಲ್ಲಿ ಕರೆದುಕೊಂಡು ಹೋದನು. ಖೋಜೆಯು ಮಬಾರಕನು ಬದುಕಲಿಲ್ಲವೆಂದು ಜೇಬಳಿಗೆ ತಿಳಿಸಿದನು. ಮಬಾರಕನ ಮರಣವೃತ್ತಾಂತವನ್ನು ಕೇಳಿದ ದರಿಯಳು ಕೈಯಲ್ಲಿ ಕತ್ತಿ ಹಿಡಿದು ಜೇಬಳನ್ನು ಕೊಲ್ಲುವುದಕ್ಕೆಂದು ಬಂದು ಅವಳು ಅಳುತ್ತಿದ್ದದ್ದನ್ನು ನೋಡಿ ಸಂತೋಷಗೊಂಡು ಓಡಿಹೋದಳು; ಅವಳಿಗೆ ಹುಚ್ಚು ಹಿಡಿದಿತ್ತು. (೮-೯)</p>
		<p class="text-center"><strong>ಸಪ್ತಮ ಖಂಡ - ಬೆಂಕಿ ಉರಿಯಿತು</strong></p>
		<p>ಔರಂಗಜೇಬನು ಉದಯಪುರವನ್ನು ಮುತ್ತುವುದಕ್ಕೆ ಅಗಾಧ ಪ್ರಯತ್ನ ಮಾಡಿ ದೇಶದ ನಾಲ್ಕೂ ಕಡೆಯಲ್ಲಿದ್ದ ತನ್ನ ಸೇನೆಯನ್ನೆಲ್ಲಾ ಕೂಡಿಹಾಕಿದನು. ಅವನ ಹಿರಿಯ ಮಗ ಷಹಾಲಂ ದಕ್ಷಿಣದಿಂದಲೂ ಮತ್ತೊಬ್ಬ ಮಗ ಅಜಂಷಾಹನು ಪೂರ್ವದಿಂದಲೂ, ಇನ್ನೊಬ್ಬ ಮಗ ಅಕ್ಬರನು ಪಶ್ಚಿಮದಿಂದಲೂ ಸೇನೆಯನ್ನು ತಂದರು. ಉತ್ತರ ದಿಕ್ಕಿನಲ್ಲಿ ಔರಂಗಜೇಬನು ತನ್ನ ಮೂಲಬಲವನ್ನು ತೆಗೆದುಕೊಂಡು ಬಂದನು. ರಾಜಸಿಂಹನು ಪರ್ವತಮಾಲೆಯ ಹೊರಗಡೆ ಸಮತಲವಾದ ಪ್ರದೇಶಗಳನ್ನೆಲ್ಲಾ ಬಿಟ್ಟುಬಿಟ್ಟು ಪರ್ವತಗಳಮೇಲೆ ತನ್ನ ಸೈನ್ಯವನ್ನು ಸ್ಥಾಪನೆ ಮಾಡಿದನು. ಅದನ್ನು ಮೂರು ಭಾಗ ಮಾಡಿ ಒಂದನ್ನು ತನ್ನ ಹಿರಿಯಮಗ ಜಯಸಿಂಹನ ಅಧೀನದಲ್ಲಿ ಪರ್ವತಶಿಖರದಲ್ಲಿ ನಿಲ್ಲಿಸಿದನು; ಎರಡೆನಯ ಭಾಗವನ್ನು ತನ್ನ ಎರಡನೆಯ ಮಗನಾದ ಭೀಮಸಿಂಹನ ಅಧೀನದಲ್ಲಿ ಪಶ್ಚಿಮ ದಿಕ್ಕಿನಲ್ಲಿ ನಿಲ್ಲಿಸಿದನು. ಮೂರನೆಯ ಭಾಗವನ್ನು ತಾನೇ ವಹಿಸಿಕೊಂಡು ಪೂರ್ವದಿಕ್ಕಿನಲ್ಲಿ ನಯನವೆಂಬ ಅತಿಕಡಿದಾದ ಪರ್ವತದ ಇಕ್ಕಟ್ಟಿನ ಸ್ಥಳದಲ್ಲಿ ನಿಂತನು. ದಕ್ಷಿಣದಿಂದಲೂ ಪೂರ್ವದಿಂದಲೂ ಬಂದ ಮೊಗಲ ಸೇನೆಗಳು ಪರ್ವತಮಾಲೆಗಳು ಅಡ್ಡಬರಲಾಗಿ ಮುಂದೆ ಹೋಗಲಾರದೆ ಸುಮ್ಮನೆ ಕುಳಿತುವು. ಪಶ್ಚಿಮದಿಂದ ಬಂದ ಅಕ್ಬರನು ಅಜಮೀರಿನಲ್ಲಿ ತಂದೆಯನ್ನು ಕೂಡಿಕೊಂಡನು. ಔರಂಗಜೇಬನು ಅವನೊಡನೆ ಐವತ್ತುಸಾವಿರ ಸೇನೆಯನ್ನು ಮುಂದೆ ಹೋಗುವಂತೆ ಕಳುಹಿಸಿ ತಾನು ಉದಯಸಾಗರದ ಹತ್ತಿರ ಬೀಡು ಬಿಟ್ಟನು. ಅಕ್ಬರನು ಮುಂದೆ ಹೋಗುತ್ತಿರಲು ಯಾರೂ ಅಡ್ಡಿ ಮಾಡಲಿಲ್ಲ; ಆದ್ದರಿಂದ ದೇಶದ ಜನರೆಲ್ಲರೂ ಓಡಿಹೋಗಿದ್ದರೆಂದು ಭಾವಿಸಿ ಅವನು ಸೇನೆಯನ್ನು ನಿಲ್ಲಿಸಿದನು; ಅದು ಊಟ ಆಟ ವಿನೋದಗಳಲ್ಲಿ ಆಸಕ್ತವಾಗಿದ್ದಾಗ ಜಯಸಿಂಹನು ಹಠಾತ್ತಾಗಿ ಅವರ ಮೇಲೆಬಿದ್ದು, ಆ ಸೇನೆಯಲ್ಲಿ ಬಹುಭಾಗವನ್ನು ಕೊಂದನು; ಅಕ್ಬರನು ಗುಜರಾತಿನ ಕಡೆಗೆ ಓಡಿಹೋದನು. ಈ ವೃತ್ತಾಂವನ್ನು ತಿಳಿದ ಕೂಡಲೆ ಔರಂಗಜೇಬನು ಶಿಬಿರವನ್ನು ಎತ್ತಿದನು; ಹೋಗುವುದಕ್ಕೆ ಮುಂಚೆ ನಿರ್ಮಲಳನ್ನು ಕಂಡು ಅವಳಲ್ಲಿ ತನಗಿದ್ದ ಗಾಢವಾದ ಪ್ರಣಯವನ್ನು ವ್ಯಕ್ತಪಡಿಸಿದನು. ಅವಳು ಪ್ರತಿಯಾಗಿ ರಾಜಪುತ್ರರಿಗೂ ಮೊಗಲರಿಗೂ ಸಂಧಿಯನ್ನು ಸೂಚಿಸಿ ತನ್ನಲ್ಲಿದ್ದ ಪಾರಿವಾಳದ ಹಕ್ಕಿಯನ್ನು ಕೊಟ್ಟು ಅವಶ್ಯವಿದ್ದಾಗ ಅದನ್ನುಬಿಟ್ಟರೆ ಅದು ಸಂದೇಶವನ್ನು ಒಯ್ಯುವುದು ಎಂದು ಹೇಳಿದಳು. (೧-೨)</p>
		<p>ಔರಂಗಜೇಬನು ಅಕ್ಬರನು ಹೋದ ದಾರಿಯಲ್ಲಿಯೇ ಹೋಗಿ ಇಕ್ಕಟ್ಟಿನಲ್ಲಿ ಸಿಕ್ಕಿಕೊಂಡನು; ಅಲ್ಲಿ ಯುದ್ಧ ಮಾಡಿದರೆ ಸೋಲು ಖಂಡಿತವೆಂದು ತಿಳಿದು ಅವನು ಉದಯಪುರಕ್ಕೆ ಬೇರೆ ಮಾರ್ಗವನ್ನು ಹುಡುಕಿಸಿದನು. ಶಾಲು ಮಾರಲು ಬಂದಿದ್ದ ಒಬ್ಬ ಸಾಹುಕಾರನು ಬೇರೆ ಮಾರ್ಗವನ್ನು ತೋರಿಸಿದನು. (ಅವನು ಮಬಾರಕ.) ಸೇನೆ ಅ ದಾರಿಯಲ್ಲಿ ಹೋಗಲೆಂದು ಔರಂಗಜೇಬನು ಅಪ್ಪಣೆ ಮಾಡಿದನು. ತಾನೇ ತೋಪುಗಳನ್ನೂ ಪದಾತಿಗಳನ್ನೂ ತೆಗೆದುಕೊಂಡು ಕಣಿವೆ ಮಾರ್ಗದಲ್ಲಿ ಪ್ರವೇಶ ಮಾಡಿದನು. ಬೆಟ್ಟದ ಮೇಲಿದ್ದ ರಾಜಸಿಂಹನು ಹಠಾತ್ತಾಗಿ ಸೇನೆಯ ಮಧ್ಯೆ ಬಿದ್ದನು; ಹಿಂದೆ ಇದ್ದ ಅಂತಃಪುರದ ಹೆಂಗಸರು ಸಾಮಾನು ಸರಂಜಾಮು ಎಲ್ಲಾ ರಾಜಪುತ್ರರ ವಶವಾಯಿತು. ಆಗ ಮಾಣಿಕಲಾಲನು ನಿರ್ಮಲಳನ್ನೂ ಉದಿಪುರಿ ಜೇಬಉನ್ನೀಸರನ್ನೂ ತಕ್ಕ ಪಹರೆಯೊಡನೆ ಪಾಲಕಿಗಳಲ್ಲಿ ಚಂಚಲಕುಮಾರಿಯ ಹತ್ತಿರಕ್ಕೆ ಕಳುಹಿಸಿದನು. ಔರಂಗಜೇಬನ ಮಿಕ್ಕ ಸೇನೆಯೂ ಅವನ ಹಿಂದೆಯೇ ಹೋಯಿತು. (೩-೪)</p>
		<p class="text-center"><strong>ಅಷ್ಟಮ ಖಂಡ-ಬೆಂಕಿಯಲ್ಲಿ ಯಾರು ಯಾರು ಬೆಂದರು?</strong></p>
		<p>ಅಷ್ಟು ಹೊತ್ತಿಗೆ ಸಂಜೆಯಾಯಿತು. ಕತ್ತಲೆಯಲ್ಲಿ ಸೇನೆ ಮುಂದುವರಿಯುವುದು ಅಸಾಧ್ಯವಾದ್ದರಿಂದ ಆ ಇಕ್ಕಟ್ಟಿನ ಪ್ರದೇಶದಲ್ಲಿಯೇ ನಿಂತಿತು. ಆಹಾರ ಸಾಮಗ್ರಿಯೆಲ್ಲಾ ಲೂಟಿಯಾಗಿದ್ದದ್ದರಿಂದ ಉಪವಾಸವಿರಬೇಕಾಯಿತು. ಹಸಿವಿನಿಂದ ನಿದ್ರೆ ಬರಲಿಲ್ಲ; ಮಲಗುವುದಕ್ಕೆ ಸ್ಥಳವೂ ಇರಲಿಲ್ಲ; ಆಗ ಉದಿಪುರಿ ಮತ್ತು ಜೇಬಉನ್ನೀಸಾ ಇವರು ಸೆರೆಯಾದ ವೃತ್ತಾಂತ ಬಂತು. ಔರಂಗಜೇಬನು ಕೋಪದಲ್ಲಿ ಜ್ವಲಿಸುತ್ತ ಬೆಳಗಾದ ಕೂಡಲೆ ಸೇನೆಯನ್ನು ಮುಂದುವರಿಯಲು ಅಪ್ಪಣೆ ಕೊಟ್ಟನು. ಆದರೆ ಕಣಿವೆಯ ಬಾಯಿಗೆ ಬಲವಾದ ಮರಗಳು ಆತುಕೊಂಡು ಬಿದ್ದಿದ್ದವು. ಅವನ್ನು ತೆಗೆಯಲು ಬೇಕಾದ ಸೇನೆ ಹಿಂದಿತ್ತು. ಮಿಕ್ಕವರೇ ಅವನ್ನು ತೆಗೆಯಲು ಪ್ರಯತ್ನಪಟ್ಟಾಗ ಮೇಲಿಂದ ಬಂಡೆಗಳು ಉರುಳಿ ಅವರನ್ನು ಜಜ್ಜಿಹಾಕಿದುವು. ಕಲ್ಲಿನ ಏಟಿಗೆ ಸಿಕ್ಕದವರು ಮೇಲಿಂದ ಬಿದ್ದ ಬಂದೂಕದ ಏಟಿಗೆ ಸಿಕ್ಕಿ ಸತ್ತರು. ಎಷ್ಟು ಪ್ರಯತ್ನಪಟ್ಟರೂ ಮರಗಳನ್ನು ತೆಗೆಯಲಾಗಲಿಲ್ಲ. ಆಗ ಸೇನೆ ಹಿಂತಿರುಗಿತು; ಆದರೆ ಆ ಕಡೆಯೂ ಹೀಗೆಯೇ ಮರಗಳು ಬಿದ್ದಿದ್ದುವು; ಪರ್ವತದ ಮೇಲೆ ಸಾಲುಗಟ್ಟಿ ರಾಜಪುತ್ರರ ಸೇನೆ. ಎದುರಿಗೆ ರಾಜಸಿಂಹನು ನಿಂತಿದ್ದು ಮರಗಳ ಮೂಲಕ ತೋಪನ್ನು ಹಾರಿಸಿ ಸೇನೆಯನ್ನು ನಾಶಮಾಡಿದನು. ಔರಂಗಜೇಬನು ಬೋನಿನಲ್ಲಿ ಸಿಕ್ಕಿದ ಇಲಿಯಂತಾದನು. ಆಗ ಅವನು ನಿರ್ಮಲಳು ಕೊಟ್ಟಿದ್ದ ಪಾರಿವಾಳದ ಕಾಲಿಗೆ ಒಂದು ಪತ್ರವನ್ನು ಕಟ್ಟಿ ಹಾರಿಬಿಟ್ಟನು. ಅದರಲ್ಲಿ ಅವಳ ಸಹಾಯವನ್ನು ಕೋರಿದ್ದನು. (೧-೨)</p>
		<p>ಅತ್ತ ಚಂಚಲೆಯು ಉದಿಪುರಿಯನ್ನು ಕರೆಯಿಸಿ ಅವಳನ್ನು ತಂಬಾಕು ಸಿದ್ಧಮಾಡಿ ಕೊಡೆಂದು ಕೇಳಿದಳು. ಜೇಬಉನ್ನೀಸಳನ್ನು ಕರೆದು ಅಂದು ರಾತ್ರಿ ಬಾಗಿಲು ತೆರೆದು ಮಲಗಿದ್ದರೆ ಅವಳಿಗೆ ಕನಸು ಬೀಳುವುದೆಂದು ಹೇಳಿದಳು. ಅದರಂತೆ ಅವಳು ಮಬಾರಕನ ಧ್ಯಾನದಲ್ಲಿ ಮಲಗಿದ್ದಾಗ ಅವನು ಕಾಣಿಸಿಕೊಂಡನು. ಅವಳಿಗೆ ಜ್ಞಾನ ತಪ್ಪಿತು. ಮರುದಿನ ಚಂಚಲೆಯ ಹತ್ತಿರ ಹೋಗಿ, ಹಿಂದಿನ ದಿನ ಕಂಡದ್ದನ್ನು ಮತ್ತೆ ಇಂದಿನ ರಾತ್ರಿ ಕಾಣಬೇಕೆಂದು ಬೇಡಿಕೊಂಡಳು. ಅದರಂತೆ ಅವಳು ರಾತ್ರಿ ಮಬಾರಕನನ್ನು ಕಂಡು ತನ್ನ ಪ್ರಣಯವನ್ನು ವ್ಯಕ್ತಪಡಿಸಿ ಅವನನ್ನು ಮದುವೆಯಾಗುವುದಾಗಿ ಹೇಳಿದಳು. ಅವನು ಆಗಲೇ ಅವಳನ್ನು ನಗರ ಪ್ರಾಂತದಲ್ಲಿದ್ದ ಒಂದು ಸಣ್ಣಮಸೀದಿಗೆ ಕರೆದುಕೊಂಡು ಹೋಗಿ ಮೌಲ್ವಿ ಸಾಕ್ಷಿಗಳ ಮುಂದೆ ಕುರಾನಿಗೆ ಅನುಸಾರವಾಗಿ ಮದುವೆಯಾಗಿ ಅವಳ ಶಯ್ಯಾಗೃಹಕ್ಕೆ ತಂದುಬಿಟ್ಟು ಹೋದನು. (೩-೬)</p>
		<p>ಈ ಸಮಯದಲ್ಲಿ ಸಂಧಿಮಾಡಿಕೊಳ್ಳುವುದು ಯುಕ್ತ ಮತ್ತು ಸಾಧ್ಯ ಎಂದು ತೀರ್ಮಾನಿಸಿ ರಾಜಸಿಂಹನು ಕೆಲವು ಷರತ್ತುಗಳನ್ನು ಹಾಕಿ ಔರಂಗಜೇಬನಿಗೆ ಪತ್ರ ಬರೆದನು. ಜೇಬಳ ಮದುವೆಯನ್ನು ತಿಳಿಸಿ ಅವಳನ್ನೂ ಮಬಾರಕನನ್ನೂ ಕ್ಷಮಿಸ ಬೇಕೆಂದು ಕೇಳಿದನು. ಪಾರಿವಾಳದ ಮೂಲಕ ಅದನ್ನು ಕಳುಹಿಸಿ ಉತ್ತರ ತರಿಸಲಾಯಿತು. ಔರಂಗಜೇಬನು ಒಪ್ಪಿದಮೇಲೆ, ಆನೆಗಳ ಸಹಾಯದಿಂದ ಮರಗಳನ್ನು ಎಳೆಸಿಹಾಕಿ ಮೊಗಲರಿಗೆ ಆಹಾರವನ್ನು ಒದಗಿಸಲಾಯಿತು. ಚಂಚಲಕುಮಾರಿಯು ಉದಿಪುರಿಯಿಂದ ತಂಬಾಕು ಉಜ್ಜಿಸಿಕೊಂಡು ಅವಳನ್ನೂ ಜೇಬಳನ್ನೂ ಬಿಟ್ಟಳು. ಔರಂಗಜೇಬನು ಎಲ್ಲರೊಡನೆಯೂ ಹಿಂತಿರುಗಿ ಹೋದನು. (೭-೧೦)</p>
		<p>ಚಂಚಲೆಯು ಮೊಗಲರ ಸೋಲನ್ನು ತಿಳಿಸಿ ಮುಂದೇನು ಮಾಡಬೇಕೆಂದು ಕೇಳಿ ತಂದೆಗೆ ಕಾಗದ ಬರೆದಳು; ಅವನು ಎರಡು ಸಾವಿರ ಸೇನೆ ತೆಗೆದುಕೊಂಡು ಬರುವುದಾಗಿ ಉತ್ತರ ಬರೆದನು. (೧೧)</p>
		<p>ಔರಂಗಜೇಬನು ಶಿಬಿರಕ್ಕೆ ಹೋಗಿ ಮಬಾರಕನನ್ನು ಕ್ಷಮಿಸಿ ಅವನನ್ನು ದೊಡ್ಡಮನಸಬದಾರನಾಗಿ ಮಾಡಿದನೆಂದೂ ಅವನು ಅಕ್ಬರನಿಗೆ ಸಹಾಯ ಮಾಡಲು ಹೋಗಬೇಕೆಂಬುದಾಗಿಯೂ ತಿಳಿಸಿ ದಿಲೀರಖಾನನನ್ನು ಮುಂದಾಗಿ ಕಳುಹಿಸಿ ಮಬಾರಕನ ಸಾವಿಗೆ ಏರ್ಪಾಡು ಮಾಡಿದನು. ಸಂಧಿ ಪತ್ರವನ್ನು ಹರಿದು ಹಾಕಿ, ವಿಕ್ರಮಸಿಂಹನಿಗೆ ಅವನ ಮಗಳನ್ನು ಕಳುಹಿಸುವಂತೆ ಹೆದರಿಸಿ ಪತ್ರ ಬರೆದನು. ವಿಕ್ರಮಸಿಂಹನು ಅವನಿಗೂ ಉತ್ತರವಾಗಿ, ಎರಡು ಸಾವಿರ ಸೇನೆಯನ್ನು ತರುವುದಾಗಿ ಬರೆದನು. ಔರಂಗಜೇಬನು ಅದು ತನ್ನ ಸಹಾಯಕ್ಕೆಂದು ತಿಳಿದುಕೊಂಡನು. (೧೨)</p>
		<p>ವಿಕ್ರಮಸಿಂಹನು ರಾಜಸಿಂಹನನ್ನು ಶಿಬಿರದಲ್ಲಿ ನೋಡಿ ಅವನಿಗೆ ನಜರು ಒಪ್ಪಿಸಿದನು; ಎರಡು ಸಾವಿರ ಸೇನೆಯನ್ನೂ ಕತ್ತಿಯನ್ನೂ ಒಪ್ಪಿಸಿದನು. ರಾಜಸಿಂಹನು ಸಂತುಷ್ಟನಾಗಿ, ಎಲ್ಲರೂ ಸೇರಿ ದಿಲೀರಖಾನನನ್ನು ದಾರಿಯಲ್ಲಿ ತಡೆದು ಸಸೈನ್ಯವಾಗಿ ಸಂಹರಿಸಬೇಕೆಂದು ಹೇಳಿದನು. ದಿಲೀರನು ಎಷ್ಟು ಎಚ್ಚರದಿಂದಿದ್ದರೂ ಮೂರು ಕಡೆಗಳಿಂದ ಏಟು ತಿಂದು ಓಡಿಹೋದನು. ಮಬಾರಕನೂ ಅವನಕಡೆಯ ಕೆಲವರೂ ಮಾತ್ರ ಯುದ್ಧಮಾಡುತ್ತಲೇ ಇದ್ದರು. ಆಗ ಮಾಣಿಕಲಾಲನು ಬಂದು ಯುದ್ಧವನ್ನು ನಿಲ್ಲಿಸಿದನು. ಮಬಾರಕನು ಸಾಯಬೇಕೆಂದು ನಿರ್ಧರಿಸಿದ್ದನು. ಅಷ್ಟು ಹೊತ್ತಿಗೆ ಪರ್ವತದ ತಪ್ಪಲಿಂದ ದರಿಯಾಬೀಬಿಯು ಅವನ ತಲೆಗೆ ಸರಿಯಾಗಿ ಗುಂಡಿಟ್ಟು ಕೊಂದು ಓಡಿಹೋದಳು. ಜೇಬಉನ್ನೀಸಳು ಮಬಾರಕನ ಮರಣವನ್ನು ಕೇಳಿ ದುಃಖದಲ್ಲಿ ಮುಳುಗಿದಳು. (೧೩-೧೫)</p>
		<p>ವಿಕ್ರಮಸಿಂಹನು ತನ್ನ ಮಗಳನ್ನು ಆಶೀರ್ವಾದ ಪೂರ್ವಕ ರಾಜಸಿಂಹನಿಗೆ ಕೊಡುವುದಾಗಿ ಹೇಳಿದನು. ಅಂದಿನ ರಾತ್ರಿಯೇ ಅವರಿಗೆ ಮದುವೆಯಾಯಿತು.</p>
		<p>ಔರಂಗಜೇಬನು ರಾಜಸಿಂಹನ ಮೇಲೆ ಯುದ್ಧವನ್ನು ನಿಲ್ಲಿಸಲಿಲ್ಲ. ನಾಲ್ಕು ವರ್ಷ ಯುದ್ಧ ನಡೆಯಿತು. ಆದರೂ ಮೊಗಲರು ಗೆಲ್ಲಲಿಲ್ಲ. ರಾಣಾ ಕೇಳಿದ್ದನ್ನೆಲ್ಲಾ ಒಪ್ಪಿಕೊಂಡು ಔರಂಗಜೇಬನು ಕೊನೆಗೆ ನಿಜವಾದ ಸಂಧಿಯನ್ನು<sup><a epub:type="noteref" href="999-aside.xhtml#id-014-01">*</a></sup> ಮಾಡಿಕೊಂಡನು. (೧೬)</p>
		<p class="text-center"><strong>ಗ್ರಂಥಕಾರನ ನಿವೇದನ-</strong> ಉಪಸಂಹಾರ (ಪುಟ ೨೩೦ ನೋಡಿ.)</p>
		<p>ಇದು ‘ರಾಜಸಿಂಹ’ ದ ನಾಲ್ಕನೆಯ ಸಂಸ್ಕರಣದಲ್ಲಿ (೧೮೯೩) ಕಂಡುಬರುವ ಕಥೆಯ ಸಂಗ್ರಹ. ಮೊದಲು ಇದು ವಂಗಾಬ್ದ ೧೮೮೪-೮೫ರ ‘ವಂಗದರ್ಶನ’ ದ ಆರು ಸಂಚಿಕೆಗಳಲ್ಲಿ ಒಂದು ‘ಕ್ಷುದ್ರಕಥೆ’ ಎಂದು ಪ್ರಕಟವಾಯಿತು. (೧೮೮೨) ಆಗ ಇದ್ದ ಅದರ ೯೦ ಪುಟ ನಾಲ್ಕನೆಯ ಸಂಸ್ಕರಣದ ಹೊತ್ತಿಗೆ ೪೩೪ ಪುಟ- ಎಂದರೆ ಸುಮಾರು ಐದರಷ್ಟು- ಆಯಿತು. ಕಥೆ, ಮೊದಲು, ಈಗಿನ ನಾಲ್ಕು ‘ಖಂಡ’ ಗಳಲ್ಲಿರುವಷ್ಟು ಮಾತ್ರ ಇತ್ತು.<sup><a epub:type="noteref" href="999-aside.xhtml#id-014-02">*</a></sup> ಮುಂದೆ ಬೆಂಕಿ ಹುಟ್ಟಿ, ಹೊತ್ತಿ, ಉರಿದು, ತನಗೆ ಬೇಕಾದವರನ್ನು ಆಹುತಿ ತೆಗೆದುಕೊಂಡ ಕಥೆ ಆಮೇಲೆ ಬೆಳೆಯಿತು; ಮೊದಲ ಭಾಗವು ಹೆಚ್ಚು ವಿಸ್ತಾರವಾಗಿ ರಸವತ್ತಾಗಿ ಮೈತುಂಬಿಕೊಂಡಿತು. ಕೆಲವು ಸಣ್ಣ ಬದಲಾವಣೆಗಳೂ ಆದವು. (ಹೀಗೆ ಮುದುಕಿಯ ಊರು ‘ಬೂಂದಿ’ ಹೋಗಿ ‘ಆಗ್ರಾ’ ಆಯಿತು.)</p>
		<p>ಮೊದಲ ಮೂರು ಮುದ್ರಣಗಳಲ್ಲಿದ್ದ ಕಥೆ ರಾಜಪುತ್ರರಿಗೂ ಮೊಗಲರಿಗೂ ನಡೆದ ಒಂದು ಸಣ್ಣ ಘರ್ಷಣೆಯನ್ನು ಅವಲಂಬಿಸಿಕೊಂಡು ಬರೆದದ್ದು; ಈಗ ಅದು ರಾಜಸಿಂಹನಿಗೂ ಔರಂಗಜೇಬನಿಗೂ ನಡೆದ ಮಹಾ ಯುದ್ಧವನ್ನು ಪೂರ್ತಿಯಾಗಿ ಒಳಕೊಂಡಿತು. ಗ್ರಂಥಕರ್ತನ ಅಭಿಪ್ರಾಯದಲ್ಲಿ ದುರ್ಗೇಶನಂದಿನಿ ಚಂದ್ರಶೇಖರ ಸೀತಾರಾಮಗಳು ಐತಿಹಾಸಿಕ ಕಾದಂಬರಿಗಳಲ್ಲ. (ನಾಲ್ಕನೆಯ ಮುದ್ರಣದ) ‘ರಾಜಸಿಂಹ’ ವೇ ಮೊಟ್ಟಮೊದಲು ಅವನು ಬರೆದ ಐತಿಹಾಸಿಕ ಕಾದಂಬರಿ. ಅದೇ ಕೊನೆಯದೂ ಆಯಿತು.</p>
		<p>ಚರಿತ್ರೆಗೂ ಐತಿಹಾಸಿಕ ಕಾದಂಬರಿಗೂ ವ್ಯತ್ಯಾಸವೇನು, ರಾಜಸಿಂಹದಲ್ಲಿ ಎಷ್ಟುಮಟ್ಟಿನ ಐತಿಹಾಸಿಕ ಸತ್ಯವಿದೆ, ಅದು ಹೇಗೆ ಅವನು ಬರೆದ ಏಕಮಾತ್ರ ಐತಿಹಾಸಿಕ ಕಾದಂಬರಿ, ಅದನ್ನು ಬರೆಯುವುದರಲ್ಲಿ ಅವನ ಮುಖ್ಯ ಉದ್ದೇಶವೇನು ಎಂಬುದನ್ನು ಬಂಕಿಮನೇ ರಾಜಸಿಂಹದ ಚತುರ್ಥ ಸಂಸ್ಕರಣಕ್ಕೆ ಬರೆದ ‘ವಿಜ್ಞಾಪನೆ’ ಯಲ್ಲಿ ವಿವರಿಸಿದ್ದಾನೆ. ಅವನ್ನು ಅವನ ಮಾತಿನಲ್ಲಿಯೇ ತಿಳಿಯೋಣ.</p>
		<p>“ರಾಜಸಿಂಹದ ಮೂರು ಸಂಸ್ಕರಣಗಳಲ್ಲಿ ಅವಲಂಬಿಸಿದ ಐತಿಹಾಸಿಕ ಘಟನೆಯು ಒಂದು ದೊಡ್ಡ ಐತಿಹಾಸಿಕ ವೃತ್ತಾಂತದ ಒಂದು ಸಣ್ಣ ಅಂಶ ಮಾತ್ರ. ಮೊಗಲ ಸಾಮ್ರಾಜ್ಯದ ಪ್ರಧಾನ ವೃತ್ತಾಂತ ಹಿಂದೂಗಳೊಡನೆ ಮೊಗಲರ ಹೋರಾಟ. ಮೊಗಲರಿಗೆ ಪ್ರತಿದ್ವಂದ್ವಿಗಳಾದ ಹಿಂದೂಗಳಲ್ಲಿ ರಾಜಪುತ್ರರು ಮತ್ತು ಮರಾಠರು ಮುಖ್ಯ. ಮರಾಠರ ವೃತ್ತಾಂತವನ್ನು ಎಲ್ಲರೂ ಬಲ್ಲರು. ರಾಜಪುತ್ರರ ಶೌರ್ಯ ಹೆಚ್ಚಿನದಾದರೂ ಈ ದೇಶದಲ್ಲಿ ಅದು ಅಷ್ಟು ಪರಿಚಿತವಲ್ಲ. ಅದನ್ನು ಪರಿಚಯ ಮಾಡಿಕೊಡುವ ಸಾಧನ ಚರಿತ್ರೆ. ಆದರೆ ಚರಿತ್ರೆ ಬರೆಯುವುದು ತುಂಬಕಷ್ಟ. ಮೊದಲು, ನಡೆದ ಐತಿಹಾಸಿಕ ಘಟನೆಯೇನು ಎಂದು ತಿಳಿಯುವುದೇ ದುಸ್ಸಾಧ್ಯ. ಮುಸಲ್ಮಾನ ಚರಿತ್ರಕಾರರು ಅತ್ಯಂತ ಸ್ವಜಾತಿ ಪಕ್ಷಪಾತಿಗಳು; ಹಿಂದೂ ದ್ವೇಷಕರು. ಹಿಂದೂಗಳಿಗೆ ಗೌರವ ತರತಕ್ಕ ಅಂಶವನ್ನು- ಅದರಲ್ಲಿಯೂ ಮುಸಲ್ಮಾನರ ಚಿರಶತ್ರುಗಳಾದ ರಾಜಪುತ್ರರ ವೃತ್ತಾಂತವನ್ನು- ಸಾಧಾರಣವಾಗಿ ಮುಚ್ಚಿಡುತ್ತಾರೆ. ರಾಜಪುತ್ರ ಚರಿತ್ರಕಾರರನ್ನೂ ಪೂರ್ತಿಯಾಗಿ ಅನುಸರಿಸುವಂತಿಲ್ಲ... ಮೊಗಲರ ಕಾಲದಲ್ಲಿ ಈ ದೇಶದಲ್ಲಿದ್ದ ಮನುಷಿ (ಮಾನುಚಿ) ಎಂಬ ವೆನಿಸ್​ ನಗರದ ವೈದ್ಯನೊಬ್ಬನು ಮೊಗಲ ಸಾಮ್ರಾಜ್ಯದ ಚರಿತ್ರೆಯನ್ನು ಬರೆದಿದ್ದಾನೆ. ಅದನ್ನು ಕತ್ರು ಎಂಬ ಪಾದ್ರಿ ಪ್ರಕಟಿಸಿದ್ದಾನೆ. ಈ ಮೂರು ಚರಿತ್ರೆಗಳಿಗೂ ಪರಸ್ಪರ ವ್ಯತ್ಯಾಸಗಳಿವೆ: ಇವುಗಳಲ್ಲಿ ಯಾವುದು ಸರಿ ಯಾವುದು ತಪ್ಪು ಎಂದು ನಿರ್ಧರಿಸುವುದು ಅಸಾಧ್ಯ....</p>
		<p>ಚರಿತ್ರೆಯ ಉದ್ದೇಶ ಕೆಲವು ಸಾರಿ ಕಾದಂಬರಿಯಿಂದ ಕೈಗೂಡುತ್ತದೆ. ಕಾದಂಬರಿಕಾರನು ಎಲ್ಲೆಡೆಯಲ್ಲಿಯೂ ಸತ್ಯದ ಸಂಕೋಲೆಯಿಂದ ಬದ್ಧನಲ್ಲ. ತನ್ನ ಅಭೀಷ್ಟಸಿದ್ಧಿಗಾಗಿ, ತನ್ನ ಇಚ್ಛೆ ಬಂದಂತೆ ಕಲ್ಪನೆಯನ್ನು ಆಶ್ರಯಿಸುತ್ತಾನೆ. ಕಾದಂಬರಿಯನ್ನು ಚರಿತ್ರೆಯ ಸ್ಥಾನದಲ್ಲಿ ಕೂರಿಸಲಾಗುವುದಿಲ್ಲ. ಆದರೆ ಈ ಗ್ರಂಥದ ಉದ್ದೇಶಕ್ಕೆ ಈ ನಿಷೇಧವು ಅನ್ವಯಿಸುವುದಿಲ್ಲ; ಆ ಉದ್ಧೇಶವೇನೆಂಬುದನ್ನು ಮುಂದೆ ತಿಳಿಸುತ್ತೇನೆ.</p>
		<p>‘ಭಾರತ ಕಲಂಕ’ ವೆಂಬ ಪ್ರಬಂಧದಲ್ಲಿ ಭರತಖಂಡದ ಅಧಃಪತನಕ್ಕೆ ಕಾರಣಗಳೇನೇನು ಎಂಬುದನ್ನು ತಿಳಿಸಲು ಪ್ರಯತ್ನಪಟ್ಟಿದ್ದೇನೆ. ಹಿಂದೂಗಳಲ್ಲಿ ಬಾಹುಬಲವಿಲ್ಲದಿರುವುದು ಆ ಕಾರಣಗಳಲ್ಲಿ ಒಂದಲ್ಲ. ಈ ಹತ್ತೊಂಬತ್ತನೆಯ ಶತಮಾನದ ಹಿಂದೂಗಳಲ್ಲಿ ಬಾಹುಬಲದ ಚಿಹ್ನೆಯು ಕಾಣುವುದಿಲ್ಲ. ಅಂಗಸಾಧನೆಯಿಲ್ಲದೆ ಇದ್ದರೆ ಮನುಷ್ಯನ ದೇಹ ದುರ್ಬಲವಾಗುತ್ತದೆ. ಜನಾಂಗಕ್ಕೂ ಹಾಗೆಯೇ. ಇಂಗ್ಲಿಷರ ಸಾಮ್ರಾಜ್ಯದಲ್ಲಿ ಹಿಂದೂಗಳ ಬಾಹುಬಲ ಅಳಿಸಿ ಲೋಪವಾಗಿ ಹೋಯಿತು; ಇದಕ್ಕೆ ಹಿಂದೆ ಎಂದೂ ಹೋಗಿರಲಿಲ್ಲ.<sup><a epub:type="noteref" href="999-aside.xhtml#id-014-03">*</a></sup> ಹಿಂದೂಗಳ ಬಾಹುಬಲವೇ ನನಗೆ ಪ್ರತಿಪಾದ್ಯ ವಿಷಯ; ಅದಕ್ಕೆ ಉದಾಹರಣೆಯಾಗಿ ರಾಜಸಿಂಹನನ್ನು ತೆಗೆದುಕೊಂಡಿದ್ದೇನೆ; ಮರಾಠರಿಗಿಂತಲೂ ರಾಜಪುತ್ರರು ಬಲಿಷ್ಠರಾಗಿದ್ದರು ಎಂಬುದು ನನ್ನ ನಂಬಿಕೆ....</p>
		<p>ಬಾಹುಬಲ ಮಾತ್ರ ನನ್ನ ಪ್ರತಿಪಾದ್ಯ ವಿಷಯವಾದಾಗ ಕಾದಂಬರಿಯನ್ನು ಆಶ್ರಯಿಸಬೇಕಾಯಿತು. ‘ರಾಜಸಿಂಹ’ ದ ಹಿಂದಿನ ಸಂಸ್ಕರಣಗಳಲ್ಲಿ ಅವಲಂಬಿಸಿದ ಕ್ಷುದ್ರಘಟನೆಯಿಂದ ನನ್ನ ಆ ಉದ್ದೇಶ ಸಿದ್ಧಿಸುವಂತಿರಲಿಲ್ಲ. ರಾಜಸಿಂಹನಿಗೂ ಮೊಗಲ ಬಾದಷಹನಿಗೂ ನಡೆದ ಮಹಾಯುದ್ಧವಷ್ಟನ್ನೂ ಕಾದಂಬರಿಯಲ್ಲಿ ಅಳವಡಿಸಬೇಕಾಯಿತು. ಆದ್ದರಿಂದ ಗ್ರಂಥದ ಗಾತ್ರವು ದೊಡ್ಡದಾಯಿತು. ಅದರಲ್ಲಿಯೂ ವಿಶೇಷವಾಗಿ ಕಾದಂಬರಿಯ ಕಾದಂಬರಿತನವನ್ನು ಉಳಿಸಿಕೊಳ್ಳುವುದಕ್ಕೋಸ್ಕರ ಗ್ರಂಥದಲ್ಲಿ ಕಲ್ಪನಾ ಜನಿತವಾದ ಅನೇಕ ವಿಷಯಗಳನ್ನು ಸೇರಿಸಬೇಕಾಯತು.</p>
		<p>ಸ್ಥೂಲ...ಘಟನೆಗಳು ಚರಿತ್ರೆಯಲ್ಲಿ ಹೇಗೆ ಇವೆಯೋ ಪ್ರಾಯಶಃ ಹಾಗೆಯೇ ಇವೆ. ಯಾವ ಯುದ್ಧವಾಗಲಿ ಅದರ ಫಲವಾಗಲಿ ಕಲ್ಪನಾಜನಿತವಲ್ಲ;... ಔರಂಗಜೇಬ ರಾಜಸಿಂಹ ಜೇಬಉನ್ನೀಸಾ ಉದಿಪುರೀ ಇವರೆಲ್ಲರೂ ಐತಿಹಾಸಿಕ ವ್ಯಕ್ತಿಗಳು; ಇವರ ಗುಣಶೀಲಗಳನ್ನೂ ಚರಿತ್ರೆಯಲ್ಲಿರುವಂತೆಯೇ ಇಟ್ಟುಕೊಂಡಿದೆ. ಆದರೆ ಅವರ ಸಂಬಂಧವಾಗಿ ಬರೆದಿರುವ ಘಟನೆಗಳೆಲ್ಲವೂ ಐತಿಹಾಸಿಕವಲ್ಲ; ಕಾದಂಬರಿಯಲ್ಲಿ ಎಲ್ಲ ಘಟನೆಗಳೂ ಐತಿಹಾಸಿಕವಾಗಿರಬೇಕಾದದ್ದು ಅವಶ್ಯವಲ್ಲ....</p>
		<p>ನೃತ್ಯಗೀತಗಳನ್ನು ಔರಂಗಜೇಬನು ನಿಷೇಧಿಸಿದ್ದನೆಂದು ಹೇಳಿದೆ. ಆದರೆ ಅವನ ಅಂತಃಪುರದಲ್ಲಿಯೇ ಅವು ನಡೆಯುತ್ತಿದ್ದುವೆಂದು ಈ ಕಾದಂಬರಿಯಲ್ಲಿ ಬರೆದಿದೆ. ಈ ವಿಚಾರದಲ್ಲಿ ಐತಿಹಾಸಿಕ ಸತ್ಯ ನನ್ನ ಕಡೆ ಇದೆ ಎಂಬುದು ನನ್ನ ದೃಢ ನಂಬಿಕೆ.</p>
		<p>ಔರಂಗಜೇಬನು ಮದ್ಯಪಾನ ಮಾಡುತ್ತಿರಲಿಲ್ಲ. ಆದರೆ ಅವನ ತಂದೆ ತಾತ ಮುತ್ತಾತಂದಿರು ಕುಡಿಯುತ್ತಿದ್ದರು; ಅವನ ಅಂತಃಪುರ ಸ್ತ್ರೀಯರೂ ಕುಡಿಯುತ್ತಿದ್ದರೆಂಬುದಕ್ಕೆ ಚರಿತ್ರೆಯ ಪ್ರಮಾಣವಿದೆ...</p>
		<p>...ನಾನು ಈ ಹಿಂದೆ ಐತಿಹಾಸಿಕ ಕಾದಂಬರಿಯನ್ನು ಬರೆದಿರಲಿಲ್ಲ; ದುರ್ಗೇಶನಂದಿನಿಯನ್ನಾಗಲಿ ಚಂದ್ರಶೇಖರವನ್ನಾಗಲಿ ಸೀತಾರಾಮವನ್ನಾಗಲಿ ಐತಿಹಾಸಿಕ ಕಾದಂಬರಿಯೆಂದು ಕರೆಯುವುದು ಸಾಧ್ಯವಿಲ್ಲ; ಐತಿಹಾಸಿಕ ಕಾದಂಬರಿಯನ್ನು ಬರೆದಿರುವುದು ಇದೇ ಮೊದಲು; ಇಲ್ಲಿಯವರೆಗೆ ಐತಿಹಾಸಿಕ ಕಾದಂಬರಿಯ ರಚನೆಯಲ್ಲಿ ಯಾವ ಲೇಖಕನೂ ಪೂರ್ತಿಯಾಗಿ ಕೃತಕೃತ್ಯನಾಗಿಲ್ಲ; ನಾನೂ ಆಗಿಲ್ಲವೆಂದು ಹೇಳುವುದು ಅನಾವಶ್ಯಕ...”</p>
		<p>ಬಂಕಿಮಚಂದ್ರನ ಅಭಿಪ್ರಾಯದಲ್ಲಿ, ಐತಿಹಾಸಿಕ ಕಾದಂಬರಿಯು ಮೂಲ ಘಟನೆಗಳು, ಬಹುಮಟ್ಟಿನ ವ್ಯಕ್ತಿಗಳು, ಅವುಗಳ ಗುಣದೋಷಗಳು ಇವುಗಳನ್ನು ಚರಿತ್ರೆಯಿಂದ ಖಚಿತವಾಗಿ ತಿಳಿದಿರುವಷ್ಟು ಮಟ್ಟಿಗೆ ತೆಗೆದುಕೊಳ್ಳಬೇಕು; ಸತ್ಯವಾದ ಆ ಹಿನ್ನೆಲೆಯಲ್ಲಿ ಗ್ರಂಥಕಾರನು ತನ್ನ ಕಲ್ಪನಾಶಕ್ತಿಯಿಂದ ಕಥೆಯನ್ನೂ ಕೆಲವು ಸಣ್ಣ ಸಣ್ಣ ಘಟನೆಗಳನ್ನೂ ನಾಯಕ ನಾಯಿಕೆಯರ ಸಾಂಸಾರಿಕ ಜೀವನದಲ್ಲಿ ದಿನಗಟ್ಟಲೆ ನಡೆಯಬಹುದಾದ ಕೆಲವು ದೃಶ್ಯಗಳನ್ನೂ ಹೆಚ್ಚಾಗಿ ಸೃಷ್ಟಿಸಿ ಸೇರಿಸಬಹುದು- ಎಂದಾಯಿತು.</p>
		<p>ರಾಜಸಿಂಹದಲ್ಲಿ ಸತ್ಯವಾದ ಐತಿಹಶಿಕ ಹಿನ್ನೆಲೆಗೆ ಹೆಚ್ಚು ಪ್ರಾಶಸ್ತ್ಯ ಕೊಡಬೇಕೆಂಬುದು ಬಂಕಿಮನ ಇಷ್ಟವಾಗಿತ್ತು; ಆದರೆ ಹಿಂದೆಯೇ ತೋರಿಸಿದಂತೆ ಚರಿತ್ರೆಯನ್ನು ನಿರ್ಧರಿಸುವುದು ಅಸಾಧ್ಯವೆಂದೂ ಅದರ ಲೇಖಕರಲ್ಲಿ ಭಿನ್ನಾಭಿಪ್ರಾಯಗಳಿರುವುದೆಂದೂ ಅವನು ವ್ಯಥೆಪಟ್ಟಿದ್ದಾನೆ. ಇಂದು ಹಾಗೆ ವ್ಯಥೆಪಡಬೇಕಾದದ್ದೇನೂ ಇಲ್ಲ; ಅಂದು ಅವನಿಗೆ ದೊರೆಯದಿದ್ದ ಸರ್ಕಾರಿ ವರದಿ ಪ್ರತ್ಯಕ್ಷದರ್ಶಿಗಳ ಹೇಳಿಕೆ ಪತ್ರವ್ಯವಹಾರ ಮುಂತಾದ ವಿಶ್ವಾಸಾರ್ಹವಾದ ಮೂಲಗಳೂ ಸಾಧನಗಳೂ ಈಗ ಎಷ್ಟೋ ದೊರೆತಿವೆ. ಇವುಗಳನ್ನು ಶ್ರೀ ಯದುನಾಥ ಸರ್ಕಾರರು ಪ್ರಕಟಿಸಿದ್ದಾರೆ. (ಅವರು ರಾಜಸಿಂಹಕ್ಕೆ ಬರೆದಿರುವ ‘ಭೂಮಿಕೆ’ ಯನ್ನೂ ನೋಡಿ.) ಇವೆಲ್ಲವೂ ಬಂಕಿಮನಿಗೆ ದೊರೆತಿದ್ದರೆ ಅವನು ತನ್ನ ಗ್ರಂಥವನ್ನು ಇನ್ನೂ ಎಷ್ಟು ಪುಷ್ಟಿಗೊಳಿಸುತ್ತಿದ್ದನೋ! ಇಂದು ಪ್ರಕಾಶಕ್ಕೆ ಬಂದಿರುವ ಆ ಕಾಲದ ಚರಿತ್ರೆಯನ್ನು ನೋಡಿದರೆ ಬಂಕಿಮನು ತನ್ನ ಕಲ್ಪನಾಶಕ್ತಿಯಿಂದ ಸೃಷ್ಟಿಸಿದ್ದು ಸತ್ಯಕ್ಕೆ ದೂರವಾಗಿಲ್ಲವೆಂದೂ ಅದನ್ನು ಹೆಚ್ಚು ಪ್ರಕಾಶಗೊಳಸಿದ್ದಾನೆಂದೂ ಹೇಳಬೇಕಾಗುತ್ತದೆ.</p>
		<p>ಕೆಲವು ವ್ಯತ್ಯಾಸಗಳೂ ಆಗಿವೆ; ಹೀಗೆ (೧) ಔರಂಗಜೇಬನ ಪ್ರಧಾನ ಮಹಿಷಿ ಯೋಧಪುರರಾಜನ ಮಗಳಲ್ಲ; ಅವನ ಏಕಮಾತ್ರ ಹಿಂದೂ ಪತ್ನಿಯ ಹೆಸರು ‘ನವಾಬ-ಬಾಈ.’ ಕಾಶ್ಮೀರದ ಒಬ್ಬ ಸಣ್ಣ ರಾಜನ ಮಗಳು. ಅವಳನ್ನು ಮುಸಲ್ಮಾನ ಜಾತಿಗೆ ಸೇರಿಸಿಕೊಂಡು ಔರಂಗಜೇಬನು ಮದುವೆಯಾದನು; ಅವಳ ಮಗನೇ ಷಾಆಲಂ. ಅಕ್ಬರನ ಅನಂತರ ಯಾವ ಹಿಂದೂ ಮಹಿಷಿಯೂ ಮೊಗಲಚಕ್ರವರ್ತಿಯ ಅರಮನೆಯಲ್ಲಿ ಹಿಂದೂ ಆಚಾರ ವ್ಯವಹಾರಗಳನ್ನು ನಡೆಸುವುದು ಸಾಧ್ಯವಿರಲಿಲ್ಲ. (೨) ಕಳಂಕ ಜೀವನವನ್ನು ಜೀವಿಸಿದವಳು ಜೇಬಉನ್ನೀಸಳಲ್ಲ, ಅವಳತಂಗಿ ಫಖರ-ಉನ್ನೀಸಾ ಎಂಬುದು ಮಾನುಚಿಯ ಹೇಳಿಕೆ. (೩) ಔರಂಗಜೇಬನು ಮಹಾರಾಣನ ಸೈನ್ಯದಿಂದ ಸುತ್ತಲ್ಪಟ್ಟು ಒಂದು ದಿನ ಉಪವಾಸವಿರಬೇಕಾಯಿತು. ಉದಿಪುರಿಯು ಒಂದು ದಿನ ಬಂದಿಯಾಗಿದ್ದು ಬಿಡುಗಡೆ ಹೊಂದಿದಳು- ಎಂದು ಟಾಡ್​ ಹೇಳಿರುವುದು ನಿಜವಲ್ಲ. ಅವನು ಹಸನ್​ ಅಲಿಖಾನ್ ಮತ್ತು ಷಾಹಜಾಬಾ ಅಕ್ಬರ್​ ಇವರ ಸೈನ್ಯಕ್ಕೆ ಒದಗಿದ್ದ ವಿಪತ್ತನ್ನು ಔರಂಗಜೇಬನಿಗೆ ಹೊಂದಿಸಿದ್ದಾನೆ. (೪) ಆ ಕಾಲದಲ್ಲಿಯೂ ಸ್ಥಳದಲ್ಲಿಯೂ ಅಸಂಭವವಾದ ಕೆಲವು ಘಟನೆಗಳಿವೆ. (ಇವುಗಳನ್ನು ರವೀಂದ್ರನಾಥ ಠಾಕೂರರು ಪರಿಹಾಸ್ಯ ಮಾಡಿದ್ದಾರೆ.)</p>
		<p>ಪೂರ್ವಕ್ಕೆ ಜಯಪುರ, ಪಶ್ಚಿಮಕ್ಕೆ ಜೋಧಪುರ, ದಕ್ಷಿಣಕ್ಕೆ ಅಜಮೀರ ಇವುಗಳ ಮಧ್ಯೆ ಕೃಷ್ಣಗಡವೆಂಬ ಒಂದುಸಣ್ಣ ರಾಜಪುತ್ರ ಸಂಸ್ಥಾನವಿದೆ. ಈ ಸಂಸ್ಥಾನದ ಉತ್ತರ ಭಾಗದಲ್ಲಿ ರೂಪನಗರವೆಂಬ ಒಂದು ಸಣ್ಣ ಊರು ಇದೆ. ಆದ್ದರಿಂದ ‘ರೂಪನಗರದ ರಾಜಪುತ್ರ’ (ಚಂಚಲಕುಮಾರಿ) ಎಂದರೆ ಈ ಕೃಷ್ಣಗಡ ಅಥವ ಇಂದಿನ ಕಿಷಣಗಡದ ರಾಜಪುತ್ರಿಯೇ. ಈ ಸಂಸ್ಥಾನದ ರಾಜನಾದ ರೂಪಸಿಂಹ ರಾಠೋಡನು ಸಾಮೂಗಡದ ಯುದ್ಧದಲ್ಲಿ (೧೬೫೮) ಸಾಯಲು, ಈ ಯುದ್ಧದಲ್ಲಿ ಗೆದ್ದ ಔರಂಗಜೇಬನು ರೂಪಸಿಂಹನ ಹಿರಿಯ ಮಗಳಾದ ಚಾರುಮತಿಯನ್ನು ಮದುವೆ ಮಾಡಿಕೊಳ್ಳುವ ಅಪೇಕ್ಷೆಯನ್ನು ವ್ಯಕ್ತಪಡಿಸಿದನು. ಚಾರುಮತಿಯು ತನ್ನ ಕುಲಪುರೋಹಿತನ ಮೂಲಕ ಮಹಾರಾಣಾ ರಾಜಸಿಂಹನೊಡನೆ ತನ್ನ ಮದುವೆಯನ್ನು ಪ್ರಸ್ತಾಪಿಸಿ ಹೇಳಿ ಕಳುಹಿಸಿದಳು. ರಾಜಸಿಂಹನು ಸಸೈನ್ಯಪರಿವಾರನಾಗಿ ಕಿಷಣಗಡಕ್ಕೆ ಬಂದು ಅವಳನ್ನು ಮದುವೆಯಾದನು. ಔರಂಗಜೇಬನು ಅಸಮಾಧಾನ ತೋರಲು ರಾಜಸಿಂಹನು, ರಾಜಪುತ್ರನು ರಾಜಪುತ್ರ ಹೆಣ್ಣನ್ನು ರೂಢಿಯಂತೆ ಮದುವೆಯಾಗಲು ಮೊಗಲಚಕ್ರವರ್ತಿಯ ಸಮ್ಮತಿ ಬೇಕಾಗಿರಲಿಲ್ಲವೆಂದೂ ತನ್ನಿಂದ ದಾರಿಯಲ್ಲಿ ಮೊಗಲರಾಜ್ಯಕ್ಕೆ ಯಾವ ತೊಂದರೆಯೂ ಆಗಲಿಲ್ಲವೆಂದೂ ಉತ್ತರ ಕೊಟ್ಟನು. ರೂಪಸಿಂಹನು ಸತ್ತ ಸುಮಾರು ನಾಲ್ಕುವರ್ಷಗಳ ಅನಂತರ ಔರಂಗಜೇಬನ ಮಗ ಷಾಹ ಆಲಂ ಅವನ ಎರಡನೆಯ ಮಗಳನ್ನು ಮದುವೆಯಾದನು. (೧೬೬೨)</p>
		<p>ಶ್ರೀ ಯದುನಾಥ ಸರ್ಕಾರರು ಈಚೆಗೆ ದೊರೆತ ಗ್ರಂಥಪತ್ರಾದಿಗಳನ್ನೆಲ್ಲಾ ವಿಮರ್ಶಿಸಿ ಔರಂಗಜೇಬನ ಚರಿತ್ರೆಯನ್ನು ಇಂಗ್ಲಿಷಿನಲ್ಲಿ ವಿಸ್ತಾರವಾಗಿ ಬರೆದಿದ್ದಾರೆ. ಅವರು ‘ರಾಜಸಿಂಹ’ ಕ್ಕೆ ಬಂಗಾಳಿಯಲ್ಲಿ ಪೀಠಿಕೆಯನ್ನು ಬರೆಯುತ್ತ ಕೊನೆಗೆ “ಔರಂಗಜೇಬನಲ್ಲಿ ಕೆಲವು ಗುಣಗಳೇನೋ ಇದ್ದುವು; ಆದರೆ ಅವಕ್ಕಿಂತ ಹೆಚ್ಚಾಗಿ ದೇಶಕ್ಕೂ ಜನಕ್ಕೂ ಸ್ವಜಾತಿಗೂ ವಿನಾಶಕವಾದ ಹಲವು ದೋಷಗಳಿದ್ದುವು....ರಾಜಸಿಂಹನಲ್ಲಿ ಬಂಕಿಮನು ಈ ಚಿರಸತ್ಯವನ್ನು<sup><a epub:type="noteref" href="999-aside.xhtml#id-014-04">*</a></sup> ದೃಷ್ಟಾಂತದ್ವಾರಾ ಸ್ಥಾಪಿಸಿದ್ದಾನೆ; ಈ ಗ್ರಂಥದಲ್ಲಿ ಚರಿತ್ರಾಂಶಗಳನ್ನು ಮೀರಿ ಹೋಗಿಲ್ಲ, ಅಜ್ಞತೆಯಿಂದಲೂ ಧರ್ಮಾಂಧತೆಯಿಂದಲೂ ಸ್ವಲ್ಪಮಾತ್ರವೂ ಪ್ರೇರಿತನಾಗಿಲ್ಲ” ಎಂದು ಅಭಿಪ್ರಾಯಪಟ್ಟಿದ್ದಾರೆ.</p>
		<p>ಈ ಮಾತನ್ನು ಬಂಕಿಮಚಂದ್ರನೇ ರಾಜಸಿಂಹದ ‘ಉಪಸಂಹಾರ’ ದಲ್ಲಿ ಬರೆದಿರುವ ‘ಗ್ರಂಥಕಾರನ ನಿವೇದನ’ ದಲ್ಲಿ ತಿಳಿಸಿ ಅವನ ಉದ್ದೇಶವನ್ನು ಸ್ಪಷ್ಟಪಡಿಸಿದ್ದಾನೆ :</p>
		<p>“ಗ್ರಂಥಕಾರನ ಸವಿನಯ ವಿಜ್ಞಾಪನೆಯೇನೆಂದರೆ, ಈ ಗ್ರಂಥದ ಉದ್ದೇಶ ಹಿಂದೂ ಮುಸಲ್ಮಾನರ ತಾರತಮ್ಯವನ್ನು ತೋರಿಸುವುದೆಂದು ಪಾಠಕರು ಯಾರೂ ಯೋಚಿಸಬಾರದು. ಹಿಂದುವಾದ ಮಾತ್ರಕ್ಕೆ ಒಳ್ಳೆಯವನಲ್ಲ, ಮುಸಲ್ಮಾನನಾದ ಮಾತ್ರಕ್ಕೆ ಕೆಟ್ಟವನಲ್ಲ; ಅಥವಾ ಹಿಂದುವಾದ ಮಾತ್ರಕ್ಕೆ ಕೆಟ್ಟವನಲ್ಲ, ಮುಸಲ್ಮಾನನಾದ ಮಾತ್ರಕ್ಕೆ ಒಳ್ಳೆಯವನಲ್ಲ. ಒಳ್ಳೆಯದು ಕೆಟ್ಟದ್ದು ಇಬ್ಬರಲ್ಲಿಯೂ ಒಂದೇ ಸಮನಾಗಿ ಇರುತ್ತದೆ; ಇನ್ನೂ, ಮುಸಲ್ಮಾನರು ಇಷ್ಟು ಶತಮಾನಗಳ ಕಾಲ ಭರತ ಖಂಡವನ್ನು ಆಳಿದರೆಂಬುದನ್ನು ನೋಡಿದರೆ, ರಾಜಕೀಯ ಗುಣಗಳಲ್ಲಿ ಮುಸಲ್ಮಾನರು ಸಮಕಾಲೀನ ಹಿಂದೂಗಳಿಗಿಂತ ಶ್ರೇಷ್ಠರಾಗಿದ್ದರೆಂದು ಒಪ್ಪಿಕೊಳ್ಳಬೇಕಾಗುತ್ತದೆ. ಆದರೆ, ಎಲ್ಲ ಮುಸಲ್ಮಾನ ರಾಜರೂ ಎಲ್ಲ ಹಿಂದೂ ರಾಜರಿಗಿಂತ ಶ್ರೇಷ್ಠರಾಗಿದ್ದರೆಂದರೆ, ಅದೂ ನಿಜವಲ್ಲ. ಅನೇಕ ಕಡೆ ಮುಸಲ್ಮಾನನೇ ಹಿಂದುವಿಗಿಂತ ರಾಜಕೀಯ ಗುಣದಲ್ಲಿ ಮೇಲಾಗಿದ್ದಾನೆ; ಅನೇಕ ಕಡೆ, ಹಿಂದೂ ರಾಜನೇ ಮುಸಲ್ಮಾನನಿಗಿಂತ ರಾಜಕೀಯ ಗುಣದಲ್ಲಿ ಮೇಲಾಗಿದ್ದಾನೆ; ಮಿಕ್ಕ ಗುಣಗಳ ಜೊತೆಗೆ ಯಾರಲ್ಲಿ ಧರ್ಮವಿರುತ್ತದೆಯೋ- ಅವನು ಹಿಂದೂವಾಗಲಿ ಮುಸಲ್ಮಾನನಾಗಲಿ- ಅವನೇ ಶ್ರೇಷ್ಠ. ಮಿಕ್ಕ ಗುಣಗಳಿದ್ದರೂ ಯಾರಲ್ಲಿ ಧರ್ಮವಿಲ್ಲವೋ- ಅವನು ಹಿಂದೂವಾಗಲಿ ಮುಸಲ್ಮಾನನಾಗಲಿ- ಅವನೇ ನಿಕೃಷ್ಟ. ಔರಂಗಜೇಬನು ಧರ್ಮಹೀನ; ಆದ್ದರಿಂದಲೇ ಅವನ ಕಾಲದಿಂದ ಮೊಗಲರಾಜ್ಯದ ಅಧಃಪತನಕ್ಕೆ ಆರಂಭವಾಯಿತು; ರಾಜಸಿಂಹನು ಧಾರ್ಮಿಕ; ಆದ್ದರಿಂದ, ಅವನು ಸಣ್ಣರಾಜ್ಯದ ಅಧಿಪತಿಯಾಗಿ ಮೊಗಲ ಚಕ್ರವರ್ತಿಯನ್ನು ಅಪಮಾನಗೊಳಿಸಿ ಓಡಿಸಲು ಸಮರ್ಥನಾದನು. ಇದೇ ಗ್ರಂಥದಲ್ಲಿ ಪ್ರತಿಪಾದ್ಯ ವಿಷಯ. ರಾಜನು ಹೇಗಿರುತ್ತಾನೋ, ಅವನ ಅನುಚರರು ಪ್ರಜೆಗಳು ಮೊದಲಾದವರೂ ಹಾಗೇ ಇರುತ್ತಾರೆ; ಉದಿಪುರಿ ಚಂಚಲಕುಮಾರಿಯರನ್ನೂ, ಜೇಬಉನ್ನೀಸಾ ನಿರ್ಮಲಕುಮಾರಿಯರನ್ನೂ, ಮಾಣಿಕಲಾಲ ಮಬಾರಕರನ್ನೂ ಹೋಲಿಸಿದರೆ ಇದು ತಿಳಿಯುತ್ತದೆ. ಇದಕ್ಕೋಸ್ಕರ ಈ ಕಲ್ಪನೆಗಳೆಲ್ಲಾ.</p>
		<p>ಔರಂಗಜೇಬನೊಡನೆ ಚೆನ್ನಾಗಿ ಹೋಲಿಸಬಹುದಾದ ಐತಿಹಾಸಿಕ ವ್ಯಕ್ತಿ ಸ್ಪೇನ್​ ದೇಶದ ಎರಡನೆಯ ಫಿಲಿಪ್​; ಇಬ್ಬರೂ ದೊಡ್ಡ ಸಾಮ್ರಾಜ್ಯಗಳ ಅಧಿಪತಿಗಳು; ಇಬ್ಬರೂ ಐಶ್ವರ್ಯ ಸೇನಾಬಲ ಗೌರವಗಳಲ್ಲಿ ಮಿಕ್ಕ ರಾಜರುಗಳಿಗಿಂತ ಎಷ್ಟೋ ಹೆಚ್ಚು; ಇಬ್ಬರೂ ಶ್ರಮಶೀಲತೆ ಸತರ್ಕತೆ ಮುಂತಾದ ರಾಜಕೀಯ ಗುಣಗಳಿಂದ ಭೂಷಿತರಾಗಿದ್ದರು; ಆದರೆ ಇಬ್ಬರೂ ನಿಷ್ಠುರರು ಕಪಟಾಚಾರಿಗಳು ಕ್ರೂರರು ದಾಂಭಿಕರು ಆತ್ಮ ಮಾತ್ರ ಹಿತೈಷಿಗಳು ಮತ್ತು ಪ್ರಜಾಪೀಡಕರು; ಆದ ಕಾರಣ ಇಬ್ಬರೂ ತಮ್ಮ ತಮ್ಮ ಸಾಮ್ರಾಜ್ಯದ ಧ್ವಂಸಕ್ಕೆ ಬೀಜವನ್ನು ಬಿತ್ತಿ ಹೋದರು. ಇಬ್ಬರೂ ಸಣ್ಣ ಶತ್ರುರಾಜರಿಂದ ಪರಾಜಿತರೂ ಅಪಮಾನಿತರೂ ಆದರು.- ಫಿಲಿಪನು ಇಂಗ್ಲಿಷರು ಮತ್ತು ಡಚ್ಚರು ಇವರಿಂದ; ಔರಂಗಜೇಬನು ಮರಾಠರು ಮತ್ತು ರಾಜಪುತ್ರರು ಇವರಿಂದ. ಮರಾಠರ ಶಿವಾಜಿಯನ್ನೂ ಇಂಗ್ಲಿಷರ ಎಲಿಜಬೆತ್ತಳನ್ನೂ ಹೋಲಿಸಬಹುದು; ಆದರೆ ಅದಕ್ಕಿಂತ ಹಾಲೆಂಡಿನ ವಿಲಿಯಂ ಮತ್ತು ರಾಜಪುತ್ರ ರಾಜಸಿಂಹ ಇವರು ಹೆಚ್ಚಾಗಿ ಹೋಲುವರು; ಚರಿತ್ರೆಯಲ್ಲಿ ಇಬ್ಬರ ಕೀರ್ತಿಯೂ ಅನುಪಮವಾದದ್ದು; ವಿಲಿಯಂ ಯೂರೋಪಿನಲಿ ದೇಶಹಿತೈಷಿ ಧರ್ಮಾತ್ಮ ವೀರಾಗ್ರಗಣ್ಯ ಎಂದು ಹೆಸರು ಪಡೆದಿದ್ದಾನೆ.- ಈ ದೇಶದಲ್ಲಿ ಚರಿತ್ರೆ ಇಲ್ಲವಾದ್ದರಿಂದ ರಾಜಸಿಂಹನನ್ನು ಯಾರೂ ಅರಿಯರು.”</p>
		<p>ಈ ಕಾದಂಬರಿಯನ್ನು ವಿಸ್ತರಿಸಿ ಬರೆದಾಗ, ಬಂಕಿಮನಿಗೆ ತನ್ನ ಸಂವಿಧಾನ ಕೌಶಲವನ್ನು ತೋರಿಸುವುದಕ್ಕೂ, ಪಾತ್ರಗಳನ್ನು ಪೋಷಿಸುವುದಕ್ಕೂ ಹೆಚ್ಚಿನ ಅವಕಾಶ ದೊರೆಯಿತು. ಹೀಗೆ, ಇದರ ಎರಡನೆಯ ಭಾಗದಲ್ಲಿ (ಖಂಡ ೫-೮) ಕಥಾಪ್ರವಾಹವು ಹಿಮ್ಮೊಗನಾದಂತೆ ತೋರಿ, ಅಪ್ರಿಯದಲ್ಲಿ ಮುಗಿಯುತ್ತದೆಯೋ ಎಂಬ ಶಂಕೆಯುಂಟಾಗುತ್ತದೆ; ಅನಿರೀಕ್ಷಿತವಾದ ದಾರಿ ಹಿಡಿಯುತ್ತದೆ; ಕಥೆ ತೊಡಕಾಗುತ್ತದೆ. ವೀರ ಸರದಾರನಾದ ಮಬಾರಕನು ಪಾಳುಬಾವಿಯಲ್ಲಿ ಬಿದ್ದು ನಿರಾಶನಾಗಿದ್ದಾಗ ಸಿಪಾಯಿವೇಷದಲ್ಲಿದ್ದ ದರಿಯಳಿಂದ ಅನಿರೀಕ್ಷಿತವಾಗಿ ಮೇಲಕ್ಕೆ ಎತ್ತಲ್ಪಟ್ಟು ಆರೋಗ್ಯವಾಗಿ ಅವಳೊಡನೆ ದಿಲ್ಲಿಯನ್ನು ಸೇರುತ್ತಾನೆ. ರಾಜಸಿಂಹನು ಜಯಪ್ರತಿಫಲವಾಗಿ ಚಂಚಲೆಯನ್ನು ಕೂಡಲೆ ಮದುವೆ ಮಾಡಿಕೊಳ್ಳದೆ, ಅವಳೊಡನೆ ಚರ್ಚೆ ಹೂಡುತ್ತಾನೆ. ಅವಳದು ಅತಂತ್ರ ಸ್ಥಿತಿಯಂತೆ ಕಾಣುತ್ತದೆ. ಅವಳ ತಂದೆಗೆ ಕಾಗದ ಬರೆದರೆ ಮೆಚ್ಚಿಕೆಗೆ ಬದಲಾಗಿ ರೋಷವೇ ಪ್ರತ್ಯುತ್ತರವಾಗಿ ಬರುತ್ತದೆ. ಜೋಯಿಸನೂ ನಿರಾಶೆ ಹುಟ್ಟಿಸುತ್ತಾನೆ. ಔರಂಗಜೇಬನು ಇದ್ದಬದ್ದ ಸೇನೆಯನ್ನೆಲ್ಲಾ ಕೂಡಿಹಾಕಿಕೊಂಡು ನಾಲ್ಕು ಕಡೆಯಿಂದಲೂ ರಾಜಸಿಂಹನನ್ನು ಮುತ್ತಿ ರಾಜಪುತ್ರಸ್ಥಾನವನ್ನೇ ಧೂಳೀಪಟಲ ಮಾಡಲು ಸಿದ್ಧತೆ ಮಾಡಿಕೊಂಡು ಬರುತ್ತಾನೆ. ಚಂಚಲೆಯ ಪತ್ರವನ್ನು ತೆಗೆದುಕೊಂಡು ಹೋದ ನಿರ್ಮಲೆ ಔರಂಗಜೇಬನ ಅಂತಃಪುರದಲ್ಲಿ ಬಂದಿಯಾಗುತ್ತಾಳೆ.</p>
		<p>ಆದರೆ ಮತ್ತೆ ಎಲ್ಲವೂ ತಲೆಕೆಳಕಾಗಿ ಪ್ರಿಯ ಪರಿಣಾಮದಲ್ಲಿ ಮುಗಿಯುತ್ತವೆ. ಮಬಾರಕನನ್ನು ಹೆಂಡತಿಯೊಡನೆ ಸುಖವಾಗಿ ಇರಗೊಡಿಸದೆ ಜೇಬಳು ಕೊಲ್ಲಿಸುತ್ತಾಳೆ. ಅವನು ಅನಿರೀಕ್ಷಿತವಾಗಿ ಬದುಕಿ ರಾಜಸಿಂಹನ ಗೆಲವಿಗೆ ನೆರವಾಗುತ್ತಾನೆ. ಜೇಬಳ ಗರ್ವಮುರಿದು ಅವನನ್ನು ಮದುವೆಯಾಗುತ್ತಾಳೆ. ನಿರ್ವಂಚನೆಯಿಂದ ಪ್ರೀತಿಸುತ್ತಿದ್ದ ದರಿಯಳೇ ಅವನನ್ನು ಕೊಲ್ಲುತ್ತಾಳೆ. ಔರಂಗಜೇಬನ ಅಂತಃಪುರವು ಸೆರೆಸಿಕ್ಕಿ ಚಂಚಲೆಯು ಚಕ್ರವರ್ತಿನಿಯಿಂದ ಸೇವೆಗೈಸಿಕೊಳ್ಳುತ್ತಾಳೆ. ಔರಂಗಜೇಬನು ಮೇಲಿಂದಮೇಲೆ ಸೋಲುಪಡೆದು ರಾಜಸಿಂಹನು ಜಯಶಾಲಿಯಾಗುತ್ತಾನೆ. ರಾಜಸಿಂಹನು ವಿಕ್ರಮಸಿಂಹನ ಆಶೀರ್ವಾದ ಮೆಚ್ಚಿಗೆ ಸಹಾಯಗಳೊಡನೆ ಚಂಚಲೆಯನ್ನು ಮದುವೆಯಾಗುತ್ತಾನೆ. ಕಥೆಯ ಆರಂಭದಲ್ಲಿ ರಾಜಸಿಂಹನ ಪಠವನ್ನು ಮೆಚ್ಚಿ ಔರಂಗಜೇಬನ ಪಠವನ್ನು ಕಾಲಿನಿಂದ ಪುಡಿಮಾಡಿದ “ಮಕ್ಕಳಾಟಿಕೆ” ಯು ಕಠೋರವಾದ ಇತಿಹಾಸ ಸತ್ಯತೆಯನ್ನು ಪಡೆಯುತ್ತದೆ.</p>
		<p>ಹೊಸದಾಗಿ ಸೇರಿಸಿದ ಈ ನಾಲ್ಕು ಖಂಡಗಳಿಗೂ (೫-೮) ಅವುಗಳ ಅಧ್ಯಾಯಗಳಿಗೂ ಮೊದಲಲ್ಲಿ ಕೊಟ್ಟಿರುವ ತಲೆಬರಹಗಳಿಂದ ಬಂಕಿಮನು ಒಂದು “ರಣಯಜ್ಞ” ದ ಚಿತ್ರವನ್ನು ಕಲ್ಪಿಸಿಕೊಂಡಿದ್ದನೆಂದು ಊಹಿಸಬಹುದು.- ನಿರ್ಮಲೆಯೂ ಮಾಣಿಕಲಾಲನೂ ಊರ್ವಶೀ ಪುರೂರವರಂತೆ, ಅರಣಿಕಾಷ್ಠಗಳಂತೆ, ರಾಜಸಿಂಹನ ಪತ್ರವನ್ನೂ ಚಂಚಲೆಯ ಪತ್ರವನ್ನೂ ಔರಂಗಜೇಬ ಉದಿಪುರಿಯರಿಗೆ ತಲಪಿಸಿದರು. ಬೆಂಕಿ ಹುಟ್ಟಿತು. ಅದಕ್ಕೆ ಉದಿಪುರಿಯೂ ಜೇಬಉನ್ನೀಸಳೂ ತಮ್ಮ ಕ್ರೋಧವೆಂಬ ಸಮಿತ್ತನ್ನು ಹಾಕಿ ಔರಂಗಜೇಬನಲ್ಲಿ ದೂರಿ, ಉರಿ ಎಬ್ಬಿಸಿದರು. ಯಮಸ್ವರೂಪನಾದ ಬಾದಷಹನೂ ಅದಕ್ಕೆ ಸೌದೆ ಒಟ್ಟಿದನು. ದರಿಯಾಬೀಬಿಯ ಹೃದಯಾಗ್ನಿಯೂ ನಿರ್ಮಲೆಯ ನಯನಾಗ್ನಿಯೂ ಸೇರಿದವು. ಬೆಂಕಿಯ ಉರಿಯು ಮಂಡಲಾಕಾರವಾಗಿ ಹಬ್ಬಿತು. ಅದರಲ್ಲಿ ಬಾದಷಹ, ಉದಿಪುರಿ, ಜೇಬಉನ್ನೀಸ ಇವರು ಸುಟ್ಟು ಬೂದಿಯಾದರು. ಬೆಂಕಿಯು ಸ್ವಲ್ಪ ಆರಿ ಮತ್ತೆ ಹೊತ್ತಿಕೊಂಡಿತು. ಈಗ ಮಬಾರಕನೂ ದರಿಯಳೂ ಸುಟ್ಟುಹೋದರು. ಯಜ್ಞ ದೀಕ್ಷಿತನಿಗೆ ಇಷ್ಟ ಪ್ರಾಪ್ತಿಯಾಯಿತು- ಎಂದರೆ, ರಾಜಸಿಂಹನು ಚಂಚಲೆಯನ್ನು ಮದುವೆ ಮಾಡಿಕೊಂಡನು. ಇಬ್ಬರ ಪ್ರತಿಜ್ಞೆಯೂ ಪೂರೈಸಿತು.</p>
		<p>ಈ ರಣಯಜ್ಞಕ್ಕೆ ಆಹುತಿಯಾದವರಲ್ಲಿ ಮಬಾರಕನೊಬ್ಬನೇ ರಣರಂಗದಲ್ಲಿ ಪ್ರಾಣ ಬಿಟ್ಟವನು; ಅವನನ್ನು ಕೊಂದ ದರಿಯಳು ಬುದ್ಧಿವಿಕಲ್ಪವಾಗಿ ತನ್ನ ದುಃಖಜೀವನವನ್ನು ಅತ್ಯಲ್ಪ ಕಾಲದಲ್ಲಿಯೇ ನೀಗಿಕೊಂಡಿರಬೇಕು; ಔರಂಗಜೇಬ, ಉದಿಪುರಿ, ಜೇಬಉನ್ನೀಸರಿಗೆ ಅವರ ಗರ್ವಖಂಡನವೇ ಮರಣ- ಮರಣಕ್ಕಿಂತ ಹೆಚ್ಚು.</p>
		<p>ಮೇಲೆ ಕಥಾಸಂಗ್ರಹದಲ್ಲಿ ಕಾಣಿಸಿದಂತೆ ಈಗಿನ ‘ರಾಜಸಿಂಹ’ ದಲ್ಲಿ ಎಂಟು ಖಂಡಗಳೂ (೫+೭+ ೧೦+೭+೬+೯+೪+೧೬=) ೬೪ ಪರಿಚ್ಛೇದಗಳೂ ಇವೆ. ಮೊದಲ ನಾಲ್ಕು ಖಂಡಗಳಿಗೆ ಗ್ರಂಥಕರ್ತನು ೧) ಚಿತ್ರದಲ್ಲಿ ಚರಣ ೨) ನಂದನದಲ್ಲಿ ನರಕ ೩) ವಿವಾಹದಲ್ಲಿ ವಿಕಲ್ಪ ೪) ರಂಧ್ರದಲ್ಲಿ ಯುದ್ಧ-ಎಂಬ ಹೆಸರುಗಳನ್ನು ಕೊಟ್ಟಿದ್ದಾನೆ. ಇದನ್ನು ನೋಡಿದರೆ, ಚಂಚಲೆಯು ಔರಂಗಜೇಬನ ಚಿತ್ರವನ್ನು ತುಳಿದು ಪುಡಿಮಾಡಿದ್ದೇ ಕಾರಣವಾಗಿ, ಔರಂಗಜೇಬನ ಸೇನೆ ಸೋತು, ರಾಜಸಿಂಹನು ಚಂಚಲೆಯನ್ನು ಕರೆದುಕೊಂಡು ಹೋಗಿ ಮದುವೆಯಾದದ್ದಷ್ಟೇ ಕಥೆ ಮೊದಲು ಬಂಕಿಮನ ಮನಸ್ಸಿನಲ್ಲಿತ್ತೆಂದು ತೋರುತ್ತದೆ. ಆಮೇಲೆ ಅದು ಪ್ರತಿಯೊಂದು ಅಂಶದಲ್ಲಿಯೂ ಬೆಳೆಯಿತು. ೫) ಅಗ್ನಿಯ ಆಯೋಜನೆ ೬) ಅಗ್ನಿಯ ಉತ್ಪಾದನೆ ೭) ಅಗ್ನಿಯು ಉರಿಯಿತು ೮) ಅಗ್ನಿಯಲ್ಲಿ ಯಾರು ಯಾರು ಬೆಂದರು- ಎಂಬ ಮತ್ತೆ ನಾಲ್ಕು ಖಂಡಗಳು ಸೇರಿದುವು. ಈ ಭಾಗದಲ್ಲಿ ‘ಔರಂಗಜೇಬನು ಶಿಶುಪಾಲನ ಅವಸ್ಥೆಯನ್ನು ಪಡೆದು ದೇವೀರದ<sup><a epub:type="noteref" href="999-aside.xhtml#id-014-05">*</a></sup> ಕ್ಷೇತ್ರದಲ್ಲಿ ರಾಜಸಿಂಹನೊಡನೆ ಯುದ್ಧಮಾಡಿ ಅಲ್ಲೂ ಶಿಶುಪಾಲನ ಅವಸ್ಥೆಯನ್ನು ಪಡೆದ’ ವೃತ್ತಾಂತವನ್ನು ಹೇಳಿದ್ದಲ್ಲದೆ ಔರಂಗಜೇಬನು ಸೋತು ಸೋತು ಹಣ್ಣಾಗಿ, ಬಿಟ್ಟರೆ ಸಾಕೆಂದು ನಿಜವಾದ ಸಂಧಿ ಮಾಡಿಕೊಳ್ಳುವವರೆಗೆ ಬಂಕಿಮನು ಕಥೆಯನ್ನು ಬೆಳೆಸಿ ಕೊನೆಗಾಣಿಸುತ್ತಾನೆ.</p>
		<p>ತಾನು ಕಳುಹಿಸಿದ ಸೇನೆ ರೂಪನಗರದ ಒಬ್ಬ ಸಣ್ಣರಾಜನಿಗೆ ಸೋತಿತೆಂದೂ ತಾನು ಉದ್ದೇಶಪಟ್ಟಿದ್ದ ಅವನ ಮಗಳನ್ನು ದಾರಿಯಲ್ಲಿ ಮತ್ತೊಬ್ಬ ರಾಜಪುತ್ರರಾಜನು ಅಪಹರಿಸಿಕೊಂಡು ಹೋದನೆಂದೂ ಕೇಳಿ ಔರಂಗಜೇಬನು ಸುಮ್ಮನಿದ್ದನೇ? ಇದು ಅವನ ಸ್ವಭಾವಕ್ಕೆ ವಿರುದ್ಧ; ಆದ್ದರಿಂದಲೂ ಕಥೆ ಮುಂದುವರಿಯಬೇಕಾಯಿತು. ಔರಂಗಜೇಬನೇ ಸ್ವಂತವಾಗಿ ಬಂದು ಮುತ್ತಿ, ಸೋತು, ನಾಲ್ಕು ವರ್ಷಕಾಲ ಅವಿಚ್ಛನ್ನವಾಗಿ ಯುದ್ಧ ಮಾಡಿ ಸೊರಗಿ ಕೊನೆಗೆ ನಿಜವಾದ ಸಂಧಿ ಮಾಡಿಕೊಂಡನೆಂದೂ ಅವನಿಗೆ ಹೀಗೆ ರಾಜಪುತ್ರರು- ಮುಖ್ಯವಾಗಿ ರಾಜಸಿಂಹನು- ಚೆನ್ನಾಗಿ ಬುದ್ಧಿ ಕಲಿಸಿದನೆಂದೂ ಹೇಳುವುದು ಬಂಕಿಮನಿಗೆ ಇಷ್ಟವಾಗಿತ್ತು. ಆವಾಗ ಆ ಕಾಲದ ಚರಿತ್ರೆಯ ಸ್ಪಷ್ಟಚಿತ್ರವು ಬರುವುದು ಸಾಧ್ಯ. ಅಲ್ಲದೆ, ಈ ಮಧ್ಯೆ ಅವನು ಟಾಡ್​ ಮುಂತಾದವರು ಬರೆದ ರಾಜಸ್ಥಾನದ ಚರಿತ್ರೆಯನ್ನೂ, ಯೂರೋಪು ಖಂಡದ ಚರಿತ್ರೆಯನ್ನೂ ವಿವರವಾಗಿ ಓದಿ ಅದರಿಂದ ಉತ್ಸಾಹಿತನಾಗಿದ್ದಂತೆ ಕಂಡುಬರುತ್ತದೆ.- ಇಂಗ್ಲೆಂಡ್​, ಫ್ರಾನ್ಸ್​, ಹಾಲೆಂಡ್​, ಗ್ರೀಸ್​, ಸ್ಪೇನ್​, ಜರ್ಮನಿ ಪರ್ಷಿಯಾ ಮುಂತಾದ ದೇಶಗಳ ಚರಿತ್ರೆಗೆ ಸಂಬಂಧಪಟ್ಟ ಹಾಗೆ, ಹಲವು ಅಂಶಗಳೂ, ಹೋಲಿಕೆಗಳೂ ಅಲ್ಲಲ್ಲಿ ಬರುತ್ತವೆ. ಕಥೆ ವಿಸ್ತೃತವಾಗಿದೆ; ಚರಿತ್ರಾಂಶಗಳು ವಿವರವಾಗಿವೆ. ಇದರ ಫಲವಾಗಿ ಕಾದಂಬರಿಯು ಪುಷ್ಟವಾಗಿದೆ. ಅದರ ಚಿತ್ರಗಳು ಖಚಿತವಾಗಿವೆ, ಪಾತ್ರಗಳು ಜೀವಂತವಾಗಿವೆ, ಗ್ರಂಥಕರ್ತನ ಧಾರ್ಮಿಕ ಸಾಮಾಜಿಕ ನೀತಿಯನ್ನು ಉದಾಹರಿಸುವುದಕ್ಕೆ ಅನುಕೂಲವಾಗಿದೆ, ರಾಜಸಿಂಹನ ರಣಪಾಂಡಿತ್ಯವನ್ನು ವಿವರಿಸುವುದಕ್ಕೆ ಅವಕಾಶ ದೊರೆತಿದೆ; ವಿಕ್ರಮಸಿಂಹನೂ ಅನಾಮಧೇಯನಾಗಿ ಉಳಿಯದೆ ವ್ಯಕ್ತಿತ್ವಶಾಲಿಯಾಗಿ ಧೈರ್ಯಶಾಲಿಯಾಗಿ ಗುಣಪಕ್ಷಪಾತಿಯಾಗಿ ಕಾಣುತ್ತಾನೆ.</p>
		<p>ಹೀಗೆ ಈ ಗ್ರಂಥದಲ್ಲಿ ಬಂಕಿಮನು ಔರಂಗಜೇಬನ ಕಾಲದಲ್ಲಿ ಅವನಿಗೂ ರಾಜಪುತ್ರರಿಗೂ ಇದ್ದ ರಾಜಕೀಯ ಸಾಮಾಜಿಕ ಧಾರ್ಮಿಕ ಸಂಬಂಧವನ್ನು ವಿವರವಾಗಿ ನಿರೂಪಿಸಿರುವುದಲ್ಲದೆ, ಸಂದರ್ಭವಿದ್ದಂತೆ ಬಾಬರನಿಂದ ಮೊದಲು ಮಾಡಿಕೊಂಡು ಮೊಗಲರ ಪೂರ್ವ ಚರಿತ್ರೆಯನ್ನು ಅಲ್ಲಲ್ಲೇ ಸಿಂಹಾವಲೋಕದ ಕ್ರಮದಿಂದ ನಿರೂಪಿಸಿದ್ದಾನೆ.</p>
		<p>ಮೊದಲು ಬರೆದಿದ್ದ ‘ಕ್ಷುದ್ರಕಥೆ’ ಯಲ್ಲಿ ಎರಡನೆಯ ಖಂಡವಾದ ‘ನಂದನದಲ್ಲಿ ನರಕ’ ವಿರಲಿಲ್ಲ. ಇದರಲ್ಲಿ ಅವನು ಉದಿಪುರಿ ಜೇಬಉನ್ನೀಸಾ ದರಿಯಾ ಇವರನ್ನು ತಂದು ಸೇರಿಸಿದನು. ಇವರು ಚಂಚಲಕುಮಾರಿ ನಿರ್ಮಲಕುಮಾರಿಯರಿಗೆ ಪ್ರತಿಪಾತ್ರಗಳು. ದರಿಯಾ ಜೇಬಉನ್ನೀಸಾ ಇವರಿಂದ ಮಬಾರಕನ ಪಾತ್ರವೂ ವ್ಯತ್ಯಸ್ತವಾಗಿ ಮಾಣಿಕಲಾಲನಿಗೆ ಪ್ರತಿಪಾತ್ರ ಸೃಷ್ಟಿಯಾಗುತ್ತದೆ. ಹಾಗೇ, ಮೊದಲ ಕಥೆಯಲ್ಲಿ ಔರಂಗಜೇಬನಾಗಲಿ ಅವನ ರಾಣಿಯರಾಗಲಿ ಬರುವುದಿಲ್ಲ. ಯೋಧಪುರಿಯ ಹೆಸರು ಮಾತ್ರ ಬರುತ್ತದೆ; ಅವಳೇ ತಾನು ಪರಂಪರೆಯಾಗಿ ಕೇಳಿದ ಚಂಚಲೆಯ ವೃತ್ತಾಂತವನ್ನು ಔರಂಗಜೇಬನಿಗೆ ತಿಳಿಸಿ ಬೆಂಕಿ ಹೊತ್ತಿಸುವವಳು. ಮಬಾರಕನು ಚಂಚಲೆಯೊಡನೆ ಯುದ್ಧ ಮಾಡುವುದಿಲ್ಲವೆಂದು ಸುಮ್ಮನಾದಾಗ, ಮಾಣಿಕಲಾಲನು ತಂದ ಸೇನೆ ಮೊಗಲರಮೇಲೆ ಬಿದ್ದು ಅವರನ್ನು ಓಡಿಸುತ್ತದೆ. ಮಬಾರಕನು ಏನಾದನೆಂದು ಹೇಳುವುದಿಲ್ಲ. ರಾಜಸಿಂಹನು ಉದಯಪುರಕ್ಕೆ ಬಂದು ಚಂಚಲೆಯನ್ನು ಮದುವೆಯಾಗುತ್ತಾನೆ. ಮಾಣಿಕಲಾಲನಿಗೆ ದೊಡ್ಡ ಅಧಿಕಾರ ದೊರೆಯುತ್ತದೆ. ವಿಕ್ರಮಸಿಂಹನು ಮಗಳು ಅಳಿಯಂದಿರೊಡನೆ ಕೋಪಿಸಿಕೊಂಡು ಕಡೆಗೆ ಮೆಚ್ಚಿಗೆಯಿಂದ ಅವರ ಮದುವೆಗೆ ಸಮ್ಮತಿಸುವ ವೃತ್ತಾಂತವಿರುವುದಿಲ್ಲ. ಹೀಗೆ ನಮ್ಮ ಗಮನವು ಮುಖ್ಯವಾಗಿ ಚಂಚಲೆ ರಾಜಸಿಂಹರ ವೃತ್ತಾಂತದಲ್ಲಿ ಕೇಂದ್ರೀಕರಿಸಿರುತ್ತದೆ.</p>
		<p>ಭಿನ್ನ ಪ್ರಕೃತಿಯ ಅಥವಾ ಸಂಸ್ಕೃತಿಯ ಎರಡು ಜನ ಸೇರಿದರೆ ಸಾಧಾರಣವಾಗಿ ಘರ್ಷಣೆಯುಂಟಾಗುತ್ತದೆ. ಭರತ ಖಂಡದ ಚರಿತ್ರೆಯಲ್ಲಿ ಆದಿವಾಸಿಗಳಿಗೂ ದ್ರಾವಿಡರಿಗೂ, ದ್ರಾವಿಡರಿಗೂ ಆರ್ಯರಿಗೂ, ಆಗಿರಬಹುದಾದ ಘರ್ಷಣೆ ಚರಿತ್ರ ಪೂರ್ವಕಾಲದ್ದು; ಅದನ್ನು ಈಗ ಸ್ಪಷ್ಟವಾಗಿ ಅರಿಯುವಂತಿಲ್ಲ; ಚರಿತ್ರಕಾಲದಲ್ಲಿ ಹಿಂದೂ- ಮುಸ್ಲಿಂ, ಹಿಂದೂ- ಯೂರೋಪೀಯ ಘರ್ಷಣೆಗಳು ಸ್ಪಷ್ಟವಾಗಿವೆ. ಇವುಗಳ ಆಧಾರದ ಮೇಲೆ ಬಂಕಿಮನು ಕೆಲವು ಕಾದಂಬರಿಗಳನ್ನು ಬರೆದಿದ್ದಾನೆ. ಅವುಗಳಲ್ಲಿ ಪ್ರಧಾನವಾದದ್ದು, ‘ರಾಜಸಿಂಹ’. ಅದೊಂದೇ ತಾನು ಬರೆದ ನಿಜವಾದ ಐತಿಹಾಸಿಕ ಕಾದಂಬರಿ ಎಂಬ ಅವನ ಅಭಿಪ್ರಾಯವನ್ನು ಮೇಲೆ ನೋಡಿದ್ದೇವೆ.</p>
		<p>ಅಲೆಕ್ಸಾಂಡರನ ಕಾಲದಿಂದಲೂ ಹಿಂದೂ ರಾಜರು ವಿದೇಶೀ ಆಕ್ರಮಣಕಾರರನ್ನು ಎದುರಿಸುತ್ತಿದ್ದರು. ಸೋತು ನಷ್ಟಪಟ್ಟರೂ ಆಕ್ರಮಣಕಾರನು ಹೊರಟುಹೋದಮೇಲೆ ಗರಿಗಟ್ಟಿಕೊಳ್ಳುತ್ತಿದ್ದರು. ಆದರೆ ಬರಬರುತ್ತ ಅವರು ಇಲ್ಲಿಯೇ ನೆಲಸಲು ಮೊದಲು ಮಾಡಿದರು. ಆಗ ಘರ್ಷಣವು ಸಂತತವಾಯಿತು; ಬಲಿಷ್ಠನ ಕೈ ಮೇಲಾಗಿ ಬಲಹೀನರಿಗೆ ಹಿಂಸೆಯಾಯಿತು. ಶಕ್ತಿವಂತರು ಮೇಲೆ ಬಿದ್ದರು. ಅಕ್ಬರನ ಕಾಲಕ್ಕೆ ಮೊಗಲರು ಬೇರೂರಿ ನಿಂತರು. ಅವನು ಉದಾರಹೃದಯನೂ ದೂರದರ್ಶಿಯೂ “ಪರಮ ರಾಜನೀತಿಜ್ಞನೂ” ಆಗಿದ್ದುದರಿಂದ ತಮ್ಮ ರಾಜ್ಯವನ್ನು ಸ್ನೇಹದಿಂದ ದೃಢಪಡಿಸಿಕೊಳ್ಳಲು ಯತ್ನಿಸಿದನು. ಹಿಂದೂಗಳಿಗೆ, ಹಿಂದೂಗಳೆಂಬ ಕಾರಣದಿಂದಲೇ, ಹಿಂಸೆಕೊಡದೆ ದಾಕ್ಷಿಣ್ಯಪರನಾಗಿದ್ದು ರಾಜಪುತ್ರರೊಡನೆ ಸಂಸಾರ ಸಂಬಂಧಗಳನ್ನು ಬೆಳೆಸಿದನು, ಅವರಿಗೆ ಅಧಿಕಾರಗಳನ್ನು ಕೊಟ್ಟನು. ಕೆಲವು ರಾಜಪುತ್ರರು ಈ ನೀತಿಗೆ ಸೋತರು, ಸಮಾಧಾನ ಮಾಡಿಕೊಂಡರು; ಮಿಕ್ಕವರಿಗೆ ಧಾರ್ಮಿಕ ದೃಷ್ಟಿಯಿಂದ ಇದು ಸರಿಹೋಗಲಿಲ್ಲ; ಮನಸ್ಸು ಒಡಂಬಡಲಿಲ್ಲ; ಹೀಗೆ ರಾಜಪುತ್ರರಲ್ಲಿಯೇ ಎರಡು ಗುಂಪಾಯಿತು. ಆದ್ದರಿಂದ ಚಂಚಲೆಯು ಮಾನಸಿಂಹ, ಬೀರಬಲ್​, ಜಯಸಿಂಹ ಮುಂತಾದವರನ್ನು ‘ಇವರೆಲ್ಲ ಹಿಂದೂಗಳಲ್ಲ; ಇವರು ಮುಸಲಮಾನರ ಚಾಕರರು, ರಜಪೂತ ಕುಲಾಂಗಾರರು, ಮೊಗಲರ ದಾಸರು’ ಎಂದು ಹಳಿಯುತ್ತಾಳೆ. ಪ್ರತಾಪಸಿಂಹ, ಅಮರಸಿಂಹ, ಯಶವಂತಸಿಂಹ, ರಾಜಸಿಂಹ ಮುಂತಾದವರು ಸಂಬಂಧ ಮಾಡಿಲ್ಲದೆ ಮೊಗಲರನ್ನು ಎದುರಿಸಿ ನಿಂತಿದ್ದದ್ದರಿಂದ ಅವರು ಅವಳಿಗೆ ಗೌರವಾರ್ಹರು.</p>
		<p>ಅಕ್ಬರನಿಂದ ಮುಂದೆ ಅವನ ಮಕ್ಕಳು ಮೊಮ್ಮಕ್ಕಳು ಭೋಗಲಾಲಸರಾದರು; ಅದಕ್ಕಾಗಿ ಏನು ಬೇಕಾದರೂ ಅನ್ಯಾಯಮಾಡಲು ಸಿದ್ಧರಾದರು; ತಂದೆಯನ್ನು ಸೆರೆಯಲ್ಲಿಟ್ಟರು, ಅಣ್ಣನನ್ನು ಕೊಂದರು; ಅಷ್ಟೇ ಆಗಿದ್ದರೆ ಅವರ ಸ್ವಂತ ವಿಷಯವಾಗುತ್ತಿತ್ತು; ಆದರೆ ಔರಂಗಜೇಬನ ಕಾಲಕ್ಕೆ ಅದು ಅತಿಯಾಯಿತು; ಪರಧರ್ಮ ವಿದ್ವೇಷ ಹೆಚ್ಚಾಯಿತು; ಪ್ರಜಾಪೀಡೆ ಸಹಿಸಲಾರದಂತಾಯಿತು. ಅವನು “ಮಹಾ ಪಾಪಿಷ್ಠನಾಗಿದ್ದನು; ಅವನಂತಹ ಧೂರ್ತನಾದವನು ಕಪಟಾಚಾರಿಯಾದವನು ಪಾಪದಲ್ಲಿ ಸಂಕೋಚ ಶೂನ್ಯನಾದವನು ಸ್ವಾರ್ಥಪರನಾದವನು ಪರಪೀಡಕನಾಗಿ ಪ್ರಜಾಪೀಡಕನಾದವನು ಒಬ್ಬಿಬ್ಬರನ್ನು ಹೊರತು ಮತ್ತಾರೂ ಸಿಕ್ಕರು...” ಜೆಸಿಯಾ ಕೊಡಲಾರೆವೆಂದು ಹೋಗಿ ಹೇಳಿಕೊಂಡ ಲಕ್ಷ ಹಿಂದೂಗಳು ಆನೆಯ ಕಾಲಿನಿಂದ ತುಳಿಸಿಕೊಂಡು ಸತ್ತರು. “ಬ್ರಹ್ಮಪುತ್ರಾನದಿಯಿಂದ ಸಿಂಧೂ ತೀರದವರೆಗೂ ಹಿಂದೂ ಜನರ ದೇವತಾ ಪ್ರತಿಮೆಗಳು ಚೂರ್ಣೀಕೃತವಾದುವು. ಬಹುಕಾಲದಿಂದ ಗಗನಸ್ಪರ್ಶಿಗಳಾಗಿ ನಿಂತಿದ್ದ ದೇವಮಂದಿರಗಳು ಭಗ್ನವಾಗಿ ಹೋದುವು; ಅವುಗಳಿಗೆ ಬದಲಾಗಿ ಮುಸಲಮಾನರ ಮಸೀದಿಗಳೆದ್ದುವು; ಕಾಶಿಯಲ್ಲಿ ವಿಶ್ವೇಶ್ವರ ಮಂದಿರವು ಹೋಯಿತು. ಮಧುರಾಪಟ್ಟಣದಲ್ಲಿ ಕೇಶವಮಂದಿರವು ಹೋಯಿತು. ಬಂಗಾಳದಲ್ಲಿ ಬಂಗಾಳದವರ ಕೀರ್ತಿಯನ್ನು ಕೊಂಡಾಡುತ್ತಿದ್ದುದು ಶುದ್ಧವಾಗಿ ಅಂತರ್ಹಿತವಾಗಿ ಹೋಯಿತು.<sup><a epub:type="noteref" href="999-aside.xhtml#id-014-06">*</a></sup> ಅವನ ಕಾಲದಿಂದ ಮೊಗಲ ಸಾಮ್ರಾಜ್ಯದ ಅಧಃಪತನವು ಆರಂಭವಾಯಿತು.</p>
		<p>ಆದರೆ “ಔರಂಗಜೇಬನು ಜಗತ್ಪ್ರಥಿತನಾದ ಬಾದಷಹ. ಅವನು ಜಗತ್ಪ್ರಥಿತವಾದ ಸಾಮ್ರಾಜ್ಯಕ್ಕೆ ಅಧಿಕಾರಿಯಾಗಿದ್ದನು. ಬುದ್ಧಿಶಾಲಿ, ಕಾರ್ಯದಕ್ಷ, ಪರಿಶ್ರಮಿ; ಮತ್ತು ಇತರ ರಾಜಗುಣಗಳಿಂದ ಅಲಂಕೃತನಾಗಿದ್ದನು.” ಕಥೆಯು ಆರಂಭವಾಗುವಾಗ ಅವನು ಆಗಲೇ “ಪರಿಣತವಯಸ್ಕ;” ಅವನಿಗೆ ಸೈನ್ಯವನ್ನು ನಡೆಸಿ ಯುದ್ಧ ಮಾಡಬಲ್ಲ ದೊಡ್ಡ ದೊಡ್ಡ ಮಕ್ಕಳಿದ್ದರು. ಅಸಂಖ್ಯರಾದ ಮಹಿಷಿಯರೂ ವೇತನ ಪಡೆಯುತ್ತಿದ್ದ ವಿಲಾಸಿನಿಯರೂ ಇದ್ದರು; ಆದರೂ ನಿರ್ಮಲಳ ಬುದ್ಧಿ ಧೈರ್ಯ ಸಾಹಸ ಚತುರತೆಗಳನ್ನು ಮೆಚ್ಚಿದನು; ಅವಳ ನೋಟದಿಂದ ಮೋಹಿತನಾದನು; ಮಾತಿನಿಂದ ಬೆರಗಾದನು. ಅವಳನ್ನು ‘ಪ್ಯಾರಿ’ ಎಂದನು. ಅವಳು ಒಪ್ಪಿದ್ದರೆ ಆ ವಯಸ್ಸಿನಲ್ಲಿಯೂ ಅವಳನ್ನು ಮದುವೆಯಾಗಲು ಸಿದ್ಧವಾಗಿದ್ದನು. ‘ನಾನು ವೃದ್ಧನಾಗಿದ್ದೇನೆ; ಆದರೆ ಯಾವಾಗಲೂ ಯಾರನ್ನೂ ಪ್ರೀತಿಸಲಿಲ್ಲ... ಈ ಪೃಥ್ವಿಯಲ್ಲಿ ಕೇವಲ ನಿನ್ನನ್ನು ಮಾತ್ರ ಪ್ರೀತಿಸಿದೆನು; ಆದರೆ ನಿನ್ನನ್ನು ಹೊಂದಲಾರದೆ ಹೋದೆನು’ ಎಂದು ನೊಂದು ನುಡಿದನು. “ಕಂದರ್ಪನ ಅತ್ಯಾಚಾರವು ಎಷ್ಟಾಗಬಹುದೋ ಅಷ್ಟಾಯಿತೆಂದು ತೋರುತ್ತದೆ... ಔರಂಗಜೇಬನು ಮಾರ್ಕ್ಆಂಟೋನಿ ಅಥವಾ ಅಗ್ನಿವರ್ಣನಾಗಿರಲಿಲ್ಲ; ಮನುಷ್ಯನು ಎಂದೂ ಪಾಷಾಣನೂ ಆಗುವುದಿಲ್ಲ.” ಸುಖಕೊಡತಕ್ಕದ್ದು ಅಂತಃಪುರದಲ್ಲಿರಬಹುದಾದ ಹೆಂಗಸರ ಸಂಖ್ಯೆ ಅಥವಾ ಸೌಂದರ್ಯವಲ್ಲ; ಆಂತರಿಕವಾಗಿ ಪ್ರೀತಿಸುವವರ ಸಂಗ ಸಹವಾಸವಿಲ್ಲದಿದ್ದರೆ ಹೃದಯವು ಸ್ನೇಹಶೂನ್ಯವಾಗಿ ಸುಟ್ಟ ಕಾಡಿನ ಹಾಗಾಗುತ್ತದೆ. ರತ್ನಾಭರಣಗಳನ್ನು ಹೇರಿಕೊಂಡು ಮದ್ಯ ಮತ್ತರಾಗಿ ಬಿದ್ದಿರುತ್ತಿದ್ದ, ವಿದ್ಯಾಬುದ್ಧಿ ವಿಹೀನರಾದ, ಸೌಂದರ್ಯದ ಮುದ್ದೆಗಳಂಥ ಅಂತಃಪುರದ ಹೆಂಗಸರಲ್ಲಿ ಶುದ್ಧಸಾತ್ವಿಕ ಪ್ರಣಯವನ್ನು ಅವನು ಕಂಡೇ ಇರಲಿಲ್ಲವೆಂದು ತೋರುತ್ತದೆ. ನಿರ್ಮಲಳಂಥ ನಿರ್ಮಲ ಮನೋಬುದ್ಧಿ ಚಾತುರ್ಯಾದಿ ಗುಣಗಳಿಂದ ಅವಳಲ್ಲಿ ಔರಂಗಜೇಬನಿಗೂ ಪ್ರಣಯ ಹುಟ್ಟಿದ್ದು ಅತಿಶಯವಲ್ಲ; ಆದ್ದರಿಂದ ಅವನು ಅವಳನ್ನು ನಿರ್ಬಂಧಕ್ಕೆ ಒಳಗಾಗಿಸಿ ಹಿಂಸೆ ಪಡಿಸಲಿಷ್ಟವಿಲ್ಲದೆ ‘ನಿನ್ನನ್ನು ಆಂತರಿಕವಾಗಿ ಪ್ರೀತಿಸುತ್ತೇನಾದ್ದರಿಂದ ನೀನು ಹೊಗುವುದಕ್ಕೆ ಆತಂಕವನ್ನು ಮಾಡುವುದಿಲ್ಲ; ಬಿಟ್ಟುಬಿಡುತ್ತೇನೆ; ನೀನು ಹೋಗಿ ಸುಖವಾಗಿರು; ನೀನು ಸುಖಿಯಾಗಿರುವುದಕ್ಕೇನು ಬೇಕೋ ಅದನ್ನು ಮಾಡುವೆನು; ನಿನಗೆ ದುಃಖವುಂಟಾಗುವುದನ್ನು ಮಾಡಲಾರೆನು; ನೀನು ಹೋಗು!’ ಎಂದು ಅವಳಿಗೆ ಸ್ವಾತಂತ್ರ್ಯಕೊಟ್ಟು ಕಳುಹಿಸಿದನು. ಹೀಗೆ, ಅವಳೇ ಹೇಳುವಂತೆ, ಹುಲಿಯನ್ನು ವಶಪಡಿಸಿಕೊಂಡು ಅದರ ಪ್ರೀತಿಯನ್ನು ಸಂಪಾದಿಸಿದ್ದರಿಂದ ಅವಳಿಗೆ ಆನಂದವಾಗಿರಬೇಕು. ಆದರೆ ಅವಳು ಬೊಂಕುವಂತೆ ಮದುವೆಗೆಮುಂಚೆ ಅವನನ್ನು ಕಂಡಿದ್ದರೂ ಅವನನ್ನು ಅವಳು ಮದುವೆ ಮಾಡಿಕೊಳ್ಳುತ್ತಿರಲಿಲ್ಲ; ಅವಳಿಗೇನೂ ಅವನಲ್ಲಿ ಪ್ರಣಯವಿರಲಿಲ್ಲ; ಅದು ಏಕಪಕ್ಷೀಯವಾಗಿತ್ತು; ಅವಳನ್ನು ಒಲಿಸಿಕೊಂಡು ಪ್ರೀತಿಸಿದ, ಪ್ರತಿಯಾಗಿ ಪ್ರೀತಿ ಪಡೆದ, ಮಾಣಿಕಲಾಲನೇ ಧನ್ಯ!</p>
		<p>ಇಂಥವನು ಒಬ್ಬ ಹೆಂಗಸಿನ ನಿಮಿತ್ತವಾಗಿ ರಾವಣನಂತೆ ದುರಂತಕ್ಕೀಡಾದನು; ಸೋಲು ಸಂಕಟಗಳನ್ನು ಅನುಭವಿಸಿದನು. ರಾಜಸಿಂಹನ ಮೇಲೆ ದಂಡೆತ್ತಿಹೋದವನು ಮತ್ತೆ ಊರು ಸೇರಲಿಲ್ಲ.<sup><a epub:type="noteref" href="999-aside.xhtml#id-014-07">*</a></sup> ಊರುಬಿಟ್ಟು ಕೇರಿಬಿಟ್ಟು ಕಾಲ ಶತಮಾನದ ದಿವಸ ಶಿಬಿರದಿಂದ ಶಿಬಿರಕ್ಕೆ ಅಲೆಯುತ್ತ ಎಲ್ಲಿಯೋ ಪ್ರಾಣಬಿಟ್ಟು ಗೋರಿಯಾದನು. ರಾವಣನು ಸೀತೆಯನ್ನು ಕಣ್ಣಿಂದ ನೋಡಿದ್ದನು; ಅವಳೊಡನೆ ಮಾತನಾಡಿದ್ದನು; ಅವಳನ್ನು ತೋಳುಗಳಲ್ಲಿ ಹಿಡಿದು ತನ್ನ ಮನೆಗೆ ಎತ್ತಿಕೊಂಡು ಹೋಗಿದ್ದನು; ಔರಂಗಜೇಬನಿಗೆ ಚಂಚಲೆಯನ್ನು ನೋಡುವ ಅದೃಷ್ಟವೂ ಇರಲಿಲ್ಲ. ಅವಳ ಒಂದು ಹುಡುಗು ಚೇಷ್ಟೆಯನ್ನು ಒಬ್ಬ ಹರುಕುಬಾಯಿಯ ಮುದುಕಿ ತನ್ನ ಮಗನಿಗೆ ತಿಳಿಸಿ ಪುಳ್ಳೆ ಇಟ್ಟಳು. ಅದು ಔರಂಗಜೇಬನ ಅಂತಃಪುರಕ್ಕೆ ಹಬ್ಬಿತು; ಮಗಳು ಹೇಳಿದಳು, ಹೆಂಡತಿ ಪ್ರೇರಿಸಿದಳು. ಚಕ್ರವರ್ತಿ ಎನ್ನಿಸಿಕೊಂಡಿದ್ದವನು ಅದನ್ನು ಕೇಳಿ ಸೇನೆ ಕಳುಹಿಸಿ, ಸೋತು, ತಾನೇ ದಂಡೆತ್ತಿ ಹೊರಟು, ಬಲೆಗೆ ಬಿದ್ದ ಮೀನಿನಂತಾಗಿ, ಬೋನಿಗೆ ಸಿಕ್ಕಿದ ಇಲಿಯಂತಾಗಿ, ಅನ್ನವಿಲ್ಲದೆ ಸಾಯುವ ಸ್ಥಿತಿಗೆ ಸಿಕ್ಕಿ ‘ಡಿಲ್ಲಿ ಬಾದಷಹನು ಒಂದು ಚೂರು ರೊಟ್ಟಿಗಾಗಿ ಭಿಕ್ಷೆ ಬೇಡುವವನಾಗಿದ್ದಾನೆ; ಯಾರೂ ಉಪಕಾರ ಮಾಡುವವರಿಲ್ಲವೆ?’ ಎಂದು ಗೋಳಿಟ್ಟು, ಒಬ್ಬ ಹುಡುಗಿಯ ದೂರಬುದ್ಧಿಯಿಂದ, ಒಂದು ಹಕ್ಕಿಯ ದೌತ್ಯದಿಂದ ಪಾರಾದನು. ಪರಸ್ತ್ರೀಗೆ ಆಸೆಪಟ್ಟು, ತನ್ನ ಮಗಳೇ, ರಾಣಿಯೇ, ಸೆರೆಸಿಕ್ಕಿ ಅವಮಾನ ಪಡುವಂತಾಯಿತು. ಆದರೆ ವಿವೇಕ ಬರಲಿಲ್ಲ; ರೋಷ ಹೆಚ್ಚಿತು, ಹಟ ಹೆಚ್ಚಿತು. ನಾಲ್ಕು ವರ್ಷಕಾಲ ಮೇಲಿಂದ ಮೇಲೆ ಏಟುಬಿದ್ದು ಏಳಲಾರದಂತಾದಮೇಲೆ ನಿರ್ವಾಹವಿಲ್ಲದೆ ತೆಪ್ಪಗಾದನು. ರಾಜಸಿಂಹನು ಕೇಳಿದ್ದಕ್ಕೆಲ್ಲಾ ಸಮ್ಮತಿಸಿ ಅವನೊಡನೆ ಸಂಧಿ ಮಾಡಿಕೊಳ್ಳಬೇಕಾಯಿತು. ಮೊಗಲರು ಇಂಥ ಶಿಕ್ಷೆಯನ್ನು ಮತ್ತೆ ಯಾವಾಗಲೂ ಪಡೆಯಲಿಲ್ಲ.</p>
		<p>ರಾಜಸಿಂಹನೂ ವೃದ್ಧನೇ; ಅವನಿಗೂ ವಯಸ್ಸಿಗೆ ಬಂದ, ಯುದ್ಧ ಮಾಡಬಲ್ಲ, ಶೂರರಾದ ಮಕ್ಕಳಿದ್ದರು. ಅವನು ಚಕ್ರವರ್ತಿಯಲ್ಲದಿದ್ದರೂ ರಾಜಪುತ್ರರಿಗೆಲ್ಲಾ ಮಾನ್ಯನಾಗಿ ಅವರಿಗೆ ನಾಯಕನೆಂದು ಗಣ್ಯನಾಗಿದ್ದನು. ಅವನು ಬಾಬರನನ್ನು ಎದುರಿಸಿದ ಸಂಗ್ರಮಸಿಂಹ, ಅಕ್ಬರನನ್ನು ಎದುರಿಸಿದ ಪ್ರತಾಪಸಿಂಹ, ಇವರ ವಂಶಸ್ಥ; ರಾಜನೀತಿಯಲ್ಲಿಯೂ ಯುದ್ಧನೀತಿಯಲ್ಲಿಯೂ ಅದ್ವಿತೀಯ ಪಂಡಿತ; ಅವನ ಆಡಳಿತದಲ್ಲಿ ಪ್ರಜೆಗಳು ಅತ್ಯಂತ ಸುಖಿಗಳಾಗಿದ್ದರು; ಅವನು ಆಗಾಗ್ಗೆ ವೇಷ ಮರಸಿಕೊಂಡು ಒಬ್ಬೊಬ್ಬನೇ ತಿರುಗಾಡಿ ಜನರ ಕಷ್ಟ ಸುಖಗಳನ್ನು ಕಣ್ಣಾರ ನೋಡಿ, ಅವರ ಕಷ್ಟಗಳನ್ನು ತನ್ನ ಕೈಗಳಿಂದಲೇ ನಿವಾರಣೆ ಮಾಡುತ್ತಿದ್ದನು. ಸಾಹಸ ಕಾರ್ಯಗಳಲ್ಲಿ ಸಹಜವಾದ ಪ್ರೀತಿ; ಆದ್ದರಿಂದ ಬೇಟೆಗೆಂದು ಮಿತಪರಿವಾರದೊಡನೆ ಬಂದಿದ್ದವನು ಚಂಚಲಳ ಪತ್ರವನ್ನು ನೋಡಿ ಹಾಗಿಂದ ಹಾಗೆಯೇ ಅವಳನ್ನು ಉದ್ಧಾರಮಾಡಲು ಹೊರಟನು. ಹೆಂಗಸು ಕಳುಹಿಸಿದ್ದ ಕಾಣಿಕೆಯನ್ನು ಅಂಗೀಕರಿಸಿ ಅವಳನ್ನು ಕಷ್ಟದಿಂದ ಪಾರುಮಾಡಲು ಹೀಗೆ ಪಣ ತೊಟ್ಟದ್ದು ಯೂರೋಪಿನ ಮಧ್ಯಕಾಲದಲ್ಲಿದ್ದ ಸಾಹಸಪ್ರಿಯರಾದ ವೀರಸರದಾರರನ್ನು ಜ್ಞಾಪಕಕ್ಕೆ ತರುತ್ತದೆ. ಹೀಗೆ ಅವನ ಕಡೆಯೂ ಯುದ್ಧವು ಒಬ್ಬ ಹೆಂಗಸಿನ- ಅದೇ ಹೆಂಗಸಿನ- ನಿಮಿತ್ತವಾಗಿಯೇ ಒದಗುತ್ತದೆ. ಆದರೆ, ಔರಂಗಜೇಬನ ಯುದ್ಧ ಪ್ರಯತ್ನವು ದುರಭಿಮಾನ ದುರಭಿಸಂಧಿಗಳಿಂದ ಪ್ರೇರಿತವಾದದ್ದು; ಇದರಲ್ಲಿ ಇಬ್ಬರಿಗೂ ಸ್ತ್ರೀ ಚಾಪಲ್ಯವೇನಿರಲಿಲ್ಲ ಎಂದು ಹೇಳಬಹುದು; ಚಂಚಲೆಯ ಪತ್ರದ ಉತ್ತರಾರ್ಧದಲ್ಲಿ ಅವಳ ಮದುವೆಯ ವಿಚಾರವಿರುವುದು ನಿಜ; ಆದರೆ ಆ ಭಾಗವಿಲ್ಲದಿದ್ದರೂ ರಾಜಸಿಂಹನು ಅವಳ ಉದ್ಧಾರದ ಪ್ರಯತ್ನ ಮಾಡುತ್ತಿದ್ದನೆಂಬುದೂ ನಿಜ. ಔರಂಗಜೇಬನನ್ನು ಗೆದ್ದು ಅವಳನ್ನು ತನ್ನ ಅರಮನೆಗೆ ಕರೆತಂದಮೇಲೂ ಅವನು ಅವಳ ಮೇಲೆ ಆಶೆಯನ್ನಾಗಲಿ ಆತುರವನ್ನಾಗಲಿ ತೋರಿಸಲಿಲ್ಲ; ವಿಕ್ರಮಸಿಂಹನ ಕೋಪತಾಪ ಪೂರಿತವಾದ ಪತ್ರದಿಂದ ಹತಾಶನಾಗಲಿಲ್ಲ. ಆದರೆ ಗುಣಗ್ರಾಹಿಯಾದ್ದರಿಂದ ರಣರಂಗದಲ್ಲಿಯೂ ಅರಮನೆಯಲ್ಲಿಯೂ ಅವಳ ನಡೆನುಡಿಗಳನ್ನು ಸಾಕ್ಷಾತ್ತಾಗಿ ನೋಡಿ ಅವಳು ತನಗೆ ಅನುರೂಪಳಾದ ಮಹಿಷಿಯೆಂದು ನಿರ್ಧರಿಸಿಕೊಂಡನು.</p>
		<p>ರಾಜಸಿಂಹನ ವಿಜಯಕ್ಕೆ ಅವನ ಧೈರ್ಯ ಶೌರ್ಯ ರಣಪಾಂಡಿತ್ಯಗಳ ಜೊತೆಗೆ, ಸ್ಥಳಾನುಕೂಲ್ಯವೂ, ಎಂದರೆ ಔರಂಗಜೇಬನು ಸಿಕ್ಕಿಹಾಕಿಕೊಂಡ ಕಣಿವೆಯ ಸಂಕಟಸನ್ನಿವೇಶವೂ, ಅನಿರೀಕ್ಷಿತವಾಗಿ ಮಾಣಿಕಲಾಲನಂಥ ಸೇನಾಪತಿ ದೊರೆತು ಅವನ ಮೂಲಕ ಸಕಾಲದಲ್ಲಿ ವಿಕ್ರಮಸಿಂಹನ ಸೇನೆಯ ಸಹಾಯ ಒದಗಿ ಉಪಯೋಗಕ್ಕೆ ಬಂದದ್ದೂ, ಮಬಾರಕನ ಸಹಾಯವೂ, ಕಾರಣಗಳು. ಈ ಗ್ರಂಥದಲ್ಲಿ ಔರಂಗಜೇಬನ ಕೋಪತಾಪಗಳು ಕಂಡಂತೆ ಅವನ ವೈಯಕ್ತಿಕವಾದ ಧೈರ್ಯಶೌರ್ಯಗಳಿಗೆ ಸಾಕ್ಷ್ಯವೇನೂ ದೊರೆಯುವುದಿಲ್ಲ; ಅವನ ‘ಮಹಾಕೋಲಾಹಲದಿಂದಲೂ ಮಹಾವೇಗದಿಂದಲೂ ರಾಜಸಿಂಹನ ರಾಜ್ಯವನ್ನು ಮುಳುಗಿಸುವಂತೆ ಹೊರಟ ಪರಿಮಾಣರಹಿತವೂ ಅಸಂಖ್ಯೇಯವೂ ವಿಸ್ಮಯಕಾರಿಯೂ ಆದ ಮೊಗಲ ವಾಹಿನಿ’ ಯನ್ನು ಮಾತ್ರ ನಾವು ನೋಡುತ್ತೇವೆ. ಇದಕ್ಕೂ ರಾಜಸಿಂಹನ ಸೇನೆಗೂ ಅಜಗಜಾಂತರ; ಮೊದಲು ಮಬಾರಕನೊಡನೆ ನಡೆದ ಹೋರಾಟದಲ್ಲಂತೂ ರಾಜಸಿಂಹನ ಕಡೆ ಇದ್ದವರು ನೂರು ಜನ, ಮಬಾರಕನ ಕಡೆ ಎರಡು ಸಾವಿರ ಜನ. ಎಷ್ಟು ಅನುಕೂಲ್ಯಗಳೇ ಒದಗಿಬಂದಿರಲಿ, ನಾಲ್ಕು ಕಡೆಯಿಂದಲೂ ಮುತ್ತಿಕೊಂಡ ಅಸಂಖ್ಯಾತ ಭೀಷಣ ಶತ್ರುಗಳನ್ನು ಸೋಲಿಸಿದ್ದು ಒಂದು ಅಪೂರ್ವ ಸಾಹಸದ ಕಥೆಯೇ ಸರಿ. ಮಾಣಿಕಲಾಲ ನಿರ್ಮಲೆಯರು ಒಬ್ಬ ಸಾಧಾರಣ ರಾಜಪುತ್ರ ಗಂಡಸೂ ಹೆಂಗಸೂ ಹೇಗೆ ಆಲಂಗೀರಸಿಂಹದ ಗುಹೆಯನ್ನು ನಿರ್ಭಯವಾಗಿ ಹೊಕ್ಕು ಅದರಿಂದ ತಪ್ಪಿಸಿಕೊಂಡು ಸುರಕ್ಷಿತವಾಗಿ ಬರಬಲ್ಲರೆಂದು ತೋರಿಸಿದ್ದಾರೆ. ಇವರು ಕಾದಂಬರೀಕಾರನ ಕಲ್ಪಿತ ವ್ಯಕ್ತಿಗಳು; ಆದರೆ ಅವರ ಚಿತ್ರವೂ ಕಾರ್ಯಗಳೂ ಐತಿಹಾಸಿಕ ವ್ಯಕ್ತಿಗಳ ಚಿತ್ರಗಳಿಗಿಂತ ಖಚಿತವಾಗಿವೆ, ಕಾರ್ಯಗಳಿಗಿಂತ ಮೆಚ್ಚಿಗೆಯಾಗುತ್ತವೆ. ಇವು ಸುಳ್ಳೇ ನಿಜವೆ ಎಂಬುದು ಮುಖ್ಯವಲ್ಲ; ಕಾವ್ಯಸತ್ಯಕ್ಕೆ ಇವು ಅನುಗುಣವಾಗಿವೆಯೇ ಇಲ್ಲವೆ ಎಂಬುದೇ ಸಾಹಿತ್ಯದಲ್ಲಿ ಮುಖ್ಯ; ರಾಜಸಿಂಹ ಚಂಚಲೆಯರ ಜ್ಞಾಪಕ ಮಸಕಾಗಬಹುದು, ಆದರೆ ಮಾಣಿಕಲಾಲ ನಿರ್ಮಲೆ ಪಾನವಾಲಿ ಇವರ ಜ್ಞಾಪಕ ಮಸಕಾಗುವುದಿಲ್ಲ. ಚರಿತ್ರೆಯ ಸತ್ಯಕ್ಕೆ ಗಂಟುಹಾಕಿದರೆ ಬಂಕಿಮನ ಪ್ರತಿಭೆಯು ಸಂಕಟಕ್ಕೆ ಸಿಕ್ಕಿ ಸಂಕುಚಿತವಾಗುವಂತೆ ತೋರುತ್ತದೆ; ಅದಕ್ಕೆ ಪೂರ್ಣವಾದ ಸ್ವಾತಂತ್ರ್ಯಕೊಟ್ಟರೆ ನಿರ್ದುಷ್ಟವಾದ, ಜೀವಂತವಾದ, ನೂತನ ಸೃಷ್ಟಿ ಗೋಚರವಾಗುತ್ತದೆ.</p>
		<p>ಒಂದೊಂದು ವೇಳೆ, ಔರಂಗಜೇಬನನ್ನು ಗೆದ್ದವರು ರಾಜಸಿಂಹ ಚಂಚಲೆಯರಲ್ಲ, ಮಾಣಿಕಲಾಲ ನಿರ್ಮಲೆಯರೆನ್ನಿಸುತ್ತದೆ. ಮಾಣಿಕಲಾಲನು ತನ್ನ ಪ್ರಾಣವನ್ನಾದರೂ ಅಪಾಯಕ್ಕೀಡು ಮಾಡಿಕೊಂಡು ಧೈರ್ಯದಿಂದಲೂ ಸಾಹಸದಿಂದಲೂ ನೈಪುಣ್ಯದಿಂದಲೂ ರಾಜಸಿಂಹನ ಪತ್ರವನ್ನು ಔರಂಗಜೇಬನಿಗೆ ತಲಪಿಸದಿದ್ದರೆ, ಅವನಿಗೆ ರಾಜಸಿಂಹನ ಅಭಿಪ್ರಾಯ ಗೊತ್ತಾಗುತ್ತಿತೋ ಇಲ್ಲವೋ! ಮುಂದೆ ಯುದ್ಧ ಪ್ರಾಪ್ತವಾದಾಗ ಕದನ ಮಧ್ಯದಲ್ಲಿ ಕಾಲುದಾರಿಯಲ್ಲಿ ಚಂಚಲೆಯ ಪಲ್ಲಕ್ಕಿಯನ್ನು ನುಸುಳಿಸಿ, ರೂಪನಗರಕ್ಕೆ ಹಿಂತಿರುಗಿ ಓಡಿ ಬಹು ಚಮತ್ಕಾರದಿಂದ ಒಂದು ಕ್ಷಣದಲ್ಲಿ ಸಾವಿರ ಸೇನೆಯನ್ನು ತಂದು ರಾಜಸಿಂಹನು ನಿರಾಶನಾಗಿದ್ದಾಗ ಜಯ ಸಂಪಾದಿಸಿ ಕೊಟ್ಟವನು ಅವನು. ಮಬಾರಕನಿಗೆ ಜೀವ ಬರಿಸಿ ಅವನ ಅಮೂಲ್ಯ ಸಹಾಯವನ್ನು ಸಕಾಲದಲ್ಲಿ ಪಡೆದು ಜಯಗಳಿಸಲು ಸಾಧ್ಯವಾಗುವಂತೆ ಮಾಡಿದವನು ಅವನು. ಚಂಚಲೆ ಇರಲಿ, ರಾಜಸಿಂಹನೇ ಆಗಲಿ ಮಾಣಿಕಲಾಲನೇ ಆಗಲಿ ನಿಶಿರಾತ್ರಿಯಲ್ಲಿ ಔರಂಗಜೇಬನ ಅಂತಃಪುರದ ಬಾಗಿಲಲ್ಲಿ ಸಂಶಯಾಸ್ಪದವಾದ ರೀತಿಯಲ್ಲಿ ಒಬ್ಬರೇ ಸಿಕ್ಕಿಬಿದ್ದಿದ್ದರೆ ಅಷ್ಟು ಧೈರ್ಯದಿಂದಲೂ ವಾಕ್ಚಾತುರ್ಯದಿಂದಲೂ ಸಮಯಸ್ಫೂರ್ತಿಯಿಂದಲೂ ಸಂಭಾಷಣೆ ನಡಸಿ ಪಾರಾಗುತ್ತಿದ್ದರೋ ಇಲ್ಲವೋ ಸಂಶಯ. ನಿರ್ಮಲೆಯು ಖಂಡಿತವಾಗಿಯೂ ಔರಂಗಜೇಬನನ್ನು ಸೋಲಿಸಿದಳು; ಪ್ಯಾದೆಮಾತು ಮಾಡಿ ಕೂರಿಸಿದಳು; ಅವನು ದಿಕ್ಕುತೋರದಂತಾಗಿ, ಕೋಪ ಉಳಿದು, ವಿಸ್ಮಯಪಟ್ಟು, ಮೆಚ್ಚಿಕೊಂಡು, ಅವಳನ್ನು ‘ಇಮಲಿ ಬೇಗಂ’ ಆಗಿ ಮಾಡಿಕೊಂಡನು. ಮುಂದೆ ಅವಳು ಸಹಾಯಕ್ಕೆ ಬರದಿದ್ದರೆ ಪ್ರಾಯಶಃ ಔರಂಗಜೇಬನು ಸಸೈನ್ಯನಾಗಿ ಉಪವಾಸದಿಂದ ಸತ್ತುಹೋಗುತ್ತಿದ್ದನು. ಚಂಚಲೆಯು ತನ್ನ ಅಂತಃಪುರದಲ್ಲಿ ತನ್ನ ದಾಸಿಯರ ಮುಂದೆ ನಟಿಸಿದುದನ್ನು ನಿರ್ಮಲೆಯು ಸಾಕ್ಷಾತ್ತಾಗಿ ನೆರವೇರಿಸಿಯೇ ಬಿಟ್ಟಳೆಂದು ಹೇಳಿದರೆ ತಪ್ಪಾಗುವುದಿಲ್ಲ. ಔರಂಗಜೇಬನು ತನ್ನ ಬುದ್ಧಿಯನ್ನೆಲ್ಲಾ ವೆಚ್ಚಮಾಡಿದನು. ನಾಲಗೆ ಕತ್ತರಿಸಿ ಹಾಕುತ್ತೇನೆಂದನು, ಸೆರೆಹಾಕುತ್ತೇನೆಂದನು, ಉಪವಾಸ ಕೆಡವುತ್ತೇನೆಂದನು, ಜೀವಂತವಾಗಿ ಒಂದೊಂದು ಅವಯವವನ್ನೂ ಸುಡಿಸುತ್ತೇನೆಂದನು, ಗೋಮಾಂಸ ತಿನ್ನಿಸಿ ಜಾತಿ ಕೆಡಿಸುತ್ತೇನೆಂದನು.- ಯಾವುದಕ್ಕಾದರೂ ಅವಳು ಹೆದರಿದಳೆ! ಉತ್ತರ ಕ್ಷಣದಲ್ಲಿಯೇ ಅವನಿಗೆ ಪ್ರತ್ಯುತ್ತರ ತೋರದಂತೆ ಕಕಮಕ ಹಿಡಿಯುವಂತೆ, ಉತ್ತರ ಹೇಳಿಬಿಡುತ್ತಿದ್ದಳು! ಕೊನೆಗೆ ಅವನು ಏನೂ ತೋರದೆ, ಹೆದರಿಸುವುದಕ್ಕೆ ಶಿಕ್ಷಿಸುವುದಕ್ಕೆ ಬದಲಾಗಿ ರಾಣಿಯಂತೆ ಪುರಸ್ಕರಿಸಬೇಕಾಯಿತು; ರಾಣಿಗಿಂತಲೂ ಹೆಚ್ಚಾಗಿ ಪ್ರೇಮಿಸುವ ಹಾಗಾಯಿತು. ಅವಳಂಥ ಸುಂದರಿ ಸಿಕ್ಕಿಯಾಳು, ರಸಿಕಳು ಸಿಕ್ಕಿಯಾಳು ಹೇಗೆ? ರಾಜಪುತ್ರ ಹೆಂಗಸರ ಧೈರ್ಯ ಸ್ಥೈರ್ಯ ಬುದ್ಧಿ ಸಾಹಸಗಳಿಗೆ ಇದು ಒಂದು ಮಾದರಿಯಾದರೆ ಆ ಜನ ಏನನ್ನು ಮಾಡಲಾರರು!</p>
		<p>ಮಾಣಿಕಲಾಲನು ರಾಜಸಿಂಹನಿಗೆ ಮೊದಲು ಪರಿಚಿತನಾದದ್ದು ಕಳ್ಳನ ಹಾಗೆ; ಅವನು ಆ ‘ಪಾಪದಲ್ಲಿ ನೂತನವಾಗಿ ವ್ರತಗೊಂಡವನು.’ ಅವನಿಗೆ ಸ್ವಲ್ಪ ಸ್ವಲ್ಪ ಓದುವುದಕ್ಕೆ ಬರುತ್ತಿತ್ತು; ಬಡತನ; ಹೇಗೋ ನಡೆಯುತ್ತಿದ್ದ ಅವನ ಸಂಸಾರದಲ್ಲಿ ಹೆಂಡತಿ ಸತ್ತು ಸಂಸಾರ ಮುರಿದಿತ್ತು. ಅವನಿಗೆ ಏಳು ವರ್ಷದ ಒಂದು ಹೆಣ್ಣು ಹುಡುಗಿ; ಅದಕ್ಕೆ ಬೇರೆ ಪಾಲಕರಿಲ್ಲ; ಅದಕ್ಕಾಗಿ ಅವನು ಬದುಕಿರಬೇಕೆಂದು ಕೇಳಿಕೊಳ್ಳುತ್ತಾನೆ. ಅವನಿಗೆ ವೃತ್ತಿಯಿಲ್ಲ; ಈ ಸ್ಥಿತಿಯಲ್ಲಿ ಅವನು ಬೆಳಗ್ಗೆ ಆ ಮಗುವಿಗೆ ಒಂದು ತುತ್ತು ಅನ್ನ ಹಾಕಿ ಸಂಜೆಯ ತನಕ ಅಲೆದು ಯಾರನ್ನಾದರೂ ಲೂಟಿ ಮಾಡಿ ನಾಲ್ಕು ಕಾಸು ಸಂಪಾದನೆ ಮಾಡಿಕೊಂಡು ಮನೆಗೆ ಹೋಗಿ ಆ ಮಗುವಿನ ಯೋಗಕ್ಷೇಮ ನೋಡಿಕೊಳ್ಳುವನು; ಅವಳನ್ನು ಬಿಟ್ಟಾಗಲಿ ಕಟ್ಟಿಕೊಂಡಾಗಲಿ ದೂರ ದೇಶ ಹೋಗಿ ಯಾವ ಸಾಹಸದ ಕಾರ್ಯವನ್ನೂ ಮಾಡುವ ಹಾಗಿರಲಿಲ್ಲ;<sup><a epub:type="noteref" href="999-aside.xhtml#id-014-08">*</a></sup> ಅವನು ಹುಟ್ಟಿನಲ್ಲಿ ರಾಜಪುತ್ರ; ಧೈರ್ಯಶೌರ್ಯ ಪ್ರಾಮಾಣಿಕತೆ ಬುದ್ಧಿಗಳು ಸಹಜವಾಗಿದ್ದುವು. ಅವನು ಸ್ವಲ್ಪವೂ ಅಳುಕದೆ ತನ್ನಬೆರಳನ್ನು ಚೂರಿ ಕಲ್ಲುಗಳಿಂದ ಒರಟಾಗಿ ತುಂಡು ಮಾಡಿಕೊಳ್ಳುತ್ತಾನೆ; ಮತ್ತೊಬ್ಬರನ್ನು ಗಾಯಪಡಿಸಲು ಬೇಕಾಗುವ ಧೈರ್ಯಕ್ಕಿಂತ ತನ್ನನ್ನು ಗಾಯಪಡಿಸಿಕೊಳ್ಳಲು ಬೇಕಾಗುವ ಧೈರ್ಯ ಹೆಚ್ಚಿನದು. ಅವನು ಬಲಿಷ್ಠನೇನೋ ಹೌದು; ಆದರೆ ಅವನ ಬುದ್ಧಿ ಕಾರ್ಯದಕ್ಷತೆಗಳು ಹೆಚ್ಚಿನವು. ಜೀವನದಲ್ಲಿ ಬುದ್ಧಿಯೂ ಯುಕ್ತಿಯೂ ಮುಖ್ಯ.- ಬರಿಯ ಬಲವಲ್ಲ; ಬುದ್ಧಿಯುಳ್ಳ ಮಾನವನು ಆನೆಗಳನ್ನೂ ಸಿಂಹಗಳನ್ನೂ ಹಿಡಿಯುತ್ತಾನೆ. ಮಾಣಿಕನು ವಿದ್ಯಾವಂತನಲ್ಲದಿರಬಹುದು; ಆದರೆ ಬುದ್ಧಿವಂತ. ಬುದ್ಧಿಯಲ್ಲಿ ಚಿಕ್ಕ ಸೇನಾಪತಿ. ಸ್ವಲ್ಪ ಕಾಲದ ಹಿಂದೆ ಕಳ್ಳನಾಗಿದ್ದ ಅವನಿಗೆ ತಕ್ಕ ಉದ್ಯೋಗ ದೊರೆತ ಕೂಡಲೆ, ದೊಡ್ಡ ಸೇನಾಪತಿಯಾದನು. ಗುಣಕ್ಕೆ ಪ್ರತಿಫಲ ದೊರೆಯುವುದೂ ಉಂಟು!</p>
		<p>ಮಾಣಿಕಲಾಲನು ರಾಜಸಿಂಹನ ಪರಿಚಯವಾದ ಮೊದಲನೆಯ ದಿನವೇ ತನ್ನ ಸಾಮರ್ಥ್ಯವನ್ನು ತೋರಿಸುತ್ತಾನೆ. ರಣಪಂಡಿತನಾದ ರಾಜಸಿಂಹನು ಯೋಚಿಸಿದಂತೆಯೇ ತಾನೂ ಯೋಚಿಸಿ, ತರ್ಕಿಸಿ, ರಾಣನು ಅವಿತುಕೊಂಡಿದ್ದ ಸ್ಥಳವನ್ನು ಕಂಡುಹಿಡಿಯುತ್ತಾನೆ. ಅವನ ಬುದ್ಧಿ ಯಾವ ಮಟ್ಟದಲ್ಲೆಂದರೆ ಆ ಮಟ್ಟದಲ್ಲಿ ಓಡುತ್ತದೆ, ಕೆಲಸ ಮಾಡುತ್ತದೆ. ತಾಂಬೂಲ ಮಾರುವವಳೊಡನೆ ಸರಸವಾಡಿ ಅವಳ ಸಹಾಯದಿಂದ ಒಬ್ಬ ಮೊಗಲ ಸಿಪಾಯಿಯನ್ನು ಸೆರೆಹಾಕಿ ಅವನ ಪೋಷಾಕು ಕುದುರೆ ಆಯುಧಗಳನ್ನು ಪಡೆದದ್ದಾಗಲಿ, ಔರಂಗ ಜೇಬನಿಗೆ ಪತ್ರವನ್ನು ತಲಪಿಸಿ ದಂತದ ಸಾಮಾನುಗಳ ವ್ಯಾಪಾರಿಯಂತೆ ನಟಿಸಿ ತಪ್ಪಿಸಿಕೊಂಡು ಬಂದದ್ದಾಗಲಿ, ಕ್ಷಣಮಾತ್ರದಲ್ಲಿ ಸನ್ನಿವೇಶವನ್ನು ಗ್ರಹಿಸಿ ಏನು ಮಾಡಬೇಕೆಂದು ನಿಶ್ಚಯಿಸಿ ವಿಕ್ರಮಸಿಂಹನಿಂದ ಸೇನೆ ಪಡೆದು ಸಕಾಲದಲ್ಲಿ ಮೊಗಲರನ್ನು ಬೇಟೆಯಾಡಿ ಓಡಿಸಿದ್ದಾಗಲಿ, ಚಂಚಲೆಯ ಮೇನದ ಹತ್ತಿರ ಸ್ಥಾನ ಪಡೆದು ಅದನ್ನು ಕಣಿವೆಯ ದಾರಿಗೆ ತಿರುಗಿಸಿದ್ದಾಗಲಿ, ರಾಜಸಿಂಹನಿಗೆ ತೋರುತ್ತಿರಲಿಲ್ಲ; ಅವು ಅವನಿಂದ ನಡೆಸಲೂ ಸಾಧ್ಯವಾದವಲ್ಲ. ರಾಜಸಿಂಹನ ಬುದ್ಧಿಯು ಧೀರರಾಜಮಾರ್ಗದಲ್ಲಿ ಹೋಗುತ್ತಿತ್ತು; ಎದುರಿಗೆ ನಿಂತು ಧೈರ್ಯ ಶೌರ್ಯಗಳಿಂದ ಹೋರಾಡಿ ಗೆಲ್ಲುವುದು, ಇಲ್ಲದಿದ್ದರೆ ಪ್ರಾಣ ಬಿಡುವುದು, ಅದೇ ಅವನಂಥವರಿಗೆ ಸಹಜ. ಆದರೆ ಅನೇಕ ವೇಳೆ ಶಕ್ತಿ ಸಾಧಿಸಲಾರದ್ದನ್ನು ಯುಕ್ತಿ ಸಾಧಿಸುತ್ತದೆ; ಕಳ್ಳಸುಳ್ಳ ಕಾರ್ಯಗಳಿಗೂ ಜಯಗಳಿಸಿಕೊಡುವುದರಲ್ಲಿ ಒಂದು ಸ್ಥಾನವಿರುತ್ತದೆ. ಬರಿಯ ಶಕ್ತಿಯನ್ನು ನೆಚ್ಚಿಕೊಂಡು ತಕ್ಕಷ್ಟು ಬುದ್ಧಿ ಉಪಯೋಗಿಸದಿದ್ದದ್ದರಿಂದಲೇ ಔರಂಗಜೇಬನಿಗೆ ಸೋಲಾಯಿತು. ಸ್ಥೂಲಕಾಯನಿಗೆ, ಶಕ್ತಿ ಇದ್ದರೂ ಧೈರ್ಯವಿದ್ದರೂ, ಅನನುಕೂಲಗಳೂ ಉಂಟು. ಮಾಣಿಕಲಾಲನ ಶಕ್ತಿಯುಕ್ತಿಗಳನ್ನು ರಾಜಸಿಂಹನೂ ಮೆಚ್ಚಿಕೊಳ್ಳುತ್ತಾನೆ; ಮಬಾರಕನ ಸೇನೆಯು ಚದರಿ ಹೋದಮೇಲೆ, ಅವನಿಂದ ನಡೆದ ಸಂಗತಿಯನ್ನು ತಿಳಿದು ಸಂತೋಷದಿಂದ ಆಲಿಂಗನ ಮಾಡಿಕೊಳ್ಳುತ್ತಾನೆ; ಉದಯಪುರಕ್ಕೆ ಹೋಗುತ್ತಲೇ ತಕ್ಕ ಪುರಸ್ಕಾರ ಕೊಡುತ್ತಾನೆ. ಸ್ವಲ್ಪ ಕಾಲದ ಹಿಂದೆ ಕಳ್ಳನಾಗಿದ್ದವನು ದೊಡ್ಡ ಸೇನಾಪತಿಯಾಗಿ ರಾಜಸಿಂಹನ ಬಲಭುಜವಾಗುತ್ತಾನೆ.</p>
		<p>ರಾಜಸಿಂಹನಿಗೆ ಮಾಣಿಕಲಾಲನು ಹೇಗೋ, ಔರಂಗಜೇಬನಿಗೆ ಮಬಾರಕನು ಹಾಗೆ. ಅವನು ತುರ್ಕಿ ದೇಶದವನು; ಸಾಹಸವನ್ನೂ ಉದ್ಯೋಗವನ್ನೂ ಅರಸಿ ಇಂಡಿಯಕ್ಕೆ ಬಂದವನು; ಪ್ರಾಯಶಃ ತನ್ನ ಶಕ್ತಿ ಸಾಮರ್ಥ್ಯಗಳಿಂದ ಮೇಲಕ್ಕೆ ಬಂದು ಔರಂಗಜೇಬನ ನಂಬಿಕೆಯ ಸೇನಾಪತಿಗಳಲ್ಲಿ ಒಬ್ಬನಾಗಿದ್ದನು. ತನ್ನಸೇನೆ ಸೋತು ಬಂದಾಗ ಔರಂಗಜೇಬನು ತನ್ನ ಸೈನ್ಯಾಧಿಕಾರಿಗಳಲ್ಲಿ ಮಿಕ್ಕವರನ್ನು ಶಿಕ್ಷಿಸಿದಾಗ, ಮಬಾರಕನನ್ನು ಮಾತ್ರ ಕೆಲಸದಿಂದ ತೆಗೆಯಲಿಲ್ಲ; ಅವನ ವೀರವನ್ನು ಎಲ್ಲರೂ ಹೊಗಳುವವರೇ ಆಗಿದ್ದರು. ಅವನು ಈ ದೇಶಕ್ಕೆ ಬರುವುದಕ್ಕೆ ಮುಂಚೆ ದರಿಯಳನ್ನು ಮದುವೆಯಾಗಿ ಪ್ರೀತಿಪಾತ್ರಳಾದ ಹೆಂಡತಿಯೊಡನೆ ಗೌರವವಾದ ಗೃಹಸ್ಥ ಜೀವನವನ್ನು ನಡೆಸುತ್ತಿದ್ದನು. ಜೇಬಉನ್ನೀಸಳ ಬಲೆಗೆ ಬಿದ್ದಮೇಲೆ ಅವನ ಸಂಸಾರಸ್ವರೂಪ ಬದಲಾಯಿತು. ದರಿಯಳೂ ಉದ್ರಿಕ್ತಳಾಗಿ, ಜೇಬಳಮೇಲೆ ಕೋಪ ಮಾತ್ಸರ್ಯಗಳನ್ನು ತಾಳಿದಳು. ತುಂಬ ಉದ್ರೇಕಗೊಂಡಾಗ ಬುದ್ಧಿಭ್ರಂಶವಾಗುವುದು; ಪ್ರಾಯಶಃ ಅವಳ ಗಂಡನ ನಡತೆಯೇ ಅದಕ್ಕೆ ಕಾರಣ; ಹುಟ್ಟು ಹುಚ್ಚಿಯಾಗಿದ್ದರೆ ಅವಳನ್ನು ಮಬಾರಕನು ಮದುವೆ ಮಾಡಿಕೊಳ್ಳುತ್ತಿದ್ದನೇ? ಗಂಡನು ಸ್ವಲ್ಪಅನುರಾಗ ತೋರಿಸಿದರೂ ಸಾಕು, ಅವಳು ಸಂತೋಷ ಪಡುವಳು; ಅವನ ಅನುರಾಗ ಸಂಪಾದನೆಗೆ ಅವಳು ಮಾಡುವ ಸಾಹಸ ಕಾರ್ಯಗಳನ್ನು, ಪಡುವ ಕಷ್ಟಗಳನ್ನು, ಹುಚ್ಚಿ ಇರಲಿ- ಯಾವ ಬುದ್ಧಿಮತಿಯೂ ಕರ್ತವ್ಯಪರಾಯಣಳೂ ಮಾಡಳು.</p>
		<p>ಮಬಾರಕನು ರಾಜಸಿಂಹನ ಹಾಗೇ ಯಥಾರ್ಥವಾದ ವೀರಪುರುಷ. ಹೆಂಗಸಿನ ನೋಟಕ್ಕೆ ಮರುಳಾಗಿ, ಮೋಹಕ್ಕೆ ಒಳಗಾಗಿ, ಕರ್ತವ್ಯವನ್ನು ನಿರ್ಲಕ್ಷಿಸುತ್ತಿರಲಿಲ್ಲ. ಚಂಚಲೆಯನ್ನು ಅಸಹಾಯ ಸ್ಥಿತಿಯಲ್ಲಿ ನೋಡಿದ್ದರೆ ಮಿಕ್ಕವರು ಏನುಮಾಡುತ್ತಿದ್ದರೋ ಏನೋ! ಅವನು ಅವಳನ್ನು “ತಾಯೇ!” ಎಂದು ಸಂಬೋಧಿಸುತ್ತಾನೆ. ಅವಳ ಸಾವನ್ನು ಕೋರದೆ ಯುದ್ಧವನ್ನೇ ನಿಲ್ಲಿಸುತ್ತಾನೆ; ಅವಳು ವಿಷಪಾನ ಮಾಡಿ ಸತ್ತಾಳು, ತನ್ನ ಕೆಲಸ ವಿಫಲವಾದೀತು, ಎಂದು ಅವಳನ್ನು ಬಿಟ್ಟು ಹೋಗುತ್ತಾನೆ. ಭೀಷ್ಮನಂತೆ ಹೆಂಗಸರ ಸಂಗಡ ಯುದ್ಧ ಮಾಡುವುದಿಲ್ಲ, ಎನ್ನುತ್ತಾನೆ. ಆದರೆ ಅವನೇನು ಹೇಡಿಯಲ್ಲ, ಕಾರ್ಯವಿಮುಖನಲ್ಲ; ಅಪಾಯದಲ್ಲಿ ತಾನೇ ಮುಂದಾಳಾಗಿ ಮೊಗಲ ಸೇನೆಯನ್ನು ನಡಸಿ, ರಾಜಸಿಂಹನ ಪಡೆಯನ್ನು ಎದುರಿಸಿದನು; ಇಲ್ಲದಿದ್ದರೆ ಅವರು ಚಂಚಲೆಯ ಪಾಲ್ಕಿಯನ್ನು ಸರಾಗವಾಗಿ ತೆಗೆಸಿಕೊಂಡು ಹೋಗಿಬಿಡುತ್ತಿದ್ದರು.</p>
		<p>ಜೇಬಉನ್ನೀಸಳು ಅವನ ಪಾಲಿಗೆ ವಿಷಕನ್ಯೆಯಾಗುತ್ತಾಳೆ; ಎಂಥ ಸಂಯಮಿಗಳನ್ನೂ ಮರುಳುಗೊಳಿಸುವ ಶಕ್ತಿ ಅವಳಿಗೆ ಇತ್ತೆಂದು ತೋರುತ್ತದೆ; ಅದು ಅವಳಶಕ್ತಿಯೋ, ಮಬಾರಕನ ದೌರ್ಬಲ್ಯವೋ, ಅಂತೂ ಅವನು ಅವಳ ಬಲೆಯಲ್ಲಿ ಬಿದ್ದು ದರಿಯಳನ್ನು ಅನಾದರಣೆಮಾಡಿ ಅವಳ ಮಾತ್ಸರ್ಯಕ್ಕೆ ಈಡಾದನು. “ಮನುಷ್ಯನು ಸ್ತ್ರೀ ಜಾತಿಯ ಪ್ರೇಮದಲ್ಲಿ ಅಂಧನಾದರೆ ಅವನಿಗೆ ಹಿತಾಹಿತ ಧರ್ಮಾಧರ್ಮ ಜ್ಞಾನವಿರುವುದಿಲ್ಲ; ಅವನಂಥ ವಿಶ್ವಾಸ ಘಾತುಕವಾದ ಪಾಪಿಷ್ಠನಿರುವುದಿಲ್ಲ.” ತನ್ನನ್ನು ಗೌರವಿಸಲಿಲ್ಲ, ತಿರಸ್ಕರಿಸಿದನು. ದರಿಯಳನ್ನು ಪುರಸ್ಕರಿಸಿದನು ಎಂಬ ದುರಭಿಮಾನದಿಂದ, ಅಸಹನೆಯಿಂದ, ಜೇಬಳು ಅವನನ್ನು ಕಾಳಸರ್ಪಗಳಿಂದ ಕೊಲ್ಲಿಸಿದಳು. ಅವನು ಶಾಂತನಾಗಿ “ಜಗದೀಶ್ವರನನ್ನು ಧ್ಯಾನಮಾಡುತ್ತ” ಪ್ರಾಣಬಿಟ್ಟನು. ಆದರೆ ಅವನ ಮರಣವು ಅವಳ ಕಣ್ಣನ್ನು ತೆರೆಯಿಸಿತೇ ಹೊರತು ಅವನ ಜೀವನವನ್ನು ಕೊನೆಗಾಣಿಸಲಿಲ್ಲ. ಅವನು ಮಾಣಿಕಲಾಲನಿಂದ ಪ್ರಾಣ ಪಡೆದು ಆ ಕೃತಜ್ಞತೆಗಾಗಿ ಉಪ್ಪಿಟ್ಟ ದಣಿಗೆ ದ್ರೋಹವೆಸಗಿ ಔರಂಗಜೇಬನ ಸೋಲಿಗೆ ಸಹಾಯವಾದನು. ಅದು ಅವನಿಗೇನು ಶಾಂತಿ ಸಂತೋಷಗಳನ್ನು ತರಲಿಲ್ಲ; ಈ ದ್ರೋಹಕ್ಕಾಗಿ ತಾನು ಸಾಯಬೇಕೆಂದು ನಿರ್ಧರಿಸಿದನು; ಮಾಣಿಕಲಾಲನು ಜೀವದಿಂದ ಬಿಡುತ್ತೇನೆಂದರೂ ಅವನು ಒಪ್ಪಲಿಲ್ಲ; ಆ ಸ್ಥಿತಿಯಲ್ಲಿ ಅವನನ್ನು ರಾಜಪುತ್ರರು ಕೊಲ್ಲುತ್ತಿರಲಿಲ್ಲ; ಅವನನ್ನು ಪಾಳುಬಾವಿಯಿಂದ ಎತ್ತಿ ಬದುಕಿಸಿದ ಹೆಂಡತಿಯೇ ಗುಂಡಿಟ್ಟು ಕೊಂದಳು.- ಜೇಬಳನ್ನು ಅವನು ಮದುವೆ ಮಾಡಿಕೊಂಡರೆ ಅವನನ್ನು ಕೊಂದುಬಿಡುವುದಾಗಿ ಅವಳು ಮೊದಲೇ ನಿರ್ಧರ ಮಾಡಿಕೊಂಡಿದ್ದಂತೆ ತೋರುತ್ತದೆ. ಗಣೇಶ ಜೋಯಿಸನೊಡನೆ ಅವಳು ಆಡುವಮಾತು<sup><a epub:type="noteref" href="999-aside.xhtml#id-014-09">*</a></sup>
		ಇದನ್ನು ಸಮರ್ಥಿಸುತ್ತದೆ. ಅವಳು ಕೊಲ್ಲದಿದ್ದರೆ, ಔರಂಗಜೇಬನು ಕೊಲ್ಲಿಸುತ್ತಿದ್ದನು; ದಿಲೀರಖಾನನಿಗೆ ಆಗಲೇ ಹಾಗೆ ಆಜ್ಞೆ ಮಾಡಿದ್ದನು. ಹೀಗೆ ಧರ್ಮಾಧರ್ಮಗಳ ಮಧ್ಯೆ- ಕೃತಜ್ಞತೆ, ದ್ರೋಹ, ಪ್ರೇಯಸೀಮೋಹ, ಪತ್ನೀಪ್ರಣಯ ಇವುಗಳ ನಡುವೆ- ಡೋಲಾಯಮಾನವಾಗಿದ್ದದ್ದೇ ಅವನ ದುಃಖಕ್ಕೆ ಕಾರಣವಾಯಿತು. ಧರ್ಮಭೀತರಿಗೆ ಕಷ್ಟ.</p>
		<p>ಜೇಬಳನ್ನು ಮದುವೆಯಾದಾಗ, ಅವಳ ರೂಪದಲ್ಲಿ ಮೋಹಿತನಾಗಿ, ಹಳೆಯದನ್ನೆಲ್ಲಾ ತಾತ್ಕಾಲಿಕವಾಗಿ ಮರೆತದ್ದರ ಜೊತೆಗೆ, ಅವಳು ಆಗ ತನ್ನ ಹಿಂದಿನ ಗರ್ವ ದರ್ಪಗಳನ್ನು ಬಿಟ್ಟು ‘ವಿನೀತಳಾಗಿ ದರ್ಪ ಶೂನ್ಯಳಾಗಿ ಸ್ನೇಹಶಾಲಿನಿಯಾಗಿ ಅಶ್ರುಮಯಿ’ ಯಾಗಿದ್ದದ್ದೂ ಒಂದುಕಾರಣ. ಮುಂದೆ ಎಲ್ಲವೂ ನಿರಾಬಾಧವಾಗಿದ್ದರೆ ಅವಳ ಆ ಬದಲಾವಾಣೆಯೇ ಕಾರಣವಾಗಿ ಅವರಲ್ಲಿ ರೂಪಮೋಹಕ್ಕೆ ಬದಲಾಗಿ ರೂಢಮೂಲವಾದ ಪ್ರಣಯ ಹುಟ್ಟಿ ಬೆಳೆಯುತ್ತಿತ್ತೋ ಏನೋ! ಅವಳು ದೇಶವನ್ನೇ ಬಿಟ್ಟು ಮಬಾರಕನ ಊರಿಗೆ ಹೋಗಲೂ ಸಿದ್ಧವಾಗಿದ್ದಳು. ನೀನು ಯುದ್ಧದಿಂದ ಹಿಂತಿರುಗಿ ಬರದಿದ್ದರೆ ನಾನು ಸಾಯುವೆನೆಂದಳು. ಅವಳು ಸತ್ತಳೋ ಬಿಟ್ಟಳೋ ಅವನಂತೂ ಹಿಂತಿರುಗಿ ಬರಲಿಲ್ಲ; ಬರಬಾರದೆಂಬುದು ಅವನ ಸಂಕಲ್ಪವಾಗಿತ್ತು. ಆ ಭಾಗ್ಯಕ್ಕೆ ಅವಳನ್ನು ಏಕಾದರೂ ಮದುವೆ ಮಾಡಿಕೊಂಡನೋ!</p>
		<p>ಹೀಗೆ ಅವನು ಎಂಥ ಶಕ್ತಿ ಸಾಮರ್ಥ್ಯಗಳುಳ್ಳವನಾದರೂ, ಒಟ್ಟಿನ ಮೇಲೆ ಗುಣಶಲಿಯಾದರೂ ಇಹಲೋಕದಲ್ಲೇ ಸ್ವರ್ಗನರಕಗಳೆರಡನ್ನೂ ಅನುಭವಿಸಿ, ಸತ್ತು ಪುನರ್ಜೀವಿತನಾಗಿ, ತನ್ನನ್ನು ಪ್ರೀತಿಸುತ್ತಿದ್ದ ಕೈ ಹಿಡಿದ ಹೆಂಡತಿಯಿಂದಲೇ ಗುಂಡಿನೇಟು ತಿಂದು ಎಲ್ಲೋ ವಿದೇಶದಲ್ಲಿ, ಕೇಳುವವರಿಲ್ಲದೆ, ಪ್ರಾಣಬಿಟ್ಟನು. ಜೇಬಳ ಸಹವಾಸ ದೊರೆಯದಿದ್ದರೆ ಮಾನವಾಗಿ ಸುಖದಿಂದ ಹೆಂಡತಿಯೊಡನೆ ಬಾಳುವೆ ಮಾಡಿಕೊಂಡಿರುತ್ತಿದ್ದನೋ ಏನೋ! ಆದರೆ ಅವಳಿಂದ ತಪ್ಪಿಸಿಕೊಂಡು ಬಂದರೂ, ಸಂದರ್ಭಗಳು ಅವನನ್ನು ಮೋಹದ ಸುಳಿಯಲ್ಲಿ ಸಿಕ್ಕಿಸಿ ಮುಳುಗಿಸಿದುವು. ಹೆಂಗಸು ಎಷ್ಟು ಕಲ್ಲುಮನಸ್ಸಿನವಳಾಗಬಹುದೆಂಬುದಕ್ಕೆ ಜೇಬ ದರಿಯಾ ಇವರು ಒಳ್ಳೆಯ ಉದಾಹರಣೆಗಳನ್ನು ಒದಗಿಸಿದ್ದಾರೆ; ಒಬ್ಬಳು ತನ್ನ ಪ್ರಿಯನನ್ನು ಹಾವುಗಳಿಂದ ಕಚ್ಚಿಸಿ ಕೊಲೆ ಮಾಡಿಸಿದರೆ, ಇನ್ನೊಬ್ಬಳು ತನ್ನ ಗಂಡನನ್ನು ಕೈಯಾರ ಗುಂಡಿಟ್ಟು ಕೊಂದಳು. “ಮಣಿನಾ ಭೂಷಿತಸ್ಸರ್ಪಃ ಕಿಮಸೌ ನ ಭಯಂಕರಃ?”</p>
		<p>ವಿಕ್ರಮಸಿಂಹನು ಒಂದು ಚಿಕ್ಕ ರಾಜ್ಯದ ದೊರೆ. ಮೊದಲ ನಾಲ್ಕು ಖಂಡಗಳ ‘ಕ್ಷುದ್ರಕಥೆ’ ಯಲ್ಲಿ ನಮಗೆ ಅವನಲ್ಲಿ ಹೆಚ್ಚು ಗೌರವ ಹುಟ್ಟುವಂತಿರುವುದಿಲ್ಲ. ಅದನ್ನು ಗ್ರಹಿಸಿ ಗ್ರಂಥಕರ್ತನು ಗ್ರಂಥದ ವಿಸ್ತೃತ ನಾಲ್ಕನೆಯ ಆವೃತ್ತಿಯಲ್ಲಿ ಅವನ ಪಾತ್ರವನ್ನು ಉದಾತ್ತಗೊಳಸಿದ್ದಾನೆ. ತನ್ನ ದೌರ್ಬಲ್ಯವನ್ನು ಅರಿತೋ, ಅಥವಾ ಮಗಳು ಚಕ್ರವರ್ತಿಯ ಹೆಂಡತಿಯಾಗಲಿ ಎಂದೋ, ಅವನು ಔರಂಗಜೇಬನ ಆಜ್ಞೆಗೆ ಪ್ರತಿ ಹೇಳದೆ ನಿರ್ಮಲೆಯನ್ನು ಕಳುಹಿಸಿಬಿಡುತ್ತಾನೆ. ರಾಜಸಿಂಹನು ಅಪ್ರತಿಮ ಶೌರ್ಯದಿಂದ ಅವಳನ್ನು ಬಿಡಿಸಿಕೊಂಡುಹೋದರೆ ಅದಕ್ಕೆ ಆಕ್ಷೇಪಿಸಿ ಮಗಳನ್ನು ಶಪಿಸುತ್ತಾನೆ. “ಸ್ಥೂಲಬುದ್ಧಿ” ಯಿಂದ ಮಾಣಿಕಲಾಲನೊಡನೆ ಸಾವಿರ ಸೇನೆಯನ್ನು ಕಳುಹಿಸಿದರೂ, ಆಮೇಲೆ ರಾಜಸಿಂಹನ ವೀರಕಾರ್ಯವನ್ನು ಗ್ರಹಿಸಿ, ತನ್ನ ನಡತೆಗೆ ಪಶ್ಚಾತ್ತಾಪಪಟ್ಟು ಎರಡುಸಾವಿರ ಸೇನೆಯನ್ನು ಕಾಣಿಕೆಯಾಗಿ ಕೊಟ್ಟು ನಜರು ಒಪ್ಪಿಸಿದನು.- ಎಂದರೆ ರಾಜಸಿಂಹನನ್ನು ನಾಯಕನಾಗಿ ಒಪ್ಪಿಕೊಂಡನು. “ತಮ್ಮ ಆಜ್ಞೆಯು ಶಿರೋಧಾರ್ಯ” ವೆಂದು ನಮ್ರನಾಗಿ ನುಡಿದು, ಮಾಣಿಕಲಾಲ ಗೋಪೀನಾಥ ಮುಂತಾದವರೊಡನೆ ಶೌರ್ಯದಿಂದಲೂ ಚಾತುರ್ಯದಿಂದಲೂ ಮೊಗಲರ ಮೇಲೆ ಯುದ್ಧ ಮಾಡಿದನು. ಜಯಶಾಲಿಯಾಗಿ ಬಂದ ಅವನನ್ನು ರಾಜಸಿಂಹನು ಆದರದಿಂದ ಆಲಿಂಗನ ಮಾಡಿಕೊಂಡನು. ಆಮೇಲೆ ಅವನು ಸಂತೋಷದಿಂದ ಮಗಳನ್ನು ರಾಜಸಿಂಹನಿಗೆ ಮದುವೆ ಮಾಡಿಕೊಟ್ಟು ಅವನ ಮಿತ್ರನೂ ಮಾವನೂ ಆದನು. ಹಿಂದಿನಿಂದ ಬಂದಿದ್ದ ದ್ವೇಷ ಹೋಯಿತು; ರಾಜಸಿಂಹನಷ್ಟು ತೇಜಸ್ವಿಯಲ್ಲದಿದ್ದರೂ ಅವನಿಗೆ ಸೋಲಾಂಕಿ ಅಥವಾ ಹದಿನಾರಾಣೆಯ ರಾಜಪುತ್ರ ಎಂಬ ಬಿರುದು ಅನ್ವರ್ಥವಾಯಿತು.</p>
		<p>ಕೈಹಿಡಿದ ಹೆಂಡತಿ- ಧರ್ಮಪತ್ನಿ, ಸುಂದರಿ, ಪತಿಪ್ರಾಣೆ, ಗುಣವಂತೆ- ಇರುವಾಗ, ರೂಪಮೋಹಕ್ಕೊಳಗಾಗಿ, ಪರಸ್ತ್ರೀಯಲ್ಲಿ ಅನುರಕ್ತನಾಗಿ ಹೆಂಡತಿಯನ್ನು ನೋಯಿಸಿದರೆ, ಆ ಪರಸ್ತ್ರೀ ಒಲಿದು ಬಂದಿರಲಿ, ರೋಹಿಣಿಯಂತೆ ವಿಧವೆಯಾಗಿರಲಿ, ಕುಂದನಂದಿನಿಯಂತೆ ವಿಧವೆಯಾಗಿದ್ದು ಹೆಂಡತಿಯೇ ಅವಳನ್ನು ಮದುವೆ ಮಾಡಿ ಕೊಡಲಿ, ಜೇಬಉನ್ನೀಸಳಂತೆ ಮದುವೆಯ ಮಾತನ್ನೇ ಸೈರಿಸದ ಸ್ವೇಚ್ಛಾಚಾರಿಣಿಯಾಗಿರಲಿ, ಬಡವಳಾಗಿರಲಿ, ಭಾಗ್ಯವಂತಳಾಗಿರಲಿ, ಗಂಡಸು ಪತಿತನಾಗುತ್ತಾನೆ, ‘ಭ್ರಷ್ಟಸ್ಯ ಕಾ ವಾ ಗತಿಃ’ ಎಂಬಂತೆ, ನೈತಿಕ ನಾಶದಿಂದ ಆತ್ಯಂತಿಕ ನಾಶಕ್ಕೆ ಇಳಿಯುತ್ತಾನೆ- ಎಂಬುದು ಬಂಕಿಮನ ನಿರ್ಧರವಾದ ಅಭಿಪ್ರಾಯ. (ಗೈಯಾಳಿಯಾದ ಹೈಮವತಿಯ ಗಂಡನಂಥ ನಿರ್ಭಾಗ್ಯನ ಮಾತು ಇರಲಿ! ಅವನ ಅಪರಾಧ ಕ್ಷಮ್ಯವಾದರೂ ಆಗಬಹುದು.) ಸಂಯಮಹೀನ ಎಂದೂ ದೊಡ್ಡವನಾಗುವುದಿಲ್ಲ. ಆದರೆ ಮನುಷ್ಯನ ಸಂಯಮಕ್ಕೂ ಒಂದು ಮಿತಿಯುಂಟು, ಒಬ್ಬನ ದೌರ್ಬಲ್ಯಕ್ಕೂ ಇನ್ನೊಬ್ಬನ ದೌರ್ಬಲ್ಯಕ್ಕೂ ವ್ಯತ್ಯಾಸವುಂಟು; ಅವನು ನೀರಿನ ಮೇಲಿನ ದೋಣಿಯ ಹಾಗೆ; ತೇಲುವುದು ಅದರ ಸ್ವಭಾವ; ಆದರೆ ಗಾಳಿಯ ಹೊಡೆತಕ್ಕೂ ಪ್ರವಾಹದ ವೇಗಕ್ಕೂ ಸಿಕ್ಕಿದರೆ ಹೋಯ್ದಾಡದ, ಮುಳುಗದ, ದೋಣಿಗಳೆಷ್ಟಿದ್ದಾವು? ದೋಣಿ ಮುಳುಗಿದರೆ ಅದರ ಜೊತೆಗೆ ಅದರಲ್ಲಿರುವವರೆಲ್ಲರೂ ನೀರಿನ ಪಾಲು! ತಪ್ಪಿಸಿಕೊಂಡು ಬರುವವರು ಎಲ್ಲೋ ಕೆಲವರು ಗಟ್ಟಿಗರು, ಆಯುಸ್ಸು ಇರುವವರು, ಅದೃಷ್ಟಶಾಲಿಗಳು.</p>
		<p>“ಔರಂಗಜೇಬನು ಧರ್ಮಹೀನ… ರಾಜಸಿಂಹನು ಧಾರ್ಮಿಕ… ರಾಜನು ಹೇಗಿರುತ್ತಾನೋ ಅವನ ಅನುಚರರು ಪ್ರಜೆಗಳು ಮೊದಲಾದವರೂ ಹಾಗೇ ಇರುತ್ತಾರೆ. ಉದಿಪುರಿ ಚಂಚಲಕುಮಾರಿಯರನ್ನೂ, ಜೇಬ ಉನ್ನೀಸಾ ನಿರ್ಮಲಕುಮಾರಿಯರನ್ನೂ, ಮಾಣಿಕಲಾಲ ಮಬಾರಕರನ್ನೂ ಹೋಲಿಸಿದರೆ, ಇದು ತಿಳಿಯುತ್ತದೆ. ಇದಕ್ಕೋಸ್ಕರ ಈ ಕಲ್ಪನೆಗಳೆಲ್ಲಾ” ಎಂದು ಬಂಕಿಮನು ಗ್ರಂಥದ ಉಪಸಂಹಾರದಲ್ಲಿ ಹೇಳಿದ್ದಾನೆಯಷ್ಟೆ. ಹಾಗೆಯೇ ಅವನ “ವಿಜ್ಞಾಪನ” ದಿಂದ ಜೇಬಉನ್ನೀಸಾ ಉದಿಪುರಿ ಇವರು ಐತಿಹಾಸಿಕ ವ್ಯಕ್ತಿಗಳು ಎಂದೂ ಆದರೆ ಅವರ ಸಂಬಂಧವಾಗಿ ಬರೆದಿರುವ ಘಟನೆಗಳೆಲ್ಲವೂ ಐತಿಹಾಸಿಕವಲ್ಲವೆಂದೂ ತಿಳಿಯುತ್ತದೆ. ಔರಂಗಜೇಬ ರಾಜಸಿಂಹರನ್ನು ಯೋಚಿಸುವಾಗ ಅವರ ಧಾರ್ಮಿಕತೆಯು ಕೇವಲ ರಾಜಕೀಯಕ್ಕೆ ಸಂಬಂಧಪಟ್ಟದ್ದು ಮಾತ್ರವಲ್ಲ; ಅವರ ಸಾರ್ವಜನಿಕ ಸಾಂಸಾರಿಕ ನೀತಿಗಳಿಗೂ ಸಂಬಂಧಪಟ್ಟದ್ದು. ಹೀಗೆ ಔರಂಗಜೇಬನು ಅಣ್ಣನನ್ನು ಜಯಿಸಿ ಕೊಂದು, ಅವನ ಹೆಂಡತಿ ಉದಿಪುರಿಯನ್ನು ಕೂಡಿಕೊಂಡದ್ದನ್ನು ಬಂಕಿಮನು ಬಹು ಅಸಹ್ಯಪಟ್ಟುಕೊಂಡು ತಿಳಿಸುತ್ತಾನೆ. (೨-೫) ಅವನಿಗೆ ಅನೇಕ ಮಹಿಷಿಯರಿದ್ದರು, ವೇತನ ಪಡೆಯುತ್ತಿದ್ದ ವಿಲಾಸಿನಿಯರು ಬಹು ಸಂಖ್ಯೆಯಲ್ಲಿದ್ದರು. ಇಷ್ಟಿದ್ದರೂ ಮತ್ತೊಬ್ಬನ ಮಗಳನ್ನೂ ಹೆಂಡತಿಯನ್ನೂ ಆಶಿಸಿದನು. ತನ್ನ ಮಗಳು ಹೆಂಡತಿಯರೇ ಶತ್ರುವಿಗೆ ಸೆರೆಸಿಕ್ಕಿದರು!</p>
		<p>ರಾಜಸಿಂಹನು ಒಬ್ಬ ಅಬಲೆಯನ್ನು ಅವಳ ಪ್ರಾರ್ಥನೆಯಂತೆ ವಿಧರ್ಮಿಯಿಂದ ರಕ್ಷಿಸುತ್ತಾನೆ. ಅವಳೇ ತನ್ನನ್ನು ಪ್ರತಿಫಲವಾಗಿ ಅರ್ಪಿಸುವಂತೆ ಪತ್ರಬರೆದುಕೊಟ್ಟಿದ್ದರೂ, ಅವನು ವಿಜಯಪಡೆದ ಮೇಲೆ ಅವಳ ಪಾಣಿಗ್ರಹಣಕ್ಕೆ- ಹಕ್ಕನ್ನು ಚಲಾಯಿಸುವುದಕ್ಕೆ- ಆತುರಪಡದೆ, ತುಂಬ ಸಂಯಮದಿಂದ ವರ್ತಿಸುತ್ತಾನೆ. ಅವಳು ಈಗಲೂ ಮೊದಲಿನ ಅಭಿಪ್ರಾಯವುಳ್ಳವಳಾಗಿದ್ದಾಳೆಯೇ, ಮುದುಕನಾದ ತನ್ನನ್ನು ಒಪ್ಪಿಯಾಳೇ, ಸವತಿಯರ ಚಿಂತೆ ಇಲ್ಲವೇ, ತಂದೆತಾಯಿಗಳು ಸಮ್ಮತಿ ಈಯುವರೇ- ಎಂದು ಯೋಚಿಸಿ, ಚರ್ಚಿಸಿ, ಎಲ್ಲರಿಗೂ ಸಂತೋಷವಾಗುವಂತೆ ನಡೆದುಕೊಳ್ಳುತ್ತಾನೆ.</p>
		<p>ಹೀಗೆ ಬಂಕಿಮನು ‘ಹಿಂದೂಗಳ ಬಾಹುಬಲವೇ ಪ್ರತಿಪಾದ್ಯ ವಿಷಯ,’ ಧರ್ಮಕ್ಕೇ ಜಯ, ‘ಇದೇ ಗ್ರಂಥದಲ್ಲಿನ ಪ್ರತಿಪಾದ್ಯ ವಿಷಯ’, ಎಂದು ಹೇಳಿದ್ದರೂ ಧರ್ಮದ ತಿರುಳಾದ ಶೀಲದಲ್ಲಿ ತಪ್ಪುದಾರಿ ಹಿಡಿದವನು ಎಂದಿಗೂ ಅಭ್ಯುದಯವನ್ನು ಪಡೆಯುವುದಿಲ್ಲ, ‘ಸ್ತ್ರೀ ಜಾತಿಯ ಪ್ರೇಮದಲ್ಲಿ ಅಂಧನಾದರೆ ಅವನಿಗೆ ಧರ್ಮಾಧರ್ಮ ಜ್ಞಾನವಿರುವುದಿಲ್ಲ, ಅವನಂಥ ವಿಶ್ವಾಸ ಘಾತುಕನಾದ ಪಾಪಿಷ್ಠನು ಇರುವುದಿಲ್ಲ’ ಎಂಬ ಅವನಿಗೆ ಪ್ರಿಯವಾದ ಅಭಿಪ್ರಾಯವನ್ನೂ ಒಂದು ಮುಖ್ಯ ಪ್ರತಿಪಾದ್ಯ ವಿಷಯವನ್ನಾಗಿ ಇಟ್ಟುಕೊಂಡಿದ್ದಾನೆ. ಆದ್ದರಿಂದಲೇ, ಸ್ತ್ರೀಪಾತ್ರಗಳ, ಅದರಲ್ಲಿಯೂ ದರಿಯಾ ಜೇಬ ಯೋಧಪುರಿ ಉದಿಪುರಿ ಇವರ, ಕಲ್ಪನೆ ಮತ್ತು ಪ್ರತಿಪಾದನೆ. ಏಕೆಂದರೆ ಇವರಿಲ್ಲದೆ ಮೊದಲೆರಡು ಉದ್ದೇಶಗಳನ್ನು ನೆರವೇರಿಸಿಕೊಳ್ಳಬಹುದಾಗಿತ್ತು.</p>
		<p>ಈ ಪ್ರೇಮದ ಅಥವಾ ಗೃಹಸ್ಥಧರ್ಮದ ದೃಷ್ಟಿಯಿಂದ ರಾಜಸಿಂಹದ ಪಾತ್ರಗಳನ್ನು ನಾಲ್ಕು ಗುಂಪುಗಳಾಗಿ ಮಾಡಬಹುದು: ೧) ಔರಂಗಜೇಬ, ಉದಿಪುರಿ, ಯೋಧಪುರಿ ೨) ಮಬಾರಕ, ದರಿಯಾ, ಜೇಬಉನ್ನೀಸಾ ೩) ರಾಜಸಿಂಹ, ಚಂಚಲೆ ಮತ್ತು ೪) (ಹೆಂಡತಿ ಸತ್ತ) ಮಾಣಿಕಲಾಲ ಮತ್ತು ನಿರ್ಮಲೆ.</p>
		<p>ಈದೃಷ್ಟಿಯಿಂದ ಉದಿಪುರಿ ಯೋಧಪುರಿಯರಿಗಿಂತಲೂ ಜೇಬಉನ್ನೀಸಳಿಗೇ ಪ್ರಾಧಾನ್ಯ. ಉದಿಪುರಿ ಪ್ರಧಾನ ಮಹಿಷಿಯಲ್ಲದಿದ್ದರೂ ಅತ್ಯಂತ ಪ್ರೀತಿಪಾತ್ರಳಾದ ಮಹಿಷಿ; ಕ್ರಿಸ್ತರವಳು. ಚಿಕ್ಕಂದಿನಲ್ಲಿಯೇ ಜಾರ್ಜಿಯಾ ದೇಶದಿಂದ ಅವಳನ್ನು ಒಬ್ಬ ವರ್ತಕನು ತಂದು ದಾರನಿಗೆ ಗುಲಾಮಳನ್ನಾಗಿ ಮಾರಿದನು. ವಯಸ್ಸಿಗೆ ಬರುತ್ತಲೇ ಅವಳನ್ನು ದಾರನು ಮದುವೆ ಮಾಡಿಕೊಂಡನು; ಔರಂಗಜೇಬನು ಅವನನ್ನು ಜಯಿಸಿ ಕೊಂದು ಉದಿಪುರಿಯನ್ನು ಅಪೇಕ್ಷಿಸಿದಾಗ ಅವಳು ‘ಆನಂದದಿಂದ ಔರಂಗಜೇಬನ ಕಂಠ ಲಗ್ನಳಾದಳು.’ ಅವನಿಂದ ಬಿಡಿಸಿ ಪಾರ್ಸಿ ಬಾದಷಹನು ಅವಳನ್ನು ತನ್ನಲ್ಲಿಗೆ ಕರಸಿಕೊಂಡಿದ್ದರೆ ಅಲ್ಲಿಗೂ ಹೋಗಲು ಸಿದ್ಧಳಾಗಿದ್ದಳು. ಎಷ್ಟು ಅಸಮಾನ ರೂಪವೋ ಅಷ್ಟು ಅಸಮಾನ ಮದ್ಯಾಸಕ್ತಿ. ಪರಮ ಸುಂದರಿ; ‘ಆದರೆ, ಗರ್ವದಿಂದಲೂ ಭೋಗ ವಿಲಾಸದಿಂದಲೂ ಈರ್ಷ್ಯಾದಿಗಳ ಜ್ವಾಲೆಯಿಂದಲೂ ಸರ್ವದಾ ಆ ಅತುಲ ಸೌಂದರ್ಯವು ಸ್ವಲ್ಪ ವಿಕೃತವಾಗಿರುತ್ತಿತ್ತು.’ ಬಾಂದಿಯಾಗಿದ್ದವಳು ಐಶ್ವರ್ಯದಲ್ಲಿ ಮುಳುಗಿದ್ದು ಮತ್ತೆ ಸ್ವಲ್ಪಕಾಲ (ಚಂಚಲೆಯ ಹತ್ತಿರ) ಬಾಂದಿಯಾಗಬೇಕಾಗಿ ಬಂದಾಗ ಅವಳ ಗರ್ವ (ತಾತ್ಕಾಲಿಕವಾಗಿಯಾದರೂ) ಇಳಿಯಿತು. ಪರದೇಶದಿಂದ ಕ್ರೈಸ್ತ ಗುಲಾಮಳಾಗಿ ಬಂದು, ಮಾರಲ್ಪಟ್ಟು, ದಾರಾನಂಥ ಗುಣಶಾಲಿಯಾದ ಗಂಡನ ಶಿರಶ್ಛೇದನವನ್ನು ಕಂಡು, ಅವನ ಮರಣಕ್ಕೆ ಕಾರಣನಾದವನನ್ನು, ಮುಸಲ್ಮಾನನನ್ನು, ಮದುವೆಯಾಗಿ- ಅವಳ ಗರ್ವ ಹೇಳತೀರದು! ಅವಳಿಗೆ ‘ಬಾಂದಿ! ಬಾಂದಿ!’ ಎಂದು ಮೇಲಿಂದ ಮೇಲೆ ತಿರಸ್ಕಾರವಾಯಿತು. ಅವಳ ಗರ್ವದ, ದರ್ಪದ, ದಹನದಿಂದ ಅವಳ ದಹನವೇ ಆದಂತಾಯಿತು. ಸ್ವಲ್ಪ ಜ್ಞಾನೋದಯವಾಯಿತು; ಎಷ್ಟೋ ಕಾಲದ ಮೇಲೆ, ಒಳಗಿಟ್ಟಿದ್ದ ಶಿಲುಬೆಯನ್ನೂ ಮೇರಿಯ ಪಟವನ್ನೂ ತೆಗೆದು ಅವುಗಳ ಮುಂದೆ ಕಣ್ಣೀರು ಹಾಕಿದಳು; ತಾನು ಬಾಂದಿಯೇ ಆಗಿರಬಾರದಾಗಿತ್ತೇ ಎಂದು ವ್ಯಥೆಪಟ್ಟಳು. ಒಂದು ಕ್ಷಣಕಾಲ ಬಾಂದಿಯಾಗಿ, ತಂಬಾಕು ತಿಕ್ಕಿ ಕೊಟ್ಟು ಬಾಂದಿಯ ಕೆಲಸಮಾಡಿ, ಸ್ವಸ್ಥಾನಕ್ಕೆ ತೆರಳಿದಳು; ಆದರೂ ಅವಳಿಗೆ ಅದು ಮರೆಯಲಾರದ ಅನುಭವವಾಗಿದ್ದಿರಬೇಕು. ರಾಜಸಿಂಹನೊಡನೆ ಚಂಚಲೆಯ ಮದುವೆ ಈ ಸಣ್ಣ ಘಟನೆಯನ್ನೇನೂ ಅವಲಂಬಿಸಿಕೊಂಡಿರಲಾರದು; ರಾಜಸಿಂಹನಂತೂ ಈ ಗರ್ವಭಂಗವನ್ನು ಅಪೇಕ್ಷಿಸಿರಲಿಲ್ಲ; ಜೋಯಿಸನು ಅದು ಅಗತ್ಯವೆಂದಿದ್ದನು; ಚಂಚಲೆಯು ಅದನ್ನು ಚಿಂತಿಸಿದಳು; ದೈವ ಅದನ್ನು ಸಂಘಟಿಸಿತು. ನಿರ್ಮಲೆ ಹೇಳಿದಂತೆ ಅವಳಿಗೆ ‘ಭೂತದ ಹೊರೆ ದೊರೆಯಿತು.’</p>
		<p>ಯೋಧಪುರಿ ಅವಳಂತೆ ಜಾತಿಕೆಟ್ಟ ವಿಧವೆಯಲ್ಲ; ಸಂದರ್ಭಕ್ಕೆ ವಶಳಾಗಿ ಮೊಗಲನನ್ನು ಮದುವೆಯಾದರೂ, ಅವನಿಂದ ಉತ್ತರಾಧಿಕಾರಿಯಾಗಬಹುದಾಗಿದ್ದ ಮಕ್ಕಳಾಗಿದ್ದರೂ, ಅವಳು ಮುಳ್ಳಿನ ಮೇಲೆ ಇದ್ದಂತೆ ಜೀವಿಸಿಕೊಂಡಿದ್ದಳು. ಹಿಂದೂ ಆಚಾರ ವ್ಯವಹಾರಗಳನ್ನಿಟ್ಟುಕೊಂಡಿದ್ದಳು; ತನ್ನ ಅವಸ್ಥೆ ಚಂಚಲೆಗೂ ಬೇಡವೆಂದು ಅವಳಿಗೆ ಸಕಾಲದಲ್ಲಿ ಎಚ್ಚರಿಕೆ ಸಲಹೆಗಳನ್ನು ಕೊಟ್ಟು ಕಳುಹಿಸಿದಳು. ವಿಧರ್ಮಿಯ ಅಂತಃಪುರ ಜೀವನವನ್ನು ಬಿಟ್ಟು ಮತ್ತೆ ರಾಜಪುತ್ರರ ನಡುವೆ ಇರಬೇಕೆಂಬ ಚಾಪಲ್ಯ ಅವಳಿಗೆ ಇದ್ದೇ ಇತ್ತು. ಅಂಥ ಅವಕಾಶ ದೊರೆತಾಗ ದೂರಾಲೋಚನೆಯಿಂದಲೂ ವಿವೇಕದಿಂದಲೂ ಮಗನ ಮಂಗಳಾಕಾಂಕ್ಷೆಯಿಂದಲೂ ಅದರ ಯೋಚನೆಯನ್ನು ಬಿಟ್ಟಳು. ಅವಳು ಮದ್ಯಪಾನಾದಿ ದುರಭ್ಯಾಸಕ್ಕೆ ಸಿಕ್ಕಿದ ಹಾಗೆ ಕಾಣಿಸುವುದಿಲ್ಲ. ಔರಂಗಜೇಬನ ಅಂತಃಪುರದಲ್ಲಿದ್ದ ಹಿಂದೂ ಪಕ್ಷಪಾತಿ ಅವಳೊಬ್ಬಳೇ ಎಂದು ತೋರುತ್ತದೆ. ಅವಳಿಂದ ನಿರ್ಮಲಳಿಗೂ ಅವಳ ಮೂಲಕ ಚಂಚಲೆಗೂ ತುಂಬ ಸಹಾಯವಾಯಿತು. ತನ್ನ ನಡತೆಯಲ್ಲಿಯೂ ಸ್ವಭಾವದಲ್ಲಿಯೂ ಅವಳು ಉದಿಪುರಿಗೆ ವಿರುದ್ಧವಾದ ಗುಣಗಳುಳ್ಳ ಉದಾತ್ತ ವ್ಯಕ್ತಿ.</p>
		<p>ಇವರಿಬ್ಬರೂ ಚಕ್ರವರ್ತಿಯನ್ನು ಕೈಹಿಡಿದ ಹೆಂಡತಿಯರಾಗಿ ಪ್ರಾಧಾನ್ಯ ಪಡೆದವರಾಗಿದ್ದರೆ, ಅವರಿಗಿಂತಲೂ ಹೆಚ್ಚಿನ ಪ್ರಾಧಾನ್ಯ ಉಳ್ಳವಳು ಅವನ ಹಿರಿಮಗಳು, ಜೇಬಉನ್ನೀಸಾ; ಅವಳ ಪಾತ್ರವನ್ನು ಗ್ರಂಥಕರ್ತನು ತುಂಬ ವಿಸ್ತೃತವಾಗಿ ಚಿತ್ರಿಸಿದ್ದಾನೆ. ಅವಳು ಎಲ್ಲರ ಮೇಲೂ ತನ್ನ ಪ್ರಭಾವವನ್ನು ಬೀರುತ್ತಾಳೆ; ಅವಳಿಗೆ ಯಾರನ್ನಾದರೂ ನಿಗ್ರಹಿಸುವ ಶಕ್ತಿಯುಂಟು; ತನ್ನ ಸೋದರತ್ತೆಯು ತನಗೆ ಪ್ರತಿದ್ವಂದ್ವಿಯಾದ್ದರಿಂದ ಅವಳನ್ನು ಕೊಲ್ಲಿಸಿದಳು; ಅವಳ ಸ್ಥಾನದಲ್ಲಿ ರಂಗಮಹಲಿನ (ಅಂತಃಪುರದ) ಸರ್ವಾಧಿಕಾರಿಣಿಯಾದಳು. ರಾಜ ನೀತಿ ವಿಶಾರದಳಾಗಿ, ಸುದಕ್ಷಳಾಗಿ, ತಂದೆಗೆ ರಾಜ್ಯಸಂಪಾದನೆ ಮಾಡಿಕೊಳ್ಳುವುದರಲ್ಲಿ ತುಂಬ ಸಹಾಯಕಳಾಗಿದ್ದಳು. ಆದ್ದರಿಂದ ಅವನು ಮಗಳ ಪ್ರಭಾವಕ್ಕೆ ಒಳಪಟ್ಟಿದ್ದು ಅವಳಿಗೆ ಅಸಮಾಧಾನವಾಗದ ಹಾಗೆ ನೋಡಿ ಕೊಳ್ಳುತ್ತಿದ್ದನು. ಅವಳು ಎರಡನೆಯ ಬಾದಷಹಳಾಗಿದ್ದು, ಕೆಲವು ವೇಳೆ ಔರಂಗಜೇಬನೇ ಅವಳ ಆಜ್ಞಾಧಾರಕನಾಗಿದ್ದನು. ಅವಳಿಗೆ ತಕ್ಕಂಥ ವಿಲಾಸ ಗೃಹ; ಅಲ್ಲಿ ‘ಕುಬೇರ ಕಂದರ್ಪರ ರಾಜ್ಯ’ ; ಅದರ ಸುತ್ತ ಉದ್ಯಾನ ಮಾಲೆಗಳು; ಅವಳನ್ನು ಸೇವಿಸಲು ಊರ್ವಶಿ ಮೇನಕೆಯರಂಥ ಸುಂದರಿಯರ ಗುಂಪು. ಅವಳ ತಂಗಿಯರಿಗೆ ಮದುವೆಯಾಗಿತ್ತು; ಆದರೆ ಅವಳು ಮದುವೆ ಮಾಡಿಕೊಂಡಿರಲಿಲ್ಲ; “ವಸಂತದ ಭ್ರಮರದ ಹಾಗೆ ಪುಷ್ಪ ಪುಷ್ಪದಲ್ಲಿಯೂ ಮಧುಪಾನ ಮಾಡಿಕೊಂಡು ತಿರುಗುತ್ತಿದ್ದಳು.” ಬಾದಷಹಜಾದೆಯರು ಮದುವೆಯ ಕಟ್ಟಿಗೆ ಸಿಕ್ಕಿ ಸಂಕಟಪಡಬೇಕಾಗಿಲ್ಲ; ಅಂಥ ನಿರ್ಬಂಧಗಳೂ ಪಾಪಪುಣ್ಯ ವಿಚಾರಗಳೂ ಬಡವರಿಗೆ ಎಂಬುದು ಅವಳ ಮತ. ಅವಳೂ ಉದಿಪುರಿಯಂತೆ ರೂಪವತಿ, ಮಧುಪ್ರಿಯೆ; ಆದರೆ ಅವಳಂತೆ ಅತಿ ಪಾನದಿಂದ ಎಚ್ಚರ ತಪ್ಪುತ್ತಿರಲಿಲ್ಲ; ಮಬಾರಕನು ಅವಳಿಗೆ ಪ್ರೀತಿಪಾತ್ರರಾದವರಲ್ಲಿ ಒಬ್ಬ- ಪ್ರಾಯಶಃ ಪ್ರಧಾನ; ಅವನು ರೂಪವಂತ; ಗುಣವಂತ; ಧೈರ್ಯಶೌರ್ಯಾದಿಗಳಿಂದ ಗಣ್ಯನಾಗಿ ಮನಸಬದಾರನಾಗಿ, ಔರಂಗಜೇಬನ ನಂಬಿಕೆಯ ಸೇನಾಪತಿಗಳಲ್ಲೊಬ್ಬನಾಗಿದ್ದನು. ಅವನು ಅವಳ ಬಲೆಗೆ ಬಿದ್ದಮೇಲೆ ತಪ್ಪಿಸಿಕೊಂಡು ಬರುವ ಹಾಗಿರಲಿಲ್ಲ; ಬರುವಷ್ಟು ಸಾಮರ್ಥ್ಯವನ್ನು ತೋರಿಸಿದ್ದರೂ, ಅವಳು ತಲೆಯನ್ನೇ ತೆಗೆಸಿಬಿಡುತ್ತಿದ್ದಳು. ಪ್ರಾಯಶಃ ಆ ಸಂಬಂಧವು ಅವನು ಪ್ರಯತ್ನಪಟ್ಟು ಮಾಡಿಕೊಂಡದ್ದಲ್ಲ. ಅದು ಸಾಧ್ಯವೇ? ಅಂಥ ಪ್ರಯತ್ನದ ಫಲವೂ ಮರಣಶಿಕ್ಷೆಯೇ. ಕೆಲವರ ಅದೃಷ್ಟಕ್ಕೆ ಇಂಥ ಸುಖಪ್ರಾರಬ್ಧಗಳು ಹೇಗೋ ದೈವಸಂಕಲ್ಪದಿಂದ ಗಂಟು ಬೀಳುತ್ತವೆ. ದರಿಯಳ ಧೈರ್ಯ ಸಾಹಸ ತ್ಯಾಗಗಳಿಂದ ಪ್ರೀತನಾಗಿ, ಕೃತಜ್ಞನಾಗಿ, ಅವಳೊಡನೆ ಬಂದು ದೆಹಲಿಯಲ್ಲಿ ಸಂಸಾರವನ್ನು ಆರಂಭಿಸಿ ಜೇಬಳನ್ನು ಅನಾದರಮಾಡಿದಾಗ, “ಪವಿತ್ರಳಾದ ಪರಿಣೀತಳಾದ ಪತ್ನಿಯನ್ನೊಡಗೂಡಿ ಸಂಸಾರಿ” ಯಾದಾಗ, ಆದದ್ದು ಹಾಗೇ.- ಕಾಮಾತ್​ ಕ್ರೋಧೋಭಿಜಾಯತೇ. ಏನೋ ನೆಪ ಸಿಕ್ಕಿತು; ಚಾಡಿ ಹೇಳಿ, ಶಿಕ್ಷೆ ವಿಧಿಸಿ, ಹಾವುಗಳಿಂದ ಕೊಲ್ಲಿಸಿದಳು! ಅವನಿಗೂ ಶಿಕ್ಷೆ, ತನಗೆ ಅಡ್ಡವಾಗಿ ಬಂದ ಅವನ ಹೆಂಡತಿಗೂ ಶಿಕ್ಷೆ.</p>
		<p>ಒಳ್ಳೆಯ ಪದಾರ್ಥ ಕಣ್ಣೆದುರಿಗಿರುವವರೆಗೂ ಅದರ ಬೆಲೆ ಗೊತ್ತಾಗುವುದಿಲ್ಲ; ಮಬಾರಕನನ್ನು ಕೊಲ್ಲಿಸಿದ ಮೇಲೆ ಜೇಬಳಿಗೆ ಅವನ ಬೆಲೆ ಗೊತ್ತಾಯಿತು- ಅಥವಾ ಪ್ರೇಮದ ಬೆಲೆ ಗೊತ್ತಾಯಿತು. ಕಾಮತೃಪ್ತಿಯು ಕ್ಷಣಿಕ, ಬಾಹ್ಯ; ಪ್ರೇಮವು ದೃಢಮೂಲ, ಆಂತರ. ಒಂದು ಹೆಂಡದಂತೆ, ಇನ್ನೊಂದು ಹಾಲಿನಂತೆ. ಹಾಲಿನ ‘ಆಯುಸ್ಸತ್ವಬಲಾರೋಗ್ಯ ಸುಖಪ್ರೀತಿ ವಿವರ್ಧನ’ ಗುಣವು ಹೆಂಡಕ್ಕೆ ಹೇಗೆ ಬರಬೇಕು? ‘ಬಾದಷಹಜಾದೆಗೆ ಪ್ರೇಮದ ಮಾತೇಕೆ? ಮದುವೆಯ ಮಾತೇಕೆ? ಬಂಧನದ ಮಾತೇಕೆ?’ - ಎನ್ನುತ್ತಿದ್ದವಳು ತನಗೆ ತಿಳಿಯದಂತೆಯೇ ಪ್ರಣಯಕ್ಕೆ ಎಡೆಗೊಡುತ್ತಿದ್ದಳು; ಮಬಾರಕನು ರೂಪವಂತ, ಗುಣವಂತ, ಅವಳ ಆರಾಧಕ ಎಂದು ಬೇಕಾದರೂ ಹೇಳಬಹುದು; ಅವನೊಡನೆ ಸಂತತ ಸಮಾಗಮದಿಂದ ಅವನಲ್ಲಿ ಪ್ರಣಯ ಹುಟ್ಟಿದ್ದು ಆಶ್ಚರ್ಯವೇನಲ್ಲ; ಅವನ ಮರಣ ವಾರ್ತೆಯನ್ನು ಕೇಳಿ ಕಣ್ಣಿನಿಂದ ಧಾರಾಕಾರವಾಗಿ ನೀರು ಹರಿಯಿತು. ಅವಳು ರತ್ನ ಖಚಿತವಾದ ದಂತದ ಮಂಚದ ಮೇಲೆ ಮಲಗಿ ಅತ್ತಳು. ಕ್ರಮಕ್ರಮವಾಗಿ, ತಾನು ತಿಳಿದುಕೊಂಡಿದ್ದದ್ದು ತಪ್ಪೆಂದೂ, ಪ್ರೀತಿವಿಶ್ವಾಸಗಳುಂಟೆಂದೂ, ಬಾದಷಹಜಾದೆಯರೂ ಪ್ರೀತಿಸುತ್ತಾರೆಂದೂ ತಿಳಿಯಿತು. ಐಶ್ವರ್ಯ ಮದ ರೂಪಗರ್ವ ಇಂದ್ರಿಯದಾಸ್ಯ ಇವು ಅದನ್ನು ತುಳಿದಿಟ್ಟಿದ್ದುವು; ಆ ತೆರೆ ಓರೆಯಾದಾಗ ಧರ್ಮಾಧರ್ಮ ಜ್ಞಾನವೂ ಪಾಪಪುಣ್ಯ ಜ್ಞಾನವೂ ಉಂಟಾಗುತ್ತ ಬಂದುವು; ತನ್ನ ಸರ್ವಸ್ವವನ್ನಾದರೂ ಕೊಟ್ಟು ಮಬಾರಕನನ್ನು ಬದುಕಿಸಲು ಪ್ರಯತ್ನಪಟ್ಟಳು. ಅವನು ಬದುಕಲಿಲ್ಲವೆಂದು ಕೇಳಿದಾಗ ‘ನೆಲದ ಮೇಲೆ ಬಿದ್ದು ಕೂಲಿ ಹೆಂಗಸಿನ ಹಾಗೆ ತಲೆಯನ್ನು ಕಲ್ಲಿಗೆ ಹೊಡೆದುಕೊಳ್ಳಲಾರಂಭಿಸಿದಳು.’ ಮಬಾರಕನ ಸಹವಾಸವು ಅವಳು ತಿಳಿದಿದ್ದಂತೆ ಬರಿಯ ಇಂದ್ರಿಯ ಸುಖಾಭಿಲಾಷೆಗಾಗಿದ್ದರೆ, ಅವನಂಥವರು ಅವಳಿಗೆ ಬೇಕಾದಷ್ಟು ಜನರಿದ್ದರು. ಹಾಗಿದ್ದರೆ ಅವನ ಸಾವಿಗಾಗಿ ಏಕೆ ಕೊರಗಬೇಕು? ಅದೇ ಕಾರಣವಾಗಿ, ಅವಳು ತಂದೆಯೊಡನೆ ಜೈತ್ರಯಾತ್ರೆ ಹೊರಟಾಗ, ಆನೆಯ ಮೇಲಣ ಅಂಬಾರಿಯಲ್ಲಿದ್ದರೂ ‘ಬಿಸಿಲ ಕಾಲದಲ್ಲಿ ಉನ್ಮೂಲಿತವಾದ ಲತೆಯ ಹಾಗೆ ಛಿನ್ನವಿಚ್ಛಿನ್ನಳಾಗಿ ಒಣಗಿಹೋಗಿ ಶೀರ್ಣಳಾಗಿ ಮೃತಪ್ರಾಯಳಾಗಿ, ಈ ಆನೆಗಳ ಮಧ್ಯದಲ್ಲಿ ಬಿದ್ದು ಸಾಯುವುದಕ್ಕೆ ಉಪಾಯವಿಲ್ಲವೇ ಎಂದುಕೊಳ್ಳುತ್ತಿದ್ದಳು.’ ಆದರೂ ತಾನು ಆಲಂಗೀರನ ಮಗಳೆಂಬ ಅಹಂ ಇತ್ತು; ಉದಯಪುರದಲ್ಲಿ ಸೆರೆಯಾದಾಗ ಅದೂ ಇಳಿಯಿತು. ‘ದಿಲ್ಲಿಯ ಬಾದಷಹಜಾದೆಯಾಗಿದ್ದದ್ದು ಎಲ್ಲಿ! ಉದಯಪುರದ ಬಾಂದಿಯಾಗಿರುವುದು ಎಲ್ಲಿ! ಮೊಗಲ ಬಾದಷಹನ ರಂಗಭೂಮಿಗೆ ಪ್ರಧಾನಳಾದ ಅಭಿನೇತ್ರಿಯಾಗಿ, ಮೊಗಲ ಬಾದಷಾಹಿಯ ಆಕಾಶಕ್ಕೆ ಪೂರ್ಣಚಂದ್ರ ಸ್ವರೂಪಳಾಗಿ, ಮೊಗಲ ಸಿಂಹಾಸನದಲ್ಲಿ ಸರ್ವೋಜ್ವಲವಾದ ರತ್ನವಾಗಿ,....ರಾಜಾಧಿರಾಜನಿಗೆ ಬಲಭುಜ ಸ್ವರೂಪಳಾಗಿ ಇಚ್ಛಾಮಾತ್ರದಿಂದ ರಾಜರುಗಳ ಉದಯವಿಲಯಗಳಿಗೆ ಕಾರಣಭೂತಳಾಗಿ ಇದ್ದದ್ದು ಎಲ್ಲಿ! ಇಂದು ಗಿರಿಗುಹೆಗಳಲ್ಲಿ ನಿಹಿತವಾದ ಉದಯಪುರದ ಕೋಟರದಲ್ಲಿ ಇಲಿಯ ಹಾಗೆ ಪಂಜರಬದ್ಧಳಾಗಿ, ಅಲ್ಪಜೀವಿಯಾದ ಕ್ಷುದ್ರವಾದ ರೂಪನಗರದ ಹೆಣ್ಣಿನ ಬಾಂದಿಯಾಗಿ, ಹಿಂದುವಿನ ಮನೆಯಲ್ಲಿ ಅಸ್ಪೃಶ್ಯವಾದ ಹೆಣ್ಣು ಹಂದಿಯಾಗಿ, ಹಿಂದೂ ಪರಿಚಾರಕರ ಚರಣವನ್ನು ಕಳಂಕ ಮಾಡುವ ಕೀಟ ಸ್ವರೂಪಳಾಗಿ ಅಪಮಾನಿತಳಾಗಿರುವುದು ಎಲ್ಲಿ! ಇದಕ್ಕಿಂತಲೂ ಮರಣ ಒಳ್ಳೆಯದಲ್ಲವೇ!’</p>
		<p>ಈ ಸ್ಥಿತಿಯಲ್ಲಿ ಅವಳು ಅನಿರೀಕ್ಷಿತವಾಗಿ, ಅರ್ಧರಾತ್ರಿಯಲ್ಲಿ, ಮಬಾರಕನನ್ನು ಕಂಡು ಚೀರಿ ಜ್ಞಾನಶೂನ್ಯಳಾಗುವಳು. ಅವನು ಸತ್ತಿದ್ದನೆಂದು ತಿಳಿದಿದ್ದದ್ದರಿಂದ ಅದು ಚಂಚಲೆ ಹೇಳಿದಂತೆ ಕನಸೋ ಇಲ್ಲ ನನಸೋ ಎಂಬ ಕಳವಳಕ್ಕೀಡಾದಳು. ಬಾದಷಹಜಾದೆಯು ಸುಟ್ಟು ಬೂದಿಯಾಗಿ, ಹೆಣ್ಣು ಜೀವದ ಜೇಬಉನ್ನೀಸಳು ಆ ಬೂದಿಯಿಂದ ಮೇಲಕ್ಕೆ ಬಂದಳು. ತನ್ನ ಪ್ರಿಯನಿಗಾಗಿ ಚಂಚಲೆಯಿದ್ದೆಡೆಗೆ ಹೋಗಿ ಅವನನ್ನು ಆ ಕ್ಷಣದಲ್ಲಿ ತೋರಿಸಿದರೆ ‘ತಮ್ಮ ಬಾಂದಿಯಾಗಿರಲೊಪ್ಪುವೆ’ ನೆಂದು ಬೇಡಿಕೊಂಡಳು; ಅವಳ ಚರಣಗಳ ಮೇಲೆ ಮುಖವಿಟ್ಟು ಕಣ್ಣೀರಿನೀಂದ ಅವುಗಳನ್ನು ತೊಳೆದು ‘ನನ್ನ ಪ್ರಾಣರಕ್ಷಣೆ ಮಾಡು, ಇಲ್ಲದಿದ್ದರೆ ಈಗಲೇ ಸಾಯುವೆನು’ ಎಂದು ಅಂಗಲಾಚಿದಳು. ಅಂದಿನ ರಾತ್ರಿ ಮಬಾರಕನು ಮತ್ತೆ ಕಾಣಿಸಿಕೊಂಡು ಮಾತನಾಡಿದಾಗ, ಅವಳ ಹತ್ತಿರ ಬಂದು ಕುಳಿತಾಗ, ಅವಳು ಮಂಚದಿಂದಿಳಿದು ಅವನ ಪಾದಗಳ ಮೇಲೆ ಬಿದ್ದು ‘ನನ್ನನ್ನು ಕ್ಷಮಿಸು! ನಾನು ಐಶ್ವರ್ಯ ಗರ್ವದಿಂದ ಹುಚ್ಚಳಾಗಿದ್ದೆನು... ನೀನು ನನ್ನ ಅಪರಾಧವನ್ನು ಕ್ಷಮಿಸಿದರೆ ನಾನು ಪುನಃ ದಿಲ್ಲಿಗೆ ಹೋಗುವುದಿಲ್ಲ... ಎಂದು ಅವನ ಪಾದಗಳನ್ನು ಕಣ್ಣೀರಿನಿಂದ ತೊಳೆದಳು...’ ಕ್ಷಮಿಸಿದ್ದೇನೆ ಎಂದು ಹೇಳಿದ ಹೊರತು ಬಿಡಲಿಲ್ಲ. ಹಿಂದೆ ಅವನು ಮದುವೆಯ ಪ್ರಸ್ತಾಪವನ್ನೆತ್ತಿದರೆ ಸಾಕು ಅವನನ್ನು ಹೆದರಿಸುತ್ತಿದ್ದವಳು ಈಗ ಅವನ ಹಿಂದೆ ಹೋಗಿ, ವಿದೇಶದಲ್ಲಿ, ರಾತ್ರಿಯಲ್ಲಿ, ಕಳ್ಳತನದಲ್ಲಿ, ಯಾವುದೋ ಒಂದು ಸಣ್ಣ ಮಸೀದಿಯಲ್ಲಿ, ಯಾವ ವೈಭವವೂ ಇಲ್ಲದೆ ಅವನನ್ನು ಮದುವೆಯಾದಳು. ಬಾದಷಹಜಾದೆಯೂ ಹೆಂಗಸೆಂದೂ... ಸ್ನೇಹಶೂನ್ಯವಾದ ನಾರೀ ಹೃದಯವು ನೀರಿಲ್ಲದ ನದಿಯೆಂದೂ, ಕೆಸರುಗುಂಡಿ ಎಂದೂ ತಿಳಿದಳು. ಎಲ್ಲವನ್ನೂ ಬಿಟ್ಟು ಅವನೊಡನೆ ತುರ್ಕಿದೇಶಕ್ಕೆ ಹೋಗಲೂ ಸಿದ್ಧಳಾಗಿದ್ದಳು. ಹೆಂಗಸೇನು, ಗಂಡಸೇನು, ಪ್ರೀತಿಯಿಲ್ಲದವರ ಜೀವನವೂ ಶುಷ್ಕವೇ, ಪ್ರೀತಿಪಡೆಯದವರ ಜೀವನವೂ ಶುಷ್ಕವೇ! ಬಂಕಿಮನಿಗೆ ಶುದ್ಧವಾದ ಗೃಹಸ್ಥ ದಾಂಪತ್ಯ ಪ್ರೇಮದಲ್ಲಿ ನಂಬಿಕೆ. ಕಟ್ಟುಹರಿದ ಪಂಜನ್ನು ಅವನು ಗೌರವಿಸುವುದಿಲ್ಲ.</p>
		<p>ಅಂತೂ ಮಬಾರಕನು ಅವಳಿಗೆ ದಕ್ಕಲಿಲ್ಲ; ಅವನು ಸತ್ತ ವರ್ತಮಾನವನ್ನು ಕೇಳಿದಾಗ, ಅವಳು ತನ್ನ ವೇಷಭೂಷಣಗಳನ್ನು ತೆಗೆದುಹಾಕಿ, ಉದಯಸಾಗರದ ಕಲ್ಲು ನೆಲದ ಮೇಲೆ ಬಿದ್ದು ಅತ್ತಳು; ಮನ್ಮಥನನ್ನು ಕಳೆದುಕೊಂಡ ರತಿಯಂತೆ ಗೋಳಾಡಿದಳು :</p>
		<p class="verse">ವಸುಧಾಲಿಂಗನ ಧೂಸರಸ್ತನೀ ವಿಲಲಾಪ ವಿಕೀರ್ಣಮೂರ್ಧಜಾ ॥</p>
		<p>ಅವಳು ವಿಧವೆಯಾದಳು; ಆಮೇಲೆ ಏನಾದಳೋ ಕಥೆಯು ಹೇಳುವುದಿಲ್ಲ; ‘ನೀನು (ಯುದ್ಧದಿಂದ) ಬರದಿದ್ದರೆ ನಾನು ಸಾಯುವೆನು’ ಎಂದು ಅವಳು ಮಬಾರಕನಿಗೆ ಹೇಳಿದ್ದಳು. ಹಾಗೆ ಸತ್ತಳೇ? ಮಾಣಿಕಲಾಲನು ಊಹಿಸಿದಂತೆ, ರಂಗಮಹಲಿನ ಪದ್ಧತಿಯಪ್ರಕಾರ- ಬಾದಷಹನ ಅಪ್ಪಣೆಯಿಲ್ಲದೆ ಮದುವೆಮಾಡಿಕೊಂಡಳೆಂದು- ವಿಷಕೊಟ್ಟು ಅವಳನ್ನು ವಧೆ ಮಾಡಲಾಯಿತೇ? ಅಥವಾ ಜ್ಞಾನೋದಯವಾಗಿ ಅವಳು ಅಂದಿನಿಂದ ಸರಳ ಶುದ್ಧಜೀವನವನ್ನು ಆರಂಭಿಸಿದಳೇ? ಇಲ್ಲ, ಮೊದಲಿಗಿಂತ ಹೆಚ್ಚು ಧೂರ್ತಳಾದಳೇ, ಸುಖಾಭಿಲಾಷಿಣಿಯಾದಳೇ? ಇಲ್ಲ, ದರಿಯಳಂತೆ, ಬುದ್ಧಿವಿಕಲವಾಯಿತೇ? ಹೃದಯಲ್ಲಿ ಗಾಯವಟ್ಟು ಚಿಂತಾಶೀಲಳಾದಳೇ? ತಿಳಿಯದು. ಗ್ರಂಥಕರ್ತನು ನಮ್ಮಊಹೆಗೆ ಬಿಟ್ಟಿದ್ದಾನೆ; ಅದೇ ಮೇಲು; ‘ನವಾಬನಂದಿನಿ’ ಯನ್ನು ಬರೆದು ಆಯೇಷೆಯ ಮುಂದಿನಚರಿತ್ರೆಯನ್ನು ಚಿತ್ರಿಸಿದಂತೆ, ಯಾರೂ ‘ಮೊಗಲಸಿಂಹ’ ವನ್ನು ಬರೆದು ಉತ್ತರ- ಜೇಬ ಚರಿತ್ರೆಯನ್ನು ಚಿತ್ರಿಸಿಲ್ಲ.- ಬರೆಯದಿರುವುದೇ ವಾಸಿ. ಗ್ರಂಥಕರ್ತನಿಗೆ ಅವಳ ಉತ್ತರ ಚರಿತ್ರೆಯಲ್ಲಿ ಆಸಕ್ತಿ ಇದ್ದಿದ್ದರೆ, ಕಾದಂಬರಿಯ ಕೊನೆಗೆ ಒಂದು ಸಣ್ಣ ಪರಿಶಿಷ್ಟವನ್ನು ಬರೆದು ಅದರಲ್ಲಿ ಅವಳ ಕೊನೆಯನ್ನು ಸೂಚಿಸಿರುತ್ತಿದ್ದನು;</p>
		<p>ಈ ಗ್ರಂಥಕ್ಕೆ ಅಂಥ ಪರಿಶಿಷ್ಟವೇನಿಲ್ಲ. ಗ್ರಂಥ ಮುಗಿಯುವುದು ಚಂಚಲೆಯ “ಇಷ್ಟಲಾಭ” ದಿಂದ.</p>
		<p>ಇರುವುದು ಎರಡು ದಿನವಾದರೂ ಸುಖದಲ್ಲಿ ಮೆರೆದು ಉಲ್ಕೆಯಂತೆ ಉರಿದು ಬೀಳುವುದು ಲೇಸು; ‘ಪತ್ನ್ಯೇವ ಪರಮಾ ಗತಿಃ’ ಎಂದು ಜೀವಿಸುವ ಕೃಪಣ ಜೀವನ ಏತಕ್ಕೆ? ಅದು ಸತ್ತ ಸಾವಲ್ಲ, ಬದುಕಿದ ಬಾಳಲ್ಲ.- ಎಂಬುದು ಒಂದುಮತ. ‘ನಿನ್ನ ವಾಹನಗಳೂ ನೃತ್ಯಗೀತಳೂ ನಿನಗೇ ಇರಲಿ! ಅವು ಎಲ್ಲ ಇಂದ್ರಿಯಗಳನ್ನೂ ಮುಪ್ಪುಗೊಳಿಸುತ್ತವೆ; ಅತಿದೀರ್ಘವಾದ ಕಾಕ ಜೀವನದಿಂದ ಯಾರಿಗೆ ತಾನೇ ಸುಖವಾದೀತು?’ - ಎಂಬುದು ಮತ್ತೊಂದು ಮತ. ಒಂದು ‘ಪ್ರೇಯಸ್ಸು.’ ಇನ್ನೊಂದು ‘ಶ್ರೇಯಸ್ಸು.’</p>
		<p>ಜೇಬಉನ್ನೀಸಳಿಗೆ ಹೋಲಿಸಿದರೆ ದರಿಯಾಬೀಬಿ ಸಾಮಾನ್ಯಳಾದ ಹೆಂಗಸು. ಅವಳು ಜೇಬಳಿಗೆ ಹೊಸ ಸಮಾಚಾರಗಳನ್ನು ಮಾರಿ, ಬಂದ ಹಣದಿಂದ ಜೀವಿಸುತ್ತಿದ್ದಳು; ಅವಳ ಅಕ್ಕನು ಸುರ್ಮ ಅತ್ತರು ಮುಂತಾದವುಗಳನ್ನು ಮಾರಿ ಹಣಸಂಪಾದಿಸುತ್ತಿದ್ದಳು. ಇಬ್ಬರೂ ಒಟ್ಟಿಗೆ ವಾಸಿಸುತ್ತಿದ್ದರು. ದರಿಯಾಬೀಬಿಗೆ ಹದಿನೇಳು ವರ್ಷ; ‘ಬಹು ಸುಂದರಳು; ಯಾವಾಗಲೂ ಅರಳಿದ ಕುಸುಮದ ಹಾಗೆ ಪ್ರಫುಲ್ಲಳಾಗಿರುವಳು.’ ನೃತ್ಯ ಗೀತಗಳಲ್ಲಿ ಪ್ರವೀಣೆ; ಅವಳು ಈ ತನ್ನ ನೃತ್ಯ ಗೀತ ಪ್ರಾವೀಣ್ಯದಿಂದಲೇ ಮೆಹರಜಾನ್ ಎಂಬ ಹೆಸರಿಟ್ಟುಕೊಂಡು ಮೊಗಲ ಸೇನಾಪತಿ ಸೈಯದ್​ ಹಸನಲ್ಲಿಯನ್ನು ಮೆಚ್ಚಿಸಿ, ಸವಾರನ ಕೆಲಸವನ್ನು ಸಂಪಾದಿಸಿದ್ದು. ಅವಳ ಸಂಗೀತವನ್ನು ಕೇಳಿಯೇ ಮಬಾರಕನು ಅವಳನ್ನು ಮೋಹಿಸಿ ಮದುವೆಯಾಗಿದ್ದನು. ಅವಳೂ ಮಬಾರಕನಂತೆ ತುರ್ಕಿ ದೇಶದವಳು; ಹುಚ್ಚಿಯೆಂದು ಕಂಡಿದ್ದರಿಂದ ಅವಳಿಗೆ ‘ತಲ್ಲಾಕ್​’ ಕೊಟ್ಟಿದ್ದ (ವಿವಾಹ ವಿಚ್ಚೇದ ಮಾಡಿಕೊಂಡಿದ್ದ)ನೆಂದು ಮಬಾರಕನು ಹೇಳುತ್ತಾನೆ; ಹಾಗಿದ್ದರೆ ಅದು ಅವರು ಈ ದೇಶಕ್ಕೆ ಬರುವುದಕ್ಕೆ ಮುಂಚೆಯೇ ಆಗಿರಲಾರದು; ಹುಚ್ಚಿಯೆಂದು ಬಿಟ್ಟಿದ್ದ ಹೆಂಡತಿಯನ್ನು ಕಟ್ಟಿಕೊಂಡು ಅವನು ಪರದೇಶಕ್ಕೆ ಬರುತ್ತಿದ್ದನೇ? ಅಥವಾ ಅವನಿಗೆ ತಿಳಿಯದಂತೆ ಬಂದಳೋ? ಈ ದೇಶಕ್ಕೆ ಬಂದು ಅವನಿಗೂ ಜೇಬಳಿಗೂ ಸಂಬಂಧ ಉಂಟಾಗಿ, ಅದು ದರಿಯಳಿಗೆ ತಿಳಿದು, ಅವಳ ಮನಸ್ಸು ಉದ್ರಿಕ್ತವಾಗಿದ್ದಿರಬಹುದು; ಕಥೆ ಆರಂಭವಾದಾಗಲಂತೂ ಅವರು ಗಂಡಹೆಂಡಿರಂತಿರುವುದಿಲ್ಲ; ಮಬಾರಕನು ‘ನೀನು ನನಗೆ ಯಾರು?’ ಎನ್ನುತ್ತಾನೆ. ಅವಳೂ ‘ನಿನ್ನ ಹಣ ನನಗೆ ಹರಾಂ!’ ಎನ್ನುತ್ತಾಳೆ; ಅವನೇನಾದರೂ ಎನ್ನಲಿ, ಅವಳಿಗೆ ಅವನಲ್ಲಿ ಆಸಕ್ತಿ; ಈ ಅರಮನೆಯ, ಅಂತಃಪುರದ, ಪ್ರವೇಶ ಹೇಗೆ ಪರಿಣಮಿಸುವುದೋ ಎಂಬ ಕಳವಳ; ಅವನು ಜೇಬಳನ್ನು ಮದುವೆಯಾದರೆ ಅವನು ಸಾಯಬೇಕೆಂದು ಅವಳು ಮೊದಲೇ ನಿರ್ಧರ ಮಾಡಿಕೊಂಡಿದ್ದಳೆಂದು ತೋರುತ್ತದೆ. ಆದರೆ ಅವನ ಮರಣವೇ ಅವಳಿಗೆ ಮುಖ್ಯವಲ್ಲ, ಅವನ ಪ್ರೇಮ, ಅವನೊಡನೆ ಸಂಸಾರ ಮುಖ್ಯ. ‘ನಾವು ಬಡವರು ಪ್ರೀತಿಸುತ್ತೇವೆ’ ಎನ್ನುತ್ತಾಳೆ (ಐಶ್ವರ್ಯವಂತರು ಕಾಮಿಸುತ್ತಾರೆ). ಆದ್ದರಿಂದ ಅವನು ಯುದ್ಧದಿಂದ ಹಿತಿರುಗಿ ಬಂದು ಅವಳೊಡನೆ ಸಂಸಾರ ಹೂಡಿದಾಗ ಅವಳು ಅತ್ಯಂತ ಸುಖಿಯಾಗಿದ್ದಳು. ಗಂಡನು ತನ್ನನ್ನು ಎಷ್ಟು ತಿರಸ್ಕರಿಸಲಿ, ಅವಳು ಪರಪುರಷನನ್ನು ಕಣ್ಣೆತ್ತಿ ನೋಡಿದಂತೆ ಕಾಣುವುದಿಲ್ಲ; ಶಿಬಿರ ಮಧ್ಯದಲ್ಲಿದ್ದಾಗಲೂ “ಸಚ್ಚರಿತ್ರ” ಳೆಂದು ಹೆಸರು ಪಡೆದಿದ್ದಳು. ಅವನೆಲ್ಲಿದ್ದರೆ- ದಿಲ್ಲಿಯಾಗಲಿ, ಶತ್ರುದೇಶವಾಗಲಿ, ಸೈನ್ಯವಾಗಲಿ, ಶಿಬಿರಬಾಗಲಿ- ಅಲ್ಲಿರುತ್ತಿದ್ದಳು; ಅವನ ಮೇಲೆ ಕಣ್ಣಿಟ್ಟಿರುತ್ತಿದ್ದಳು; ಅವನ ಆಗು ಹೋಗುಗಳನ್ನು ನೋಡುತ್ತಿದ್ದಳು; ಅವನಿಗಾಗಿ, ಎಷ್ಟು ಕಷ್ಟ ನಿಷ್ಠುರಗಳನ್ನಾಗಲಿ, ಅಪಾಯಗಳನ್ನಾಗಲಿ ಸಹಿಸುತ್ತಿದ್ದಳು; ದಿಲ್ಲಿಯಿಂದ ಬಂದು, ಸವಾರಳಾಗಿ ಸೇನೆಯಲ್ಲಿ ಸೇರಿ, ಮೈಯೆಲ್ಲಾ ಗಾಯವಾಗಿ, ಅವನನ್ನು ಪಾಳುಬಾವಿಯಿಂದ ಎತ್ತುವುದಕ್ಕೆ ಅವಳು ಮಾಡಿದ ಸಾಹಸವನ್ನು ಗಂಡಸೂ ಮಾಡುವುದು ಕಷ್ಟ. ಆಮೇಲೆ ಅವಳು ಅವನನ್ನು ಡೋಲಿಯಲ್ಲಿ ಸಾಗಿಸಿದಳು; ಶುಶ್ರೂಷೆ ಮಾಡಿದಳು; ನಿಜವಾದ ಪ್ರೇಮವಿದ್ದರೆ ಅದು ಎಂಥ ಕಷ್ಟವನ್ನಾದರೂ ಸಹಿಸಲು ಶಕ್ತಿ ಕೊಡುತ್ತದೆ, ಅದರಿಂದ ಪಾರಾಗಲು ಬುದ್ಧಿ ಕೊಡುತ್ತದೆ. ಮಬಾರಕನು ಹಾವಿನಿಂದ ಕಡಿಸಿಕೊಂಡು ಸತ್ತನೆಂದು ಕೇಳಿ, ಬುದ್ಧಿವಿಕಲವಾಗಿ ಉಟ್ಟಿದ್ದ ಬಟ್ಟೆಯ ಮೇಲೂ ಜ್ಞಾನವಿಲ್ಲದೆ ಓಡಿಹೋದವಳು ಮತ್ತೆ ಉದಯಸಾಗರದ ಶಿಬಿರದಲ್ಲಿ ಜೇಬಳ ಮತ್ತು ಮಬಾರಕನ ಮುಂದೆ ಹೇಗೆ ಸಿಡಿಲಿನಂತೆ ಕಾಣಿಸಿಕೊಂಡಳೋ, ಹೇಗೆ ಅವನ ಪುನರ್ಜೀವಿತ ವೃತ್ತಾಂತ, ಮದುವೆಯ ವಿಚಾರಗಳು ಅವಳಿಗೆ ತಿಳಿದುವೋ ಗೊತ್ತಿಲ್ಲ; ಜೋಯಿಸನ ಹೇಳಿಕೆ ನಿಜವಾಯಿತು; ಅವನು ರಾಜಪುತ್ರಿಯನ್ನು ಮದುವೆಯಾದನು; ಅದರಿಂದ ಉದ್ಯೋಗದಲ್ಲಿ ಅಭಿವೃದ್ದಿಯಾಯಿತು. ಅದರ ಪರಿಣಾಮ ಮರಣವೆಂದು ದರಿಯಳೂ ಜೋಯಿಸನೂ ಹೇಳಿದ್ದರು. ಆದ್ದರಿಂದ ಅವಳನ್ನು ನೋಡಿದಾಗ ಅವನು ‘ಅಯ್ಯೋ ದೇವರೇ ನಾನು ಸಾಯಲೇಬೇಕಾಗಿದೆ!’ ಎಂದನು. ಶತ್ರುವಿನಿಂದಲೋ ಔರಂಗಜೇಬನಿಂದಲೋ ಹೆಂಡತಿಯಿಂದಲೋ ಸಾವು ಸಿದ್ಧವೆಂದು ಅವನು ನಿರ್ಧರ ಮಾಡಿಕೊಂಡಿದ್ದನು. ಶತ್ರು ಬಿಟ್ಟು ಕೊಟ್ಟನು, ಔರಂಗಜೇಬನ ಸೇನಾಪತಿಗೆ ಇನ್ನೂ ಸಿಕ್ಕಲಿಲ್ಲ, ಹೆಂಡತಿಯೇ ಗುಂಡಿಟ್ಟು ಕೊಂದಳು. ಜೇಬಳ ಹೃದಯವು ಜೇನು ಹುಟ್ಟಿನಂತಿದ್ದು, ಅದರ ತುಂಬ ಪ್ರಣಯಿಗಳು ತುಂಬಿದ್ದರು; ಆದರೆ ದರಿಯಳ ಹೃದಯದ ತುಂಬ ತನ್ನ ಪತಿಯೊಬ್ಬನೇ. ಅವನು ಪ್ರೀತಿ ತೋರಿಸಿದಾಗ ಅವಳಿಗೆ ಸ್ವರ್ಗಸುಖ; ಮತ್ತೊಂದೂ ಬೇಕಿರಲಿಲ್ಲ; ಅವಳು ಗಂಡನಿಗೆ ಬುದ್ಧಿ ಹೇಳಿ ಹೇಳಿ, ಅವನ ತಿರಸ್ಕಾರವನ್ನು ಸಹಿಸಿ ಸಹಿಸಿ, ಅವಳ ಹೃದಯವು ಶೂನ್ಯವಾದ ಮೇಲೆ ಅವನು ಹತನಾಗಿ, ಆ ಏಕಮಾತ್ರ ಅವಲಂಬನ ತಪ್ಪಿದ ಮೇಲೆ ಅವಳು ಇರುವುದು ಹೇಗೆ? ಜೇಬಳಿಗೆ ಐಶ್ವರ್ಯ ಅಧಿಕಾರ ಮುಂತಾದವುಗಳ ಅವಲಂಬನವಾದರೂ ಇತ್ತು; ಬೇಕಾದರೆ ಪ್ರೇಮಿಗಳೂ ಇದ್ದರು; ದರಿಯಳಿಗೆ ಏನಿತ್ತು? ಅವಳು ನಿರಾಧಾರಳಾದಳು; ಪ್ರಾಯಶಃ ಹುಚ್ಚು ಹೆಚ್ಚಿತು; ಅದರಲ್ಲಿಯೇ ಅವಳು ಅಜ್ಞಾತಳಾಗಿ ಎಲ್ಲಿಯೋ ಪ್ರಾಣ ಬಿಟ್ಟಳು. ಈ ದುರಂತಕ್ಕೆ ಯಾರು ಹೊಣೆ? ಕುಂದೆಯಂತೆ ‘ವಿಷ ವೃಕ್ಷದ ನೆರಳಿನಲ್ಲಿ ಸಿಕ್ಕಿದವರೂ ಸಾಯುವರು’ ಎನ್ನೋಣವೇ?</p>
		<p>ಚಂಚಲಕುಮಾರಿ ಕಥಾನಾಯಕಿ; ಅವಳಿಗೆ ಇನ್ನೂ ಹದಿನೆಂಟು ವರ್ಷ; ತಂದೆತಾಯಿಗಳ ಅಧೀನದಲ್ಲಿ ಸಮ ವಯಸ್ಸಿನ ಸಖಿಯರೊಡನೆ ಆಡಿಕೊಂಡಿದ್ದವಳು; ಆದರೂ ವಿದ್ಯಾವಂತೆ; ಅದುವರೆಗೆ ರಾಜಪುತ್ರರ ಮತ್ತು ಮುಸಲ್ಮಾನರ ನಡುವೆ ನಡೆದ ಚರಿತ್ರೆಯೆಲ್ಲಾ ಅವಳಿಗೆ ಗೊತ್ತಿತ್ತು; ಮೊಗಲರನ್ನು ಕಂಡರೆ ಅವಳಿಗೆ ಆಗದು; ಅಂಥವಳು ಔರಂಗಜೇಬನ ಚಿತ್ರಪಟವನ್ನೂ ನೋಡಲಾರದೆ ಅಸಹ್ಯದಿಂದ ಅದನ್ನು ಕಾಲಿನ ಕೆಳಗೆ ಹಾಕಿ ಪುಡಿಮಾಡಿದಳು; ಅದೇ ನೆವವಾಗಿ ಮುಂದೆ ದೊಡ್ಡ ಯುದ್ಧ ಹೊತ್ತಿಕೊಂಡಿತು;<sup><a epub:type="noteref" href="999-aside.xhtml#id-014-10">*</a></sup> ತನ್ನ ಹುಡುಗಾಟಿಕೆಯು ಅಷ್ಟು ದೂರ ಪರಿಣಾಮ ಹೊಂದುವುದೆಂದು ಅವಳು ತಿಳಿದಿರಲಿಲ್ಲ; ಆದರೆ ಹಾಗೆ ಮಾಡಿದಳೆಂದು ಪಶ್ಚಾತ್ತಾಪವಾಗಲಿ, ಯುದ್ಧ ಒದಗಿತೆಂಬ ಹೆದರಿಕೆಯಾಗಲಿ ಅವಳಿಗೆ ಉಂಟಾಗಲಿಲ್ಲ; ಅವಳು ನಿಜವಾದ ರಾಜಪುತ್ರ ಸ್ತ್ರೀ; ಅವರಲ್ಲಿ ಪ್ರಾಣವನ್ನು ತೃಣಗಣಾಯಮಾನವಾಗಿ ನೋಡುವುದು ನೂರಾರು ವರ್ಷಗಳಿಂದ ಬಂದಿತ್ತು; ‘ಆದರೆ ಒಂದು ಅಡಕೆಯ ಮರ, ಹೋದರೆ ಒಂದು ಅಡಕೆಯ ಗೋಟು!’, ರಾಜಸಿಂಹನು- ರಾಜಪುತ್ರರು- ಗೆದ್ದರೆ ವಿಧರ್ಮಿಗಳಿಗೆ ಪೆಟ್ಟು, ಸ್ವಧರ್ಮಕ್ಕೆ ಸ್ವಜನಕ್ಕೆ ಬಲ. ಇಲ್ಲದಿದ್ದರೆ, ತನ್ನ ಸಾವು ಅಷ್ಟೇ ತಾನೇ? ಎಂಬುದು ಅವಳ ಭಾವ. ರಾಜಸಿಂಹನು ವಯಸ್ಕನಾದರೂ ವೀರಪುರುಷನೆಂದು ಅವನಲ್ಲಿ ಗೌರವ. ತುಂಬ ಧೈರ್ಯವಂತೆ, ಸಾಹಸಿ. ವಿನೋದಪರಳು, ಸ್ನೇಹಪರಳು; ದೇವರಲ್ಲಿ ತಂದೆ ತಾಯಿಗಳಲ್ಲಿ ಭಕ್ತಿಯುಳ್ಳವಳು; ಬುದ್ಧಿಮತಿ. ಮೊಗಲ ಸೇನೆ ಮನೆಯ ಮುಂದೆ ಬಂದು ನಿಂತು ತಂದೆಗೆ ಏನೂ ತೋರದಿದ್ದಾಗ, ಅವಳು ಒಂದು ವಾರ ಅವಕಾಶ ಕೇಳಿದಳು. ಅಷ್ಟರಲ್ಲಿ ರಾಜಸಿಂಹನು ಬಂದಾನೆಂದು ಆಸೆ, ನಿರೀಕ್ಷೆ. ಕಣಿವೆಯ ಎರಡು ತುದಿಗಳಲ್ಲಿಯೂ ತೋಪುಗಳನ್ನಿಟ್ಟು ಸಾವಿರಾರು ಮೊಗಲರು ಮುತ್ತಿಕೊಂಡಾಗ, ಮಧ್ಯೆ ಐವತ್ತು ಜನ ಗಾಯವಡೆದ ರಾಜ ಪುತ್ರರು ನಡೆದುಕೊಂಡು ತನ್ನ ಪಾಲಕಿಯೊಡನೆ ಹೋಗುತ್ತಿರುವಾಗ, ರಾಜಸಿಂಹನೇ ಮತ್ತೇನೂ ತೋರದೆ ಶತ್ರುಗಳ ಮೇಲೆ ನುಗ್ಗಿ ಸಾಯೋಣವೆಂದು ಹೊರಟಾಗ, ಅವಳು ಎರಡು ಪಕ್ಷಗಳ ನಡುವೆ ಬಂದು ನಿಲ್ಲುತ್ತಾಳೆ; ರಾಜಸಿಂಹನನ್ನು ಕೇಳಿ ಅವನ ಕತ್ತಿಯನ್ನು ಪಡೆಯುತ್ತಾಳೆ; ಮಬಾರಕನೊಡನೆ ಮಾತನಾಡಿ, ತನ್ನನ್ನುಕೊಂದು ಮುಂದುವರಿಯಬಹುದೆಂದು ನಿಲ್ಲುತ್ತಾಳೆ; ಅವನೇ ಅವಳನ್ನು ಮೆಚ್ಚಿ, ಯುದ್ಧ ಮಾಡುವುದೂ ಇಲ್ಲ, ಅವಳನ್ನು ಕರೆದುಕೊಂಡು ಹೋಗುವುದೂ ಇಲ್ಲ ಎನ್ನುವಂತಾಗುತ್ತದೆ. ಮಾಣಿಕಲಾಲನ ಉಪಾಯದಿಂದ ಜಯವಾಗಿ ಅವಳು ಉದಯಪುರಕ್ಕೆ ಬಂದಮೇಲೆ ಅವಳು ರಾಜಸಿಂಹನೊಡನೆ ವಿದ್ವಾಂಸಳಂತೆ ವಾಗ್ವಾದ ಮಾಡಿ ಅವನ ಮೆಚ್ಚಿಗೆಯನ್ನು ಪಡೆಯುತ್ತಾಳೆ. (ಇದು ಅನಾವಶ್ಯಕವೆನ್ನಿಸುತ್ತದೆ.) ತುಂಬ ತೇಜಸ್ವಿನಿ; ಕೊನೆಗೂ ಉದಿಪುರಿಯಿಂದ ತಂಬಾಕು ಉಜ್ಜಿಸಿದಳು; ಅಷ್ಟೇ ಅಲ್ಲ. ‘ಇಲ್ಲಿ ಏನೇನು ನಡೆಯಿತೋ ಅದನ್ನೆಲ್ಲಾ ಬಾದಷಹನಿಗೆ ತಿಳಿಸಬೇಕು; ಮತ್ತು ನಾನೇ ತಸಬೀರನ್ನು ಕಾಲಿನಿಂದ ಒದ್ದು ಒಡೆದುಹಾಕಿದವಳೆಂದು ಜ್ಞಾಪಕ ಕೊಡಬೇಕಲ್ಲದೆ, ಪುನಃ ಅವನು ಯಾರಾದರೂ ಹಿಂದೂ ಬಾಲೆಯನ್ನು ಅಪಮಾನ ಮಾಡುವುದರಲ್ಲಿ ಪ್ರವೃತ್ತನಾದರೆ ನಾನು ತಸಬೀರನ್ನು ಒದ್ದು ಒಡೆದುಹಾಕುವುದರಿಂದ ಮಾತ್ರವೇ ಸಂತುಷ್ಟಳಾಗುವುದಿಲ್ಲವೆಂದು ಹೇಳಬೇಕೆಂತಲೂ ಹೇಳಿಕಳುಹಿಸಿದಳು.’ ಅವಳೂ ‘ತನಗೆ ಉಂಟಾದ ಅಪಮಾನ ಪರಂಪರೆಯನ್ನು ಆದ್ಯೋಪಾಂತವಾಗಿ ನಡೆದುದಕ್ಕಿಂತಲೂ ಹತ್ತರಷ್ಟು ಹೆಚ್ಚು ಮಾಡಿ ಹೇಳಿದಳು. ಅದನ್ನು ಕೇಳಿ ಔರಂಗಜೇಬನು ಅತ್ಯಂತ ವ್ಯಸನಪಟ್ಟು ಕೋಪಾಗ್ನಿಯಿಂದ ಪರಿಪೂರ್ಣನಾದನು.’ ಇಷ್ಟೇ ಸಾಕಾಗಿತ್ತು ಅವನಿಗೆ ಮತ್ತೆ ದಂಡೆತ್ತಿ ಬರುವುದಕ್ಕೆ!</p>
		<p>ಪ್ರಾಯಶಃ ಹುಟ್ಟಿದಂದಿನಿಂದ ಬಿಟ್ಟು ಕದಲದ ತಾಯಿತಂದೆ, ಬಂಧುಬಳಗ, ಸಖಿಯರು, ಎಲ್ಲರನ್ನೂ ಅಗಲಿ, ಹುಟ್ಟಿದ ಊರನ್ನು ಬಿಟ್ಟು, ಇನ್ನೂ ಬಾಳಿನ ಬೆಳಗಿನಲ್ಲಿಯೇ ಸಾಯುವುದಕ್ಕೆ ಹೊರಟಿದ್ದ ಅವಳಿಗೆ ವ್ಯಸನವಾಗುವುದು ಸ್ವಾಭಾವಿಕ. ಹೊರಡುವ ಮುನ್ನ ದೇವರಿಗೆ ನಮಸ್ಕಾರ ಮಾಡಿ ‘ಪ್ರಭುವೆ!...ನನ್ನನ್ನು ರಾಜನ ಮಗಳಾಗಿ ಸೃಷ್ಟಿಸಿ ಈ ಪ್ರಪಂಚಕ್ಕೆ ಏತಕ್ಕೆ ಕಳುಹಿಸಿದೆ?’ ಎಂದು ಕೇಳುತ್ತಾಳೆ. ಇದು ಒಬ್ಬ ಹುಡುಗಿಯ ಹೃದಯದಿಂದ ಕಷ್ಟಕಾಲದಲ್ಲಿ ಬಂದ ಪ್ರಶ್ನೆಯಾದರೂ, ಅದು ಒಂದುದೊಡ್ಡ ಸಮಸ್ಯೆಯೇ! ಯಾರ ಸೃಷ್ಟಿ ತಾನೇ ಏಕೆ? ಪ್ರಪಂಚದ ಸೃಷ್ಟಿತಾನೇ ಏಕೆ? ಕಷ್ಟಸುಖಗಳು ಏಕೆ? ಅವುಗಳಲ್ಲಿ ಒಬ್ಬರಿಗೊಬ್ಬರಿಗೆ ವ್ಯತ್ಯಾಸಗಳೇಕೆ? ಯಾರೂ ಈ ಪ್ರಶ್ನೆಗಳಿಗೆ ಒಪ್ಪಿಗೆಯಾಗುವ ಉತ್ತರಗಳನ್ನು ಹೇಳಿಲ್ಲ.</p>
		<p>ನಿರ್ಮಲೆಯೂ ಚಂಚಲೆಯೂ ಒಂದೇ ವಯಸ್ಸಿನವರು; ರೂಪಗುಣಗಳಲ್ಲಿಯೂ ಒಬ್ಬರನ್ನೊಬ್ಬರು ಹೋಲುವರು; ಆದರೆ ನಿರ್ಮಲೆ ಹೆಚ್ಚು ಬುದ್ಧಿಮತಿ, ಚತುರೆ, ಸಾಹಸಿ, ಧೈರ್ಯವಂತೆ, ಹಾಸ್ಯಮಯಿ. ‘ಸ್ಥಿರ ಬುದ್ಧಿಶಾಲಿನಿ.’ ಸಖಿಯೆನ್ನಿಸಿಕೊಂಡಿದ್ದರೂ ಅವಳು ಚಂಚಲೆಗೆ ಅಕ್ಕತಂಗಿಯರಿಗಿಂತ ಹೆಚ್ಚಾಗಿದ್ದಳು; ಅವರವರ ಪರಸ್ಪರ ಋಣಾನುಬಂಧವೂ ಹಾಗೇ ಇತ್ತು; ಚಂಚಲೆಯು ಉದಯಪುರಕ್ಕೆ ಹೋದರೆ, ವಿಧಿಯು ಅವಳನ್ನು ಅಲ್ಲಿಗೂ ಕರೆದು ತಂದುಬಿಟ್ಟಿತು. ಚಂಚಲೆಯ ಗಂಡ ರಾಜನಾದರೆ ನಿರ್ಮಲೆಯ ಗಂಡ ಅವನ ಸೇನಾಪತಿಯಾದನು. ಚಂಚಲೆಯಂತೆ ರಾಜನ ಹೊಟ್ಟೆಯಲ್ಲಿ ಹುಟ್ಟಿ ರಾಜನ ಕೈಹಿಡಿದು ರಾಣಿ ಎನ್ನಿಸಿಕೊಳ್ಳಲಿಲ್ಲ; ಅದೇ ಅವಳಲ್ಲಿ ನ್ಯೂನತೆ.</p>
		<p>ಚಂಚಲೆಯಲ್ಲಿ ಅವಳಿಗಿದ್ದ ಸ್ನೇಹ ಎಷ್ಟು ಮಟ್ಟಿನದೆಂದರೆ, ತನ್ನ ಸ್ನೇಹಿತೆ ದಿಲ್ಲಿಗೆ ಹೊರಟಾಗ ತಾನೂ ನಡೆದುಕೊಂಡು ಅವಳ ಹಿಂದೆ ಹೊರಟಳು- ದೂರ ಎಷ್ಟಾದರೂ ಇರಲಿ, ದಾರಿಯಲ್ಲಿ ಏನಾದರೂ ಕಷ್ಟ ಸಂಭವಿಸಲಿ, ಅದನ್ನು ಎದುರಿಸುತ್ತೇನೆ ಎಂಬ ಧೈರ್ಯ; ದಾರಿಯಲ್ಲಿ ಸತ್ತರೆ ಸ್ನೇಹಿತಳಿಗಾಗಿ ಸಾಯೋಣ ಎಂಬ ನಿರ್ಧಾರ! ಆ ಧೈರ್ಯಕ್ಕೆ ಫಲವಿಲ್ಲದೆ ಹೋಗುವುದಿಲ್ಲ. ಹೊಟ್ಟೆಗಿಲ್ಲದೆ ಸಾಯುತ್ತ ಎಲ್ಲೋ ಒಂದು ಮರದ ಕೆಳಗೆ ಬಿದ್ದಿದ್ದಾಗ ತಾನಾಗಿ ಅನುರೂಪನಾದ ಪತಿ ದೊರೆತನು. ಇಬ್ಬರೂ ರಸಿಕರು.- ಅವಳು ಹೊಟ್ಟೆಗಿಲ್ಲದೆ ಬಿದ್ದಿದ್ದಾಳೆ; ಅವನು ಸೇನೆಯನ್ನು ಓಡಿಸಿಕೊಂಡು ಬಂದಿದ್ದಾನೆ. ಈ ಮಧ್ಯೆ ಅವರ ವಿನೋದ, ಪ್ರಣಯ ಸಲ್ಲಾಪ, ಮದುವೆಯ ನಿಶ್ಚಯ, ಕುದುರೆಯ ಮೇಲೆ ಏಕಾಸನರಾಗಿ ಮೆರವಣಿಗೆ! ಸ್ವಲ್ಪ ಹೊತ್ತಿನ ಮೇಲೆ ಮದುವೆ, ಗೃಹಪ್ರವೇಶ ಎಲ್ಲಾ! ಗಂಡಹೆಂಡಿರಲ್ಲಿ ಯಾರು ಹೆಚ್ಚು ಬುದ್ಧಿವಂತರೋ ಶಕ್ತರೋ ನಿರ್ಧರಿಸುವುದು ಕಷ್ಟ; ಇಬ್ಬರೂ ಸಿಂಹದ ದವಡೆಗೆ ಸಿಕ್ಕಿ ತಪ್ಪಿಸಿಕೊಂಡು ಬರುತ್ತಾರೆ. ನಿರ್ಮಲೆ, ಸೂರ್ಯನೂ ಪ್ರವೇಶ ಮಾಡಲಾರದ ಔರಂಗಜೇಬನ ಅಂತಃಪುರವನ್ನು ಹೊಕ್ಕು ಅವನನ್ನು ವಶಪಡಿಸಿಕೊಳ್ಳುತ್ತಾಳೆ, ಅವನಿಗೆ ಜೀವದಾನ ಮಾಡುತ್ತಾಳೆ. ಅವಳ ಧೈರ್ಯಸಾಹಸ ಚತುರತೆಗಳನ್ನು ನೋಡಿ ದಿಲ್ಲೀಶ್ವರನೂ ಕ್ರೋಧವನ್ನು ಬಿಟ್ಟು ವಿಸ್ಮಯಾವಿಷ್ಟನಾಗುತ್ತಾನೆ. ಅವಳು ಚಂಚಲೆಗೆ ಮುಖ್ಯ ಅವಲಂಬನ; ಅವಳಲ್ಲಿ ಪೂರ್ಣ ಸಹಾನುಭೂತಿ; ಸಕಾಲದಲ್ಲಿ ಸರಿಯಾದ ಸಲಹೆ ಕೊಡುತ್ತಾಳೆ; ಅದರ ನಿರ್ವಾಹದಲ್ಲಿ ಅನುವಾಗುತ್ತಾಳೆ.- ರಾಜಸಿಂಹನಿಗೂ ವಿಕ್ರಮಸಿಂಹನಿಗೂ ಬರೆಸಿದ ಪತ್ರಗಳೇ ಉದಾಹರಣೆ. ಬಂಕಿಮನು ಸೃಷ್ಟಿಸಿದ ಹೆಂಗಸರು ಬುದ್ಧಿಯಲ್ಲಾಗಲಿ ಧೈರ್ಯದಲ್ಲಾಗಲಿ ಗಂಡಸರಿಗೇನು ಕಡಮೆಯಾದವರಲ್ಲ.</p>
		<p>ಅವಳ ಮಾತಿನ ಚಾತುರ್ಯಕ್ಕೆ ಒಂದುಸಣ್ಣ ಉದಾಹರಣೆ ಕೊಡಬಹುದು; ಔರಂಗಜೇಬನು ಅವಳ ಮನಸ್ಸಿನಲ್ಲೇನಿದೆ, ತನ್ನ ಮೇಲೆ ವಿಶ್ವಾಸವಿಟ್ಟಿದ್ದಾಳೆಯೇ ಇಲ್ಲವೇ ಎಂಬುದನ್ನು ಅವಳಿಂದ ಹೊರಡಿಸಲಾರದೆ ಹೋಗುತ್ತಾನೆ. ಅವಳು ಅವನನ್ನು ವಿರೋಧಿಸದೆ ಮರ್ಯಾದೆಯಿಂದ, ನಗುತ್ತ ನಗುತ್ತ, ಮಾತನಾಡುತ್ತಾಳೆ; ನುಣುಚಿಕೊಳ್ಳುತ್ತಾಳೆ:</p>
		<p>ಔರಂಗ- ಇಮ್ಲಿ ಬೇಗಂ! ನೀನು ನಮ್ಮವಳೋ ರಾಜಪುತ್ರರವಳೋ?</p>
		<p>ನಿ- (ಕೈಮುಗಿದುಕೊಂಡು) ಪ್ರಪಂಚದ ಬಾದಷಹನು ಪ್ರಪಂಚದ ವಿಚಾರವನ್ನು ಮಾಡುವನು. ಈ ವಿಷಯವನ್ನೂ ವಿಚಾರ ಮಾಡೋಣವಾಗಲಿ.</p>
		<p>ಔ- ನನ್ನ ವಿಚಾರದಲ್ಲಿ ಗೊತ್ತಾಗುವುದೇನೆಂದರೆ, ನೀನು ರಾಜಪುತ್ರನ ಮಗಳು; ನಿನಗೆ ರಾಜಪುತ್ರ ಗಂಡ; ನೀನು ರಾಜಪುತ್ರ ರಾಣಿಯ ಸಖಿ- ನೀನು ರಾಜಪುತ್ರರವಳೇ!</p>
		<p>ನಿ- ಜಹಾಪನಾ! ವಿಚಾರವು ಸರಿಯಾಯಿತೆ? ನಾನು ರಾಜಪುತ್ರನ ಮಗಳು, ಆದರೆ ಹಜರತ್​ ಯೋಧಪುರಿಯವರೂ ಹಾಗೆಯೇ; ತಮ್ಮ ಅಜ್ಜಿ ಮುತ್ತಜ್ಜಿಯವರೂ ಹಾಗೆಯೇ- ಅವರು ಮೊಗಲ ಚಕ್ರವರ್ತಿಯ ಹಿತಕಾಂಕ್ಷಿಗಳಾಗಿರಲಿಲ್ಲವೇ?</p>
		<p>ಔ- ಅವರು ಮೊಗಲ ಬಾದಷಹನ ಬೇಗಂ ಆಗಿದ್ದರು; ನೀನು ರಾಜಪುತ್ರನ ಹೆಂಡತಿ.</p>
		<p>ನಿ- (ನಕ್ಕು) ನಾನು ಶಾಹಾನ್​ಸಾಹ ಆಲಂಗೀರ ಬಾದಷಹನ ಇಮ್ಲಿ ಬೇಗಂ.</p>
		<p>ಔ- ನೀನು ರೂಪನಗರದ ರಾಣಿಯ ಸಖಿ.</p>
		<p>ನಿ- ಯೋಧಪುರಿಯವರ ಸಖಿಯೂ ಹೌದು.</p>
		<p>ಔ- ಹಾಗಾದರೆ ನೀನು ನನ್ನವಳೇ?</p>
		<p>ನಿ- ತಾವು ವಿವೇಚನೆ ಮಾಡಿದ ಹಾಗೆ!...</p>
		<p>ದಿಲ್ಲಿಯ ಬಾದಷಹನು ಒಬ್ಬ ರಾಜಪುತ್ರ ಬಾಂದಿಯನ್ನು ವಶಪಡಿಸಿಕೊಳ್ಳಲಾರದೆ ಹೋದನು. ಆದರೆ ಅವಳು ಅವನನ್ನು ವಶಪಡಿಸಿಕೊಂಡಳು.</p>
		<p>ಅವಳಿಗೂ ಚಂಚಲೆಗೂ ನಡೆದ ಇನ್ನೊಂದು ಸಣ್ಣ ಸಂಭಾಷಣೆಯನ್ನು ಇಲ್ಲಿ ಕೊಡಬಹುದು; ಅದರಿಂದ ಅವಳ ಮಾತಿನ ಚಾತುರ್ಯವೂ ಹಾಸ್ಯವೂ ಗೊತ್ತಾಗುವುದಲ್ಲದೆ, ಅವರವರಿಗೆ ಇದ್ದ ಸ್ನೇಹದ ಸ್ವರೂಪವೂ ಗೊತ್ತಾಗುತ್ತದೆ :</p>
		<p>ರಾಜಸಿಂಹನು ಜೆಸಿಯಾ ತೆರಿಗೆಯನ್ನು ಕೊಡುವುದಿಲ್ಲವೆಂದು ಪ್ರತಿಭಟಿಸಿ ಔರಂಗಜೇಬನಿಗೆ ಒಂದು ಪತ್ರವನ್ನು ಬರೆದನು. ಮಾಣಿಕಲಾಲನು ಅದನ್ನು ತೆಗೆದುಕೊಂಡು ಹೋಗಿ ತಲಪಿಸಲು ಸಿದ್ಧನಾದನು. ಆಗ ಚಂಚಲೆಯು ನಿರ್ಮಲೆಗೆ ಹೇಳಿ ಕಳುಹಿಸಿ ‘ನೀನು ನಿನ್ನ ಗಂಡನ ಸಂಗಡ ಹೋಗುವುದಿಲ್ಲವೆ?’ ಎಂದು ಕೇಳಿದಳು.</p>
		<p>ನಿರ್ಮಲೆ - (ವಿಸ್ಮಿತಳಾಗಿ) ಎಲ್ಲಿಗೆ ಹೋಗಲಿ? ದಿಲ್ಲಿಗೇ? ಏತಕ್ಕೆ?</p>
		<p>ಚಂಚಲೆ - ಒಂದು ಸಲ ಬಾದಷಹನ ರಂಗಮಹಲಲ್ಲಿ ತಿರುಗಾಡಿಕೊಂಡು ಬರುವುದಕ್ಕೆ.</p>
		<p>ನಿ - ಅದು ನರಕವೆಂದು ಕೇಳಿದ್ದೇನಲ್ಲ?</p>
		<p>ಚಂ - ನೀನೇನು ನರಕಕ್ಕೆ ಹೋಗಬೇಡವೇ? ಆ ಬಡಪಾಯಿಯಾದ ಮಾಣಿಕಲಾಲನ ಮೇಲೆ ನಡೆಯಿಸುವ ದೌರಾತ್ಮ್ಯಕ್ಕೆ ನಿನಗೆ ನರಕ ತಪ್ಪುವುದಿಲ್ಲ.</p>
		<p>ನಿ - ಸೌಂದರ್ಯವನ್ನು ನೋಡಿ ಏಕೆ ಮದುವೆ ಮಾಡಿಕೊಳ್ಳಬೇಕಾಗಿತ್ತು?</p>
		<p>ಚಂ - ನೀನು ಮರದ ಕೆಳಗೆ ಸತ್ತು ಬೀಳುತ್ತೀಯಲ್ಲ ಎಂದು ಮಾಡಿಕೊಂಡನೆಂದು ತೋರುತ್ತದೆ.</p>
		<p>ನಿ - ನಾನೇನು ಅವನನ್ನು ಕರೆಯಲಿಲ್ಲ; ಈಗ ಆ ಭೂತದ ಹೊರೆಯನ್ನು ಹೊತ್ತುಕೊಂಡು ದಿಲ್ಲಿಗೆ ಹೋಗಿ ಏನು ಮಾಡಬೇಕು ಹೇಳು.</p>
		<p>ಚಂ - ಉದಿಪುರಿಗೆ ಆಹ್ವಾನ ಪತ್ರವನ್ನು ಕೊಟ್ಟು ಬರಬೇಕು.</p>
		<p>ನಿ - ಏತಕ್ಕೆ?</p>
		<p>ಚಂ - ತಂಬಾಕು ಸಜ್ಜು ಮಾಡಿಕೊಡುವುದಕ್ಕೆ.</p>
		<p>ನಿ - ನಿಜ, ಆ ವಿಷಯ ಮನಸ್ಸಿಗೆ ಬರಲಿಲ್ಲ; ಪೃಥಿವೀಶ್ವರಿಯು ಪರಿಚಾರಿಕೆ ಮಾಡದಿದ್ದರೆ ನಿನಗೂ ಭೂತದ ಹೊರೆ ದೊರೆಯುವುದಿಲ್ಲ.</p>
		<p>ಚಂ - ದೂರ ಹೋಗು ಪಾಪಿಷ್ಠೆ!...</p>
		<p>ಬಂಕಿಮನ ಸಣ್ಣ ಪಾತ್ರಗಳು ಎಲ್ಲೋ ಒಂದೆರಡು ಕ್ಷಣ ಬಂದು ಹೋದರೂ ಖಚಿತವಾಗಿರುತ್ತವೆ, ಸ್ವಾರಸ್ಯವಾಗಿರುತ್ತವೆ. ರಾಜಸಿಂಹದಲ್ಲಿ ಮಾಣಿಕಲಾಲನ ‘ಸೋದರತ್ತೆಯ ನಾದಿನಿಯ ಸೊಸೆಯ ಚಿಕ್ಕತಾತನ ಮಗಳು’ ಇಂಥ ಒಂದು ಪಾತ್ರ. ಅವಳನ್ನು ಅವನು ‘ಅತ್ತೆ’ ಎಂದು ಕರೆಯುತ್ತಾನೆ. ಅವಳು ಬಡವಳು; ಪ್ರಾಯಶಃ ವಿಧವೆ. ಒಂದು ಮಗುವಿಗೆ ಎರಡು ತಿಂಗಳು ಅನ್ನ ಹಾಕಿದರೆ ಎಷ್ಟಾಗಬಹುದೆಂದು ಲೆಕ್ಕಚಾರ ಮಾಡುವವಳಾದರೂ ತುಂಬ ಸರಳ ಸ್ವಭಾವದವಳು; ಅಂತಃಕರಣವುಳ್ಳವಳು; ಹಳ್ಳಿಯಲ್ಲಿ ಒಬ್ಬೊಂಟಿಗಳಾಗಿ ಜೀವಿಸುವವಳ ಆಶೋತ್ತರಗಳೇನಿದ್ದಾವು? ಎಷ್ಟಿದ್ದಾವು? ಅವಳು ಅವನ ಮಗುವನ್ನು ಸಾಕಲು ಒಪ್ಪಿದಳು; ಅವನಿಗೆ ತನ್ನ ಮನೆಯಲ್ಲಿಯೇ ಎಲ್ಲವನ್ನೂ ಸವರಿಸಿಕೊಂಡು ಮದುವೆ ಮಾಡಿದಳು. ಹೊಟ್ಟೆಗಾಗಿ ಬಡತನ ಬಾಯಿ ಬಿಡಿಸುತ್ತದೆ, ದೈನ್ಯ ತರುತ್ತದೆ; ಹೊಟ್ಟೆಬಟ್ಟೆಗಳಿಗಿಲ್ಲದ ಬಡವರು ಪಡುವ ದುಡ್ಡಿನ ಆಸೆಯನ್ನು ಲೋಭವೆನ್ನಬಹುದೇ? ಐಶ್ವರ್ಯವಂತರ ಹಣದ ಮೇಲಿನ ಧೂಳೂ ಅವರಿಗೆ ಅಪಾರ ಧನ. ಬಡವರು ನೈಜವಾದ ಅಂತಃಕರಣ ತೋರಿಸಿದರೆ, ಅವರ ಬಡತನ ಮಸುಕಾಗುವಷ್ಟು ಅಥವಾ ಬೇಕಾದರೆ ಅವರ ಲೋಭ ಇಂಗುವಷ್ಟು ದುಡ್ಡು ಕೊಡೋಣ; ಈ ಪಾಷಾಣ ಪ್ರಪಂಚದಲ್ಲಿ ದುಡ್ಡು ದೊರಯಬಹುದು, ಅಂತಃಕರಣ ದೊರೆಯುವುದು ಸುಲಭವಲ್ಲ.</p>
		<p>ಮಾಣಿಕಲಾಲ ಮಹಮ್ಮದ್ ಖಾನ್ ಎಲೆಯಡಿಕೆ ಮಾರುವ ಹೆಂಗಸು- ಇವರ ವೃತ್ತಾಂತ ತುಂಬ ವಿನೋದಕರವಾಗಿದೆ. ಅದಷ್ಟೇ ಒಂದು ತುಂಬ ರಸವತ್ತಾದ, ಅಚ್ಚುಕಟ್ಟಾದ, ಸಣ್ಣಕಥೆ. ಮಾಣಿಕಲಾಲನು ರೂಪನಗರದ ಅಂಗಡಿ ಬೀದಿಗೆ ಹೋಗಿ, ಹೊಟ್ಟೆಗೆ ವಂಚನೆ ಮಾಡಿಕೊಳ್ಳದೆ ಐದಾರುಸೇರು ಮಿಠಾಯಿ ತಿಂದು ಸೇರೂವರೆ ಹಾಲು ಕುಡಿದು, ತಾಂಬೂಲ ಮಾರುವ ಅಂಗಡಿಗೆ ಬರುತ್ತಾನೆ. ಅಂಗಡಿಯ ಯಜಮಾನಿಯು ಬಹಳ ರಸಿಕಳು; ವರ್ಣದಲ್ಲಿ ಕೆಂಪು, ಜಿಂಕೆಯ ಕಣ್ಣುಗಳು; ದೃಷ್ಟಿ ಚಂಚಲ; ಸುಂದರವಾಗಿ ನಗುವಳು. ಅನಿಂದ್ಯವಾದ ದಂತಪಂಕ್ತಿ; ಆಭರಣಭೂಷಿತಳು; ವಯಸ್ಸು ಸುಮಾರು ಮುವ್ವತ್ತು. ಅವಳ ಕೆಲಸ ಬೀಡಾ ಮಾರುವುದಲ್ಲ; ಅದನ್ನು ಅವಳ ದಾಸಿ ಮಾಡುತ್ತಿದ್ದಳು; ಯಜಮಾನಿಯು ರತ್ನಕಂಬಳಿಯ ಮೇಲೆ ಕುಳಿತು ಮನೋಹರವಾಗಿ ನಗುತ್ತ ದುಡ್ಡು ತೆಗೆದುಕೊಳ್ಳುತ್ತಿದ್ದಳು; ರಸಿಕರು ಸಿಕ್ಕಿದರೆ ಚಕ್ಕಂದವಾಡುವಳು. ಮಾಣಿಕ ಲಾಲನು ಅವಳೊಡನೆ ಮಾತನಾಡಿ ಒಬ್ಬ ಮೊಗಲ ಸಿಪಾಯನ್ನು ಸೆರೆಹಾಕಿ ಅವನ ಕುದುರೆ ಪೋಷಾಕು ಆಯುಧಗಳನ್ನು ಕಸಿದುಕೊಳ್ಳಲು ಏರ್ಪಡಿಸಿದನು; ಸಾಹುಕಾರಳಲ್ಲದಿದ್ದರೂ ಅವಳಿಗೆ ಹಣದಾಸೆ ಇಲ್ಲ. ‘ಅಷರಫಿ ನನಗೆ ಬೇಕಿಲ್ಲ; ವಿನೋದವೇ ಸಾಕು’ ಎಂದು ತಂತ್ರಕ್ಕೆ ಒಪ್ಪಿದಳು. ಕಲ್ಪಿತ ಸವಾರನಿಗೆ ಪ್ರಣಯ ಪತ್ರ ಬರೆದಳು; ಅವನನ್ನು ಕೂಡಿಹಾಕಲು ಬಾಡಿಗೆ ಮನೆ ಗೊತ್ತುಮಾಡಿದಳು. ಪ್ರಾಯಶಃ ಬಾಡಿಗೆಯನ್ನೂ ತಾನೇ ಕೊಟ್ಟಳು. “ಮಹಮ್ಮದ್​ಖಾನ” ನನ್ನ ಮೋಹದಲ್ಲಿ ಮುಳುಗಿಸಿ, ಅವನನ್ನು ಮಂಚದ ಕೆಳಗೆ ತೂರಿಸಿದಳು. (ಆಗ ಒಂದೆರಡು ಕಡೆ ಅವನ ಸ್ಥೂಲದೇಹದ ಚರ್ಮ ಕಿತ್ತುಹೋಯಿತಂತೆ!) ಅವನನ್ನು ಗೃಹಪಂಜರದಲ್ಲಿ ಬಂಧಿಸಿ ಬಾಗಿಲು ಬೀಗ ಹಾಕಿಕೊಂಡಳು; ಮಾಣಿಕಲಾಲನಿಗೆ ಅವನ ಕುದುರೆ ಆಯುಧ ಪೋಷಾಕು ಎಲ್ಲಾ ದೊರೆತವು. ಜೀವನದಲ್ಲಿ ಇಂಥ ಸಹಚಾರಿಣಿ ದೊರೆತರೆ ಎಂಥ ಕೆಲಸವೂ ದುಷ್ಕರವಾಗದು!</p>
		<p>ಮುಂದೆ ಮೊಗಲ ಚಕ್ರವರ್ತಿಯ ಅಳಿಯನಾಗಲಿರುವವನು, ಕುದುರೆಯ ಮೇಲೆ ಕುಳಿತು ದಿಲ್ಲಿಯ ಚಾಂದನೀ ಚೌಕದಲ್ಲಿ ಹೋಗುತ್ತಿರಲು, ದರಿಯಳು ಅವನನ್ನು ಗುರುತಿಸಿ, ಇಳಿಸಿ, ಗಣೇಶಜೋಯಿಸನ ಹತ್ತಿರ ಎಳೆದುಕೊಂಡು ಹೋಗುತ್ತಾಳೆ. ಆಗ ಅಲ್ಲಿ ಲಡ್ಡು ತಿನ್ನುತ್ತಿದ್ದ ಎರಡುಮೂರು ಹುಡುಗರು ಬಂದು ಕುದುರೆಯನ್ನು ಹಿಡಿದುಕೊಳ್ಳತ್ತಾರೆ. ಮಬಾರಕನು, ಕುದುರೆ ಹಿಡಿದುಕೊಂಡಿದ್ದರೆ ಅವರಿಗೆ ಲಡ್ಡು ಕೊಡಿಸುತ್ತೇನೆಂದು ಹೇಳುತ್ತಾನೆ. ಅವು ಬಡ ಹುಡುಗರು; ಒಬ್ಬನಿಗೆ ಮೈಮೇಲೆ ಬಟ್ಟೆಯಿಲ್ಲ; ಅವನಿಗೆ ಚೇಷ್ಟೆ ಬೇರೆ; ಕುದುರೆಯ ಮೇಲೆ ಹತ್ತಿ ಕುಳಿತುಕೊಳ್ಳುತ್ತಾನೆ. ಮೊಗಲಸಿಪಾಯಿಯ ಕುದುರೆ ಅದನ್ನು ಸಹಿಸೀತೆ? ಅದು ಹಿಂದುಗಡೆಯ ಕಾಲೆತ್ತಿ ಹುಡುಗನನ್ನು ಕೆಡವಿಬಿಡುತ್ತದೆ. ಅವನು ಬಿದ್ದಾಗ ಮಿಕ್ಕ ಹುಡುಗರು ಅವನ ಕೈಯಲ್ಲಿದ್ದ ಲಡ್ಡುವನ್ನು ಕಿತ್ತುಕೊಂಡು ತಿಂದುಬಿಡುತ್ತಾರೆ. ಬೆತ್ತಲೆ ಇದ್ದ ಬಡ ಹುಡುಗನ ಕೈಯಿಂದ ಅವನು ಬಿದ್ದದ್ದನ್ನೇ ನೋಡಿಕೊಂಡು ಕಿತ್ತುತಿನ್ನುವ ಹುಡುಗರು ಇನ್ನೆಂಥ ಹರಕರಿದ್ದಾರು! ದರಿಯಳಿಗೆ ತನ್ನ ಗಂಡ ತನಗೆ ದಕ್ಕುವನೋ ಇಲ್ಲವೋ, ಅವನು ಪೂರ್ತಿ ಜೇಬಳ ವಶವಾಗುವುದಾದರೆ ಅವನನ್ನು ಕೊಲ್ಲುವುದೂ ಸರಿ ಎಂಬ ಗಂಭೀರ ಚಿಂತೆ; ಅದರ ಪಕ್ಕದಲ್ಲಿ ಹೊಟ್ಟೆಗಿಲ್ಲದ ಬೀದಿಯ ಪೋರರ ಬಡತನದ ನಗ್ನದೃಶ್ಯ. ಅವರ ಮಧ್ಯದಲ್ಲಿ ಕುದುರೆ ಮುಂಗಾಲಿನ ಮೇಲೆ ನಿಂತು ಪುಂಡೆದ್ದು ಆ ಬಡಪಾಯಿಯನ್ನು ಕೆಡವುವ ವಿಕೃತದೃಶ್ಯ; ಸುತ್ತಲೂ ನಾನಾ ವಿಧವಾದ ಜನರ ಗುಂಪು. ಅವರೆಲ್ಲಾ ಚಲ್ಲಾಪಿಲ್ಲಿಯಾಗಿರಬೇಕು. ಇದನ್ನು ನೋಡಿ ನಗಬೇಕೋ ಅಳಬೇಕೋ ಗೊತ್ತಾಗುವುದಿಲ್ಲ. ಬಂಕಿಮನು ಬಡತನವನ್ನು ಬಲ್ಲವನು; ಅವನ ಬಡವರು ನಿಜವಾದ ಬಡವರು; ಧನವಂತರ ನೆರಳಲ್ಲ. ಅನೇಕ ವೇಳೆ ಬಂಕಿಮನ ಹಾಸ್ಯವು ಘನಗಂಭೀರವಾದ ಕೃಷ್ಣಮೇಘದ ಮಧ್ಯೆ ಮಿಂಚು ಹೊಳೆದಂತೆ ಹೊಳೆಯುತ್ತದೆ. ಲೋಕವಿರುವುದೂ ಹಾಗೆಯೇ! ದುರ್ಭರ ಸನ್ನಿವೇಶದ ಪಕ್ಕದಲ್ಲಿಯೇ ವಿನೋದವೂ ಕಾಣುವುದುಂಟು. ಬಂಗಾಳದ ಕಥೆಯಾದರೆ, ಅದರಲ್ಲಿ ಸಾಧಾರಣವಾಗಿ ಬಂಕಿಮನಿಗೆ ಸುಪರಿಚಿತವಾದ ಗಂಗಾನದಿಯ ವರ್ಣನೆ ಬರುತ್ತದೆ. ಇಲ್ಲಿ ಅದಕ್ಕೆ ಅವಕಾಶವಿಲ್ಲ. ಇಲ್ಲಿ ಏನಿದ್ದರೂ ಔರಂಗಜೇಬನ ಮಹತ್ವ- ಅವನ ವೈಭವ, ದವಲತ್ತು, ಅಂತಃಪುರ ಇವುಗಳ ವರ್ಣನೆ. ಅವುಗಳಲ್ಲಿ ಒಂದನ್ನು ಇಲ್ಲಿ ಸೂಚಿಸಬಹುದು :</p>
		<p>ಮೊಗಲ ಬಾದಷಹನು, ದಿಲ್ಲಿಯೇ ನಡೆದು ಬರುತ್ತದೆಯೋ ಎಂಬಂತೆ ಸಕಲ ಸಹಾಯ ಸಂಪತ್ತಿಗಳಿಂದಲೂ ಕೂಡಿ ಮಹಾ ಅಟ್ಟಹಾಸದಿಂದ ಹೊರಟು ಬರುತ್ತ ಉದಯಪುರದ ಬೆಟ್ಟಗಳ ನಡುವೆ ಸಂದು ಕಟ್ಟಿನಲ್ಲಿ ಸಿಕ್ಕಿಕೊಂಡು ಅನ್ನನೀರಿಲ್ಲದೆ ಪಟ್ಟ ಫಜೀತಿಯ ವರ್ಣನೆ ಸಾಕ್ಷಾತ್ತಾಗಿ ಕಂಡು ವರದಿ ಮಾಡುವವನ ವರ್ಣಣೆಗಿಂತ ಖಚಿತವಾಗಿದೆ, ವಿವರವಾಗಿದೆ. ಬಂಕಿಮನು ಈ ಪರ್ವತ ಪ್ರದೇಶವನ್ನು ನೋಡಿಕೊಂಡು ಬಂದಂತೆ ತಿಳಿಯುವುದಿಲ್ಲ; ಬಂಗಾಳ ಪ್ರಾಂತದಲ್ಲಿ ಇಂಥ ಪ್ರದೇಶಗಳಿಲ್ಲ.-</p>
		<p>“ಅವನ ಸಮಸ್ತಸೇನೆಯೂ ರಂಧ್ರಪಥದಲ್ಲಿ ಪ್ರವೇಶ ಮಾಡಿದ ಸ್ವಲ್ಪ ಹೊತ್ತಿಗೆ ದಿವಸಾವಸಾನವಾಯಿತು. ರಂಧ್ರದ ಆ ಕಡೆಯ ಬಾಯಿಯ ಹತ್ತಿರಕ್ಕೆ ಯಾರೂ ತಲಪಿರಲಿಲ್ಲ; ಅಲ್ಲಿನ ಯಾವ ವರ್ತಮಾನವೂ ಇಲ್ಲ. ಸಂಜೆಯಾದ ಕೂಡಲೆ ಆ ಇಕ್ಕಟ್ಟಾದ ರಂಧ್ರಪಥದಲ್ಲಿ ಅತಿಶಯ ಗಾಢಾಂಧಕಾರವಾಯಿತು.... ಬಾದಷಹ ಮತ್ತು ಬೇಗಂ ಅವರ ಹತ್ತಿರ ಬೆಳಕು ಮಾಡಲಾಯಿತು; ಆದರೆ ಸೇನೆಯೆಲ್ಲಾ ಕಗ್ಗತ್ತಲೆಯಲ್ಲಿ ಮುಚ್ಚಿಹೋಗಿತ್ತು; ಆದ್ದರಿಂದ ಸುಂದರವಾದ ಆ ಪರ್ವತಪ್ರದೇಶ, ಕಲ್ಲು ಗುಂಡುಗಳಿಂದ ತುಂಬಿ ಭಯಂಕರವಾಯಿತು. ಕುದುರೆಗಳು ಮುಗ್ಗರಿಸುತ್ತಿದ್ದುವು; ಕೆಲವು ಸವಾರರ ಸಮೇತ ಬಿದ್ದುವು; ಮತ್ತೆ ಕೆಲವು ಕುದುರೆಯ ಕಾಲಿಗೆ ಸಿಕ್ಕಿ ಜಜ್ಜಿಹೋಗಿ ಕುದುರೆ ಆರೋಹಿ ಇಬ್ಬರೂ ಗಾಯಪಡೆದರು, ಇಲ್ಲ ಸತ್ತರು. ಎಷ್ಟೋ ಆನೆಗಳ ಕಾಲಿಗೆ ದೊಡ್ಡದೊಡ್ಡ ಕಲ್ಲುಗಳು ತಗುಲಲು ಅವನ್ನು ತಡೆಯುವುದು ಸಾಧ್ಯವಾಗದೆ ಅವು ಅಲ್ಲಿಂದಿಲ್ಲಿಗೆ ಓಡಿಯಾಡುತ್ತಿದ್ದುವು; ಕುದುರೆಗಳ ಮೇಲಿದ್ದ ಹೆಂಗಸರು ನೆಲದಮೇಲೆ ಬಿದ್ದು ಆನೆ ಕುದುರೆಗಳ ಕಾಲಿಗೆ ಸಿಕ್ಕಿ ಆರ್ತನಾದ ಮಾಡಲಾರಂಭಿಸಿದರು. ಮೇನೆ ಹೊತ್ತವರ ಹೆಜ್ಜೆಗಳು ಕ್ಷತವಿಕ್ಷತವಾಗಿ ರಕ್ತ ಸುರಿಯಿತು. ಪದಾತಿ ಸೇನೆಯು ನಡೆಯಲಾರದೆ ಹೋಯಿತು- ಎಡವುತ್ತ, ಕಲ್ಲಮೇಲೆ ಬೀಳುತ್ತ ತುಂಬ ಹಿಂಸೆಪಟ್ಟಿತು. ಆಗ ಔರಂಗಜೇಬನು ಆ ರಾತ್ರಿ ಸೇನೆ ಮುಂದುವರಿಯಬೇಕಾದದ್ದಿಲ್ಲವೆಂದು ಹೇಳಿ ಅಲ್ಲಿಯೇ ಶಿಬಿರವನ್ನು ಸ್ಥಾಪಿಸಲು ಅನುಮತಿ ಕೊಟ್ಟನು.</p>
		<p>ಆದರೆ ಅಲ್ಲಿ ಡೇರೆ ಹೊಡೆಯಲು ಸ್ಥಳವಿಲ್ಲ; ಬಹು ಕಷ್ಟದಿಂದ ಬಾದಷಹನಿಗೂ ಅವನ ಬೇಗಂಗಳಿಗೂ ಬಿಡಾರಕ್ಕೆ ಸ್ಥಳ ಮಾಡಿದ್ದಾಯಿತು. ಮತ್ತಾರಿಗೂ ಸ್ಥಳವಿಲ್ಲ. ಯಾರು ಯಾರು ಎಲ್ಲೆಲ್ಲಿದ್ದರೋ ಅವರು ಅಲ್ಲಲ್ಲೇ- ಸವಾರರು ಕುದುರೆಗಳ ಮೇಲೆ, ಮಾಹುತರು ಆನೆಯಮೇಲೆ, ಪದಾತಿಗಳು ಕಾಲಮೇಲೆ- ಇದ್ದರು. ಕೆಲವರು ತುಂಬ ಕಷ್ಟದಿಂದ ಪರ್ವತದ ಇಳಿಜಾರಿನಲ್ಲಿ ಸ್ವಲ್ಪ ಸ್ಥಳ ಮಾಡಿಕೊಂಡು ಅದರಮೇಲೆ ಕಾಲು ನೀಡಿಕೊಂಡು ಕುಳಿತರು. ಆದರೆ ಸಾನು ಪ್ರದೇಶವು ಹತ್ತುವುದಕ್ಕೆ ತುಂಬ ಕಡಿದಾಗಿತ್ತು. ಆದ್ದರಿಂದ ಬಹು ಜನಕ್ಕೆ ವಿಶ್ರಾಂತಿ ಪಡೆಯಲು ಅವಕಾಶವಿಲ್ಲದೆ ಹೋಯಿತು.</p>
		<p>ಈ ಕಷ್ಟದ ಜೊತೆಗೆ, ತಿನ್ನಲು ಏನೂ ಇಲ್ಲ. ಜೊತೆಯಲ್ಲಿದ್ದದ್ದನ್ನು ರಾಜಪುತ್ರರು ಲೂಟಿ ಮಾಡಿಕೊಂಡು ಹೋಗಿದ್ದರು. ಸೇನೆಯಿದ್ದ ರಂಧ್ರದಲ್ಲಿ ಆಹಾರ ಪದಾರ್ಥವಿರಲಿ, ಕುದುರೆಗೆ ಹುಲ್ಲು ಕೂಡ ದೊರೆಯುತ್ತಿರಲಿಲ್ಲ. ಹಗಲೆಲ್ಲಾ ದುಡಿದವರಿಗೆ ರಾತ್ರಿ ಯಾರಿಗೂ ಏನೂ ತಿನ್ನುವುದಕ್ಕೆ ಇಲ್ಲ.- ಬಾದಷಹನಿಗೂ ಇಲ್ಲ, ಬೇಗಂರಿಗೂ ಇಲ್ಲ. ಹಸಿವಿನಿಂದ ನಿದ್ರೆ ಬಾರದು; ಎಲ್ಲರೂ ಮೃತಪ್ರಾಯರಾಗಿದ್ದರು; ಮೊಗಲ ಸೇನೆಯು ತುಂಬ ಗೋಳಿನಲ್ಲಿ ಸಿಕ್ಕಿಕೊಂಡಿತು.</p>
		<p>ಇತ್ತ ಬಾದಷಹನಿಗೆ ಉದಿಪುರಿ ಮತ್ತು ಜೇಬಉನ್ನೀಸಾ ಇವರ ಅಪಹರಣದ ವರ್ತಮಾನ ಬಂತು. ಅವನು ಕ್ರೋಧದಿಂದ ಬೆಂಕಿಯಂತೆ ಉರಿಯಲಾರಂಭಿಸಿದನು... ಬಿಲದಲ್ಲಿ ನಿರುದ್ಧವಾದ ಸಿಂಹವು ಹೆಣ್ಣು ಸಿಂಹ ಬೋನಿನಲ್ಲಿ ಸಿಕ್ಕಿದ್ದನ್ನು ನೋಡಿದರೆ ಹೇಗೆ ಗರ್ಜಿಸುವುದೋ ಹಾಗೆ ಔರಂಗಜೇಬನೂ ಗರ್ಜನೆ ಮಾಡುವುದಕ್ಕೆ ತೊಡಗಿದನು.”</p>
		<p>ನಾಲ್ಕನೆಯ ಸಂಸ್ಕರಣದ ‘ವಿಜ್ಞಾಪನೆ’ ಯಲ್ಲಿ “ರಾಜಸಿಂಹ” ದ ಭಾಷೆಯ ವಿಚಾರವಾಗಿ ಕೆಲವು ಮಾತುಗಳಿವೆ. ಇವು ಬಂಗಾಳಿಯ ಮೂಲಕ್ಕೆ ಅನ್ವಯಿಸುವವಾದರೂ ದೇಶಭಾಷೆಗಳಲ್ಲಿ ಸಂಸ್ಕೃತವು ಎಷ್ಟು ಬಂದರೆ ಉಚಿತ, ಎಂಬ ಬಗ್ಗೆ ಬಂಕಿಮನ ಅಭಿಪ್ರಾಯವನ್ನು ತಿಳಿಸುವುದರಿಂದ ಕನ್ನಡಿಗರಿಗೂ ಮಾರ್ಗದರ್ಶನವಾದೀತೆಂದು ಅವುಗಳನ್ನು ಇಲ್ಲಿ ಕೊಟ್ಟಿದೆ :</p>
		<p>“ಇಂದು (೧೮೯೩) ಲೇಖಕರು ಮತ್ತು ಭಾಷಾ ವಿಮರ್ಶಕರು ಇವರಲ್ಲಿ ಎರಡು ಪಂಗಡವಿದೆ; ಒಂದನೆಯ ಪಂಗಡದ ಅಭಿಪ್ರಾಯದಲ್ಲಿ ಬಂಗಾಳಾ ವ್ಯಾಕರಣವು ಎಲ್ಲೆಡೆಯಲ್ಲಿಯೂ ಸಂಸ್ಕೃತವನ್ನು ಅನುಸರಿಸುವುದು ಉಚಿತ. ಎರಡನೆಯ ಪಂಗಡದ ಅಭಿಪ್ರಾಯದಲ್ಲಿ- ಈ ಪಂಗಡದಲ್ಲಿ ಅನೇಕರು ಸಂಸ್ಕೃತ ಪಂಡಿತರು- ಯಾವುದು ಪೂರ್ವದಿಂದ ರೂಢಿಯಲ್ಲಿ ಬಂದಿದೆಯೋ ಅದು ಸಂಸ್ಕೃತ ವ್ಯಾಕರಣ ವಿರುದ್ಧವಾದರೂ ಪ್ರಯೋಗಕ್ಕೆ ತಕ್ಕದ್ದು. ನಾನು ಈ ಎರಡನೆಯ ಪಂಗಡದ ಪಕ್ಷಪಾತಿ. ಆದ್ದರಿಂದ ಈ ಹಿಂದೆ ಭಗವನ್​, ಪ್ರಭೋ, ಸ್ವಾಮಿನ್​, ಎಂದು ಮೊದಲಾಗಿ ಬರೆದಿದ್ದರೂ, ಈಗ ಇವು ಬಂಗಾಳಿಗೆ ಬೇಕಿಲ್ಲವೆಂದು ಬಿಟ್ಟಿದ್ದೇನೆ.”</p>
	</section>
</body>
</html>
