<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
<title></title>
<link rel="stylesheet" type="text/css" href="css/style.css" />
</head>
<body>
<p class="text-center">
<u>
ಮೈಸೂರು ವಿಶ್ವವಿದ್ಯಾನಿಲಯ ಕನ್ನಡ ಗ್ರಂಥಮಾಲೆ-
</u>
<u>
೪೬ 
</u>
</p>
<p class="text-center">ಪ್ರಧಾನ ಸಂಪಾದಕ:</p>
<p class="text-center">
ಡಾ॥ ಕೆ.ವಿ. ಪುಟ್ಟಪ್ಪ, ಎಂ.ಎ., ಡಿ.ಲಿಟ್​.</p>
<p class="text-center">ಬಂಕಿಮ ಚಂದ್ರ</p>
<p class="text-center">‘‘
Books rule the World
’’ - 
Voltaire</p>
<p class="text-center">
ಲೇಖಕರು:</p>
<p class="text-center">ಎ.ಆರ್​. ಕೃಷ್ಣಶಾಸ್ತ್ರೀ, ಎಂ.ಎ.</p>
<p class="text-center">
ವಿಶ್ರಾಂತ ಕನ್ನಡ ಪ್ರಾಧ್ಯಾಪಕ, ಮೈಸೂರು ವಿಶ್ವವಿದ್ಯಾನಿಲಯ</p>
<p class="text-center">
ಮೈಸೂರು</p>
<p class="text-center">
ಮೈಸೂರು ವಿಶ್ವವಿದ್ಯಾನಿಲಯ</p>
<p class="text-center">
೧೯೬೦</p>
<p class="text-center">ವಿಷಯ ಸೂಚಿಕೆ</p>
<p>‘‘ವಂದೇ ಮಾತರಂ’’</p>
<p>ಅರ್ಪಣೆ</p>
<p>ಮುನ್ನುಡಿ</p>
<p>ಗ್ರಂಥಕರ್ತನ ಬಿನ್ನಹ</p>
<p>ಕವಿಕಾಣಿಕೆ</p>
<h1>
ಅಧ್ಯಾಯ
</h1>
<p class="verse">
೧. 
ಬಂಗಾಳಿ ಸಾಹಿತ್ಯದ ಸಂಕ್ಷಿಪ್ತಚರಿತ್ರೆ</p>
<p class="verse">
೨. 
ಬಂಕಿಮಚಂದ್ರನ ಸಂಕ್ಷಿಪ್ತ ಜೀವನಚರಿತ್ರೆ</p>
<p class="verse">
೩. 
ಬಂಕಿಮಚಂದ್ರನ ಕವಿತೆಗಳು</p>
<p class="verse">
೪. 
ಬಂಕಿಮಚಂದ್ರನು ಬರೆದ ಮೊದಲನೆಯ ಕಾದಂಬರಿ-
Rajmohan's Wife
 (ರಾಜಮೋಹನನ ಹೆಂಡತಿ)</p>
<p class="verse">
೫. 
ವಿಷವೃಕ್ಷ</p>
<p class="verse">
೬. 
ಕೃಷ್ಣಕಾಂತನ ಉಯಿಲು</p>
<p class="verse">
೭. 
ರಜನೀ</p>
<p class="verse">
೮. 
ಮೂರು ಸಣ್ಣ ಕಾದಂಬರಿಗಳು-ಇಂದಿರಾ, ಯುಗಳಾಂಗುರೀಯ, ರಾಧಾರಾಣೀ</p>
<p class="verse">
೯. 
ಐತಿಹಾಸಿಕ ಕಾದಂಬರಿಗಳು-ಪೀಠಿಕೆ</p>
<p class="verse">
೧೦. 
ದುರ್ಗೇಶನಂದಿನೀ</p>
<p class="verse">
೧೧. 
ಕಪಾಲಕುಂಡಲಾ</p>
<p class="verse">
೧೨. 
ಮೃಣಾಳಿನೀ</p>
<p class="verse">
೧೩. 
ಚಂದ್ರಶೇಖರ</p>
<p class="verse">
೧೪. 
ರಾಜಸಿಂಹ</p>
<p class="verse">
೧೫. 
ಆನಂದಮಠ</p>
<p class="verse">
೧೬. 
ದೇವೀಚೌಧುರಾಣೀ</p>
<p class="verse">
೧೭. 
ಸೀತಾರಾಮ</p>
<p class="verse">
೧೮. 
ವಂಗದರ್ಶನ-ಪ್ರಚಾರ</p>
<p class="verse">
೧೯. 
ಲಘುಲೇಖನಗಳು-ಪೀಠಿಕೆ</p>
<p class="verse">
೨೦. 
ಲೋಕರಹಸ್ಯ</p>
<p class="verse">
೨೧. 
ಕಮಲಾಕಾಂತ</p>
<p class="verse">
೨೨. 
ಮುಚಿರಾಮಗುಡನ ಜೀವನ ಚರಿತೆ</p>
<p class="verse">
೨೩. 
ಧಾರ್ಮಿಕ ಗ್ರಂಥಗಳು ಮತ್ತು ಲೇಖನಗಳು-ಪೀಠಿಕೆ</p>
<p class="verse">
೨೪. 
ಶ್ರೀಕೃಷ್ಣಚರಿತ್ರ</p>
<p class="verse">
೨೫. 
ಧರ್ಮತತ್ತ್ವ</p>
<p class="verse">
೨೬. 
ದೇವತತ್ತ್ವ</p>
<p class="verse">
೨೭. 
ಭಗವದ್ಗೀತೆಯ ಟೀಕೆ</p>
<p class="verse">
೨೮. 
ದರ್ಮದರ್ಶನಾದಿಗಳಿಗೆ ಸಂಬಂಧಪಟ್ಟ ಇಂಗ್ಲಿಷ್​ ಲೇಖನಗಳು</p>
<p class="verse">
೨೯. 
ಪ್ರಬಂಧಗಳು</p>
<p class="verse">
೩೦. 
ಇತರ ಲೇಖನಗಳು.</p>
<p class="text-center">‘‘ವಂದೇ ಮಾತರಂ’’</p>
<p class="verse"></p>
<p class="verse">
ವಂದೇ ಮಾತರಂ</p>
<p class="verse">
ಸುಜಲಾಂ ಸುಫಲಾಂ</p>
<p class="verse">
ಮಲಯಜಶೀತಲಾಂ</p>
<p class="verse">
ಸಸ್ಯಶ್ಯಾಮಲಾಂ</p>
<p class="verse">
ಮಾತರಂ॥*</p>
<p> ಶುಭ್ರಜ್ಯೋತ್ಸ್ನಾ ಪುಲಕಿತಯಾಮಿನೀಂ-</p>
<p> ಫುಲ್ಲಕುಸುಮಿತ ದ್ರುಮದಲ ಶೋಭಿನೀಂ</p>
<p> ಸುಹಾಸಿನೀಂ ಸುಮಧುರ ಭಾಷಿಣೀಂ</p>
<p> ಸುಖದಾಂ ವರದಾಂ ಮಾತರಂ ॥</p>
<p> ಸಪ್ತಕೋಟಿಕಂಠ ಕಲಕಲನಿನಾದಕರಾಲೇ,</p>
<p> ದ್ವಿಸಪ್ತಕೋಟಿ ಭುಜೈರ್ಧೃತಖರಕರವಾಲೇ,</p>
<p> ಅಬಲಾ ಕೇನ ಮಾ ಎತ ಬಲೇ ॥</p>
<p> ಬಹುಬಲ ಧಾರಿಣೀಂ</p>
<p> ನಮಾಮಿ ತಾರಿಣೀಂ</p>
<p> ರಿಪುದಲವಾರಿಣೀಂ</p>
<p> ಮಾತರಂ ॥</p>
<p> ತುಮಿ ವಿದ್ಯಾ ತುಮಿ ಧರ್ಮ</p>
<p> ತುಮಿ ಹೃದಿ ತುಮಿ ಧರ್ಮ</p>
<p> ತ್ವಂ ಹಿ ಪ್ರಾಣಾಃ ಶರೀರೇ॥</p>
<p> ಬಾಹುತೇ ತುಮಿ ಮಾ ಶಕ್ತಿ</p>
<p> ಹೃದಯೇ ತುಮಿ ಮಾ ಭಕ್ತಿ</p>
<p> ತೋಮಾರಈ ಪ್ರತಿಮಾ ಗಡಿ</p>
<p> ಮಂದಿರೇ ಮಂದಿರೇ॥</p>
<p>__________</p>
<p>* ಮಲ್ಲಾರ-ಕಾವಾಲೀ ತಾಳ;-‘ವಂದೇ ಮಾತರಂ,’ ಎಂಬಂತೆ. ರವೀಂದ್ರನಾಥ ಠಾಕೂರರವರು ಇದಕ್ಕೆ ಸ್ವರ</p>
<p> ಪ್ರಸ್ತಾರ ಹಾಕಿ ೧೮೯೬ರಲ್ಲಿ ಕಲ್ಕತ್ತದಲ್ಲಿ ನಡೆದ ಕಾಂಗ್ರೆಸ್​ ಸಮ್ಮೇಳನದಲ್ಲಿ ಮೊದಲ ಬಾರಿಗೆ ಹಾಡಿದರಂತೆ.</p>
<p> ತ್ವಂ ಹಿ ದುರ್ಗಾ ದಶಪ್ರಹರಣ ಧಾರಿಣೀ ।</p>
<p> ಕಮಲಾ ಕಮಲ-ದಲ ವಿಹಾರಿಣೀ</p>
<p> ವಾಣೀ ವಿದ್ಯಾದಾಯಿನೀ</p>
<p> ನಮಾಮಿ ತ್ವಾಂ</p>
<p> ನಮಾಮಿ ಕಮಲಾಂ</p>
<p> ಅಮಲಾಂ ಅತುಲಾಂ</p>
<p> ಸುಜಲಾಂ ಸುಫಲಾಂ</p>
<p> ಮಾತರಂ</p>
<p> ವಂದೇ ಮಾತರಂ</p>
<p> ಶ್ಯಾಮಲಾಂ ಸರಲಾಂ</p>
<p> ಸುಸ್ಮಿತಾಂ ಭೂಷಿತಾಂ</p>
<p> ಧರಣೀಮ ಭರಣೀಂ</p>
<p> ಮಾತರಂ॥</p>
<p class="text-center">
- - - - -</p>
<h2>
<span style="font-size:16.0pt">ಅರ್ಪಣೆ
</h2>
<p class="text-center">
ಸುಪ್ರಸಿದ್ಧ ಬಂಗಾಳೀ ಲೇಖಕರಾದ</p>
<p class="text-center">ಬಂಕಿಮಚಂದ್ರ ಚಟ್ಟೋಪಾಧ್ಯಾಯರ</p>
<p class="text-center">
ಕಾದಂಬರಿಗಳನ್ನು ಅವು ಬರುಬರುತ್ತಿದ್ದ ಹಾಗೇ ಮೂಲ ಬಂಗಾಳಿಯಲ್ಲಿ</p>
<p class="text-center">
ಓದಿ ಅವುಗಳ ರಸವನ್ನು ಸವಿದು ಕಳೆದ ಶತಮಾನದಲ್ಲಿಯೇ</p>
<p class="text-center">
ಕನ್ನಡಿಗರಿಗೆ ಅವುಗಳ ಭಾಷಾಂತರವನ್ನು ಮಾಡಿ</p>
<p class="text-center">
ಕೊಟ್ಟು ಆಧುನಿಕ ಕನ್ನಡ ಸಾಹಿತ್ಯ</p>
<p class="text-center">
ಸಂಪತ್ತನ್ನು ಬೆಳಸಿದ</p>
<p class="text-center">ದಿವಂಗತ ಬಿ. ವೆಂಕಟಾಚಾರ್ಯರ</p>
<p class="text-center">
(೧೮೪೫-೧೯೧೪)</p>
<p class="text-center">ಪುಣ್ಯಸ್ಮರಣೆಯಾಗಿ</p>
<p class="text-center">
ಕನ್ನಡಿಗರ ಕೃತಜ್ಞತೆಯ ರೂಪವಾಗಿ, ಈ ಗ್ರಂಥವನ್ನು ಪ್ರಕಟಿಸಿದ್ದೇನೆ.</p>
<p class="text-center">ಎ. ಆರ್​. ಕೃ.</p>
<p class="text-center">
- * - * -</p>
<p class="text-center">ಮುನ್ನುಡಿ</p>
<p> ಜನಜೀವನದ ಕ್ಷೇಮಕ್ಕೆ ಆಸ್ಪತ್ರೆ ವ್ಯಾಯಾಮಶಾಲೆಗಳು ಅಗತ್ಯವಾಗಿರುವಂತೆ ಸಾಹಿತ್ಯ ಜೀವನದ ಆರೋಗ್ಯಕ್ಕೆ ಸಾಹಿತ್ಯವಿಮರ್ಶೆ ಮತ್ತು ಕಾವ್ಯಮೀಮಾಂಸೆಗಳು ಅತ್ಯಗತ್ಯ. ನಮ್ಮಲ್ಲಿ ಅಲಂಕಾರ, ಛಂದಸ್ಸು, ರಸ, ಧ್ವನಿ-ಇತ್ಯಾದಿಗಳನ್ನು ಒಳಕೊಂಡ ಕಾವ್ಯಮೀಮಾಂಸೆಯ ಶಾಸ್ತ್ರ ಅತ್ಯಂತ ಸಮೃದ್ಧವಾಗಿ ಬೆಳೆದಿದೆ. ಅದರ ವೈಶದ್ಯ ವಿವರಗಳು ವಿಸ್ಮಯಕಾರಿಯಾಗಿವೆ. ಆದರೆ ಇದರ ಪ್ರಯೋಗಾಂಗವಾದ ಸಾಹಿತ್ಯವಿಮರ್ಶೆ ಮಾತ್ರ ಕೃಶವಾಗಿದೆ. ನಮ್ಮ ಅಲಂಕಾರಶಾಸ್ತ್ರಗ್ರಂಥಗಳ ವೃತ್ತಿವ್ಯಾಖ್ಯಾನಗಳಲ್ಲಿ ಅಲ್ಪಸ್ವಲ್ಪ ಪ್ರಾಯೋಗಿಕ ವಿಮರ್ಶೆ ಬೀಜ ರೂಪವಾಗಿ ಕಾಣೀಸಿಕೊಂಡಿರಬಹುದು; ಆದರೆ ಕಾವ್ಯಮೀಮಾಂಸೆ ಒಪ್ಪಿಕೊಳ್ಳುವ ತತ್ವಗಳನ್ನು-ರಸಾಸ್ವಾದನೆಯ ರೀತಿ, ಉದ್ದೇಶ, ಸಾಧನೆಗಳನ್ನು-ಉಳಿಸಿಕೊಂಡು ವಸ್ತುರಚನೆ ಪಾತ್ರಪರಿಪೋಷಣೆಗಳ ಪರಿಚಯವನ್ನು ಮಾಡಿಕೊಡುವ ರೂಢಿ ನಮ್ಮಲ್ಲಿ ಏಕೊ ಬಳಕೆಗೆ ಬರಲಿಲ್ಲ.</p>
<p> ಈಗ ಸುಮಾರು ಮೂವತ್ತು ನಲವತ್ತು ವರ್ಷಗಳಿಂದಲೂ ನಮ್ಮ ಸಾಹಿತ್ಯ ನಾನಾ ಶಾಖೆಗಳಲ್ಲಿ ಮುಂಬರಿದು ಹಬ್ಬಿ ಹರಡುತ್ತಿದೆ. ಪಾಶ್ಚಾತ್ಯ ಸಾಹಿತ್ಯ ಇದಕ್ಕೆ ಮುಖ್ಯವಾದ ಪ್ರೇರಕಶಕ್ತಿ. ಆ ಸಾಹಿತ್ಯವಿಮರ್ಶೆಯ ಪ್ರಭಾವದಿಂದ ಹುರಿಗೊಂಡ ನಮ್ಮ ವಿದ್ವಾಂಸರು ‘ರನ್ನಕವಿ ಪ್ರಶಸ್ತಿ’, ‘ಮುದ್ದಣಕವಿ ಪ್ರಶಸ್ತಿ’, ‘ಕುಮಾರವ್ಯಾಸ ಪ್ರಶಸ್ತಿ’, ‘ನಾಗಚಂದ್ರಕವಿ ಪ್ರಶಸ್ತಿ’ ಮೊದಲಾದ ಪ್ರಶಸ್ತಿ ಗ್ರಂಥಗಳನ್ನು ಹೊರತಂದಿದ್ದಾರೆ. ಇವು ಬಹುಮಟ್ಟಿಗೆ ಪಾಶ್ಚಾತ್ಯ ವಿಮರ್ಶ ಪ್ರಬಂಧಗಳ ಸತ್ವವನ್ನು ಹೀರಿ ಆ ಮೇಲುಪಂಕ್ತಿಯಲ್ಲಿ ಬಂದವು. ಇವೆಲ್ಲವುಗಳ ಪ್ರಭಾವದಿಂದ ಸಾಹಿತ್ಯದ ನೆಲವನ್ನು ಉಳುವ ಕೆಲಸ ಮಾತ್ರ ನಡೆದಂತಾಗಿದೆ. ಪ್ರಾಯೋಗಿಕ ವಿಮರ್ಶೆಯ ಬೆಳೆ ಮೊಳೆತು ಬೆಳೆದು ಫಲಿಸುವುದನ್ನು ಇನ್ನೂ ನಿರೀಕ್ಷಿಸಬೇಕಾಗಿದೆ.</p>
<p> ಪಾಶ್ಚಾತ್ಯರಲ್ಲಿ ಕಾವ್ಯಮೀಮಾಂಸೆ ಬೆಳೆಯುತ್ತಾ ಹೋದಂತೆ ಅದರ ಪ್ರಾಯೋಗಿಕ ರೂಪವಾದ ಸಾಹಿತ್ಯವಿಮರ್ಶೆಯೂ ಸಹಯೋಗಿಯಾಗಿಯೆ ಬೆಳೆದು ಬಂದಿದೆ. ಅದೇಕೊ ನಮ್ಮಲ್ಲಿ ಹಾಗಾಗಲಿಲ್ಲ. ಪ್ರಾಚೀನ ಲಾಕ್ಷಣಿಕರು ರೀತಿ, ಗುಣ, ಅಲಂಕಾರ, ರಸ, ಧ್ವನಿ, ವಕ್ರೋಕ್ತಿ ಮುಂತಾದ ಹೆಸರುಗಳಿಂದ ಕಾವ್ಯಸತ್ವದ ಸ್ವರೂಪವನ್ನು ನಿರೂಪಿಸಿದಾಗ ಅವಕ್ಕಿದ್ದ ಅರ್ಥವ್ಯಾಪ್ತಿ ಕಾಲ ಸಮೆದಂತೆಲ್ಲ ಮಾಸಲಾಗಿದೆಯೆಂದು ತೋರುತ್ತದೆ; ಕಾವ್ಯದ ಜೀವಾಳಕ್ಕಿಂತಲೂ ಹೆಚ್ಚಾಗಿ ಅದರ ಬಹಿರಂಗದ ಅರ್ಥಕಲ್ಪನೆಗೆ ಅವುಗಳನ್ನು ಅನ್ವಯಿಸುವಂತೆ ಭಾಸವಾಗುತ್ತದೆ. ಇದರಿಂದ ಶಾಸ್ತ್ರಕ್ಕೂ ಶಾಸ್ತ್ರಕಾರನಿಗೂ ಅನ್ಯಾಯ ಮಾಡಿದಂತಾಗುತ್ತದೆ. ಆದ್ದರಿಂದ ನಮ್ಮ ಕಾವ್ಯಮೀಮಾಂಸೆಯ ಕೂಲಂಕಷವಾದ ಪರಿಜ್ಞಾನವನ್ನು ಪಡೆದು, ಅದರ ಬೆಳಕಿನಲ್ಲಿ ಪ್ರಾಯೋಗಿಕ ವಿಮರ್ಶೆಯನ್ನು ಬೆಳಸಬೇಕು. ಆಧುನಿಕ ದೃಷ್ಟಿಗೆ ಇದೂ ಸಾಲದು; ಇದರ ಜೊತೆಯಲ್ಲಿ ಪಾಶ್ಚಾತ್ಯರ ಕಾವ್ಯಮೀಮಾಂಸೆ ಮತ್ತು ಸಾಹಿತ್ಯವಿಮರ್ಶೆಗಳ ಅಧ್ಯಯನದಿಂದ ಮೂಡಿಬರಹುದಾದ ಜ್ಞಾನವನ್ನೂ ಸಮನ್ವಯಗೊಳಸಿಬೇಕು. ಹೀಗಾಗಿ ಕನ್ನಡ ವಿಮರ್ಶೆ ಎಂಬುದು ಒಂದು ನವವಿಧಾನವಾಗಿ, ಜಗತ್ತಿನ ಕಾವ್ಯವಿಮರ್ಶೆಗೆ ವಿಶಿಷ್ಟವಾದ ಒಂದು ಕಾಣಿಕೆಯನ್ನು ಸಲ್ಲಿಸುವಂತಾಗಬೇಕು.</p>
<p> ಒಬ್ಬನೆ ವಿಮರ್ಶಕನು ಕಾವ್ಯವೊಂದನ್ನು ಕುರಿತು ವಿಮರ್ಶೆಮಾಡುವಂತೆಯೆ ಕವಿಯೊಬ್ಬನನ್ನು ಕುರಿತು, ಅವನ ಸಮಗ್ರ ಕೃತಿಗಳನ್ನು ತೆಗೆದುಕೊಂಡು, ನಾನಾ ದೃಷ್ಟಿಕೋನಗಳಿಂದ ಅವುಗಳನ್ನು ವೀಕ್ಷಿಸಿ, ಅವುಗಳ ಸತ್ವಸ್ವಾರಸ್ಯಗಳನ್ನು ಜನಗಳಿಗೆ ದಿಗ್ದರ್ಶನ ಮಾಡಿಸಬಲ್ಲ ವಿಮರ್ಶಕೃತಿಗಳೂ ಇಂದಿನ ಸಂದರ್ಭದಲ್ಲಿ ಅತ್ಯಗತ್ಯ. ‘ನಾಡೋಜ ಪಂಪ’ವೊಂದನ್ನು ಬಿಟ್ಟರೆ ಇಂತಹ ಸಮಾಲೋಚನೆ ನಮ್ಮಲ್ಲಿ ಇನ್ನೂ ನಡೆದೇ ಇಲ್ಲವೆಂದು ಹೇಳಬಹುದು. ಇಂತಹ ಸ್ತುತ್ಯಪ್ರಯತ್ನದ ಒಂದು ಅತ್ಯುತ್ತಮ ಕೃತಿ, ಶ್ರೀಕೃಷ್ಣಶಾಸ್ತ್ರಿಗಳ ‘ಬಂಕಿಮ ಚಂದ್ರ’.</p>
<p> ದಿವಂಗತ ಬಿ. ವೆಂಕಟಾಚಾರ್ಯರ ಭಾಷಾಂತರಗಳ ಮೂಲಕ ಕನ್ನಡಿಗರಿಗೆ ಬಂಕಿಮ ಚಂದ್ರರ ಪರಿಚಯ ತಕ್ಕಮಟ್ಟಿಗೆ ಈಗಾಗಲೇ ಆಗಿದೆ. ಆದರೆ ಆ ಭಾಷಾಂತರಗಳ ಮೂಲಕ ಮೂಲಕರ್ತನ ವ್ಯಕ್ತಿತ್ವ, ಸಾಧನೆ, ಸಿದ್ಧಿಗಳಾಗಲಿ, ಆತನ ಕೃತಿಗಳ ಹಿನ್ನೆಲೆ, ಬೆಳವಣಿಗೆಯ ರೀತಿ, ಅವು ನೀಡಿದ ನೂತನದೃಷ್ಟಿ-ಈ ಮೊದಲಾದ ವಿಷಯಗಳಾಗಲಿ ನಮಗೆ ಇದುವರೆಗೆ ದೊರತಿರಲಿಲ್ಲ. ಶ್ರೀ ಕೃಷ್ಣಶಾಸ್ತ್ರಿಗಳು ತಮ್ಮ ಈ ಕೃತಿಯ ಮಊಲಕ ಮಾರ್ಗದರ್ಶಕವಾದ ವಿಮರ್ಶಕೃತಿಯೊಂದನ್ನು ನೀಡಿದ್ದಾರೆ. ಸೃಷ್ಟಿಸಾಹಿತ್ಯದಲ್ಲಿ ಬಂಕಿಮರು ಸಾಧಿಸಿರುವ ಔನ್ನತ್ಯವನ್ನು ಶ್ರೀ ಶಾಸ್ತ್ರಿಗಳು ತಮ್ಮ ಈ ವಿಮರ್ಶಕೃತಿಯಲ್ಲಿ ಹೊಯ್​ಕಯ್​ ಆಗುವಂತೆ ಸಾಧಿಸಿದ್ದಾರೆ.</p>
<p> ಶ್ರೀ ಕೃಷ್ಣಶಾಸ್ತ್ರಿಗಳು ಈಗ ನಾಲ್ಕು ಐದು ದಶಕಗಳಿಂದಲೂ ಕನ್ನಡದ ಪ್ರಬೋಧಕ ಶಕ್ತಿಗಳಲ್ಲಿ ಪ್ರಮುಖವಾದ ಪ್ರಚೋದಕಶಕ್ತಿಯಾಗಿ ಕೆಲಸಮಾಡಿದವರು. ಅವರೂ ದಿವಂಗತ ವೆಂಕಣ್ಣಯ್ಯನವರೂ ನಲವತ್ತು ವರ್ಷಗಳಿಗೂ ಹಿಂದೆ ‘ಪ್ರಬುದ್ಧ ಕರ್ಣಾಟಕ’ವನ್ನು ಆರಂಭಿಸಿ ಕನ್ನಡಿಗರಲ್ಲಿ ನವಚೇತನವನ್ನು ಪ್ರಚೋದಿಸಿದವರು; ಕೇಳುವವರಿಲ್ಲದೆ ಮೂಲೆಗುಂಪಾಗಿದ್ದ ಕನ್ನಡ ಭಾಷಾಸಾಹಿತ್ಯಗಳಲ್ಲಿ ಜನರ ಅನುರಕ್ತಿ ಆಸಕ್ತಿಗಳು ಮೂಡಿ ಬೆಳೆಯುವಂತೆ ಮಾಡಿದವರು. ಅಶ್ವನೀದೇವತೆಗಳಂತೆ ಒಂದುಗೂಡಿ ಕೆಲಸಮಾಡುತ್ತಿದ್ದ ಈ ಇರ್ವರೂ ಬಂಗಾಳಿ ಸಾಹಿತ್ಯವನ್ನು ಅಭ್ಯಾಸಮಾಡಿ ಅಲ್ಲಿನ ಸಾಹಿತ್ಯದ ಸ್ವರೂಪವನ್ನು ಕನ್ನಡಿಗರಿಗೆ ಪರಿಚಯಮಾಡಿಕೊಡಲು ಹೊರಟವರು; ಶ್ರೀರಾಮಕೃಷ್ಣಪರಮಹಂಸರ ಉಪದೇಶಾಮೃತವನ್ನೂ ಕವಿ ರವೀಂದ್ರರ ಸಾಹಿತ್ಯವಿಮರ್ಶೆಯ ತೀರ್ಥವನ್ನೂ ಕನ್ನಡ ಭಾಷೆಯಲ್ಲಿ ಮೊಟ್ಟಮೊದಲು ಹರಿಯಬಿಟ್ಟವರು. ಹಲವು ವರ್ಷಗಳಿಂದಲೂ ಈ ನಿಟ್ಟಿನಲ್ಲಿ ದುಡಿಯುತ್ತಿರುವ ಶ್ರೀಕೃಷ್ಣಶಾಸ್ತ್ರಿಗಳು ತಮ್ಮ ದುಡಿಮೆಯ ಫಲವನ್ನು ಇಂದು ಕನ್ನಡಕ್ಕೆ ನೀಡಿದ್ದಾರೆ.</p>
<p> ‘‘ಬಂಕಿಮನಿಗಿಂತ ಮುಂಚೆ ಯಾರೂ ಬಂಗಾಳಿಯನ್ನೂ ಸಡ್ಡೆಮಾಡುತ್ತಿರಲಿಲ್ಲ. ಸಂಸ್ಕೃತಪಂಡಿತರಿಗೆ ಅದು ಗ್ರಾಮ್ಯ, ಇಂಗ್ಲಿಷ್​ ತಿಳಿದವರಿಗೆ ಬರ್ಬರ. ಬಂಗಾಳಿ ಭಾಷೆಯು ಹೆಸರುವಾಸಿಯಾಗಬಹುದೆಂಬುದು ಅವರು ಕನಸಿನಲ್ಲಿಯೂ ಕಾಣಲಾರದ ವಿಷಯವಾಗಿತ್ತು. ಆದ್ದರಿಂದ ಅವರು ಹೆಂಗಸರು ಮಕ್ಕಳ ಉಪಯೋಗಕ್ಕಾಗಿ, ಅನುಗ್ರಹ ಬುದ್ಧಿಯಿಂದ ಬಂಗಾಳಿಯಲ್ಲಿ ಬರೆಯುತ್ತಿದ್ದರು . . . .ಹೀಗೆ ತಿರಸ್ಕಾರಕ್ಕೆ ಪಾತ್ರವಾಗಿದ್ದ ಬಂಗಾಳಿಯು ಅತ್ಯಂತ ದೀಣ ಮಲಿನಭಾವದಲ್ಲಿ ಕಾಲ ಹಾಕುತ್ತಿತ್ತು. ಅದರಲ್ಲಿ ಅಡಗಿದ್ದ ಅಷ್ಟೊಂದು ಸೌಂದರ್ಯ, ಮಹಿಮೆ, ಎಲ್ಲಾ ಅದರ ಬಡತನವನ್ನು ಭೇದಿಸಿಕೊಂಡು ಹೊರಕ್ಕೆ ಬಂದು ಕಾಣಿಸಿ ಕೊಳ್ಳಲಾರದಿದ್ದುವು. ಮಾತೃಭಾಷೆಗೆ ಇಷ್ಟು ತಿರಸ್ಕಾರವಿರುವ ಸ್ಥಳದಲ್ಲಿ, ಮಾನವಜೀವನದ ಶುಷ್ಕತೆ ಶೂನ್ಯತೆ ದೀನತೆಗಳನ್ನು ಯಾರೂ ಹೋಗಲಾಡಿಸರು.</p>
<p> ಇಂಥ ಕಾಲದಲ್ಲಿ ಅಂದಿನ ವಿದ್ಯಾವಂತರೊಳಗೆ ಶ್ರೇಷ್ಠನೆನಿಸಿದ ಬಂಕಿಮಚಂದ್ರನು ತನ್ನ ಎಲ್ಲಾ ವಿದ್ಯೆ ಅನುರಾಗ ಪ್ರತಿಭೆಗಳನ್ನೂ ಆ ಸಂಕುಚಿತ ವಂಗಭಾಷೆಯ ಚರಣದಲ್ಲಿ ಅರ್ಪಿಸಿದನು. . .</p>
<p> ಆಗ ಅವನಿಗಿಂತ ಅಲ್ಪ ವಿದ್ಯಾವಂತರಾದ ಪ್ರತಿಭಾಹೀನ ಬಂಗಾಳಿಗಳು ಇಂಗ್ಲಿಷಿನಲ್ಲಿ ಎರಡು ಪಂಕ್ತಿ ಬರೆಯಬಲ್ಲವರಾದರೆ ಅಭಿಮಾನದಲ್ಲಿ ಉಬ್ಬಿಹೋಗುತ್ತಿದ್ದರು. ಅವರು ಇಂಗ್ಲಿಷ್​ ಸಮುದ್ರದಲ್ಲಿ ಅಳಿಲಿನಂತೆ ಮರಳಕಟ್ಟೆಯನ್ನು ಕಟ್ಟುತ್ತಿದ್ದರು ಎಂಬುದನ್ನು ಗ್ರಹಿಸಲಾರದವರಾಗಿದ್ದರು.</p>
<p> ಬಂಕಿಮಚಂದ್ರನು ಆ ಅಭಿಮಾನ ಕೀರ್ತಿ ಕಾಮನೆಗಳನ್ನು ತ್ಯಜಿಸಿ, ಅಂದಿನ ವಿದ್ವಜ್ಜನರು ಅಲ್ಲಗಳೆದಿದ್ದ ವಿಷಯಕ್ಕೆ ತನ್ನ ಶಕ್ತಿ ಎಲ್ಲವನ್ನೂ ಕೊಟ್ಟನು ಎಂಬುದಕ್ಕಿಂತ ಹೆಚ್ಚಿನ ವೀರತ್ವ ಉಂಟೆ?</p>
<p> ಅವನು ತನ್ನ ಶಿಕ್ಷಣದಿಂದ ಗರ್ವಿತನಾಗಿ ವಂಗಭಾಷೆಯನ್ನು ಅನುಗ್ರಹಬುದ್ಧಿಯಿಂದ ನೋಡಲಿಲ್ಲ. ಅದರಲ್ಲಿ ಪೂರ್ಣ ಭಕ್ತಿಯನ್ನು ತೋರಿಸಿದನು. ಏನೇನು ಆಶೆ ಆಕಾಂಕ್ಷೆ ಸೌಂದರ್ಯ ಪ್ರೇಮ ಹಿರಿಮೆ ಭಕ್ತಿ ದೇಶಾಭಿಮಾನ ವಿದ್ಯೆ ಬುದ್ಧಿ ಇದ್ದುವೋ ಅವೆಲ್ಲವನ್ನೂ ಧಾರಾಳವಾಗಿ ವಂಗಭಾಷೆಯಲ್ಲಿ ಕೈಯಲ್ಲಿ ಅರ್ಪಿಸಿದನು. ತಿರಸ್ಕಾರದಿಂದ ಬಾಡಿಹೋಗಿದ್ದ ಭಾಷೆಯ ಮುಖವು ತಟ್ಟನೆ ಅರಳಿ ಅಪೂರ್ವಕಾಂತಿಯಿಂದ ತುಂಬಿ ಶೋಭಿಸಿತು. ಇದಕ್ಕೆ ಮುಂಚೆ ಬಂಗಾಳಿ ಭಾಷೆಯನ್ನು ತಿರಸ್ಕರಿಸುತ್ತಿದ್ದವರು ಅದರ ಈ ಯೌವನ ಸೌಂದರ್ಯದಿಂದ ಆಕರ್ಷಣೆಗೊಂಡು ಒಬ್ಬೊಬರಾಗಿ ಹತ್ತಿರಬರುವುದಕ್ಕೆ ಮೊದಲುಮಾಡಿದರು. ವಂಗಸಾಹಿತ್ಯದ ಗೌರವವು ದಿವಸದಿವಸಕ್ಕೆ ತುಂಬುತ್ತ ಬಂತು.’’</p>
<p> ಬಂಕಿಮಚಂದ್ರರ ಮತ್ತು ಬಂಗಾಳೀ ಭಾಷೆ ಸಾಹಿತ್ಯಗಳ ವಿಚಾರವಾಗಿ ಬರೆಯುತ್ತಾ ರವೀಂದ್ರರು ಹೇಳಿರುವ ಈ ಮಾತುಗಳು ಕನ್ನಡ ಭಾಷೆ ಸಾಹಿತ್ಯಗಳಿಗೂ ಶ್ರೀಕೃಷ್ಣಶಾಸ್ತ್ರಿಗಳಿಗೂ ವಿಮರ್ಶಾಂಶದೃಷ್ಟಿಯಿಂದ ಎಷ್ಟು ಚೆನ್ನಾಗಿ ಒಪ್ಪುತ್ತವೆ!</p>
<p> ಶ್ರೀಕೃಷ್ಣಶಾಸ್ತ್ರಿಗಳು ನಿವೃತ್ತ ಕನ್ನಡ ಪ್ರಾಧ್ಯಾಪಕರು. ನೌಕರಿಯಿಂದ ನಿವೃತ್ತರಾಗುವುದೆಂದರೆ ಹಲವರ ಪಾಲಿಗೆ ಅದೊಂದು ವಿಷಾದದ ಘಟನೆ-ಸಂಬಳ ಕಡಮೆಯಾಗುತ್ತದೆ, ಅಧಿಕಾರ ನಿಂತುಹೋಗುತ್ತದೆ, ಮನ್ನಣೆ ಮೊಟಕಾಗುತ್ತದೆ. ಆದ್ದರಿಂದಲೆ, ಅನೇಕರು ನಿವೃತ್ತರಾದಮೇಲೆ ಹೊಸ ನೌಕರಿಯನ್ನು ಹುಡುಕುತ್ತಾ ಹೋಗುತ್ತಾರೆ; ಕೆಲವು ಜನ ರಾಜಕೀಯಕ್ಕೆ ಕೂಡ ಇಳಿಯುತ್ತಾರೆ. ಶ್ರೀಕೃಷ್ಣಶಾಸ್ತ್ರಿಗಳು ಈ ಜಾತಿಯವರಲ್ಲ. ಅವರು ಹೆಸರಿಗೆ ಮಾತ್ರ ನಿವೃತ್ತರು. ವಿದ್ಯಾರ್ಥಿಗಳಿಗೆ ನಿರ್ದಿಷ್ಟವಾದ ಘಂಟೆಗಳಲ್ಲಿ ಪಾಠಹೇಳುವ ಕಾರ್ಯ ವೊಂದನ್ನು ಬಿಟ್ಟರೆ, ಉಳಿದಂತೆ ಕಾರ್ಯಕ್ರಮ ಯಥಾಪ್ರಕಾರವಾಗಿದೆ. ಸರ್ಕಾರಿ ನೌಕರಿಯಿಂದ ನಿವೃತ್ತರಾದ ಮೇಲೆ ಮೀಸಲು ಕಟ್ಟಿಕೊಂಡಿದ್ದವರಂತೆ ಅವರು ಕೃತಿರಚನಾ ಕಾರ್ಯದಲ್ಲಿ ತೊಡಗಿದ್ದಾರೆ. ಅವರ ‘ವಚನ ಭಾರತ’, ‘ಕಥಾಮೃತ’, ‘ಬಂಕಿಮಚಂದ್ರ’,-ಒಂದೊಂದೂ ಬೃಹತ್ತಾದ ಗ್ರಂಥ. ಹೀಗೆ ನಿವೃತ್ತಿಯ ತರುವಾಯದ ಬಾಳನ್ನು ಇಷ್ಟು ಸಾರ್ಥಕವಾಗಿ ಸಮರ್ಪಕವಾಗಿ ಬಳಸಿಕೊಂಡವರು ಬಹಳ ಅಪೂರ್ವ.</p>
<p> ಬಂಕಿಮಚಂದ್ರರ ವಿಚಾರವಾಗಿ ರವೀಂದ್ರರು ಬರೆದ ಸಮಾಲೋಚನೆಯೊಂದನ್ನು ತಮ್ಮ ಗ್ರಂಥದ ಪೀಠಿಕಾಭಾಗದಲ್ಲಿ ಸೇರಿಸುವ ಸಂದರ್ಭದಲ್ಲಿ ನನ್ನ ಮುನ್ನುಡಿಗಾಗಿ ಕಾಗದ ಬರೆಯುತ್ತಾ ಶ್ರೀಕೃಷ್ಣಶಾಸ್ತ್ರಿಗಳು ‘‘ಇಬ್ಬರು ಕವೀಂದ್ರರು ಎರಡು ಕಡೆಯಿಂದ ನನ್ನನ್ನೂ ಬಂಕಿಮನನ್ನೂ ಎತ್ತಿ ನಿಲ್ಲಿಸಿದಂತಾಗುತ್ತದೆ’’ ಎಂದು ತಮ್ಮ ಒಲವರವನ್ನು ಮೆರೆದಿದ್ದಾರೆ. ಶ್ರೀ ಶಾಸ್ತ್ರಿಗಳ ಶಕ್ತಿ ಅಂತಹ ಮುಪ್ಪಿನ ಸ್ಥಿತಿಗೆ ಇಳಿದಿಲ್ಲ ಎನ್ನುವುದಕ್ಕೆ ಅವರ ಈ ವಿಮರ್ಶ ಮಹಾಕೃತಿಯೆ ಸಾಕ್ಷಿಯಾಗಿದೆ.</p>
<p>ಮೈಸೂರು ಕೆ.ವಿ. ಪುಟ್ಟಪ್ಪ.</p>
<p>೨೪-೬-೧೯೬೦. ವೈಸ್​ಛಾನ್ಸಲರ್​ ಮತ್ತು ಪ್ರಕಟನ ಸಮಿತಿಯ ಅಧ್ಯಕ್ಷ.</p>
<h3>
ಗ್ರಂಥಕರ್ಥನ ಬಿನ್ನಹ
</h3>
<p> ಈಗ್ಗೆ ಸುಮಾರು ಅರವತ್ತು ವರ್ಷಗಳ ಕೆಳಗೆ ನಾನು ಕನ್ನಡ ಮಾಧ್ಯಮಿಕ ಶಾಲೆಯಲ್ಲಿ ಓದುತ್ತಿದ್ದಾಗ, ಒಂದುದಿನ ನನಗೆ ಎರಡುತಿಂಗಳ ವಿದ್ಯಾರ್ಥಿವೇತನವಾಗಿ ಎರಡು ರೂಪಾಯಿ ಬಂತು. ಆಗ ಇನ್ನೂ ಒಂದು ರೂಪಾಯಿಗೆ ನೋಟಾಗಲಿ ನಿಕ್ಕಲ್​ ಆಗಲಿ ಬಂದಿರಲಿಲ್ಲ. ಆದ್ದರಿಂದ ಬೆಳ್ಳಿಯ ಎರಡು ಗಟ್ಟಿ ರೂಪಾಯಿಗಳು ನನ್ನ ಕೈತುಂಬ ಇದ್ದುವು. ಬಡತನದಲ್ಲಿ ಬೆಳೆದಿದ್ದ ನಾನು ಅಷ್ಟೊಂದು ಹಣವನ್ನು ನನ್ನದಾಗಿ ಅಲ್ಲಿಯವರೆಗೆ ಪಡೆದದ್ದಿಲ್ಲ. ಆದ್ದರಿಂದ ಅದನ್ನೇನು ಮಾಡಬೇಕೆಂಬುದೊಂದು ಗಹನವಾದ ಸಮಸ್ಯೆಯಾಯಿತು. ದುರ್ವ್ಯಯ ಮಾಡಬಾರದೆಂಬುದೇನೋ ಸಂಪ್ರದಾಯ ಸಂಸ್ಕಾರಗಳಿಂದ ಮನಸ್ಸಿನಲ್ಲಿ ಗೂಢವಾಗಿದ್ದರೂ ರೂಢಮೂಲ ವಾಗಿತ್ತು. ಆದರೆ ಸದ್ವ್ಯಯ ಮಾಡುವುದು ಹೇಗೆ? ಅದಕ್ಕೆ ತಿಂಡಿಕೊಂಡು ತಿಂದುಬಿಡಬೇಕೆಂಬ ಯೋಚನೆ ಬರಲಿಲ್ಲ. ಅಷ್ಟೊಮದು ಹಣವನ್ನು ನಿಮಿಷಾರ್ಧದಲ್ಲಿ ವೆಚ್ಚ ಮಾಡಿಬಿಡಬಹುದಾದ ಇಂದ್ರ ಚಂದ್ರಭವನಗಳು ಆಗ ಇನ್ನೂ ಹುಟ್ಟಿರಲಿಲ್ಲ. ಕಾಸಿಗೆ ಒಂದು ದೋಸೆ, ಕಾಸಿಗೆ ಒಂದು ವಡೆ ಚಕ್ಕುಲಿ, ಮಾರುವಂಥ ಎಲ್ಲೋ ಒಂದೆರಡು ಹೋಟಲುಗಳು ಮಾತ್ರ ಇದ್ದುವು. ಆದ್ದರಿಂದ ನಾನು ಆ ರೂಪಾಯಿ ಹಿಡಿದು ಆಗಿನ ಕಾಲದಲ್ಲಿ ಒಂದು ದೊಡ್ಡ ‘ಷಾಪು’ ಎನಿಸಿಕೊಂಡಿದ್ದ ‘‘ಗ್ರಾಜುಯೇಟ್ಸ್​ ಟ್ರೇಡಿಂಗ್​ ಅಸೋಸಿಯೇಷನ್’’ಗೆ ಹೋದೆ. ಅದು ಮೈಸೂರಿನ ಟವನ್ಹಾಲ್​ ಅಥವಾ ರಂಗಾಚಾರ್ಲು ಮೆಮೋರಿಯಲ್​ ಹಾಲಿನ ಪೂರ್ವಕ್ಕೆ, ಪ್ರಾಯಶಃ ಈಗ ಸ್ಟೇಟ್ಸ್​ ಇಂಜಿನಿಯರಿಂಗ್​ ಕಂಪೆನಿ ಇರುವ ಕಟ್ಟಡದಲ್ಲಿ, ಇತ್ತು. ಅದರೊಳಕ್ಕೆ ಹೋಗಿ ಸುತ್ತಲೂ ನೋಡಿದೆ. ನನ್ನ ಕಣ್ಣಿಗೆ ಪ್ರಧಾನವಾಗಿ ಕಂಡದ್ದು ಪುಸ್ತಕಗಳು. ಒಂದು ಪುಸ್ತಕವನ್ನು ಏಕೆ ಕೊಂಡುಕೊಳ್ಳಬಾರದು? ಸರಿ, ಒಂದು ದೊಡ್ಡ ಪುಸ್ತಕವನ್ನು ಕೊಂಡುಕೊಳ್ಳಬೇಕು! ಯಾವುದು ದೊಡ್ಡದು? ಆಕಾರದಲ್ಲಿಯೂ ಗಾತ್ರ ದಲ್ಲಿಯೂ ದೊಡ್ಡದಾಗಿ ಕಂಡ ಮೂರು ನಾಲ್ಕು ಪುಸ್ತಕಗಳನ್ನು ನೋಡಿದೆ. ಅದರಲ್ಲಿ ‘‘ಆನಂದ ಮಠ’’ವು ಒಂದು. ಏಕೋ ಮಿಕ್ಕವನ್ನು ಬಿಟ್ಟು ಅದರಮೇಲೆ ಮನಸ್ಸು ಹೋಯಿತು. ಅದರಿಂದ ಏನೋ ‘‘ಆನಂದ’’ ವಾಗುತ್ತದೆಂಬುದು ನನ್ನ ಭಾವನೆ. ಸುಮಾರು ಒಂದೂವರೆ ರೂಪಾಯಿ ಕೊಟ್ಟು ಅದನ್ನು ಕೊಂಡುಕೊಂಡೆ. ಅದೇ ನನ್ನ ಹಣದಿಂದ ನಾನು ಕೊಂಡುಕೊಂಡ ಮೊದಲನೆಯ ಪುಸ್ತಕ. ಏನೋ ಜಯವನ್ನು ಸಾಧಿಸಿದವ ನಂತೆ ಅಂದೇ ಆದಷ್ಟು ಓದಿದೆ. ಅರ್ಥವಾಗುವಷ್ಟು ಆಯಿತು. ಆದರೆ ಅದರ ಮಒದಲ ಪುಟದ ಶೈಲಿ ನವೀನವಾಗಿ ಆಕರ್ಷಕವಾಗಿ ಕಂಡಿತು. ಹೀಗೆ ಬರೆದರೆ ‘ನಾವೆಲ್ಲು!’ ಎಂದುಕೊಂಡೆ. ಬಹಳ ದಿನದವರೆಗೆ ಆ ವಾಕ್ಯಗಳು ಜ್ಞಾಪಕದಲ್ಲಿದ್ದುವು. ಬಂಕಿಮ ಸಾಹಿತ್ಯಕ್ಕೆ ನನಗೆ ಪ್ರವೇಶವಾದದ್ದು ಹೀಗೆ. ಅದು ಬಂಕಿಮಚಂದ್ರನ ಗ್ರಂಥವೆಂದು ಆಗ ಗೊತ್ತಿರಲಿಲ್ಲ. ಅದು ‘ವೆಂಕಟಾಚಾರ್ಯರ ನಾವೆಲ್ಲು’ ಮಾತ್ರ. ಇಂದಿಗೂ ಅನೇಕರಿಗೆ ಹಾಗೆಯೇ. ಆಮೇಲೆ ಅಲ್ಲಿ ಇಲ್ಲಿ ದೊರೆತ ಅವರ ಇತರ ಕಥೆಗಳನ್ನೂ ಕೆಲವನ್ನು ಓದಿದೆ; ಪಠ್ಯವಾಗಿ ಒಂದನ್ನೂ ಓದಲಿಲ್ಲ; ಆಗ ಅವುಗಳನ್ನು ಪಠ್ಯಪುಸ್ತಕವಾಗಿ ನಿಯಮಿಸುವ ರೂಢಿ ಕಾಲೇಜುಗಳಲ್ಲಿಯೂ ಬಂದಿರಲಿಲ್ಲ; ನಾನು ಉಪಾಧ್ಯಾಯನಾಗುವ ವೇಳೆಗೆ ಆ ಪದ್ಧತಿ ಬಂದು ಅವುಗಳನ್ನು ಪಾಠ ಹೇಳಬೇಕಾ ಯಿತು-ವಿಷವೃಕ್ಷ, ದೇವೀಚೌಧುರಾಣೀ, ಅನಂದಮಠ, ಇತ್ಯಾದಿ. ಪಾಠ ಹೇಳುವಾಗ ಅವುಗಳ ವಿವರವಾಧ, ಆಳವಾದ, ವ್ಯಾಸಂಗವಾಯಿತು. ಅವುಗಳ ಮೂಲವನ್ನು ನೋಡಬೇಕೆಂದು ಬಂಗಾಳಿ ಗ್ರಂಥಗಳನ್ನು ತರಿಸಿ ಓದಬೇಕಾಗಿ ಬಂತು; ಬಂಗಾಳೀ ಸಾಹಿತ್ಯ ಚರಿತ್ರೆಯನ್ನು ಓದಬೇಕಾಗಿ ಬಂತು; ಬಂಕಿಮಚಂದ್ರನ ಅಪ್ರಕಾಶಿತ ಎಂದರೆ ಭಾಷಾಂತರವಾಗದ-ಗ್ರಂಥಗಳನ್ನೂ ನೋಡಬೇಕಾಗಿ ಬಂತು. ಇವುಗಳ ವ್ಯಾಸಂಗ ಹೀಗೆ, ಆಗ ಈಗ, ಉಪಾಧ್ಯಾಯ ವೃತ್ತಿಯಿಂದ ವಿಶ್ರಾಂತಿ ಹೊಂದುವವರೆಗೂ ನಡೆಯುತ್ತಲೇ ಇತ್ತು. ಏಕೆಂದರೆ ಈಚೆಗೆ ಬಿ.ಎ. ತರಗತಿಗೆ ಅಂಥ ಒಂದು ಘನವಾದ ಕಾದಂಬರಿಯನ್ನು ಪಠ್ಯವಾಗಿ ನಿಯಮಿಸುವುದು ಸಂಪ್ರದಾಯವಾಗಿ ನಿಂತಿತ್ತು. ಆಗ ಬಂಕಿಮಚಂದ್ರನ ಕಾದಂಬರೀ ಲೇಖನ ಸಾಮರ್ಥ್ಯವನ್ನು ಮೆಚ್ಚಿ, ‘‘ಪ್ರಬುದ್ಧ ಕರ್ಣಾಟಕ’’ದಲ್ಲಿ ಕೆಲವು ಲೇಖನಗಳನ್ನು ಬರೆದೆ. ಅದೇ ರಿಈತಯ ಇನ್ನು ಕೆಲವು ಲೇಖನಗಳನ್ನು ಬರೆದು, ಬಂಕಿಮಚಂದ್ರನ ಮೇಲೆ ಒಂದು ಗರಂಥವನ್ನು ಪ್ರಕಟಿಸಬೇಕೆಂಬ ಚಾಪಲ್ಯ ಆಗಾಗ್ಗೆ ಬರುತ್ತಿತ್ತು. ಇದಕ್ಕೆ ಬೇಕಾದ ಸಾಮಗ್ರಿಗಳು ಬಂಗಾಳಿಯಲ್ಲಿದ್ದುವು. ಅನ್ನು ತರಿಸಿಕೊಳ್ಳಲು, ಹೇಗೋ ಪ್ರಕಾಶಕರ ವಿಳಾಶಗಳನ್ನು ತಿಳಿದು ‘‘ವಸುಮತೀ ಸಾಹಿತ್ಯ ಮಂದಿರ’’ದಿಂದ ಒಂಬತ್ತು ಸಂಪುಟಗಳಲ್ಲಿ ಪ್ರಕಾಶಿತವಾದ ಬಂಕಿಮಚಂದ್ರ-ಜೀವನ, ಯುಗ, ಓ ಗ್ರಂಥಾವಳೀಸಂಬಂಧೇ ಆಲೋಚನಾ’ (೧೯೨೧) ಎಂಬ ಗ್ರಂಥವನ್ನೂ ತರಿಸಿದೆ. ಇದು ಸುಮಾರು ನಲವತ್ತು ವರ್ಷದ ಹಿಂದಿನ ಮಾತು. ಇದನ್ನು ಓದಿ ಪಾಠ ಹೇಳುವುದಕ್ಕೆಂದು ಕೆಲವು ಸಂಗತಿಗಳನ್ನು ಸಂಗ್ರಹಿಸಿ ಕೊಂಡಿದ್ದರೂ ಭಾಷಾಂತರ ಮಾಡಬೇಕೆನಿಸಲಿಲ್ಲ. ಗ್ರಂಥವು ಕ್ರೌನ್ ೪೦೦ ಪುಟಗಳ ಮೇಲಿದೆ. ಅಲ್ಲದೆ ಅದರಲ್ಲಿರುವುದೆಲ್ಲಾ ನಮ್ಮ ಜನಕ್ಕೆ ರುಚಿಸುವುದಿಲ್ಲ; ಕೆಲವು ಅಭಿಪ್ರಾಯಗಳೂ ನನ್ನ ಮನಸ್ಸಿಗೆ ಒಪ್ಪಿಗೆಯಾಗ ಲಿಲ್ಲ; ಎಲ್ಲಕ್ಕಿಂತ ಹೆಚ್ಚಾಗಿ ಅದನ್ನು ಅಚ್ಚು ಮಾಡಿಸುವ ಹೊಣೆಯನ್ನು, ಹೊರೆಯನ್ನು, ಹೊರುವವರು ಯಾರು? ಆದರೂ ಅ ಚಾಪಲ್ಯವೇನೋ ಅಳಿಸಿ ಹೋಗಿರಲಿಲ್ಲ. ಈಚೆಗೆ (೧೯೩೯) ವಂಗೀಯ ಸಾಹಿತ್ಯ ಪರಿಷತ್ತಿನವರು ಬಂಕಿಮ ಶತಮಾನೋತ್ಸವ ಜ್ಞಾಪಕಾರ್ಥವಾಗಿ, ಬಂಕಿಮ ಗ್ರಂಥಾವಳಿಯನ್ನು ಸಂಪೂರ್ಣ ವಾಗಿ ಒಂಬತ್ತು ದೊಡ್ಡ ಸಂಪುಟಗಳಲ್ಲಿ ಪ್ರಕಾಶಪಡಿಸಿದರು. ಅವನ್ನು ತರಿಸಿಕೊಂಡು ನೋಡಿದೆ. ಕನ್ನಡಕ್ಕೆ ಬರದೆ ಇದ್ದ ಎಷ್ಟೋ ಉತ್ತಮ ಕಥೆಗಳೂ ಪ್ರಬಂಧಗಳೂ ಅವುಗಳಲ್ಲಿ ಕಂಡುಬಂದುವು. ಅವನ್ನು ಒಂದೊಂದಾಗಿ ಕನ್ನಡಿಸಿ ಕೊಡೋಣವೆಂದು ಯೋಚಿಸಿದೆ. ಆದರೆ ಗ್ರಂಥಸ್ವಾಮ್ಯದ ಸಮಸ್ಯೆ ಬಂದು, ನಾನು ಮಾಡಿದ ಪತ್ರವ್ಯವಹಾರ ಸಫಲವಾಗದ್ದರಿಂದ ಆ ಕೆಲಸವನ್ನು ಕೈಬಿಡಬೇಕಾಯಿತು. ಆದರೂ ಬಂಕಿಮಚಂದ್ರ ನಂಥ ಪ್ರತಿಭಾಶಾಲಿ ಲೇಖಕನ ಪರಿಚಯ ಕನ್ನಡಿಗರಿಗೆ ಅವಶ್ಯವಾಗಿ ಆಗಲೇಬೇಕೆಂಬ ಯೋಚನೆ ನನಗೆ ದೃಢವಾಗಿ ಇದ್ದದ್ದರಿಂದ ಈ ಕೆಲಸಕ್ಕೆ ಕೈ ಹಾಕಿದೆ. ನನಗೆ ತಿಳಿದಮಟ್ಟಿಗೆ ೧೯೨೯ನೆಯ ಡಿಸೆಂಬರ್​ ತಿಂಗಳಲ್ಲಿ ‘ಸುಬೋಧ’ದ ಶ್ರೀ ಯಂ. ರಾಮರಾಯರು ತಮ್ಮ ಮಾಸ ಪುಸ್ತಕಾವಳಿಯ ಏಳನೆಯ ಸಂಪುಟದ ೯೮ನೆಯ ಕುಸುಮವಾಗಿ ಪ್ರಕಟಿಸಿದ ‘ಬಾಬು ಬಂಕಿಮಚಂದ್ರ ಚಟ್ಟೋಪಾಧ್ಯಾಯ’ ಎಂಬ ಸಣ್ಣ ಪುಸ್ತಕವನ್ನು ಬಿಟ್ಟರೆ ಈ ವಿಷಯದ ಮೇಲೆ ಕನ್ನಡದಲ್ಲಿ ಮತ್ತಾವ ಗ್ರಂಥವೂ ಇಲ್ಲ. ಅದರಲ್ಲಿಯೂ ಸೂಕ್ಷ್ಮವಾದ ಜೀವನಚರಿತ್ರೆ ಇದೆಯೇ ಹೊರತು ಎಲ್ಲ ಗ್ರಂಥಗಳ ವಿಸ್ತೃತ ವಿಮರ್ಶೆಯಿಲ್ಲ.</p>
<p> ಅಕ್ಷಯಕುಮಾರ ದತ್ತಗುಪ್ತರು ತಮ್ಮ ಗ್ರಂಥಕ್ಕೆ ಶಚೀಶಚಂದ್ರ ಚಟ್ಟೋಪಾಧ್ಯಾಯರ ‘ಬಂಕಿಮ ಜೀವನೀ’ಯಿಂದ ಹಿಡಿದು ಯಾವ ಯಾವ ಪುಸ್ತಕಗಳು ಲೇಖನಗಳು ಬಂಗಾಳಿಯಲ್ಲಿ ಪ್ರಕಟವಾಗಿದ್ದುವೋ ಅವೆಲ್ಲವನ್ನೂ ಉಪಯೋಗಿಸಿಕೊಂಡಿದ್ದೇವೆಂದು ಹೇಳಿದ್ದಾರೆ. ಅವರ ಗ್ರಂಥದಲ್ಲಿ ಅಲ್ಲಲ್ಲಿಯೂ, ಜಯಂತ ಕುಮಾರ ದಾಸಗುಪ್ತರ 
A critical Study of the Life and Novels of Bankimchandra (1937)
 ಎಂಬ ಗ್ರಂಥದ ಕೊನೆಯಲ್ಲಿಯೂ, ವಂಗೀಯ ಸಾಹಿತ್ಯಪರಿಷತ್ತಿನ ಶತವಾರ್ಷಿಕ ಸಂಸ್ಕರಣದ ಪೀಠಿಕೆಗಳಲ್ಲಿಯೂ, ಆಧಾರಗ್ರಂಥಗಳನ್ನು ಸೂಚಿಸಿದ್ದಾರೆ. ಇವುಗಳಲ್ಲಿ ನನಗೆ ಸಿಕ್ಕಿದವುಗಳನ್ನೆಲ್ಲಾ ಓದಿದ್ದೇನೆ. ಆದರೆ ವಿಮರ್ಶ ಭಾಗವು ಬಹುಮಟ್ಟಿಗೆ ನನ್ನದೇ. ಮೂಲ ಗ್ರಂಥಗಳನ್ನು ಬಂಗಾಳಿಯಲ್ಲಿಯೇ ಓದಿ ಚರ್ವಣ ಮಾಡಿ, ಬಂಕಿಮನ ಜೀವನಚರಿತ್ರೆಯನ್ನು ಮನಸಸಿನಲ್ಲಿಟ್ಟುಕೊಂಡು, ನನಗೆ ಸೂಕ್ತಕಂಡ ಅಭಿಪ್ರಾಯಗಳನ್ನು ನನ್ನದೇ ರೀತಿಯಲ್ಲಿ ಬರೆದಿದ್ದೇನೆ.</p>
<p> ಈಗ ಹಲವು ಕಾರಣಗಳಿಂದಾಗಿ ವೆಂಕಟಾಚಾರ್ಯರ ಕಾದಂಬರಿಗಳು ಹಿಂದೆ ಬಿದ್ದಿವೆ. ಒಂದೆರಡು ಹೊರತು ಮಿಕ್ಕವು ದುಡ್ಡುಕೊಟ್ಟರೂ ದೊರೆಯುವುದಿಲ್ಲ. ಆದ್ದರಿಂದ ಈ ಕಾದಂಬರಿಗಳನ್ನು ಪರಿಶೀಲಿಸುವಾಗ ಸಾಧ್ಯವಾದ ಕಡೆಗಳಲ್ಲೆಲ್ಲಾ ಅವುಗಳ ಕಥಾಸಂಗ್ರಹವನ್ನು ಕೊಟ್ಟಿದೆ. ಇದರಿಂದ ಆಯಾ ಕಾದಂಬರಿಯ ಸಾಮಾನ್ಯ ರೂಪರೇಖೆಗಳು ಗೊತ್ತಾಗಬಹುದೇ ಹೊರತು, ಅದರ ನಿಜಸ್ವರೂಪ ಗೊತ್ತಾಗುವುದಿಲ್ಲ; ಅದಕ್ಕೆ ಮೂಲವನ್ನೇ, ಅಥವಾ ಒಳ್ಳೆಯ ಭಾಷಾಂತರವನ್ನೇ, ಓದಬೇಕು. ಕಲೆಯ ಜೀವಿವಿರುವುದು ಅದರ ವಿವರ ಗಳಲ್ಲಿ. ಒಬ್ಬ ವ್ಯಕ್ತಿಯ ನಗೆ, ನೋಟ, ಹಾವ, ಭಾವ, ಒಲುಮೆ, ನಲ್ಮೆ, ಮಾಯ, ಮಾಧುರ್ಯ ಮುಂತಾದವು ಗಳನ್ನು ಹೇಗೆ ಫೋಟೋ ತೆಗೆದುಕೊಂಡು ತೋರಿಸುವುದು ಸಾಧ್ಯವಿಲ್ಲವೋ, ಅವನ್ನು ಅನುಭವಕ್ಕೆ ತಂದು ಕೊಳ್ಳದೆ ಜೀವಂತವಾದ ವ್ಯಕ್ತಿತ್ವದ ಸತ್ಯಪರಿಚಯ ಹೇಗೆ ಆಗುವುದಿಲ್ಲವೋ, ಹಾಗೇ ಕೆಲವು ನವಿರಾಧ ಸನ್ನಿವೇಶಗಳನ್ನು ಪೂರ್ತಿಯಾಗಿ ಓದದೆ, ಮನಶ್ಚಕ್ಷುವಿನ ಮುಂದೆ ತಂದುಕೊಳ್ಳದೆ ಕಲೆಯ ಸೌಂದರ್ಯವು ಅನುಭವಕ್ಕೆ ಬರದು. ಕಥೆಯ ಸ್ಥೂಲಪರಿಚಯವಾದರೂ ಆದರೆ, ಭಾವುಕರಾದ ಪಾಠಕರು, ಮುಂದೆ ಆಯಾ ಕಾದಂಬರಿಯ ವಿಚಾರವಾಗಿ ಬರೆದಿರುವ ಮಾತುಗಳನ್ನು ಗ್ರಹಿಸಿಯಾರೆಂಬ ಆಸೆಯಿಂದ ಇದನ್ನು ಬರೆದು ದಾಗಿದೆ. ಮೂಲ ಕಾದಂಬರಿಯನ್ನು ವಿವರವಾಗಿ, ಸಾವಧಾನವಾಗಿ, ಓದಿದರೆ, ಅದು ಹೆಚ್ಚು ಸೊಗಸೀತು, ಪಾಠಕರಲ್ಲಿ ಆ ಆಸೆ ಹುಟ್ಟೀತು ಎಂದು ನಿರೀಕ್ಷಿಸಿದ್ದೇನೆ. ಈ ಕಥಾಸಂಗ್ರಹಗಳು ನೀರಸವಿರಬಹುದು; ಆದರೆ ಅವಕ್ಕೆ ಇರುವಷ್ಟು ಪ್ರಯೋಜನ ಇದ್ದೇ ಇದೆ. ಷೇಕ್ಸ್​ಪಿಯರ್​ ಮುಂತಾದ ಮಹಾಕವಿಗಳ, ನಾಟಕಕರ್ತರ, ನಾಟಕ ಕಥೆಗಳನ್ನು ಹಲವರು ಹಲವು ಭಾಷೆಗಳಲ್ಲಿ ಗದ್ಯಸಂಗ್ರಹವಾಗಿ ಬರೆದಿದ್ದಾರೆ; ಅವುಗಳ ಮೂಲಕ ಮೂಲಕೃತಿಗಳಿಗೆ ಪ್ರವೇಶವನ್ನು ಪಡೆದಿರುವವರು ಹಲವು ಜನ; ಈ ಕಥೆಗಳಷ್ಟನ್ನೇ ಓದಿ ಸಂತೋಷ ಪಟ್ಟಿರುವವರ ಸಂಖ್ಯೆಯೂ ಕಡಮೆಯೇನಲ್ಲ.</p>
<p> ಬಂಕಿಮನ ಜೀವನ ಚರಿತ್ರೆಯನ್ನು ಹದಿಮೂರು ಪುಟಗಳಲ್ಲಿ ಸಂಗ್ರಹಿಸಿದೆ. ಅವನು ಎಂದೆಂದು ಯಾವ ಯಾವ ಊರಲ್ಲಿ ಯಾವ ಯಾವ ಅಧಿಕಾರಗಳಲ್ಲಿ ಇದ್ದನು ಎಂಬ ವಿವರಗಳು ದೊರೆಯುತ್ತವೆ. ಇವು ಅಷ್ಟು ಮುಖ್ಯವಲ್ಲವೆಂದು ಬಿಟ್ಟಿದ್ದೇನೆ. ಅವನ ವಿಚಾರವಾಗಿ ಹಲವಾರು ಕಥೆಗಳು ಪ್ರಚಾರದಲ್ಲಿವೆ; ಇವಕ್ಕೆ ಏನು ಆಧಾರವೋ, ಇವು ಎಷ್ಟು ಸಪ್ರಮಾಣವೋ ತಿಳಿಯದು. ಶಚೀಶಚಂದ್ರ ಚಟ್ಟೋಪಾಧ್ಯಾಯರ ‘ಬಂಕಿಮಜೀವನೀ’ಯಲ್ಲಿ ಬಂದಿರುವ ಸಂಗತಿಗಳನ್ನೇ ಹಲವರು ಶಂಕಿಸುತ್ತಾರೆ. ಒಬ್ಬ ವ್ಯಕ್ತಿಯ ಹೊರಜೀವನ ದಲ್ಲಿ ಇತರರು ಕಾಣುವ ಸಂಗತಿಗಳಿಗಿಂತಲೂ, ಅವನೇ ತನ್ನ ಮಾತುಕಥೆ ಬರವಣಿಗೆಗಳಲ್ಲಿ ವ್ಯಕ್ತಪಡಿಸಿರುವ ಅಭಿಪ್ರಾಯಗಳಿಂದ ಅವನ ವ್ಯಕ್ತಿತ್ವ ಹೆಚ್ಚು ಸ್ಪಷ್ಟವಾಗುತ್ತದೆ. ಇದನ್ನು ಮುಂದಿನ ಅಧ್ಯಾಯಗಳಲ್ಲೆಲ್ಲಾ ಕಾಣ ಬಹುದು.</p>
<p> ಈ ಗ್ರಂಥ ಅರ್ಧ ಅಚ್ಚಾದ ಮೇಲೆ ಡಾ॥ ಸುಕುಮಾರ ಸೇನರು ಇಂಗ್ಲಿಷಿನಲ್ಲಿ ಬರೆದಿರುವ ‘‘ಬಂಗಾಳಿ ಸಾಹಿತ್ಯದ ಚರಿತ್ರೆ’’ ಬಂತು. (ಜನವರಿ, ೧೯೬೦). ಅದರಲ್ಲಿ ಆದಿಯಿಂದ ೧೯೪೧ರ ವರೆಗಿನ ಬಂಗಾಳಿ ಸಾಹಿತ್ಯ ಚರಿತ್ರೆ ಇದೆ. ಬಂಕಿಮನ ಮೇಲೆ ಇರುವ ಭಾಗ ತುಂಬ ಸಂಗ್ರಹವಾಗಿದೆ (ಪುಟ ೨೨೯-೨೩೮).</p>
<p> ಜಾರ್ಜ್ ಸೇಂಟ್ಸ್​ಬರಿ ಅವರು ಪ್ರಸಿದ್ಧ ಇಂಗ್ಲಿಷ್​ ಕಾದಂಬರೀಕಾರನಾದ ಸರ್​ ವಾಲ್ಟರ್​ ಸ್ಕಾಟ್​ನ ವಿಚಾರವಾಗಿ ಹೀಗೆ ಹೇಳುತ್ತಾರೆ:-</p>
<p>He created the historical novel……He first showed how national character, national dialect, national characteristics generally could be made…. a substantive element in the interest of fiction. He left it (novel) the equal of any literary department in repute, profit, possibility…he infused into it. . .a tradition of moral and intellectual health, of manliness, of truth and honour, freedom and courtesy, which has distinguished the best days of the English novel as it distinguishes those of hardly any other literary kind.</p>
<p> ಈ ಮಾತುಗಳನ್ನು-
English
 ಎಂಬುದನ್ನು 
Indian 
ಎಂದು ಬದಲಾಯಿಸಿ-ಅಕ್ಷರಶಃ ಬಂಕಿಮಚಂದ್ರ ನಿಗೂ ಅನ್ವಯಿಸಬಹುದು.</p>
<p> ಮೈಸೂರು ವಿಶ್ವವಿದ್ಯಾನಿಲಯದ ಕನ್ನಡ ಗ್ರಂಥಮಾಲೆಯಲ್ಲಿ, ಡಾ॥ ಮಾಸ್ತಿವೆಂಕಟೇಶ ಅಯ್ಯಂಗಾರ್ಯರ ‘ರವೀಂದ್ರನಾಥ ಠಾಕೂರ’ರ ಮೇಲಣ ಗ್ರಂಥ ಬಂದಾಗಲೇ ಅದರ ಜೊತೆಯ ಗ್ರಂಥವಾಗಿ ಬಂಕಿಮಚಂದ್ರನ ಮೇಲೂ ಒಂದು ಗ್ರಂಥ ಬರಬೇಕೆಂಬ ಸೂಚನೆ ಇತ್ತು; ಆದರೆ ಅದು ಅಲ್ಲಿಗೇ ನಿಂತಿದ್ದು, ಕಾರ್ಯರೂಪಕ್ಕೆ ಬರ ಬೇಕಾದರೆ ಇಷ್ಟು ದಿನವಾಯಿತು. ನನಗೆ ಬಂಕಿಮಚಂದ್ರನ ಗ್ರಂಥಗಳ ಮೇಲೆ ಅಭಿಮಾನವಿದ್ದದ್ದರಿಂದ ಅವುಗಳ ವಿಚಾರವಾಗಿ ಒಂದು ಪುಸ್ತಕವನ್ನು ಬರೆಯತೊಡಗಿದೆ. ‘ಕಥಾಮೃತ’ ಹೊರಗೆ ಬಂದಾಗಿನಿಂದ (೧೯೫೨) ಅದೇ ಕೆಲಸವಾಗಿತ್ತು. ಅದು ಮುಗಿದಮೇಲೆ ಈ ಪುಸ್ತಕವನ್ನು ಪ್ರಕಾಶಪಡಿಸುವ ಇಚ್ಛೆಯುಂಟೇ ಎಂದು ಮೈಸೂರು ವಿಶ್ವವಿದ್ಯಾನಿಲಯದ ಅಧಿಕಾರಿಗಳನ್ನು ಕೇಳಿದೆ. ಅವರು ಸಂತೋಷವಾಗಿ ಒಪ್ಪಿಕೊಂಡರು. ಇಂದು ಪುಸ್ತಕ ಮುದ್ರಣ ಪ್ರಕಾಶನಗಳು ಯಾವ ವಿಧದಲ್ಲಿಯೂ ಸುಲಭವಲ್ಲ; ಆದರೂ ಇದರ ಭಾರವನ್ನು ವಹಿಸಿಕೊಂಡು ಪುಸ್ತಕವನ್ನು ಹೊರಕ್ಕೆ ತಂದ ವಿಶ್ವವಿದ್ಯಾನಿಲಯದ ಅಧಿಕಾರಿಗಳನ್ನೂ ಇದರಲ್ಲಿ ಮೊದಲಿಂದಲೂ ಆಸಕ್ತಿ ವಹಿಸಿ, ಮುನ್ನುಡಿ ಬರೆದುಕೊಟ್ಟ ಗ್ರಂಥಪ್ರಕಾಶನ ಸಮಿತಿಯ ಅಧ್ಯಕ್ಷರೂ, ಮೈಸೂರು ವಿಶ್ವವಿದ್ಯಾನಿಲಯದ ಉಪಕುಲಪತಿಗಳೂ ಆದ ಪದ್ಮಭೂಷಣ ಡಾ॥ ಕೆ.ವಿ. ಪುಟ್ಟಪ್ಪ, ಎಂ.ಎ., ಡಿ. ಲಿಟ್​. ಅವರನ್ನೂ ವಂದಿಸುತ್ತೇನೆ.</p>
<p> ಈ ಪುಸ್ತಕಕ್ಕೆ ಬೇಕಾದ ಬಂಕಿಮಚಂದ್ರನ ಭಾವಚಿತ್ರವನ್ನೂ ಹಸ್ತಾಕ್ಷರಗಳನ್ನೂ ಉಪಯೋಗಿಸಿ ಕೊಳ್ಳಲು ಅನುಮತಿಯನ್ನೂ ಕೊಟ್ಟು, ಎಲ್ಲ ವಿಧದಲ್ಲಿಯೂ ಸಹಕರಿಸಿದ ವಂಗೀಯ ಸಾಹಿತ್ಯ ಪರಿಷತ್ತಿಗೆ ನನ್ನ ಕೃತಜ್ಞತೆ ಸಲ್ಲಬೇಕಾಗಿದೆ. ಕವಚಕ್ಕೆ ಬೇಕಾದ ಸುಂದರ ಚಿತ್ರವನ್ನೂ ನನ್ನ ಮಿತ್ರರಾದ ಶ್ರೀ ಎಂ.ಎಸ್​. ಪುರುಷೋತ್ತಮರಾಯರು ಬರೆದು ಕೊಟ್ಟಿದ್ದಾರೆ. ಮುಖಚಿತ್ರಕ್ಕೆ ಬೇಕಾದ ಭಾವಚಿತ್ರವನ್ನು ನನ್ನ ಮಾನ್ಯಮಿತ್ರ ರೊಬ್ಬರು ಕೊಟ್ಟು ಉಪಕಾರಮಾಡಿರುತ್ತಾರೆ.</p>
<p> ಕೊನೆಯದಾಗಿ, ಇದನ್ನು ತಮ್ಮ ಸ್ವಂತ ಕೆಲಸವೆಂದು ಭಾವಿಸಿ, ಅಂದವಾಗಿಯೂ ಆಸಕ್ತಿಯಿಂದಲೂ ಶ್ರದ್ಧೆಯಿಂದಲೂ ಬೇಗ ಅಚ್ಚುಮಾಡಿಕೊಟ್ಟ ಬಿ.ಬಿ. ಡಿ. ಪವರ್​ ಪ್ರೆಸ್ಸಿನ ಮಾಲಿಕರಾದ ಶ್ರೀ ಯು. ನರಸಿಂಹ ಮಲ್ಯರಿಗೆ ನನ್ನ ವಂದನೆಯನ್ನು ಸಮರ್ಪಿಸುತ್ತೇನೆ.</p>
<p>ಬೆಂಗಳೂರು ಎ.ಆರ್​. ಕೃಷ್ಣಶಾಸ್ತ್ರೀ</p>
<p>೧-೭-೧೯೬೦.</p>
<p class="text-center">
- - - - - -</p>
<h4>
ಕವಿಕಾಣಿಕೆ
</h4>
<p class="text-center">[ಬಂಕಿಮಚಂದ್ರನು ಸ್ವರ್ಗಸ್ಥನಾದ ಮೇಲೆ ಶ್ರೀ ರವಿಂದ್ರನಾಥ</p>
<p class="text-center">ಠಾಕೂರರು ಬರೆದ ‘ಬಂಕಿಮಚಂದ್ರ’ ಎಂಬ ಲೇಖನದಿಂದ]</p>
<p> ಬಂಕಿಮನ ನವೀನ ಪ್ರತಿಭೆಯು ಲಕ್ಷ್ಮಿಯಂತೆ ಅಮೃತಕಲಶವನ್ನು ಕೈಯಲ್ಲಿ ಹಿಡಿದು ಬಂಗಾಳಾ ದೇಶದ ಮುಂದೆ ಉದ್ಭವಿಸಿದಾಗ, ಹಳೆಯ ಕಾಲದ ಜನರು ಅವನ ಕೃತಿಯನ್ನು ಸನ್ಮಾನ ಸಂತೋಷಗ ಳೊಡನೆ ಎದುರುಗೊಳ್ಳಲಿಲ್ಲ. . .ಹಲವರು ಅದನ್ನು ಪರಿಹಾಸ ಮಾಡಿದರು; ಕೆಲವರು ದ್ವೇಷಿಸಿದರು; ಇಂದಿನ ಹೊಸ ಲೇಖಕ ಪಾಠಕರೂ ಅವನ ಪ್ರಭಾವವನ್ನು ಪೂರ್ತಿಯಾಗಿ ತಮ್ಮ ಹೃದಯದಲ್ಲಿ ಅನುಭವಕ್ಕೆ ತಂದು ಕೊಳ್ಳಲಿಲ್ಲ.</p>
<p> ಬಂಕಿಮನ ಸಾಕ್ಷಾತ್ಕಾರವಾದಾಗ, ಭಾಗ್ಯವಶದಿಂದ, ಈ ಲೇಖಕನಿಗೆ ಸಾಹಿತ್ಯ ಸಂಬಂಧದಲ್ಲಿ ಯಾವ ವಿಧವಾದ ಪೂರ್ವ ಸಂಸ್ಕಾರವೂ ಮನಸ್ಸಿನಲ್ಲಿ ರೂಢಮೂಲವಾಗಿರಲಿಲ್ಲ; ಆಧುನಿಕ ಕಾಲದ ನೂತನ ಭಾವಗಳೂ ಪರಿಚತವಾಗಿರಲಿಲ್ಲ. ಆಗ, ವಂಗ ಸಾಹಿತ್ಯಕ್ಕೆ ಹೇಗೋ ಹಾಗೆ ನನಗೂ ವಯಸ್ಸಿನಲ್ಲಿ ಪ್ರಾತಃಕಾಲ. ಬಂಕಿಮನು ಉದಯಿಸಿ ವಂಗಸಾಹಿತ್ಯದಲ್ಲಿ ಸೂರ್ಯಪ್ರಕಾಶವನ್ನು ತಂದಾಗ ನನ್​ ಹೃತ್ಕಮಲವು ಮೊದಲ ಬಾರಿಗೆ ಅರಳಿತು.</p>
<p> ಆ ಸಂಧಿಕಾಲದಲ್ಲಿದ್ದದ್ದರಿಂದ, ಹಿಂದೆ ಏನು ಇತ್ತು ಮುಂದೆ ನಾವು ಏನು ಪಡೆದೆವು ಎಂಬುದನ್ನು ನಾನು ತಿಳಿಯುವುದು ಸಾಧ್ಯವಾಯಿತು. ಹಿಂದಿದ್ದ ಆ ಅಂಧಕಾರ, ಏಕಾಕಾರ, ನಿದ್ರೆ ಎಲ್ಲಾ ಎಲ್ಲೋ ಹೋದುವು. ಎಲ್ಲಿಂದಲೋ, ಅಷ್ಟೊಂದು ಬೆಳಕು, ಆಶೆ, ಸಂಗೀತ, ವೈಚಿತ್ರ್ಯ ಎಲ್ಲಾ ಬಂದುವು.</p>
<p> ‘‘ವಂಗದರ್ಶನ’’ವು ಆಷಾಢದ ಮೊದಲ ಮಳೆಯಂತೆ ‘ಸಮಾಗತೋ ರಾಜವದುನ್ನತ ಧ್ವನಿಃ!’ ಆ ಭಾವವೃಷ್ಟಿಯ ಮುಂಗಾರು ಮಳೆಯಿಂದ ಸಮಸ್ತ ನದೀ ನಿರ್ಝರಗಳೂ ತಟ್ಟನೆ ತುಂಬಿ ಯೌವನದ ಆನಂದವೇಗದಿಂದ ಓಡಲು ಮೊದಲು ಮಾಡಿದುವು. ಎಷ್ಟು ಕಾವ್ಯ ನಾಟಕ ಕಾದಂಬರಿ ಪ್ರಬಂಧ ವಿಮರ್ಶೆ ಮಾಸಪತ್ರಿಕೆ ವರ್ತಮಾನಪತ್ರಿಕೆಗಳು ಎದ್ದು ವಂಗಭೂಮಿಯನ್ನು ಬೆಳಗಿನ ಕಲರವದಿಂದ ತುಂಬಿದುವು! ಬಂಗಾಳಿ ಭಾಷೆಯು ಇದ್ದಕ್ಕಿದ್ದ ಹಾಗೆ ಬಾಲ್ಯದಿಂದ ಯೌವನದಲ್ಲಿ ಕಾಲಿಟ್ಟಿತು.</p>
<p> ನಾನು ಬಾಲ್ಯದಲ್ಲಿ ವಂಗಸಾಹಿತ್ಯದೊಳಗೆ ಭಾವದ ಆ ನವಸಮಾಗಮ ಮಹೋತ್ಸವವನ್ನು ಕಂಡೆನು. ಮದುವೆಯ ಮೊದಲ ದಿನದಲ್ಲಿ ಕೇಳುವ ವೇಣುಗಾನವು ನಿತ್ಯವೂ ಕೇಳುವುದಿಲ್ಲ. . .ಅಂದಿನ ವಾದ್ಯವಾಲಗ ಗಳು ಪ್ರತಿದಿನವೂ ನಡೆಯುವುದಿಲ್ಲ. ಆದರೂ ಆ ಒಂದು ದಿನ ಕಂಡ ಉತ್ಸವದ ನೆನಪು ಕಠೋರ ಕರ್ತವ್ಯ ಪಥದಲ್ಲಿ ಯಾವಾಗಲೂ ಆನಂದವನ್ನು ಉಂಟುಮಾಡುತ್ತಿರುತ್ತದೆ. . .</p>
<p> ರಾಮಮೋಹನರಾಯನು ಬಂಗಾಳಿ ಸಾಹಿತ್ಯವನ್ನು ಗ್ರ್ಯಾನೈಟ್​ ಬಂಡೆಯ ಮೇಲೆ ನಿಲ್ಲಿಸಿ ಅದು ಮುಳುಗಿಹೋಗದಂತೆ ಮಾಡಿದನು. ಬಂಕಿಮನು ಅದರ ಮೇಲೆ ತನ್ನ ಪ್ರತಿಭಾ ಪ್ರವಾಹವನ್ನು ಹರಿಯಿಸಿ ಮಣ್ಣುಮೆಕ್ಕಲನ್ನು ತಂದು ಎಳೆದನು. ಈಗ ಬಂಗಾಳೀ ಭಾಷೆಯು ವಾಸಯೋಗ್ಯವಾದ ನೆಲವಷ್ಟೇ ಅಲ್ಲ, ಉರ್ವರಾ ಸಸ್ಯಶ್ಯಾಮಲಾ ಆಗಿದೆ; ವಾಸಭೂಮಿ ನಿಜವಾದ ಮಾತೃಭೂಮಿಯಾಗಿದೆ. ಮನಸ್ಸಿನ ಆಹಾರ ಮನೆಯ ಬಾಗಿಲಲ್ಲಿಯೇ ಬೆಳೆದು ನಿಂತಿದೆ. . .</p>
<p> ಬಂಕಿಮನಿಗಿಂತ ಮುಂಚೆ ಯಾರೂ ಬಂಗಾಳಿಯನ್ನು ಸಡ್ಡೆ ಮಾಡುತ್ತಿರಲಿಲ್ಲ. ಸಂಸ್ಕೃತ ಪಂಡಿತರಿಗೆ ಅದು ಗ್ರಾಮ್ಯ, ಇಂಗ್ಲಿಷ್​ ತಿಳಿದವರಿಗೆ ಬರ್ಬರ. ಬಂಗಾಳಿ ಭಾಷೆಯು ಹೆಸರುವಾಸಿಯಾಗಬಹುದೆಂಬುದು ಅವರು ಕನಸಿನಲ್ಲಿಯೂ ಕಾಣಲಾರದ ವಿಷಯವಾಗಿತ್ತು. ಆದ್ದರಿಂದ ಅವರು ಹೆಂಗಸರು ಮಕ್ಕಳ ಉಪಯೋಗಕ್ಕಾಗಿ, ಅನುಗ್ರಹಬುದ್ಧಿಯಿಂದ, ಬಂಗಾಳಿಯಲ್ಲಿ ಬರೆಯುತ್ತಿದ್ದರು. . . .ಹೀಗೆ ತಿರಸ್ಕಾರಕ್ಕೆ ಪಾತ್ರ ವಾಗಿದ್ದ ಬಂಗಾಳಿಯು ಅತ್ಯಂತ ದೀನಮಲಿನ ಭಾವದಲ್ಲಿ ಕಾಲ ಹಾಕುತ್ತಿತ್ತು. ಅದರಲ್ಲಿ ಅಡಗಿದ್ದ ಅಷ್ಟೊಂದು ಸೌಂದರ್ಯ, ಮಹಿಮೆ, ಎಲ್ಲಾ ಅದರ ಬಡತನವನ್ನು ಭೇದಿಸಿಕೊಂಡು ಹೊರಕ್ಕೆ ಬಂದು ಕಾಣಿಸಿಕೊಳ್ಳಲಾರದಿ ದ್ದುವು. ಮಾತೃಭಾಷೆಗೆ ಇಷ್ಟು ತಿರಸ್ಕಾರವಿರುವ ಸ್ಥಳದಲ್ಲಿ, ಮಾನವ ಜೀವನದ ಶುಷ್ಕತೆ ಶೂನ್ಯತೆ ದೀನತೆ ಗಳನ್ನು ಯಾರೂ ಹೋಗಲಾಡಿಸರು.</p>
<p> ಇಂಥ ಕಾಲದಲ್ಲಿ, ಅಂದಿನ ವಿದ್ಯಾವಂತರೊಳಗೆ ಶ್ರೇಷ್ಠನೆನಿಸಿದ ಬಂಕಿಮಚಂದ್ರನು ತನ್ನ ಎಲ್ಲಾ ವಿದ್ಯೆ ಅನುರಾಗ ಪ್ರತಿಭೆಗಳನ್ನೂ ಆ ಸಂಕುಚಿತ ವಂಗಭಾಷೆಯ ಚರಣದಲ್ಲಿ ಅರ್ಪಿಸಿದನು. . .</p>
<p> ಆಗ ಅವನಿಗಿಂತ ಅಲ್ಪವಿದ್ಯಾವಂತರಾದ ಪ್ರತಿಭಾಹೀನ ಬಂಗಾಳಿಗಳು ಇಂಗ್ಲಿಷಿನಲ್ಲಿ ಎರಡು ಪಂಕ್ತಿ ಬರೆಯಬಲ್ಲವರಾದರೆ ಅಭಿಮಾನದಲ್ಲಿ ಉಬ್ಬಿಹೋಗುತ್ತಿದ್ದರು. ಅವರು ಇಂಗ್ಲಿಷ್​ ಸಮುದ್ರದಲ್ಲಿ ಅಳಿಲಿನಂತೆ ಮರಳ ಕಟ್ಟೆಯನ್ನು ಕಟ್ಟುತ್ತಿದ್ದರು ಎಂಬುದನ್ನು ಗ್ರಹಿಸಲಾರದವರಾಗಿದ್ದರು.</p>
<p> ಬಂಕಿಮಚಂದ್ರನು ಆ ಅಭಿಮಾನ ಕೀರ್ತಿಕಾಮನೆಗಳನ್ನು ತ್ಯಜಿಸಿ, ಅಂದಿನ ವಿದ್ವಜ್ಜನರು ಅಲ್ಲಗಳೆದಿದ್ದ ವಿಷಯಕ್ಕೆ ತನ್ನ ಶಕ್ತಿ ಎಲ್ಲವನ್ನೂ ಕೊಟ್ಟನು ಎಂಬುದಕ್ಕಿಂತ ಹೆಚ್ಚಿನ ವೀರತ್ವ ಉಂಟೇ?</p>
<p> ಅವನು ತನ್ನ ಶಿಕ್ಷಣದಿಂದ ಗರ್ವಿತನಾಗಿ ವಂಗಭಾಷೆಯನ್ನು ಅನುಗ್ರಹಬುದ್ಧಿಯಿಮದ ನೋಡಲಿಲ್ಲ. ಅದರಲ್ಲ ಪೂರ್ಣಭಕ್ತಿಯನ್ನು ತೋರಿಸಿದನು. ಏನೇನು ಆಶೆಆಕಾಂಕ್ಷೆ ಸೌಂದರ್ಯ ಪ್ರೇಮ ಹಿರಿಮೆಭಕ್ತಿ ದೇಶಾಭಿ ಮಾನ ವಿದ್ಯೆ ಬುದ್ಧಿ ಇದ್ದುವೋ ಅವೆಲ್ಲವನ್ನೂ ಧಾರಾಳವಾಗಿ ವಂಗಭಾಷೆಯ ಕೈಯಲ್ಲಿ ಅರ್ಪಿಸಿದನು. ತಿರಸ್ಕಾರದಿಂದ ಬಾಡಿಹೋಗಿದ್ದ ಭಾಷೆಯ ಮುಖವು ತಟ್ಟನೆ ಅರಳಿ ಅಪೂರ್ವ ಕಾಂತಿಯಿಂದ ತುಂಬಿ ಶೋಭಿಸಿತು. ಇದಕ್ಕೆ ಮುಂಚೆ ಬಂಗಾಳಿ ಭಾಷೆಯನ್ನು ತಿರಸ್ಕರಿಸುತ್ತಿದ್ದವರು ಅದರ ಈ ಯೌವನ ಸೌಂದರ್ಯ ದಿಂದ ಆಕರ್ಷಣೆಗೊಂಡು ಒಬ್ಬೊಬ್ಬರಾಗಿ ಹತ್ತಿರ ಬರುವುದಕ್ಕೆ ಮೊದಲು ಮಾಡಿದರು. ವಂಗಸಾಹಿತ್ಯದ ಗೌರವವು ದಿವಸದಿವಸಕ್ಕೆ ತುಂಬುತ್ತ ಬಂತು.</p>
<p> ಬಂಕಿಮನು ಹೊತ್ತ ಗುರುತರವಾದ ಭಾರವನ್ನು ಹೊರಲು ಇತರರಿಗೆ ಅಸಾಧ್ಯವಾಗಿತ್ತು: (೧) ಆಗ ಬಂಗಾಳಿ ಭಾಷೆ ಇದ್ದ ಸ್ಥಿತಿಯಲ್ಲಿ ಅದನ್ನು ವಿದ್ಯಾವಂತರ ಎಲ್ಲ ಭಾವನೆಗಳ ಪ್ರಕಾಶನಕ್ಕೂ ಉಪಯೋಗಿಸ ಬಹುದು ಎಂದು ನಂಬಿ ಅದನ್ನು ಹಾಗೆ ಪ್ರಯೋಗಿಸಿದ್ದು. (೨) ಸಾಹಿತ್ಯದಲ್ಲಿ ಯಾವ ಒಂದು ಆದರ್ಶವೂ ಇಲ್ಲದೆ, ಪಾಠಕನು ಅಸಾಧಾರಣವಾದ ಉತ್ಕರ್ಷದ ಆಶೆಯನ್ನೇ ಇಟ್ಟುಕೊಳ್ಳದೆ, ಲೇಖಕನು ತಿರಸ್ಕಾರ ಬುದ್ದಿಯಿಂದ ಶಹಬಾಸುಗಿರಿ ಪಡೆಯುತ್ತ, ಕೀಳಾಗಿ ಬರೆದರೆ ನಿಂದನೆ ಅನಾವಶ್ಯಕ ಎಂದು ಭಾವಿಸುತ್ತ ಇದ್ದ ಕಾಲದಲ್ಲಿ, ಬಂಕಿಮನು ತನ್ನ ಅಂತರಂಗದಲ್ಲಿದ್ದ ಒಂದು ಉನ್ನತ ಆದರ್ಶವನ್ನು ಸದಾ ಮುಂದಿಟ್ಟುಕೊಂಡ, ಅಲ್ಪ ಪರಿಶ್ರಮದಿಂದ ಸುಲಭ ಖ್ಯಾತಿ ಪಡೆಯುವ ಚಾಪಲ್ಯವನ್ನು ತ್ಯಜಿಸಿ, ಸಂತತವಾದ ಪ್ರಯತ್ನ ಮತ್ತು ಉದ್ಯಮಗಳಿಂದ, ಪರಿಪೂರ್ಣತೆಯ ದಾರಿಯಲ್ಲಿ ಮುಂದುವರಿದದ್ದು. . .ಎಲ್ಲೆಲ್ಲಿಯೂ ಶೈಥಿಲ್ಯವಿದ್ದು, ಅದು ನಿಂದ್ಯವಾಗಿಲ್ಲದಿದ್ದಾಗ, ತಾನುನಿಯಮವ್ರತ ನಿರತನಾಗುವುದು ಮಹಾಸತ್ವಶಾಲಿಗೇ ಸಾಧ್ಯ.</p>
<p> ಬಂಕಿಮನು ತನ್ನ ಅಂತರಂಗದಲ್ಲಿದ್ದ ಆ ಆದರ್ಶವನ್ನು ಅವಲಂಬಿಸಿ ಪ್ರತಿಭಾಬಲದಿಂದ ಮಾಡಿದ ಕಾರ್ಯ ಅತ್ಯಾಶ್ಚರ್ಯಕರವಾದದ್ದು. ‘ವಂಗದರ್ಶನ’ಕ್ಕಿಂತ ಹಿಂದಿನ ಮತ್ತು ಮುಂದಿನ ಸಾಹಿತ್ಯಗಳ ಮಧ್ಯೆ ಇದ್ದ ಉಚ್ಚನೀಚತೆಗಳು ಅಪರಿಮಿತ. ಡಾರ್ಜೀಲಿಂಗ್​ನಿಂದ ಕಾಂಚನಜಂಘದ ಶಿಖರಮಾಲೆಯನ್ನು ನೋಡಿರು ವವರು, ಆ ಅಭ್ರಭೇದಿಯೂ ಉದಯರವಿರಶ್ಮಿ ಸಮುಜ್ವಲವಾದ ತುಷಾರ ಕಿರೀಟವನ್ನು ಧರಿಸಿಯೂ ಇರುವ ಶೈಲ ಚಕ್ರವರ್ತಿಯು ನಾಲ್ಕು ದಿಕ್ಕಿನಲ್ಲಿಯೂ ನಿಸ್ತಬ್ಧವಾಗಿರುವ ಗಿರಿಪರಿವಾರಕ್ಕಿಂತ ಎಷ್ಟು ಮೇಲೆ ತಲೆಯೆತ್ತಿ ನಿಂತಿದೆ ಎಂಬುದನ್ನು ತಿಳಿದಿದ್ದಾರೆ. ಬಂಕಿಮಚಂದ್ರನ ಅನಂತರದ ವಂಗಸಾಹಿತ್ಯ ಹಾಗೆ ತಟ್ಟನೆ ಅತ್ಯುನ್ನತಿಗೆ ಏರಿದೆ. ಅದನ್ನು ಒಂದು ಸಾರಿ ನೋಡಿ ಅದರ ಪರಿಮಾಣವನ್ನು ಗ್ರಹಿಸಿದರೆ, ಬಂಕಿಮನ ಪ್ರತಿಭೆಯ ಪ್ರಭೂತ ಬಲವನ್ನು ಊಹಿಸಬಹುದು.</p>
<p> ಬಂಕಿಮನು ವಂಗಭಾಷೆಗೆ ತಾನು ತೋರಿದ್ದ ಶ್ರದ್ಧಾಭಕ್ತಿಗಳನ್ನೇ ಇತರರೂ ತೋರಿಸಬೇಕೆಂದು ನಿರೀಕ್ಷಿಸಿದ್ದನು. ಯಾರಾದರೂ ಪೂರ್ವಾಭ್ಯಾಸವಶದಿಂದ ಸಾಹಿತ್ಯದೊಡನೆ ಹುಡುಗಾಟ ಮಾಡಿಕೊಂಡು ಬಂದಾಗ ಅವರನ್ನು ಬಂಕಿಮನು ಎಷ್ಟರಮಟ್ಟಿಗೆ ಶಿಕ್ಷಿಸುತ್ತಿದ್ದನೆಂದರೆ ಮತ್ತೆ ಅವರು ಸ್ಪರ್ಧೆ ನಡಸುವ ಸಾಹಸಕ್ಕೆ ಕೈ ಇಡುತ್ತಿರಲಿಲ್ಲ. . .</p>
<p> ಬಂಕಿಮನು ದೇಶದ ಆದ್ಯಂತವೂ ಒಂದು ಚಂಚಲವಾದುವು. ಲೆಕ್ಕವಿಲ್ಲದಷ್ಟು ಜನ ಲೇಖಕರು ತಮ್ಮ ಸಾಮರ್ಥ್ಯದ ಎಲ್ಲೆಯನ್ನು ಅರಿಯದೆ, ಒಂದೇ ನೆಗೆತದಲ್ಲಿ ಲೇಖಕರಾಗಿಬಿಡಬೇಕೆಂದು ಪ್ರಯಾಸಪಟ್ಟರು. ಅವರಿಗೆ ಲೇಖನದ ಆಯಾಸ ಕಂಡಿತು, ಆದರ್ಶ ಕಾಣಲಿಲ್ಲ. ಈ ಸಮಯದಲ್ಲಿ ಸವ್ಯಸಾಚಿಯಾದ ಬಂಕಿಮನು ಒಂದು ಕೈಯನ್ನು ರಚನೆಗೂ ಇನ್ನೊಂದು ಕೈಯನ್ನೂ ನಿವಾರಣೆಗೂ ಉಪಯೋಗಿಸಿದನು. ಒಂದುಕಡೆ ಬೆಂಕಿ ಉರಿಸುತ್ತ, ಇನ್ನೊಂದು ಕಡೆ ಹೊಗೆಬೂದಿಗಳನ್ನು ಹೋಗಿಸುವ ಭಾರವನ್ನೂ ತಾನೇ ತೆಗೆದುಕೊಂಡನು. ರಚನೆ ಸಮಾಲೋಚನೆ ಈ ಎರಡು ಕೆಲಸಗಳ ಭಾರವನ್ನೂ ಬಂಕಿಮನು ಒಬ್ಬನೇ ಹೊತ್ತದ್ದರಿಂದ ವಂಗಸಾಹಿತ್ಯವು ಅಷ್ಟು ಬೇಗ ಪರಿಣತಿಗೊಳ್ಳಲು ಸಾಧ್ಯವಾಯಿತು.</p>
<p> ಈ ದುಷ್ಕರ ವ್ರತಾನುಷ್ಠಾನದ ಫಲವನ್ನೂ ಅವನು ಅನುಭವಿಸಬೇಕಾಯಿತು. ‘ವಂಗದರ್ಶನ’ದಲ್ಲಿ ಸಮಾಲೋಚನೆ ಮಾಡುವ ಕೆಲಸ ಹಿಡಿದಾಘ ಅವನಿಗೆ ಸಣ್ಣಪುಟ್ಟ ಶತ್ರುಗಳು ಬೇಕಾದಷ್ಟು ಜನವಿದ್ದರೆಂಬುದು ನನಗೆ ಜ್ಞಾಪಕದಲ್ಲಿದೆ. ನೂರಾರು ಜನ ಅಯೋಗ್ಯರು ಅವನನ್ನು ಕಂಡು ಹೊಟ್ಟೆ ಕವಿಚಿಕೊಳ್ಳುತ್ತ ಅವನ ಶ್ರೇಷ್ಠತೆಯನ್ನು ಅಲ್ಲಗಳೆಯುವ ಪ್ರಯತ್ನದಲ್ಲಿ ತೊಡಗಿರುತ್ತಿದ್ದರು.</p>
<p> ಮುಳ್ಳು ಎಷ್ಟೇ ಸಣ್ಣದಾಗಿರಲಿ, ಅದಕ್ಕೆ ಚುಚ್ಚುವ ಶಕ್ತಿ ಇರುತ್ತದೆ. ಪ್ರಬಲ ಕಲ್ಪನಾಶಕ್ತಿಯುಳ್ಳವರಿಗೆ ಮಿಕ್ಕವರಿಗಿಂತ ನೋವೂ ಹೆಚ್ಚು. . .ಆದರೆ ಬಂಕಿಮನು ಏತರಿಂದಲೂ ಕರ್ತವ್ಯ ಪರಾಙ್ಮುಖನಾಗಲಿಲ್ಲ. ಅವನ ಅಜೇಯ ಬಲ, ಕರ್ತವ್ಯ ನಿಷ್ಠೆ, ಆತ್ಮವಿಶ್ವಾಸ, ಅಷ್ಟರಮಟ್ಟಿಗಿದ್ದುವು. ಅಂದಿನ ಯಾವ ಉಪದ್ರವವೂ ತನ್ನ ಹಿರಿಮೆಯನ್ನು ಮುಚ್ಚಲಾರದೆಂದೂ, ತಾನು ಅನಾಯಾಸವಾಗಿ ಎಲ್ಲಾ ಕ್ಷುದ್ರಶತ್ರುಗಳ ವ್ಯೂಹದಿಂದ ಹೊರಕ್ಕೆ ಬರಬಲ್ಲನೆಂದೂ ಅವನಿಗೆ ಗೊತ್ತಿತ್ತು. ಆದ್ದರಿಂದ ಅವನು ಎಂದೂ ಮುಖವನ್ನು ಜೋಲು ಬಿಡದೆ ವೀರ ದರ್ಪದಿಂದ ಮುಂದುವರಿಯುತ್ತಿದ್ದನು. ಆವನ ರಥವೇಗ ಎಂದೂ ಮಂದವಾಗಲಿಲ್ಲ.</p>
<p> ಸಾಹಿತ್ಯದಲ್ಲಿ ಧ್ಯಾನಯೋಗಿಗಳೆಂದೂ ಕರ್ಮಯೋಗಿಗಳೆಂದೂ ಹೇಳಬಹುದಾದ ಎರಡು ಶ್ರೇಣಿಯ ಯೋಗಿಗಳಿರುತ್ತಾರೆ. ಧ್ಯಾನಯೋಗಿಯೂ ಏಕಾಂತಮನಸ್ಕನಾಗಿ, ಪ್ರತ್ಯೇಕನಾಗಿ, ಭಾವಗಳನ್ನು ಚರ್ಚಿಸುತ್ತಾನೆ. ಅವನ ರಚನೆಗಳು ಸಂಸಾರಿ ಜನರಿಗೆ ಮೀರಿದವು; ಅವುಗಳಿಂದ ಯಾರಿಗೆ ಎಷ್ಟು ಲಭ್ಯವೋ ಅಷ್ಟೇ ಲಭ್ಯ.</p>
<p> ಆದರೆ ಬಂಕಿಮನು ಸಾಹಿತ್ಯದಲ್ಲಿ ಕರ್ಮಯೋಗಿ. ಅವನ ಪ್ರತಿಭೆ ತನ್ನಮಟ್ಟಿಗೆ ತಾನು ಸುಮ್ಮನೆ ಕೂರುತ್ತಿರಲಿಲ್ಲ. ಸಾಹಿತ್ಯದಲ್ಲಿ ಎಲ್ಲಿ ಯಾವುದರ ಅಭಾವವಿದ್ದರೂ ಅಲ್ಲಿಗೆ ತನ್ನ ವಿಪುಲಬಲವನ್ನೂ ಆನಂದವನ್ನೂ ತೆಗೆದುಕೊಂಡು ಧಾವಿಸುತ್ತಿತ್ತು. ಕಾವ್ಯ ವಿಜ್ಞಾನ, ಇತಿಹಾಸ, ಧರ್ಮತತ್ತ್ವ, ಎಲ್ಲಿ ಎಂದು ಅದರ ಆವಶ್ಯಕತೆ ಬೀಳಲಿ, ಅಲ್ಲಿ ಅಂದೇ ಅದು ಪೂರ್ಣಸಿದ್ದತೆಯಿಂದ ಕಾಣಿಸಿಕೊಳ್ಳುತ್ತಿತ್ತು. ಹೊಸ ವಂಗ ಸಾಹಿತ್ಯದ ಎಲ್ಲ ವಿಭಾಗಗಳಲ್ಲಿಯೂ ಆದರ್ಶಸ್ಥಾಪನೆ ಮಾಡಿ ಹೋಗಬೇಕೆಂಬುದೇ ಅವನ ಉದ್ದೇಶವಾಗಿತ್ತು. ವಿಪತ್ತಿಗೆ ಸಿಕ್ಕಿದ ವಂಗಭಾಷೆಯು ಆರ್ತಸ್ವರದಿಂದ ಅವನನ್ನು ಎಲ್ಲಿಗೆ ಕರೆದರೆ ಅಲ್ಲಿ ಅವನು ಪ್ರಸನ್ನ ಚತುರ್ಭುಜ ಮೂರ್ತಿಯಾಗಿ ದರ್ಶನ ಕೊಡುತ್ತಿದ್ದನು.</p>
<p> ಅವನು ಬಂದು ಅಭಯ ಕೊಟ್ಟು, ಸಮಾಧಾನಮಾಡಿ, ಅಭಾವವನ್ನು ಪೂರಯಿಸುತ್ತಿದ್ದದ್ದು ಅಷ್ಟೇ ಅಲ್ಲ. ಅವನು ದರ್ಪನಾಶಕನೂ ಆಗಿದ್ದನು. ಇಂದು ವಂಗಸಾಹಿತ್ಯದ ಸಾರಥ್ಯವನ್ನು ಸ್ವೀಕರಿಸಲಿಷ್ಟ ಪಡುವ ವರು ಹಗಲೂ ರಾತ್ರಿಯೂ ವಂಗದೇಶವನ್ನೂ ಅತ್ಯುಕ್ತಿ ಪೂರ್ಣವಾದ ಹೊಗಳಿಕೆಯಿಂದ ಪ್ರಸನ್ನವಾಗಿಟ್ಟು ಕೊಳ್ಳಲು ಪ್ರಯತ್ನಿಸುತ್ತಾರೆ. ಆದರೆ ಬಂಕಿಮನ ವಾಣಿಯು ಕೇವಲ ಸ್ತೋತ್ರಕಾರಿಣಿಯಾಗಿರಲಿಲ್ಲ; ಖಡ್ಗ ಧಾರಿಣಿಯೂ ಆಗಿತ್ತು. ವಂಗದೇಶವು ನಿಶ್ಚೇತನವೂ ನಿರ್ಜೀವವೂ ಆಗಿಲ್ಲದಿದ್ದರೆ, ಕೃಷ್ಣಚರಿತ್ರದಲ್ಲಿ ವರ್ತಮಾನ ಪತಿತ ಹಿಂದೂಸಮಾಜ ಮತ್ತು ವಿಕೃತ ಹಿಂದೂಧರ್ಮ ಇವುಗಳ ಮೇಲೆ ಅವನು ಮಆಡಿರುವ ಅಸ್ತ್ರಾಘಾತದಿಂದ ನೊಂದು ಸ್ವಲ್ಪವಾದರೂ ಚೇತನವನ್ನು ಪಡೆಯುತ್ತಿತ್ತು. ಬಂಕಿಮನಂಥೆ ತೇಜಸ್ವಿಯೂ ಪ್ರತಿಭಾಸಂಪನ್ನನೂ ಆದ ವ್ಯಕ್ತಿ ಹೊರತು ಮತ್ತೆ ಯಾರೂ ಲೋಕಾಚಾರ ದೇಶಾಚಾರ ವಿರುದ್ಧವಾಗಿ, ಇಷ್ಟು ನಇರ್ಭಯದಿಂದಲೂ ಸ್ಪಷ್ಟವಾಗಿಯೂ ತನ್ನ ಅಭಿಪ್ರಾಯವನ್ನು ವ್ಯಕ್ತಗೊಳಿಸುವ ಸಾಹಸ ಮಾಡುತ್ತಿರಲಿಲ್ಲ. ಅಷ್ಟೇ ಏಕೆ, ಬಂಕಿಮನು ಪ್ರಾಚೀನ ಹಿಂದೂ ಶಾಸ್ತ್ರಕ್ಕೆ ಐತಿಹಾಸಿಕ ವಿಮರ್ಶೆಯನ್ನು ಪ್ರಯೋಗಿಸಿ ಎಷ್ಟು ನಿಸ್ಸಂಕೋಚವಾಗಿ ಅದರ ಸಾರಾಸಾರಭಾಗವನ್ನು ಬೇರೆ ಮಾಡಿದ್ದಾನೆ, ಅದರ ಪ್ರಾಮಾಣ್ಯಾಪ್ರಾಮಾಣ್ಯಗಳುಳ್ಳ ಅಂಶಗಳನ್ನು ವಿಶ್ಲೇಷಣ ಮಾಡಿದ್ದಾನೆ, ಎಂಬುದು ಇಂದು ಅನ್ಯಾದೃಶವಾಗಿದೆ.</p>
<p> ಅವನು ಇಬ್ಬರು ಶತ್ರುಗಳ ಮಧ್ಯದಲ್ಲಿ ದಾರಿಮಾಡಿಕೊಂಡು ಹೋಗಬೇಕಾಗಿತ್ತು; ಒಂದು ಕಡೆ, ಕೃಷ್ಣನಲ್ಲಿ ದೇವತ್ವವನ್ನು ಆರೋಪಿಸಿದ್ದರಿಂದ, ಅವತಾರದಲ್ಲಿ ನಂಬಿಕೆ ಇಲ್ಲದವರು ಎದುರಾಳಿಗಳಾಗಿದ್ದರು. ಮತ್ತೊಂದು ಕಡೆ, ಶಾಸ್ತ್ರದ ಒಂದೊಂದು ಅಕ್ಷರವೂ ಲೋಕಾಚಾರದ ಒಂದೊಂದು ನಡೆಯೂ ಸರಿಯೆಂದು ಯಾರು ತಿಳಿದಿದ್ದರೋ ಅವರು, ವಿಚಾರದ ಉಳಿ ಹಿಡಿದು ಶಾಸ್ತ್ರಮಧ್ಯದಿಂದ ಕೆತ್ತಿಕೆತ್ತಿ ಮನುಷ್ಯನ ಆದರ್ಶವನ್ನು ಅನುಸರಿಸಿ ದೇವತಾಸೃಷ್ಟಿ ಮಾಡಿದ್ದನ್ನು ನೋಡಿ ಅಪ್ರಸನ್ನರಾಗಿದ್ದರು. ಇಂಥ ಸ್ಥಿತಿಯಲ್ಲಿ, ಮತ್ತೊಬ್ಬನಾಗಿದ್ದರೆ ಯಾವುದಾದರೊಂದು ಪಕ್ಷವನ್ನು ತನ್ನಲ್ಲಿ ಸೇರಿಸಿಕೊಳ್ಳುವುದಕ್ಕೆ ಇಷ್ಟಪಡುತ್ತಿದ್ದನು. ಆದರೆ ಸಾಹಿತ್ಯ ಮಹಾರಥಿಯಾದ ಬಂಕಿಮನು ಎಡಕ್ಕೂ ಬಲಕ್ಕೂ ಇಬ್ಬರಮೇಲೂ ತೀಕ್ಷ್ಣವಾಗಿ ಬಾಣಪ್ರಯೋಗ ಮಾಡುತ್ತ ತಡೆಬಡೆಯಿಲ್ಲದೆ ಮುನ್ನುಗ್ಗುತ್ತಿದ್ದನು. ಅವನ ಪ್ರತಿಭೆಯೊಂದೇ ಅವನಿಗೆ ಸಹಾಯವಾಗಿತ್ತು. ತಾನು ಯಾವುದನ್ನು ನಂಬಿದ್ದನೋ ಅದನ್ನು ಅವನು ಸ್ಪಷ್ಟವಾಗಿ ಹೇಳಿದ್ದಾನೆ.-ವಾಕ್ಚಾತುರ್ಯದಿಂದ ತನ್ನನ್ನಾಗಲಿ ಇತರ ರನ್ನಾಗಲಿ ವಂಚಿಸಿಲ್ಲ.</p>
<p> ಕಲ್ಪನೆಗೂ ಕಾಲ್ಪನಿಕತೆಗೂ ತುಂಬ ವ್ಯತ್ಯಾಸವಿದೆ. ನಿಜವಾದ ಕಲ್ಪನೆಯು, ಯುಕ್ತಿ ಸಂಯಮ ಸತ್ಯ ಇವುಗಳಿಂದ ಸುನಿರ್ದಿಷ್ಟವಾದ ರೂಪವನ್ನು ತಳೆದಿರುತ್ತದೆ. ಕಾಲ್ಪನಿಕತೆಯಲ್ಲಿ ಸತ್ಯದ ತೋರಿಕೆ ಇರುತ್ತದೆ, ಅಷ್ಟೇ. ಆದರೆ ಅದು ಅದ್ಭುತದಿಂದಲೂ ಅತಿಶಯೋಕ್ತಿಯಿಂದಲೂ ಅಂದಗೆಡುವಂತೆ ಊದಿಕೊಂಡಿರುತ್ತದೆ. ಅದರಲ್ಲಿ ಲೇಶ ಬೆಳಕಿದ್ದರೆ, ಅದಕ್ಕಿಂತಲೂ ನೂರರಷ್ಟು ಹೊಗೆ ಇರುತ್ತದೆ. ಅಲ್ಪಸಾಮರ್ಥ್ಯವುಳ್ಳವರು ಸಾಹಿತ್ಯ ದಲ್ಲಿ ಪ್ರಾಯಿಕವಾಗಿ ಈ ಹೊಗೆ ತುಂಬಿದ ಕಾಲ್ಪನಿಕತೆಯ ಆದರ್ಶವನ್ನು ಹಿಡಿಯುತ್ತಾರೆ. ಏಕೆಂದರೆ ಅದು ನೋಡುವುದಕ್ಕೆ ಅಗಾಧವಾಗಿರುತ್ತದೆ, ಆದರೆ ಅತ್ಯಂತ ಹಗುರವಾಗಿರುತ್ತದೆ. ಒಂದು ಮಟ್ಟದ ಓದುಗರು ಈ ಬೃಹದಾಕಾರದ ಕೃತ್ರಿಮ ಕಾಲ್ಪನಿಕತೆಯ ನೈಪುಣ್ಯದಿಂದ ಬೆರಗುವಟ್ಟು ಪರವಶರಾಗುತ್ತಾರೆ. ಬಂಗಾಳದಲ್ಲಿ, ದುರದೃಷ್ಟದಿಂದ, ಈ ಮಟ್ಟದ ಓದುಗರ ಸಂಖ್ಯೆ ಅಲ್ಪವಲ್ಲ.</p>
<p> ಇಂಥ ಅಪರಿಮಿತ ಅಸಂಯತ ಕಲ್ಪನೆಯ ಸ್ಥಳದಲ್ಲಿ ಬಂಕಿಮನಂಥ ಆದರ್ಶವು ನಮಗೆ ಅತ್ಯಂತ ಬೆಳೆಯುಳ್ಳದ್ದಾಗಿರುತ್ತದೆ. ಕೃಷ್ಣಚರಿತ್ರದಲ್ಲಿ ಅವನ ಕಲ್ಪನೆಯು ಎಲ್ಲಿಯೂ ಉದ್ದಾಮಭಾವದ ಆವೇಶದಿಂದ ಉಚ್ಛೃಂಖಲವಾಗಿ ಹೋಗಿಲ್ಲ. ಮೊದಲಿಂದ ಕಡೆಯವರೆಗೂ ಅವನು ಆತ್ಮಸಂವರಣಪೂರ್ವಕವಾಗಿ ಯುಕ್ತಿಯ ಸುನಿರ್ದಿಷ್ಟ ಪಥವನ್ನು ಹಿಡಿದು ಹೋಗಿದ್ದಾನೆ. ಏನು ಬರೆದಿದ್ದಾನೆಯೋ ಅದರಿಂದ ಅವನ ಪ್ರತಿಭೆ ಪ್ರಕಾಶಕ್ಕೆ ಬಂದಿದೆ; ಯಾವುದನ್ನು ಬರೆದಿಲ್ಲವೋ ಅದರಿಂದ ಅವನ ಅಲ್ಪಕ್ಷಮತೆ ಪ್ರಕಾಶಿತವಾಗಿಲ್ಲ. . .</p>
<p> ವಸ್ತುತಃ ನಮ್ಮ ಶಾಸ್ತ್ರದಿಂದ ಚರಿತ್ರೆಯನ್ನು ಮೇಲಕ್ಕೆ ತೆಗೆಯುವ ಮಹಾಭಾರವನ್ನು ಕೇವಲ ಬಂಕಿಮ ನೊಬ್ಬನೇ ವಹಿಸುವುದಕ್ಕೆ ಸಮರ್ಥನಾಗಿದ್ದನು. ಒಂದು ಕಡೆ, ಹಿಂದೂ ಶಾಸ್ತ್ರಗಳ ಮರ್ಮವನ್ನು ಅರಿಯಲು ಅಸಮರ್ಥರಾದ ಯೂರೋಪೀಯರು; ಮತ್ತೊಂದು ಕಡೆ ಶಾಸ್ತ್ರಗತ ಪ್ರಮಾಣವನ್ನು ಬಿಟ್ಟು ನಿರಾಳವಾಗಿ ವಿಚಾರ ಮಾಡಲು ಹಿಂಜರಿಯುತ್ತಿದ್ದ ಹಿಂದೂಗಳು; ಒಂದು ಕಡೆ, ಪರಂಪರಾಪ್ರಾಪ್ತವಾದ ಮತದ ಪರಿಚಯದ ಅಭಾವ; ಮತ್ತೊಂದು ಕಡೆ, ಅತಿಪರಿಚಯದಿಂದುಂಟಾದ ಅಭ್ಯಾಸ ಸಂಸ್ಕಾರಗಳ ಅಂಧತೆ. ಈ ಉಭಯ ಸಂಕಟಗಳ ಮಧ್ಯದಿಂದ ಚರಿತ್ರೆಯ್ನು ಉದ್ಧರಿಸಬೇಕಾಗಿತ್ತು. ದೇಶಾಭಿಮಾನದ ಸಹಾಯದಿಂದ ಶಾಸ್ತ್ರದೊಳಕ್ಕೆ ಪ್ರವೇಶ ಮಾಡಬೇಕು, ಮತ್ತು ಸತ್ಯಾಭಿಮಾನದ ಸಹಾಯದಿಂದ ನಿರಾಧಾರವಾದ ಅಂಶಗಳನ್ನು ಪರಿತ್ಯಾಗ ಮಾಡಬೇಕು. ಯಾವ ಲಗಾಮನ್ನು ಸಡಿಲ ಬಿಟ್ಟು ಲೇಖಿನಿಯನ್ನು ಓಡಿಸಬೇಕೋ ಅದೇ ಲಗಾಮನ್ನು ಎಳೆದು ಸದಾ ಹಿಡಿತದಲ್ಲಿಟ್ಟಿರಬೇಕು! ಈ ಸಾಮರ್ಥ್ಯಸಾಮಂಜಸ್ಯಗಳು ಬಂಕಿಮನಲ್ಲಿದ್ದುವು. ಆದ್ದರಿಂದ ಸಾಯುವುದಕ್ಕೆ ಸ್ವಲ್ಪಕಾಲ ಮುಂಚೆ ಅವನು ಪ್ರಾಚೀನ ವೇದಪುರಾಣಗಳನ್ನು ಸಂಗ್ರಹಿಸಿ ಸಿದ್ಧನಾಗಿ ಕುಳಿತುಕೊಂಡಾಗ, ಬಂಗಾಳಾ ಸಾಹಿತ್ಯವು ತುಂಬ ಆಸೆ ಇಟ್ಟುಕೊಂಡಿತ್ತು. ಆದರೆ ಮೃತ್ಯುವು ಅದನ್ನು ಸಫಲ ಗೊಳಿಸದೆ ಹೋಯಿತು. . . . .</p>
<p> ನಿರ್ಮಲ ಶುಭ್ರ ಸಂಯತ ಹಾಸ್ಯವನ್ನು ಬಂಕಿಮನೇ ಮೊದಲು ವಂಗಸಾಹಿತ್ಯಕ್ಕೆ ತಂದವನು. ಅದಕ್ಕೆ ಮೊದಲು, ವಂಗಸಾಹಿತ್ಯದಲ್ಲಿ ಹಾಸ್ಯರಸವನ್ನು ಮಿಕ್ಕ ರಸಗಳೊಡನೆ ಸಹಪಂಕ್ತಿಯಾಗಿ ಕೂರಿಸುವುದು ಸಾಧ್ಯವಿರಲಿಲ್ಲ. ಅದು ಕೆಳಗಿನ ಸಾಲಿನಲ್ಲಿ ಕುಳಿತು ಶ್ರಾವ್ಯ ಮತ್ತು ಅಶ್ರಾವ್ಯ ಭಾಷೆಯಲ್ಲಿ ಗೇಲಿ ಮಾಡಿ ಸಭಾ ಜನರ ಮನರಂಜನೆ ಮಾಡುತ್ತಿತ್ತು. ಅದಕ್ಕೆ ಮುಂಚೆ ಅದು ಶೃಂಗಾರದ ಸಂಬಂಧದಲ್ಲಿ ವಿಕಾರವಾಗಿ ಪ್ರಕಾಶನ ಗೊಳ್ಳುತ್ತಿತ್ತು. ವಿದೂಷಕನು ಎಷ್ಟೇ ಪ್ರಿಯಪಾತ್ರನಾಗಿದ್ದರೂ ಎಂದೂ ಸನ್ಮಾನಕ್ಕೆ ಅಧಿಕಾರಿಯಾಗಿರಲಿಲ್ಲ. ಯಾವುದಾದರೂ ವಿಷಯವನ್ನು ಗಂಭೀರವಾಗಿ ಪ್ರತಿಪಾದಿಸಬೇಕಾಗಿದ್ದಾಗ, ಹಾಸ್ಯದ ಚಪಲತೆಯನ್ನು ಸರ್ವ ಪ್ರಯತ್ನದಿಂದಲೂ ಬಿಡಬೇಕಾಗುತ್ತಿತ್ತು.</p>
<p> ಬಂಕಿಮನೇ ಎಲ್ಲರಿಗಿಂತಲೂ ಮೊದಲು ಹಾಸ್ಯರಸವನ್ನು ಉಚ್ಚಶ್ರೇಣಿಗೆ ತಂದು ಬಿಟ್ಟವನು. ಕೇವಲ ಪ್ರಹಸನದ ಎಲ್ಲೆಯಲ್ಲಿಯೇ ಹಾಸ್ಯವು ಬಂಧಿತವಲ್ಲ, ಉಜ್ಜ್ವಲ ಶುಭ್ರ ಹಾಸ್ಯ ಎಲ್ಲ ವಿಷಯಗಳನ್ನೂ ಬೆಳಗ ಬಹುದು, ಈ ಹಾಸ್ಯಜ್ಯೋತಿಯ ಸ್ಪರ್ಶದಿಂದ ಯಾವ ವಿಷಯದ ಗಾಂಭೀರ್ಯ ಗೌರವಗಳೂ ತಗ್ಗುವುದಿಲ್ಲ, ಅದರ ಸೌಂದರ್ಯ ರಮಣೀಯತೆಗಳು ಹೆಚ್ಚೇ ಆಗುತ್ತವೆ, ಅದರ ಸರ್ವಾಂಶದಲ್ಲಿಯೂ ಪ್ರಾಣ ಮತ್ತು ಗತಿ ಉದ್ದೀಪ್ತವಾಗುತ್ತವೆ-ಎಂದು ಅವನೇ ಮೊದಲು ದೃಷ್ಟಾಂತಪಡಿಸಿ ತೋರಿಸಿದವನು. . .</p>
<p> ಸುಸಂಗತಿ, ಸುರುಚಿ, ಶಿಷ್ಟತೆ, ಇವುಗಳ ಎಲ್ಲೆಗಳನ್ನು ನಿರ್ಣಯಿಸುವುದಕ್ಕೆ ಒಂದು ಸ್ವಾಭಾವಿಕವೂ ಸೂಕ್ಷ್ಮವೂ ಆದ ಬೋಧಶಕ್ತಿಯು ಆವಶ್ಯಕ. ಅನೇಕ ಬಲಿಷ್ಠಪ್ರತಿಭಾವಂತರಲ್ಲಿ ಈ ಬೋಧಶಕ್ತಿ ಇಲ್ಲದಿರುವುದು ಕಂಡುಬರುತ್ತದೆ. ಆದರೆ ಬಂಕಿಮನಲ್ಲಿ ಬಲ ಸೌಕುಮಾರ್ಯಗಳ ಒಂದು ಸುಂದರ ಸಮ್ಮಿಶ್ರಣವಿತ್ತು. ಹೆಂಗಸರನ್ನು ಕಂಡರೆ ಯಥಾರ್ಥ ವೀರಪುರುಷನ ಮನಸ್ಸಿನಲ್ಲಿ ಹೇಗೆ ಸಂಭ್ರಮ ಸನ್ಮಾನಗಳು ಇರುತ್ತವೆಯೋ ಹಾಗೇ ಸುರುಚಿ ಸುಶೀಲಗಳ ವಿಚಾರವಾಗಿ ಬಂಕಿಮನ ಬಲಿಷ್ಠಬುದ್ಧಿಗೆ ವೀರೋಚಿತವಾದ, ಸಂಭಾವಿತನಿಗೆ ತಕ್ಕ, ಪ್ರೀತಿಪೂರ್ವಕ ಭಕ್ತಿಯಿತ್ತು. ಬಂಕಿಮನಕೃತಿಗಳೇ ಇದಕ್ಕೆ ಸಾಕ್ಷಿ.</p>
<p> ಈ ಲೇಖಕನು ಬಂಕಿಮನನ್ನು ಕಂಡ ಮೊದಲ ದಿನ ನಡೆದ ಒಂದು ಘಟನೆಯಿಂದ ಅವನ ಈ ಸ್ವಾಭಾವಿಕ ಸುರುಚಿಗೆ ಪ್ರಮಾಣ ದೊರೆಯುತ್ತದೆ:-</p>
<p> ಅಂದು ಈ ಲೇಖಕನ ಆತ್ಮೀಯರಾದ ಪೂಜ್ಯ ಶೌರೀಂದ್ರಮೋಹನ ಠಾಕೂರರ ಆಹ್ವಾನದ ಮೇಲೆ, ಅವನ ಮರಕತಕುಂಜದಲ್ಲಿ ಕಾಲೇಜಿನ ರೀಯೂನಿಯನ್ ಸಭೆಸೇರಿತ್ತು. ಇದು ನಿಖರವಾಗಿ ಎಷ್ಟುದಿನದ ಹಿಂದೆ ಎಂಬುದು ಜ್ಞಾಪಕವಿಲ್ಲ. ಆದರೆ ಆಗ ನಾನು ಇನ್ನೂ ಹುಡುಗ. ಅವೊತ್ತು ಅಲ್ಲಿ ನನಗೆ ಅಪರಿಚಿತರಾದ, ಹೆಸರಾಂತ, ಜನರು ಅನೇಕರು ಸೇರಿದ್ದರು. ಆ ವಿದ್ವನ್ಮಂಡಲಿಯ ಮಧ್ಯದಲ್ಲಿ ಒಬ್ಬ ಋಜುದೀರ್ಘಕಾಯನೂ ಉಜ್ಜ್ವಲ ಕೌತುಕ ಪ್ರಫುಲ್ಲಮುಖನೂ ಆದ ಪ್ರೌಢವ್ಯಕ್ತಿಯು ನಿಲುವಂಗಿ ಧರಿಸಿ ಎದೆಯ ಮೇಲೆ ಕೈ ಕಟ್ಟಿ ಕೊಂಡು ನಿಂತಿದ್ದನು. ನೋಡಿದ ಕೂಡಲೆ, ಆತನು ಇತರರಿಗಿಂತಲೂ ಸ್ವತಂತ್ರನೂ ಸ್ವಗತನೂ ಆಗಿರುವಂತೆ ತೋರುತ್ತಿತ್ತು. ಮಿಕ್ಕೆಲ್ಲರೂ ಜನಜಂಜಗುಳಿಯಲ್ಲಿ ಸೇರಿದ್ದರೆ, ಆತನುಮಾತ್ರ ಪ್ರತ್ಯೇಕ ವ್ಯಕ್ತಿಯಾಗಿ ಕಾಣುತ್ತಿದ್ದನು. ಅಂದು ನನಗೆ ಮತ್ತಾರನ್ನೂ ತಿಳಿದುಕೊಳ್ಳುವ ಕುತೂಹಲ ಉಂಟಾಗಲಿಲ್ಲ; ಆದರೆ ಆತನನ್ನು ಕಂಡ ಕಷಣವೇ ನಾನೂ ನನ್ನ ಜೊತೆಯಲ್ಲಿದ್ದ ನನ್ನ ಬಂಧುಗಳೊಬ್ಬರೂ ಕುತೂಹಲಿಗಳಾದೆವು. ವಿಚಾರ ಮಾಡಿದ್ದರ ಮೇಲೆ, ಆತನೇ ನಾವು ಬಹುದಿನದಿಂದ ದರ್ಶನ ಪಡೆಯಬೇಕೆಂದಿದ್ದ ಲೋಕವಿಖ್ಯಾತ ಬಂಕಿಮ ಬಾಬು ಎಂದು ಗೊತ್ತಾಯಿತು. ನೋಡಿದ ಕೂಡಲೆ, ಆತನ ಶ್ರೀಮುಖದಲ್ಲಿದ್ದ ಪ್ರತಿಭೆಯ ಉಜ್ಜ್ವಲತೆ ಮತ್ತು ಬಲಿಷ್ಠತೆ, ಮಿಕ್ಕೆಲ್ಲ ರಿಗಿಂತಲೂ ಸದೂರವಾದ ಸ್ವಾತಂತ್ರ್ಯ ಭಾವ, ಇವು ನನ್ನ ಮನಸ್ಸಿನಲ್ಲಿ ಅಂಕಿತವಾಗಿಬಿಟ್ಟದ್ದು ಜ್ಞಾಪಕವಿದೆ. ಅದಾದ ಮೇಲೆ ನಾನು ಅನೇಕ ಸಾರಿ ಆತನನ್ನು ಭೇಟಿ ಮಾಡಿದೆ; ಆತನಿಂದ ಎಷ್ಟೋ ಉತ್ಸಾಹ ಉಪದೇಶ ಗಳನ್ನು ಪಡೆದೆ; ಆತನ ಶ್ರೀಮುಖವು ಸ್ನೇಹಪೂರ್ಣವಾದ ಮೃದು ಮಧುರವಾದ ನಗುವಿನಿಂದ ಬೆಳಗಿದ್ದನ್ನು ನೋಡಿದೆ; ಆದರೆ ಪ್ರಥಮದರ್ಶನದಂದು ಆತನ ಮುಖದಲ್ಲಿ, ಎತ್ತಿದ ಕತ್ತಿಯಂತಿದ್ದ ಯಾವಒಂದು ಉಜ್ಜ್ವಲ ಸುತೀಕ್ಷ್ಣ ಶಕ್ತಿಯನ್ನು ನೋಡಿದೆನೋ ಅದನ್ನು ಇಂದಿಗೂ ಮರೆತಿಲ್ಲ.</p>
<p> ಆ ಸಮಾರಂಭದ ಸಂಬಂಧದಲ್ಲಿ ಒಂದು ಕಡೆ ಒಬ್ಬ ಸಂಸ್ಕೃತ ಪಂಡಿತರು ದೇಶಾಭಿಮಾನದ ವಿಚಾರವಾಗಿ ತಾವು ಬರೆದಿದ್ದ ಸಂಸ್ಕೃತ ಶ್ಲೋಕಗಳನ್ನು ಓದಿ ಅರ್ಥವನ್ನು ವಿವರಿಸುತ್ತಿದ್ದರು. ಬಂಕಿಮನು ಒಂದು ಕಡೆ ನಿಂತು ಕೇಳುತ್ತಿದ್ದನು. ಪಂಡಿತರು ತಟ್ಟನೆ ಒಂದು ಶ್ಲೋಕದಲಿ ಪತಿತ ಭಾರತೀಯರನ್ನು ಉದ್ದೇಶಿಸಿ ಒಂದು ಹಿಂದಿನ ಕಾಲದ ಪಂಡಿತ-ರಸಿಕತೆಯನ್ನು ಪ್ರಯೋಗ ಮಾಡಿದರು. ಅದು ಸ್ವಲ್ಪ ಬೀಭತ್ಸ ವಾಗಿತ್ತು. ಬಂಕಿಮನು ಆಕ್ಷಣವೇ ನಾಚಿಕೆಪಟ್ಟು ಬಲಗೈಯಿಂದ ಮುಖವನ್ನು ಮುಚ್ಚಿಕೊಂಡು ಪಕ್ಕದ ಬಾಗಿಲ ಮೂಲಕ ಬೇಗಬೇಗ ಕಾಲು ಹಾಕಿಕೊಂಡು ಓಡಿಹೋಗಿಬಿಟ್ಟನು. ಬಂಕಿಮನು ಹೀಗೆ ನಾಚಿಕೊಂಡು ಓಡಿ ಹೋದ ದೃಶ್ಯವು ಇಂದಿಗೂ ನನ್ನ ಮನಸ್ಸಿನಲ್ಲಿ ಮುದ್ರಿತವಾಗಿದೆ.</p>
<p> ಈಶ್ವರಗುಪ್ತನು ಸಾಹಿತ್ಯ ಗುರುವಾಗಿದ್ದಾಗ ಬಂಕಿಮನು ಅವನ ಶಿಷ್ಯ ಶ್ರೇಣಿಯಲ್ಲಿ ಗಣ್ಯನಾಗಿದ್ದನು. ಆಗಿನ ಕಾಲದ ಸಾಹಿತ್ಯವು ಮತ್ತಾವುದೇ ಪ್ರಕಾರವಾದ ಶಿಕ್ಷಣವನ್ನು ಕೊಡಲು ಸಮರ್ಥವಾಗಿದ್ದಿದ್ದರೂ, ಸುರುಚಿಯಲ್ಲಿ ಶಿಕ್ಷಣ ಕೊಡಲು ಉಪಯುಕ್ತವಾಗಿರಲಿಲ್ಲ. ಆಗಿನ ಕಾಲದ ಅಸಂಯತ ವಾಗ್ಯುದ್ಧ ವಿದ್ವೇಷ ಗಳಿಂದ ಇದು ಸಾಧ್ಯವಾಗಿರಲಿಲ್ಲ. . . ದೀನಬಂಧುವು ಬಂಕಿಮನ ಸಮಕಾಲಿಕ ಮತ್ತು ಸ್ನೇಹಿತ. ಆದರೆ ಅವನ ಬರವಣಿಗೆಯಲ್ಲಿ ಮಿಕ್ಕ ಗುಣಗಳೇನೇ ಇದ್ದರೂ ಬಂಕಿಮಪ್ರತಿಭೆಯ ಈ ಬ್ರಾಹ್ಮಣೋಚಿತವಾದ ಶುಚಿತ್ವ ಕಂಡುಬರುವುದಿಲ್ಲ. . .</p>
<p> ನಮ್ಮಲ್ಲಿ ಸಾಹಿತ್ಯ ವ್ಯವಸಾಯಿಗಳಾಗಿರುವವರು ಬಂಕಿಮನಿಗೆ ಹೇಗೆ ಚಿರಋಣಿಗಳಾಗಿದ್ದಾರೆಂಬುದನ್ನು ಎಂದಿಗೂ ಮರೆಯುವ ಹಾಗಿಲ್ಲ. ಒಂದು ಕಾಲದಲ್ಲಿ ನಮ್ಮ ವಂಗಭಾಷೆಯ ಒಂದೇ ತಂತಿ ಕಟ್ಟಿದ ಏಕನಾದ ತಂಬೂರಿಯಾಗಿದ್ದು ತನ್ನ ಸಹಜ ಸ್ವರದಲ್ಲಿ ಧರ್ಮ ಸಂಕೀರ್ತನೆ ಮಾಡುವುದಕ್ಕೆ ಉಪಯುಕ್ತವಾಗಿತ್ತು. ಬಂಕಿಮನು ತನ್ನ ಕೈಯಿಂದ ಅದಕ್ಕೆ ಒಂದೊಂದಾಗಿ ತಂತಿಗಳನ್ನು ಕಟ್ಟಿ ಇಂದು ಅದನ್ನು ವೀಣಾಯಂತ್ರವಾಗಿ ಪರಿವರ್ತಿಸಿದ್ದಾನೆ. ಮೊದಲು ಯಾವುದರಲ್ಲಿ ಕೇವಲ ಸ್ಥಳೀಯ ಗ್ರಾಮ್ಯಸ್ವರವು ಬಾಜಿಸುತ್ತಿತ್ತೋ ಅದು ಇಂದು ವಿಶ್ವಸಭೆಯಲ್ಲಿ. . .ಕಲಾವತೀ ರಾಗಿಣೀ ಆಲಾಪನ ಮಾಡಲು ಯೋಗ್ಯವಾಗಿದೆ. . .</p>
<p> ಬಂಕಿಮನು ನಮ್ಮ ಮಾತೃಭಾಷೆಗೆ ಎಲ್ಲ ವಿಧದ ಭಾವ ಪ್ರಕಾಶನಕ್ಕೂ ಅನುಕೂಲ ಮಾಡಿಕೊಟ್ಟು ಈ ಹತಭಾಗ್ಯ ದರಿದ್ರದೇಶಕ್ಕೆ ಒಂದು ಅಮೂಲ್ಯ ಚಿರಸಂಪತ್ತನ್ನು ದಾನಮಾಡಿದ್ದಾನೆ; ಶಾಶ್ವತವಾದ ರಾಷ್ಟ್ರೋನ್ನತಿಗೆ ಏಕಮಾತ್ರ ಮೂಲ ಸಾಧನವನ್ನು ಸ್ಥಾಪಿಸಿ ಹೋಗಿದ್ದಾನೆ. ನಮ್ಮ ಶೋಕಮಧ್ಯದಲ್ಲಿ ಸಾಂತ್ವನ, ಅನವತಿಯ ಮಧ್ಯದಲ್ಲಿ ಆಸೆ, ಬಳಲಿಕೆಯ ಮಧ್ಯದಲ್ಲಿ ಉತ್ಸಾಹ, ಬಡತನದ ಶೂನ್ಯತೆಯ ಮಧ್ಯದಲ್ಲಿ ಚಿರಸೌಂದರ್ಯ, ಇವುಗಳ ಅಕ್ಷಯ ಗಣಿಯನ್ನು ತೆರೆದಿಟ್ಟು ಹೋಗಿದ್ದಾನೆ. ನಮ್ಮಲ್ಲಿ ಅಮರವಾದದ್ದೇನಾದರೂ ಇದ್ದರೆ, ಯಾವು ದಾದರೂ ಅಮರ ಮಾಡಬಲ್ಲದಾಗಿದ್ದರೆ, ಆ ಮಹಾಶಕ್ತಿಯನ್ನು ಧಾರಣ ಪೋಷಣ ಪ್ರಕಾಶನ ಪ್ರಚಾರ ಮಾಡಲು ಏಕಮಾತ್ರ ಸಾಧನವಾದ ತಾಯ್ನುಡಿಯನ್ನು ಅವನು ಬಲಪಡಿಸಿದ್ದಾನೆ, ದೊಡ್ಡದು ಮಾಡಿದ್ದಾನೆ.</p>
<p> ಯಾವುದಾದರೂ ಕೃತಿವಿಶೇಷವನ್ನು ಸಮಾಲೋಚನೆ ಮಾಡಿದರೆ, ಅದು ಭ್ರಾಂತಿಗೊಳಗಾಗಬಹುದು. ನಾವು ಇಂದು ಹೊಗಳುವುದನ್ನು ಮುಂದೆ ರುಚಿ, ಶಿಕ್ಷಣ, ಸ್ಥಿತಿಗತಿಗಳು ಬದಲಾದಾಗ, ಬೇರೆ ಪೀಳಿಗೆಯವರು ದೂಷಿಸಬಹುದು, ಉಪೇಕ್ಷಿಸಬಹುದು; ಆದರೆ ಬಂಕಿಮನು ವಂಗಭಾಷೆಯ ಕ್ಷಮತೆ, ಮತ್ತು ವಂಗಸಾಹಿತ್ಯದ ಸಮೃದ್ಧಿ, ಇವುಗಳನ್ನು ಬೆಳಸಿದ್ದಾನೆ. ಅವನು ಭಗೀರಥನಂತೆ ತಪಸ್ಸುಮಾಡಿ ವಂಗಸಾಹಿತ್ಯದಲ್ಲಿ ಭಾವ ಮಂದಾಕಿನಿಯನ್ನು ಇಳಿಸಿದ್ದಾನೆ. ಅದರ ಪುಣ್ಯ ಪ್ರವಾಹದ ಸ್ಪರ್ಶದಿಂದ ಜಡತೆಯ ಶಾಪವನ್ನು ಹೋಗ ಲಾಡಿಸಿ ನಮ್ಮ ಪ್ರಾಚೀನ ಭಸ್ಮರಾಶಿಯನ್ನು ಸಂಜೀವನಗೊಳಸಿದ್ದಾನೆ. ಇದು ತಾತ್ಕಾಲಿಕ ಅಭಿಪ್ರಾಯವಲ್ಲ, ಯಾವುದಾದರೂ ವಿಶೇಷ ತರ್ಕ ಅಥವಾ ರುಚಿಯನ್ನು ಅವಲಂಬಿಸಿದ್ದಲ್ಲ; ಇದು ಐತಿಹಾಸಿಕ ಸತ್ಯ.</p>
<p> ಈ ಮಾತನ್ನು ನೆನಪಿನಲ್ಲಿಟ್ಟುಕೊಂಡು, ಬಂಗಾಳಿ ಲೇಖಕರ ಗುರುವೂ ಬಂಗಾಳಿ ಪಾಠಕರ ಗೆಳೆಯನೂ ಆದ, ಸುಜಲಾ-ಸುಫಲಾ-ಮಲಯಜ-ಶೀತಲಾ-ವಂಗಭೂಮಿಯ ಮಾತೃವತ್ಸಲ ಪ್ರತಿಭಾಶಾಲಿ ಸತ್ಪುತ್ರನಿಂದ ಬೀಳ್ಕೊಳ್ಳುತ್ತೇನೆ. ಆತನು ತನ್ನ ಜೀವನದಲ್ಲಿ ಸಂಜೆ ಆಗುವುದಕ್ಕೆ ಮುಂಚೆಯೇ, ಹೊಸ ಅವಕಾಶ ದಲ್ಲಿ ಹೊಸ ಉದ್ಯಮ ಹೊಸಕಾರ್ಯಗಳಲ್ಲಿ ಇನ್ನೂ ಕೈ ಇಟ್ಟ ಪ್ರಾರಂಭದಲ್ಲಿಯೇ, ತನ್ನ ಕಂದದ ಕುಂದದ ಪ್ರತಿಭಾರಶ್ಮಿಯನ್ನು ಸಂವರಣ ಮಾಡಿ, ವಂಗಸಾಹಿತ್ಯಾಕಾಶದಲ್ಲಿ ಕ್ಷೀಣತರ ಜ್ಯೋತಿರ್ಮಂಡಲದ ಕೈಗೆ ಸಮರ್ಪಿಸಿಕೊಂಡು, ಈ (ವಂಗ) ಶತಮಾನದ ಕಡೆಯವರ್ಷವೆಂಬ ಪಶ್ಚಿಮದಿಗಂತದಲ್ಲಿ ಅಕಾಲದಲ್ಲಿ, ಅಸ್ತಮಿತನಾದನು.</p>
<p> BANKIM CHANDRA CHATTERJEE. . .was endowed</p>
<p> with a powerful imaginatio and a delightful sense of</p>
<p> humour. . .Inheriting an inconsiderable prose tradition</p>
<p> he left one of majestic proportions. Novel followed</p>
<p> novel, each as successful as its predecessor. . .he</p>
<p> formed and guided the crititcal taste of his times. His</p>
<p> essays were witty and his style, at its best, was a</p>
<p> model of compression and clarity. . . his ardent</p>
<p> nationlism set the hearts of his countryment on fire.</p>
<p> But Bankim Chandra was no less great as an artist</p>
<p> than as a nationalist. His characters were more real</p>
<p> than living men and women. Even those drawn from</p>
<p> history were re-created by his imagination. . . .</p>
<p> Bankim Chandra was a radical thinker. In his essays</p>
<p> in particular he gives us a foretaste of such problems</p>
<p> as nationals independence and even socialism. He</p>
<p> was unquestionably the finest mind of his generation.</p>
<p> -ANNADASANKAR AND LILA RAY.</p>
<p> (Bengali Literature, pp. 53-55).</p>
<p class="text-center">ಬಂಕಿಮಚಂದ್ರ</p>
<h3>
ಅಧ್ಯಾಯ ೧
</h3>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಬಂಗಾಳಿ ಸಾಹಿತ್ಯದ ಸಂಕ್ಷಿಪ್ತ ಚರಿತ್ರೆ</h1>
<p class="text-center">_____</p>
<p> ಬಂಗಾಳಿ ಭಾಷಾಸಾಹಿತ್ಯಗಳಮೇಲೆ ದಿನೇಶಚಂದ್ರಸೇನರು ಬಂಗಾಳೀಯಲ್ಲಿಯೂ ಇಂಗ್ಲಿಷಿನಲ್ಲಿಯೂ ಒಂದೊಂದು ವಿಸ್ತಾರವಾದ ಗ್ರಂಥವನ್ನು ಬರೆದಿದ್ದಾರೆ. ಆದರೆ ಅದು ಸುಮಾರು ೧೮೫೦ಕ್ಕೆ ನಿಲ್ಲುತ್ತದೆ. ಸುಶೀಲ ಕುಮಾರ ದೇ ಅವರು ಹತ್ತೊಂಬತ್ತನೆಯ ಶತಮಾನದ ಬಂಗಾಳಿ ಸಾಹಿತ್ಯದ ಮೇಲೆ ಒಂದು ಸಂಪುಟವನ್ನು ಬರೆದಿದ್ದಾರೆ. (ಕಲ್ಕತ್ತಾ ವಿಶ್ವವಿದ್ಯಾನಿಲಯ ೧೯೧೯.) ಅದು ೧೮೦೦-೧೮೨೫ರ ವರೆಗೆ ಮಾತ್ರ ಇದೆ. ಕೆ.ಎನ್. ದಾಸ್​, ಅನ್ನದಾಶಂಕರ ಮತ್ತು ಲೀಲಾರಾಯ್​ ಇವರು ಒಂದೊಂದು ಇಂಗ್ಲಿಷ್​ ಗ್ರಂಥವನ್ನು, ಸಂಗ್ರಹವಾದರೂ ಸಮಗ್ರವಾಗಿ, ಬರೆದಿದ್ದಾರೆ.</p>
<p> ಇವರೆಲ್ಲರಿಗಿಂತಲೂ ಹಿಂದೆ ಬಂಕಿಮಚಂದ್ರನೇ ತನ್ನ ಕಾಲದವರೆಗಿನ ಬಂಗಾಳಿ ಸಾಹಿತ್ಯದ ಚರಿತ್ರೆಯ ಮೇಲೆ ಇಂಗ್ಲಿಷಿನಲ್ಲಿ ಒಂದು ಲೇಖನವನ್ನು ಬರೆದಿದ್ದಾನೆ. ಅದು ‘‘ಕಲ್ಕತ್ತಾ ರೆವ್ಯೂ’’ ಪತ್ರಿಕೆಯಲ್ಲಿ ಪ್ರಕಟ ವಾಯಿತು. (೧೯೭೧ ಸಂಚಿಕೆ ೧೦೪. ಪುಟ ೨೯೪-೩೧೬) ಅದರಲ್ಲಿ ಅವನು ಬಂಗಾಳಿ ಸಾಹಿತ್ಯವನ್ನು ಹೀಗೆ ವಿಭಾಗಿಸಿ ಅದರ ಮುಖ್ಯ ಲಕ್ಷಣಗಳನ್ನು ಹೇಳುತ್ತಾನೆ:-</p>
<p>। ವೈಷ್ಣವ ಸಾಹಿತ್ಯ:- ವಿದ್ಯಾಪತಿ ಮುಂತಾದವರು; ಕೃಷ್ಣನನ್ನು ಅಥವಾ ಚೈತನ್ಯವನ್ನು ಕುರಿತ ‘ಕೀರ್ತನೆ’ಗಳು. ಭಾಷೆ ತುಳಸೀದಾಸನ ಹಿಂದಿಯಂತಿದೆ. ಇವುಗಳಲ್ಲಿ ಹತ್ತಕ್ಕೆ ಒಂಬತ್ತು ಇಲ್ಲದಿದ್ದರೆ ಚೆನ್ನಾಗಿ ರುತ್ತಿತ್ತು. ಉಳಿದ ಭಾಗದಲ್ಲಿ ಕೆಲವು ರತ್ನಗಳಿವೆ. (ಬಂಗಾಳಿ ಸಾಹಿತ್ಯ ಯಾವಾಗ ಹುಟ್ಟಿತು ಎಂದು ನಿರ್ಧರಿಸುವುದು ಕಷ್ಟ.)</p>
<p>॥ ಪೌರಾಣಿಕ ಸಾಹಿತ್ಯ:- ಕಾಶೀದಾಸನ ಮತ್ತು ಕೃತ್ತಿವಾಸನ ಭಾರತ ರಾಮಾಯಣಗಳು. ಭಾಷೆ ಹಿಂದಿಯಂತಿಲ್ಲ, ಆದರೆ ಅದು ಇಂದಿನ ಬಂಗಾಳಿಯೂ ಅಲ್ಲ.</p>
<p>॥। ನದೀಯ ಸಾಹಿತ್ಯ:- ನದೀಯ ರಾಜನಾದ ಕೃಷ್ಣಚಂದ್ರನ ಆಶ್ರಿತರು ಮತ್ತು ಅವರ ಅನುಯಾಯಿ ಗಳು ಬರೆದವು. ಭಾರತಚಂದ್ರನ ‘ವಿದ್ಯಾಸುಂದರ’ ಮತ್ತು ‘ಅನ್ನದಾ ಮಂಗಳ’ ಮುಖ್ಯ. ಕಾವ್ಯಗುಣ ಅಷ್ಟಾಗಿಲ್ಲ. ಇವನನ್ನು ಆಧುನಿಕ ಬಂಗಾಳಿಯ ಕರ್ತೃವೆನ್ನಬಹುದು. ಅಶ್ಲೀಲತೆ ಹೆಚ್ಚು.</p>
<p>Iಗಿ
 ಕವಿ ಸಾಹಿತ್ಯ:- ಉತ್ತರ ಪ್ರತ್ಯುತ್ತರ ರೂಪವಾದ ಹಾಡುಗಳು. ವಿಷಯ ತುಂಬ ಸಾಧಾರಣ ಅಥವಾ ಕೃತಕ.</p>
<p>
V
 ಆಧುನಿಕ ಸಾಹಿತ್ಯ:- ಬರವಣಿಗೆಯೇನೋ ಬೇಕಾದಷ್ಟು ಬರುತ್ತಿದೆ; ಆಧರೆ ಕಲಾದೃಷ್ಟಿಯಿಂದ ಕೀಳು
¹
. ಇದನ್ನು ಸಂಸ್ಕೃತ ಸಂಪ್ರದಾಯದವರು ಇಂಗ್ಲಿಷ್​ ಸಂಪ್ರದಾಯದವರು ಎಂದು ಎರಡು ಪಂಡಗ ಮಾಡಬಹುದು. ಈಶ್ವರಚಂದ್ರ ವಿದ್ಯಾಸಾಗರ ಮುಂತಾದವರು ಮೊದಲ ಪಂಗಡದವರು. ಇವರಲ್ಲಿ ಕವಿ ಸಮಯವೂ ವಾಗಾಡಂಬರವೂಹೆಚ್ಚು. ಟೇಕಚಂದಠಾಕೂರ, ಕಾಳೀಪ್ರಸನ್ನಸಿಂಹ ಮುಂತಾದವರು ಎರಡನೆಯ ಪಂಗಡದವರು. ಭೂದೇವ ಮುಖರ್ಜಿಯ ಐತಿಹಾಸಿಕ ಕಥೆಗಳೂ, ಮೈಕೇಲ್​ ಮಧುಸೂದನದತ್ತನ ‘ಮೇಘ ನಾದವಧ’ ಕಾವ್ಯವೂ ‘ಇದು ನಾಗರಿಕತೆಯೇ?’ ಎಂಬ ಪ್ರಹಸನವೂ, ದೀನಬಂಧು ಮಿತ್ರನ ‘ನೀಲದರ್ಪಣ’ ಎಂಬ ನಾಟಕವೂ ‘ಮುದುಕನ ಮದುವೆ’ ಎಂಬಪ್ರಹಸನವು ಪ್ರಸಿದ್ಧವಾದವು. ಇವರ ಗ್ರಂಥಗಳನ್ನೂ ‘ದುರ್ಗೇಶ ನಂದಿನಿ’ಯನ್ನೂ ಅನುಕರಣ ಮಾಡುತ್ತಿರುವವರೇ ಈಗ ಹೆಚ್ಚು ಮಂದಿ.</p>
<p> ಈಚಿನ ಕಾದಂಬರೀ ಲೇಖಕರಲ್ಲಿ ‘ಬಂಗಾಧಿಪ ಪರಾಜಯ’ವನ್ನು ಬರೆದ ಬಾಬು ಪ್ರತಾಪಚಂದ್ರ ಘೋಷನೂ, ‘ದುರ್ಗೇಶನಂದಿನೀ’ ‘ಕಪಾಲಕುಂಡಲಾ’ ‘ಮೃಣಾಳಿನೀ’ ಇವುಗಳನ್ನುಬರೆದ ಬಂಕಿಮಚಂದ್ರನೂ ಪ್ರಸಿದ್ಧರು.</p>
<p>___________</p>
<p>¹. While the books and newspapers are daily pouring from the press, the quality of our current literature is by no means proportioned to its bulk. In fact, by far the greatest part of what is</p>
<p>published is absolute rubbish. . . .Authorship in Bengal is the vocation of half educated scribblers.</p>
<p> [ಮುಂದೆ ‘ಕಪಾಲಕುಂಡಲ’ದ ಕಥೆ ಬರುತ್ತದೆ. ‘ಮೃಣಾಳಿನಿ’ಯು ಅವನ ಗ್ರಂಥಗಳಲ್ಲೆಲ್ಲಾ ಉತ್ತಮ ವಾದದ್ದೆಂದು ಹೇಳಿ ಈ ಪ್ರಬಂಧವನನು ಮುಗಿಸುತ್ತಾನೆ. ಆಗ ‘ಮೃಣಾಳಿನಿ’ಯೇ ಬಂಕಿಮನು ಬರೆದಿದ್ದ</p>
<p>ಕೊನೆಯ ಗ್ರಂಥವಾಗಿತ್ತು. ‘ವಿಷವೃಕ್ಷ’ ಮುಂತಾದ ಕಾದಂಬರಿಗಳು ಇನ್ನೂ ಬಂದಿರಲಿಲ್ಲ]</p>
<p> ಮುಂದೆ, ದಿನೇಶಚಂದ್ರ ಸೇನ್​, ಸುಶೀಲ ಕುಮಾರ ದೇ, ಮುಂತಾದವರ ಗ್ರಂತಗಳ ಆಧಾರದ ಮೇಲೆ ಇಪ್ಪತ್ತನೆಯ ಶತಮಾನದವರೆಗಿನ ಬಂಗಾಳಿ ಸಾಹಿತ್ಯ ಚರಿತ್ರೆಯನ್ನು ಇನ್ನುಸ್ವಲ್ಪ ವಿವರವಾಗಿ ಬರೆದಿದೆ. ಬಂಕಿಮನಿಗಿಂತ ಹಿಂದೆ ಬಂಗಾಳಿ ಸಾಹಿತ್ಯ ಹೇಗಿತ್ತು, ಆಧುನಿಕ ಬಂಗಾಳಿ ಸಾಹಿತ್ಯ ಹೇಗೆ ಹುಟ್ಟಿ ಬೆಳೆಯಿತು ಎಂದು ತಿಳಿದರೆ ಬಂಗಾಳಿ ಸಾಹಿತ್ಯದಲ್ಲಿ-ಆಧುನಿಕ ಭಾರತೀಯ ಸಾಹಿತ್ಯದಲ್ಲಿ-ಬಂಕಿಮನ ಸ್ಥಾನವನ್ನು ನಿರ್ದೇಶಿಸುವುದು ಸುಲಭವಾಗುತ್ತದೆ.</p>
<p class="text-center">೧. ಬೌದ್ಧಯುಗ (ಸುಮಾರು ೮೦೦-೧೨೦೦)</p>
<p> ಬೌದ್ಧರು ತಾವುಹೋದ ಕಡೆಯಲ್ಲೆಲ್ಲಾ ಧರ್ಮಪ್ರಚಾರಕ್ಕೆ ಪ್ರಾಂತೀಯಭಾಷೆಯನ್ನು ಬಳಸಿಕೊಂಡರು. ಆದ್ದರಿಂದ ಬಂಗಾಳಿ ಸಾಹಿತ್ಯದಲ್ಲಿ ಬೌದ್ಧಯುಗವೇ ಕಾಲಕ್ರಮದಲ್ಲಿ ಮೊದಲು ಬರತಕ್ಕದ್ದು. ಆಗಿನ ಕಾಲದ ಸಾಹಿತ್ಯವನ್ನು ಧರ್ಮಮಂಗಳ ಸಾಹಿತ್ಯ, ಮೀನನಾಥ ಗೋರಕ್ಷನಾಥ ಕಥಾಸಾಹಿತ್ಯ, ಲಾವಣೀ ಸಾಂಗತ್ಯ ಎಂದು ಮೂರು ಭಾಗ ಮಾಡಬಹುದು. ರಾಮಾಯಿ ಪಂಡಿತನು (೧೦ನೆಯ ಶತ.) ಧರ್ಮಪೂಜೆಗೆ ಸಂಬಂಧ ಪಟ್ಟಂತೆ ‘ಶೂನ್ಯ ಪುರಾಣ’ವೆಂಬ ಗ್ರಂಥವನ್ನು ಬರೆದಿದ್ದಾನೆ. ‘ಧರ್ಮ’ವು ಬೌದ್ಧ ತತ್ತ್ವಗಳಲ್ಲಿ ಎರಡನೆಯದು. ಮೀನನಾಥನೂ ಗೋರಕ್ಷನೂ ಗುರುಶಿಷ್ಯರು. ಗೋರಕ್ಷನಿಗೆ ನಾನಾ ಲೋಭನಗಳು ಒದಗುತ್ತವೆ. ಅವನ ವಿಜಯವೇ ‘ಗೋರಕ್ಷ ವಿಜಯ’ವೆಂಬ ಹೆಸರುಳ್ಳ ಅನೇಕ ಗ್ರಂಥಗಳಲ್ಲಿ ಬರುತ್ತದೆ. ಅವನ ಗುರು ಮೀನನಾಥನು ಅವನಷ್ಟು ಸಂಯಮಿಯಲ್ಲ. ಹಾಡಿಪನೆಂಬವನೊಬ್ಬ ಅಂತ್ಯಜನು ಅದೇ ಕಾಲದ ಸಂತ. ಅವನು ರಾಣೀ ಮಯನಾಮತಿಯ ಗುರು. ತನ್ನ ಮಗನಾದ ಗೋಪೀಚಂದ್ರನು ಹನ್ನೆರಡು ವರ್ಷ ಹೆಂಡತಿ ಯನ್ನು ಬಿಟ್ಟಿರದಿದ್ದರೆ ಅವನು ಮೃತಿಹೊಂದುವನೆಂದು ಕೇಳಿ ಅವಳು ಮಗನನ್ನು ದೇಶಬಿಟ್ಟು ಕಳುಹಿಸುವಳು. ಆ ತರುಣ ವಯಸ್ಸಿನ ಗಂಡಹೆಂಡಿರ ವಿರಹವನ್ನು ಪ್ರತಿಪಾದಿಸುವ ಅನೇಕ ಹಾಡುಗಳಿವೆ.</p>
<p> ‘ಲಾವಣಿಗಳು’ ‘ಹಳ್ಳಿಯ ಹಾಡುಗಳು’ ಅಥವಾ ‘ನಾಡಪದಗಳು’ ಬಂಗಾಳಿಯಲ್ಲಿ ಬೇಕಾದ ಹಾಗಿವೆ. ಅಂಬಿಗರು ಬೆಸ್ತರು ಹಾವಾಡಿಗರು ಮಾಹುತರು ಭಿಕ್ಷುಕರು ರೈತರು ಅವರವರ ಕಸಬಿಗೆ ಸಂಬಂಧಪಡುವ ಹಾಡುಗಳನ್ನು ಹಾಡುತ್ತಾರೆ. ಮನೆಯಲ್ಲಿ ಹೆಂಗಸರು ಹೇಳಿಕೊಳ್ಳುವ ಹಾಡುಗಳೂ ಇವೆ. ಇವು ಬಹುಮಟ್ಟಿಗೆ ಇನ್ನೂ ಜನದ ಬಾಯಿಯಲ್ಲಿಯೇ ಇವೆ. ಅಚ್ಚು ಮಾಡಿಸುವ ವೆಚ್ಚವನ್ನು ವಹಿಸುವುದಕ್ಕೆ ಪ್ರಕಾಶಕರು ಹಿಂತೆಗೆ ಯುತ್ತಾರೆ. ಏಕೆಂದರೆ ಅವುಗಳ ನಿರಾಭರಣ ಸೌಂದರ್ಯವನ್ನು ಮೆಚ್ಚುವ ಜನ ಕಡಮೆ. ಇವುಗಳಲ್ಲಿ ಕೆಲವು ಸುಮಾರು ಒಂದು ಸಾವಿರ ವರ್ಷದಷ್ಟು ಹಳೆಯವಿರಬಹುದೆಂದು ಹೇಳುತ್ತಾರೆ.</p>
<p> ನಮ್ಮಲ್ಲಿ ಸರ್ವಜ್ಞನ ವಚನಗಳಿರುವಂತೆ ಅವರಲ್ಲಿಯೂ ‘ಡಾಕ’ ‘ಖನಾ’ ಇವರ ‘ವಚನ’ಗಳಿವೆ. ಈ ಡಾಕ ಖನಾ ಯಾರೋ ತಿಳಿಯದು. ಇವಕ್ಕೆ ಬೌದ್ಧರ ‘ಡಾಕಾರ್ಣವ ತಂತ್ರ’ವು ಮೂಲವಾಗಿ ಕಾಣುತ್ತದೆ. ಇವು ಮುಖ್ಯವಾಗಿ ರೈತರ ಹಾಡುಗಳೂ. ಮುಂದೆ ಅವಕ್ಕೆ ಕೆಲವು ಉದಾಹರಣೆಗಳನ್ನು ಕನ್ನಡಕ್ಕೆ ಅನುವಾದ ಮಾಡಿ ಕೊಟ್ಟಿದೆ:-</p>
<p class="verse">
೧. 
ಒಳ್ಳೆಯ ವಸ್ತುವು ದೊರೆಯಲು ಇಂದು</p>
<p>ಇಡುವವನಲ್ಲವು ನಾಳೆಗೆ ಎಂದು ।</p>
<p>ಹಾಲೂ ಮೊಸರೂ ತುಂಬಾ ಮೆದ್ದು ।</p>
<p>ಏತಕೆ ಬರ್ಪುದು ತನಗೀ ಲೋಕ</p>
<p>ಸಾವಿನನಂತರ ಎಂದನು ಡಾಕ ॥</p>
<p class="verse">
೨. ಖನಾ ಕೂಗುತ ಹೇಳುತ ಹೋಗುವ ।</p>
<p>ಬಿಸಿಲೊಳು ಬತ್ತ, ನೆಳಲೊಳು ಎಲೆಯು ॥</p>
<p>(ಖನಾ ಡೇಕೇ ಬಲೇ ಯಾನ,</p>
<p>ರೋದೇ ಧಾನ ಛಾಯಾಯ ಪಾನ ॥)</p>
<p class="verse">
೩. 
ಮಾಘದ ಕೊನೆಯೊಳು ಮೇಘವು ಮಳೆತರೆ</p>
<p>ಅರಸನು ಧನ್ಯ, ದೇಶದ ಪುಣ್ಯ ॥</p>
<p>(ಯದಿ ವರ್ಷೇ ಮಾಘೇರ ಶೇಷ ।</p>
<p>ಧನ್ಯ ರಾಜಾ, ಪುಣ್ಯ ದೇಶ ॥)</p>
<p class="verse">
೪. 
ಹಗಲೊಳು ಬಿಸಿಲೂ ಇರುಳೊಳು ಮಳೆಯೂ</p>
<p>ಬರಲದರಿಂ ಬತ್ತಕೆ ಬಲ ಬಹಳ ॥</p>
<p>(ದಿನೇ ರೋದ ರಾತೇ ಜಲ ।)</p>
<p>ತಾತೇ ಬಾಡೇ ಧಾನೇರ ಬಲ ॥)</p>
<p>ಇವು ತಮಿಳಿನ ಕುಱಳನ್ನೂ ಕನ್ನಡದ ಸರ್ವಜ್ಞ ವಚನಗಳನ್ನೂ ನೆನಪಿಗೆ ತರುತ್ತವೆ. ಖನಾ ಹೆಂಗಸೆಂದು ಕೆಲವರೂ ಗಂಡಸೆಂದು ಕೆಲವರೂ ಹೇಳುತ್ತಾರೆ.</p>
<p> ಇವಲ್ಲದೆ ಮಕ್ಕಳ ಜೋಗುಳಗಳೂ (‘ಛಾರ’) ಅತ್ತೆಯ ಮನೆಯ ಸೊಸೆ ತನ್ನ ಕಷ್ಟವನ್ನು ಹೇಳಿ ಕೊಳ್ಳುವ ಹಾಡುಗಳೂ, ಗೋವಿನ ಕಥೆ ತಿರುಕನ ಕನಸಿನಂಥ ನೀತಿ ಕಥೆಗಳೂ, ಮಂಗಳ ಗೌರೀ ಹಾಡನಂಥ ವ್ರತದ ಕಥೆಗಳೂ, ವಿರಹಿಗಳ ಕಥೆಗಳೂ ಇವೆ.</p>
<p class="text-center">೨. ವೈಷ್ಣವ ಮತ್ತು ಶಾಕ್ತಯುಗ (ಸು. ೧೩೦೦-೧೬೦೦)</p>
<p> ಬೌದ್ಧಯುಗವಾದ ಮೇಲೆ ಬರತಕ್ಕದ್ದು ವೈಷ್ಣವ ಮತ್ತು ಶಾಕ್ತಯುಗ. ವಿದ್ಯಾಪತಿಯೂ ಚಂಡೀ ದಾಸನೂ ಆ ಯುಗದ ಪ್ರಸಿದ್ಧಕವಿಗಳು (೧೪ನೆಯ ಶತ.); ಪ್ರಾಯಶಃ ಸಮಕಾಲಿಕರು. ಇವರು ರಾಧಾಕೃಷ್ಣರ ಪ್ರೇಮವನ್ನು ಗೀತೆಗಳಲ್ಲಿ ಹಾಡಿದ್ದಾರೆ. ವಿದ್ಯಾಪತಿಯು ಮಿಥಿಲ (ಬಿಹಾರ) ದೇಶದವನು; ಶಿವಸಿಂಹರಾಜನ ಆಸ್ಥಾನ ಕವಿ; ಮೈಥಿಲೀ ಭಾಷೆಯಲ್ಲಿ ಬರೆದಿದ್ದಾನೆ. ಆದರೂ ಅವನನ್ನು ಜನ ಬಂಗಾಳಿ ಎಂದೇ ಭಾವಿಸಿದೆ. ಇವರಿಬ್ಬರೂ ಎಷ್ಟು ಪ್ರಸಿದ್ಧರಾದರೆಂದರೆ, ಆಮೇಲೆ, ಅನೇಕರು ಅವರ ಹೆಸರಿಟ್ಟುಕೊಂಡು ಕಾವ್ಯಗಳನ್ನು ಬರೆದರು. ಇವರ ಅನುಯಾಯಿಗಳಾಗಿ ನೂರಾರು ‘ದಾಸ’ರು ‘ಪದ’ ಅಥವಾ ಕೀರ್ತನೆಗಳನ್ನು ಬರೆದರು.-ಜ್ಞಾನದಾಸ, ಗೋವಿಂದದಾಸ, ಬಲರಾಮದಾಸ, ನರೋತ್ತಮದಾಸ ಇತ್ಯಾದಿ. ಇವರು ನಾನಾ ಜಾತಿಗಳವರು. ಇವರ ಕೃತಿ ವಿಷಯವೂ ರಾಧಾಕೃಷ್ಣಲೀಲೆಯೇ.</p>
<p> ಇವರಂತೆ ಕೆಲವು ಶಾಕ್ತ ಕವಿಗಳೂ ಇದ್ದಾರೆ. ಇವರು ಮನಸಾ (ಸರ್ಪದೇವತೆ), ದುರ್ಗಾ (ಗೌರೀ), ಚಂಡೀ ಇವರ ಸಂಬಂಧವಾದ ಕೃತಿಗಳನ್ನು ರಚಿಸಿದ್ದಾರೆ. ವಿಜಯಗುಪ್ತ (೧೫ನೆಯ ಶತ.), ಕೇತಕದಾಸ (೧೭ನೆಯ ಶತ.) ಇವರು ‘ಚಾಂದಸದಾಗರ’ ಅಥವಾ ‘ಬೇಹುಲಾ’ ವೃತ್ತಾಂತವನ್ನು ಕುರಿತು ಬರೆದವರಲ್ಲಿ ಪ್ರಸಿದ್ಧರು.</p>
<p>ಚಾಂದ ಸದಾಗರನೆಂಬವನೊಬ್ಬ ಶೈವ ವರ್ತಕ. ಅವನು ಮನಸಾದೇವಿಗೆ ಭಕ್ತನಾಗಲಿಲ್ಲ. ಆದ್ದರಿಂದ ಅವನನ್ನು ಹಾಳುಮಾಡಲು ಅವಳು ಹಟತೊಟ್ಟಳು. ಅವನ ಮಕ್ಕಳು ಒಬ್ಬೊಬ್ಬರಾಗಿ ಸತ್ತರು; ಹಡಗುಗಳು ಮುಳುಗಿದುವು; ಆದರೂ ಅವನು ಸಗ್ಗಲಿಲ್ಲ; ಕಡೆಗೆ ಅವನು ಶಿವ ಮನಸಾ ಇಬ್ಬರನ್ನೂ ಪೂಜಿಸುತ್ತೇನೆಂದು ಒಪ್ಪಲು ಅವನ ಮಕ್ಕಳು ಬದುಕಿದರು, ಹಡಗುಗಳು ಸಿಕ್ಕಿದುವು.</p>
<p> ಚಾಂದ ಸದಾಗರನ ಏಳನೆಯ ಮಗ ಲಕ್ಷ್ಮೀಂದ್ರನು ಮದುವೆಯ ರಾತ್ರಿ ಹಾವು ಕಚ್ಚಿ ಸತ್ತನು; ಅವನ ಹೆಂಡತಿ ಬೇಹುಲಾ ಗಂಡನ ಹೆಣವನ್ನು ಒಂದು ದೋಣಿಯಲ್ಲಿಟ್ಟುಕೊಂಡು ಹೊಳೆಯಲ್ಲಿ ಹೋದಳು. ನಾನಾ ಕಷ್ಟಗಳಿಗೆ ಸಿಕ್ಕಿ ಕನೆಗೆ ಇಂದ್ರಲೋಕಕ್ಕೆ ಹೋಗಿ ಇಂದ್ರನ ಮುಂದೆ ನಾಟ್ಯವಾಡಿ ಅವನನ್ನು ಮೆಚ್ಚಿಸಿ ತನ್ನ ಗಂಡನ ಪ್ರಾಣವನ್ನು ಪಡೆದುಕೊಂಡು ಬಂದಳು.
²</p>
<p> ಈ ಕಥೆ ‘ಸಾವಿತ್ರೀ ಕಥೆ’ಯಂತೆ ಬಂಗಾಳಾ ಗ್ರಾಮಾಂತರಗಳಲ್ಲಿ ಜನಪ್ರಿಯವಾಗಿದೆ. ಇದನ್ನು ಆಡುವುದೂ ಹಾಡುವುದೂ ಇಂದಿಗೂ ರೂಢಿ. ಹರಿದತ್ತನಿಂದ (೧೨ನೆಯ ಶತ.) ಮೊದಲು ಮಾಡಿಕೊಂಡು ಸುಮಋಉ ಅರವತ್ತು ಜನ ಈ ಕಥೆಯನ್ನು ಕಾವ್ಯಮಾಡಿದ್ದಾರೆ.</p>
<p> ಚಂಡೀ ಮಹಿಮೆಯು ಕಾಲಕೇತುವೆಂಬ ಬೇಡ, ಶ್ರೀಮಂತ ಸದಾಗರನೆಂಬ ವರ್ತಕ, ಇವರ ಕಥೆ ಗಳಲ್ಲಿ ವ್ಯಕ್ತವಾಗುತ್ತದೆ. ಇದನ್ನು ಬರೆದವರಲ್ಲಿ ‘ಕವಿಕಂಕಣ’ನೆಂಬ ಬಿರುದುಳ್ಳ ಮುಕುಂದ ರಾಮಚಕ್ರವರ್ತಿಯು (೧೬ನೆಯ ಶತ.) ಪ್ರಸಿದ್ಧ. ಅವನು ‘ಚಂಡೀಕಾವ್ಯ’ವನ್ನು ಬರೆದಿದ್ದಾನೆ. (೧೫೮೯.) ಇದರಲ್ಲಿ ಕಾಲಕೇತುವು ಚಂಡಿಯ ಕೃಪೆಯಿಂದ ಗುಜರಾತಿನ ರಾಜನಾಗುತ್ತಾನೆ.-</p>
<p>_________</p>
<p>². ಇವುಗಳ ವಿಸ್ತಾರವಾದ ಕಥೆಯನ್ನು ದಿನೇಶಚಂದ್ರಸೇನರ ಬಂಗಾಳಿಭಾಷಾ ಸಾಹಿತ್ಯಚರಿತ್ರೆಯಲ್ಲಿ (ಪುಟ೨೫೭-೨೭೬, ೨೯೮-೩೩೩)</p>
<p> ನೋಡಬಹುದು. ಕವಿಕಂಕಣನ ಚಂಡೀಕಾವ್ಯವು ೨೫೦೦೦ ಸಾಲಿಗಿಂತ ಹೆಚ್ಚಾಗಿದೆ. ಅದನ್ನು ಕವೆಲ್​ ಎಂಬುವರು ಇಂಗ್ಲಿಷಿಗೆ</p>
<p> ಭಾಷಾಂತರ ಮಾಡಿದ್ದಾರೆ
.</p>
<p>ಶ್ರೀಮಂತ ಸದಾಗರನೆಂಬವನು ಹನ್ನೆರಡು ವರ್ಷದ ಹುಡುಗ. ಅವನು ಸಇಂಹಳದಲ್ಲಿ ಸೆರೆಯಾಗಿದ್ದ ತನ್ನ ತಂದೆ ಧನಪತಿಯನ್ನು ಬಿಡಿಸಿಕೊಂಡು ಬರಲು ಹೋಗುತ್ತಾನೆ. ಅಲ್ಲಿಯ ರಾಜನಾದ ಶಾಲೀವಾಹನನು ಹುಡುಗನನ್ನು ಕೊಲ್ಲುವಂತೆ ಅಪ್ಪಣೆ ಮಾಡುತ್ತಾನೆ. ಚಂಡಿ ಪ್ರತ್ಯಕ್ಷಳಾಗಿ ಅವನನ್ನು ಉಳಿಸುತ್ತಾಳೆ. ಅಲ್ಲಿಂದ ಮುಂದೆ ಧನಪತಿಯು ಚಂಡಿಯ ಭಕ್ತನಾಗುತ್ತಾನೆ. ಶ್ರೀಮಂತನ ತಾಯಿ ಖುಲ್ಲನಾ ಮೊದಲಿನಿಂದಲೂ ಚಂಡಿಯ ಭಕ್ತಳಾಗಿಯೇ ಇದ್ದಳು. ಧನಪತಿಯು ಅದನ್ನು ತಿರಸ್ಕರಿಸಿದ್ದರಿಂದಲೇ ಅವನಿಗೆ ಕಷ್ಟಪರಂಪರೆಗಳು ಬಂದದ್ದು. ಶ್ರೀಮಂತನೂ ಅವನ ತಾಯಿಯೂ ಶಾಪ ಪಡೆದಿದ್ದ ಗಂಧರ್ವಾಪ್ಸರೆಯರು. ಆದ್ದರಿಂದ ಅವರ ಕೆಲಸವಾದ ಮೇಲೆ ಅವರು ಸ್ವರ್ಗಕ್ಕೆ ಹೋದರು.</p>
<p> ಚಂಡಿಯು ಶ್ರೀಮಂತನನ್ನು ಉಳಿಸಿದಂತೆ ಕಾಳಿಯು ಸುಂದರನನ್ನು ಉಳಿಸುತ್ತಾಳೆ. ಈ ಕಥೆಯು ಅನ್ನದಾಮಂಗಳಾ ಅಥವಾ ಕಾಳಿಕಾಮಂಗಳ ಸಾಹಿತ್ಯದಲ್ಲಿ ಪ್ರಧಾನವಾಗಿ ಬರುತ್ತದೆ. (ಅನ್ನದಾ ಕಾಳೀ ಚಂಡೀ ಎಲ್ಲಾ ಒಂದೇ ದೇವತೆಯ ಹೆಸರು.) ಈ ಸಾಹಿತ್ಯಕ್ಕೆ ಧರ್ಮ ಹೊರರೂಪ, ನಿಮಿತ್ತ. ಒಳಗೆ ಶೃಂಗಾರ. ಇದು ಆ ಕಥೆಯ ಸಂಗ್ರಹ:-</p>
<p>ಕಾಂಚೀನಗರದಲ್ಲಿ ಗುಣಸಿಂಧುವೆಂಬ ರಾಜನಿದ್ದನು. ಅವನಿಗೆ ಸುಂದರನೆಂಬ ಮಗನಿದ್ದನು. ಅವನು ವರ್ಧಮಾನರಾಜನ ಮಗಳಾದ ವಿದ್ಯಾ ಎಂಬ ರಾಜಪುತ್ರಿಯ ಸೌಂದರ್ಯವನ್ನು ಕೇಳಿ ಮೋಹಿತನಾದನು. ಅವಳು ಪಾಂಡಿತ್ಯದಲ್ಲಿ ತನ್ನನ್ನು ಸೋಲಿಸಿ ಯಾರುಬೇಕಾದರೂ ಮದುವೆಯಾಗಬಹುದೆಂದು ದೇಶದೆಲ್ಲೆಲ್ಲಾ ಸಾರಿಸಿದ್ದಳು. ಎಷ್ಟೋ ಜನ ಬಂದು ಸೋತು ಹೋಗಿದ್ದರು. ಸುಂದರನು ಯಾರಿಗೂ ಹೇಳದೆ ಹೊರಟು ವೇಷಾಂತರದಲ್ಲಿ ವರ್ಧಮಾನಕ್ಕೆ ಬಂದು ಊರ ಹೊರಗಿನ ಉಪವನದಲ್ಲಿ ನಿಂತನು. ಅಲ್ಲಿ ಹೀರಾಮಾಲಿನಿ ಎಂಬವಳು ಹೂವು ಕುಯ್ಯುತ್ತಿದ್ದಳು. ಅವಳು ರಾಜಪುತ್ರಿಗೆ ನಿತ್ಯವೂ ಮಾಲೆಕಟ್ಟಿ ತೆಗೆದುಕೊಂಡುಹೋಗಿ ಕೊಡುತ್ತಿದ್ದಳು. ಸುಂದರನು ಅವಳ ಪರಿಚಯಮಾಡಿಕೊಂಡು ಹೋಗಿ ಅವಳ ಮನೆಯಲ್ಲಿ ನಿಂತನು. ಅವಳು ಸಿದ್ಧಮಾಡಿಕೊಂಡಿದ್ದ ಹೂಗಳಿಂದ ತಾನು ಒಂದು ಮಾಲೆ ಕಟ್ಟಿ, ಅದನ್ನು ರಾಜಪುತ್ರಿಗೆ ಮರುದಿನ ಬೆಳಗ್ಗೆ ತೆಗೆದುಕೊಂಡು ಹೋಗಿ ಕೊಡುವಂತೆ ಅವಳನ್ನು ಒಪ್ಪಿಸಿದನು. ಆದರೆ ತನ್ನ ನಿಜವಾದ ಪರಿಚಯವನ್ನು ತಿಳಿಸಲಿಲ್ಲ. ಆ ಮಾಲೆಯಲ್ಲಿ ಹೂವುಗಳನ್ನು ಎಷ್ಟು ಚಮತ್ಕಾರವಾಗಿ ಕಟ್ಟಿತ್ತೆಂದರೆ, ಅದರ ಮೇಲೆ ಒಂದು ಪ್ರಯಣಗೀತೆಯನ್ನು ಬರೆದಂತಿತ್ತು. ರಾಜಪುತ್ರಿಯು ಅದನ್ನು ನೋಡಿ ಸುಂದರನಲ್ಲಿ ಮೋಹಿತಳಾದಳು. ಹೀರಾಮಾಲಿನಿಯು ಸುಂದರನನ್ನು ಕರೆತಂದಳು. ವಿದ್ಯೆಯೂ ಅವನೂ ದೂರದಿಂದ ಒಬ್ಬರನ್ನೊಬ್ಬರು ನೋಡಿದರು. ಆದರೆ ಕಾವಲು ಬಲವಾಗಿ ದ್ದದ್ದರಿಂದ ಅವನು ಅರಮನೆಯೊಳಗೆ ಬರುವಂತಿರಲಿಲ್ಲ.</p>
<p>ಅವನು ಒಬ್ಬ ಸಂನ್ಯಾಸಿಯ ವೇಷದಿಂದ ರಾಜನನ್ನು ಕಂಡು ತಾನು ರಾಜಪುತ್ರಿಯೊಡನೆ ವಾದ ಮಾಡುವುದಾಗಿ ತಿಳಿಸಿದನು. ರಾಜಪುತ್ರಿಯು ಸುಂದರನನ್ನು ನೋಡಿ ಮೆಚ್ಚಿಕೊಂಡಿದ್ದದ್ದರಿಂದ ಸಂನ್ಯಾಸಿ ಯೊಡನೆ ಕೂಡಲೆ ವಾದಮಾಡುವುದಕ್ಕೆ ಒಪ್ಪಲಿಲ್ಲ. ಈ ಮಧ್ಯೆ ಸುಂದರನು ಪೂಜೋಪವಾಸಾದಿಗಳಿಂದ ಕಾಳಿಯನ್ನು ಮೆಚ್ಚಿಸಿ ಅವಳಿಂದ ಒಂದು ಕೋಲನ್ನು ಪಡೆದು, ಆ ಕೋಲಿನಿಂದ ರಾಜಪುತ್ರಿಯ ಅಂತಃಪುರಕ್ಕೆ ಒಂದು ಸುರಂಗವನ್ನು ಮಾಡಿಕೊಂಡು ಹೋಗಿ ಅವಳನ್ನು ಕಂಡನು. ಅವಳು ತನ್ನ ಪ್ರತಿಜ್ಞೆಯಂತೆ ಅವನೊಡನೆ ವಾದಮಾಡಿ ಸೋತು ಗಾಂಧರ್ವ ವಿವಾಹ ಮಾಡಿಕೊಂಡಳು. ಆಮೇಲೆ ಅವನು ಬೇಕಾದಾಗಲೆಲ್ಲಾ ಆ ಮಾರ್ಗವಾಗಿ ಹೋಗಿ ಅವಳನ್ನು ಕಂಡು ವಿಹರಿಸುತ್ತಿರಲು ಅವಳು ಗರ್ಭಿಣಿಯಾದಳು. ಇದು ರಾಜನಿಗೂ ರಾಣಿಗೂ ತಿಳಿಯಿತು. ರಾಜನು ದಂಡಾಧಿಕಾರಿಗೆ ತಿಳಿಸಿ ಕಳ್ಳನನ್ನು ಹಿಡಿಯುವಂತೆ ಹೇಳಿದನು. ಅಧಿಕಾರಿಯೂ ಅವನ ಕಡೆಯುವರು ರಾಜಪುತ್ರಿಯ ಕೋಣೆಯಲ್ಲಿದ್ದ ಸುರಂಗವನ್ನು ನೋಡಿ ಅಲ್ಲಿ ಕಾವಲು ಕುಳಿತರು. ಅವರು ರಾಜಪುತ್ರಿಯ ಮತ್ತು ಅವಳ ಸಖಿಯರ ವೇಷದಲ್ಲಿದ್ದರಿಂದ ರಾಜಪುತ್ರನು ಬಂದಕೂಡಲೆ ಹಿಡಿಯುವುದು ಸುಲಭವಾಯಿತು. ಸುರಂಗದ ಮೂಲಕ ಅವರು ಹೀರಾಮಾಲಿನಿಯ ಮನೆಗೆ ಹೋಗಿ ಅವಳನ್ನೂ ಹಿಡಿದು ತಂದರು. ದೊರೆಯು ಸುಂದರನ ಪರಿಚಯವನ್ನು ಕೇಳಲು ಅವನು ಸರಿಯಾಗಿ ಹೇಳದೆ ಕೊನೆಗೆ ಐವತ್ತು ಶ್ಲೋಕಗಳಲ್ಲಿ (‘ಚೋರಪಂಚಾಶತ’) ಕಾಳಿಯ ಮಹಿಮೆಯನ್ನೂ ವಿದ್ಯೆಯ ಪ್ರಣಯವನ್ನೂ ಶ್ಲೇಷೆಯಿಂದ ತಿಳಿಸಿದನು. ರಾಜನು ಅವನಿಗೆ ವಧೆಯನ್ನು ವಿಧಿಸಿದನು. ವಧಸ್ಥಾನದಲ್ಲಿ ಸುಂದರನು ಕಾಳಿಯನ್ನು ಸ್ತೋತ್ರ ಮಾಡಲು, ಭೂತಪ್ರೇತಗಳು ಬಂದು ರಾಜನ ಸೇನೆಯನ್ನು ಕಟ್ಟಿಹಾಕಿದುವು.</p>
<p> ಅರಮನೆಯಲ್ಲಿದ್ದ ಗಿಣಿಯು ಸುಂದರನ ಕಥೆಯನ್ನು ಹೇಳಿತು. ಅದನ್ನು ಕೇಳಿ ರಾಜನು ಗಂಗಾಭಟ್ಟನೆಂಬ ನಿಯೋಗಿಯನ್ನು ಕರಸಿ ರಾಜಪುತ್ರನನ್ನು ನೋಡಿಕೊಂಡುಬರುವಂತೆ ಹೇಳಿದನು. ಅವನು ಸುಂದರನ್ನು ನೋಡಿ, ತಾನು ಕಾಂಚೀಪುರದಲ್ಲಿ ಹಿಂದೆ ಅವನನ್ನು ನೋಡಿದ್ದನೆಂದೂ ಅವನು ಕಾಂಚೀ ರಾಜಪುತ್ರನೆಂದೂ ಮಹಾಕವಿಯೆಂದೂ ತಿಳಿಸಿದನು. ರಾಜನು ಬಂದು ನೋಡಿದಾಗ ತನ್ನ ಸೇನೆಯೆಲ್ಲವೂ ಕಟ್ಟುವಡೆದು ಬಿದ್ದಿತ್ತು. ಸುಂದರನು ದೇವಧ್ಯಾನದಲ್ಲಿ ಮಗ್ನನಾಗಿದ್ದನು. ಅವನನ್ನು ನೋಡಿ ರಾಜನು ಸಂತೋಷದಿಂದ ಆಲಿಂಗಿಸಿಕೊಂಡನು. ಕಾಳಿಯ ದಯೆಯಿಂದ ಸೇನೆಯು ಕಟ್ಟು ಬಿಚ್ಚಿತು. ವಿದ್ಯಾಸುಂದರರ ಮದುವೆ ಯಥೋಕ್ತವಾಗಿ ನಡೆಯಿತು. ಸುಂದರನು ಸ್ವಲ್ಪಕಾಲದ ನಂತರ ತಮ್ಮೂರಿಗೆ ಹೋಗಿ ಹೆಂಡತಿಯೊಡನೆ ಸುಖವಾಗಿದ್ದನು.
³</p>
<p>_________</p>
<p>³. ಈ ಕಥೆಯು ಭವಿಷ್ಯಪುರಾಣದ ಬ್ರಹ್ಮಖಂಡದಲ್ಲಿ ಬರುತ್ತದೆಯಂತೆ.</p>
<p> ಈ ಕಥೆಯನ್ನು ಬರೆದಿರುವವರಲ್ಲಿ ಭಾರತ ಚಂದ್ರರಾಯನು (೧೭೨೨-೧೭೬೦.) ಪ್ರಸಿದ್ಧ. ಅದು ಅವನ ‘ಅನ್ನದಾ ಮಂಗಳ’ದಲ್ಲಿ ಎರಡನೆಯ ಭಾಗವಾಗಿ ಬರುತ್ತದೆ. (೧೭೫೨.) ಇದರಲ್ಲಿ ಅಶ್ಲೀಲ ಬಹಳ ವಾಗಿದೆ. ಆದರೆ ಅದರ ಕಾವ್ಯಶೈಲಿ ಅನುಪಮವಾದದ್ದು. ರಾಮಪ್ರಸಾದನೂ (೧೭೧೮-೧೭೭೫.) ಒಂದು ವಿದ್ಯಾಸುಂದರ ಕಾವ್ಯವನ್ನು ಬರೆದಿದ್ದಾನೆ. ಆದರೆ ಅದಕ್ಕಿಂತ ಅವನ ಕಾಳೀಕೀರ್ತನೆಗಳು ತುಂಬ ಪ್ರಸಿದ್ಧ ವಾಗಿವೆ.</p>
<p> ದುರ್ಗೆಯ ಮೇಲಣ ಹಾಡುಗಳು (ನಮ್ಮಲ್ಲಿ ಗೌರಮ್ಮನು ತವರು ಮನೆಗೆ ಬಂದ ಹಾಡುಗಳಂತೆ) ಸುಂದರವಾಗಿರುತ್ತವೆ. ದಕ್ಷಿಣದೇಶದಲ್ಲಿ ಈ ಪೂಜೆಯೇ ಹೆಚ್ಚು; ಈ ಹಾಡುಗಳೇ ಅರ್ಥವಾಗತಕ್ಕವು. ಇವಲ್ಲದೆ ಗಂಗೆ, ಶೀತಲಾ (ಸಿಡುಬಿನ ದೇವತೆ), ಲಕ್ಷ್ಮೀ, ಸರಸ್ವತೀ, ಷಷ್ಠೀ(ಮಕ್ಕಳ ದೇವತೆ), ದಕ್ಷಿಣರಾಯ (ಹುಲಿಗಳ ದೇವತೆ), ಇವುಗಳ ಸ್ತೋತ್ರಗಳೂ ಕವಿಸಂಭಾಷಣ ರೂಪವಾದ ಪದ್ಯಗಳೂ ಇವೆ.</p>
<p class="text-center">೩. ಪೌರಾಣಿಕ ಯುಗ್ಅ (ಸು. ೧೫೦೦-೧೮೦೦)</p>
<p> ಮೂರನೆಯದು ಪೌರಾಣಿಕ ಯುಗ. ರಾಮಾಯಣ ಭಾರತಕಥೆಗಳು ಜನತೆಗೆ ಕಥಕರು ಭಟ್ಟರು ಅಟ್ಟಲಾಟದವರು ಇವರಿಂದ ಕೇಳಿನೋಡಿ ಹಿಂದಿನಿಂದಲೂ ಪರಿಚತವಾಗಿದ್ದುವು. ಆದ್ದರಿಂದ ಭಾಷಾಂತರ ಗಳು ಈಚೆಗೆ ಬಂದುವು. ರಾಮಾಯಣವನ್ನು ಬರೆದ ಕೃತ್ತಿವಾಸನು ಹದಿನೈದನೆಯ ಶತಮಾನದವನು*, ಕಾಶೀರಾಮದಾಸನು ಹದಿನೇಳನೆಯ ಶತಮಾನದವನು. ಇವು ಭಾಷಾಂತರಗಳಲ್ಲ, ಭಾವಾನುವಾದಗಳು. ಇವುಗಳಷ್ಟು ಪ್ರಸಿದ್ಧವಲ್ಲದ ಇತರ ಅನುವಾದಗಳ ಉಂಟು. ಮಹಾಭಾರತವನ್ನು ಬರೆದವರಲ್ಲಿ ಪ್ರಾಯಶಃ ಕೃತ್ತಿ ವಾಸನ ಸಮಕಾಲೀನನಾಗಿದ್ದ ಸಂಜಯನೇ ಮೊದಲನೆಯವನು. ಸುಮಾರು ೩೧ ಜನ ಭಾರತವನ್ನು ಬರೆದಿ ದ್ದಾರೆ. ಕೃತ್ತಿವಾಸನ ರಾಮಾಯಣವು ಅಚ್ಚುಕಾಣಬೇಕಾದರೆ ಹತ್ತೊಂಬತ್ತನೆಯ ಶತಮಾನದಲ್ಲಿ ಕೆಲವು ಯೂರೋಪೀಯ ಪಾದ್ರಿಗಳ ಕೈಕಾಯಬೇಕಾಯಿತು. ಇದರ ಪ್ರತಿಗಳು ಇಂದಿಗೂ ವರ್ಷಕ್ಕೆ ಒಂದು ಲಕ್ಷದಂತೆ ಖರ್ಚಾಗುತ್ತವೆಯಂತೆ.</p>
<p> ಭಾಗವತ ಗ್ರಂಥಗಳಲ್ಲಿ ಮೂಲಾಧಾರವಸ್ತುವಿನ (೧೫ನೆಯ ಶತ.) ‘ಶ್ರೀಕೃಷ್ಣವಿಜಯ’ವೇ ಮೊದಲನೆ ಯದು. ಅಲ್ಲಿಂದ ಮುಂದೆ ಸುಮಾರು ನಲವತ್ತು ಜನ ಭಾಗವತವನ್ನು ಬರೆದಿದ್ದಾರೆ. ಇವರಲ್ಲಿ ದಶಮಸ್ಕಂಧ ವನ್ನು ಅಥವಾ ಧ್ರುವ ಪ್ರಹ್ಲಾದ ಉದ್ಧವ ಮುಂತಾದ ಪ್ರಕರಣಗಳನ್ನು ಬರೆದಿರುವವರೇ ಹೆಚ್ಚು ಮಂದಿ.</p>
<p> ಬಂಗಾಳದಲ್ಲಿ ರಾಮಾಯಣ ಭಾರತ ಭಾಗವತಗಳಷ್ಟೇ ಪ್ರಸಿದ್ಧವಾದದ್ದು, ಜನಪ್ರಿಯವಾದದ್ದು, ಜೈತನ್ಯಸಾಹಿತ್ಯ. ಚೈತನ್ಯ* ದೇವನು(೧೪೮೬-೧೫೩೪) ಹುಟ್ಟಿ ಭಕ್ತಿಪ್ರವಾಹವನ್ನು ಹರಿಸಿದಮೇಲೆ ಅವನ ಜೀವನಚರಿತೆಯನ್ನೂ ಬೋಧನೆಯನ್ನೂ ಒಳಕೊಂಡ ಹಲವು ಗ್ರಂಥಗಳು ಹುಟ್ಟಿದುವು. ಬೃಂದಾವನದಾಸನ ಚೈತನ್ಯಭಾಗವತ, ಜಯಾನಂದನ ಚೈತನ್ಯಮಂಗಳ, ಕೃಷ್ಣದಾಸನ ಚೈತನ್ಯಚರಿತಾಮೃತ, ಲೋಚನದಾಸನ ಚೈತನ್ಯಮಂಗಳ, ಇವು ಮುಖ್ಯವಾದವು.</p>
<p> ಹೀಗೆ ಬಂಗಾಳಿಯ ಪ್ರಾಚೀನ ಸಾಹಿತ್ಯವು, ಮುಖ್ಯವಾಗಿ, ಪದ್ಯರೂಪವಾದದ್ದು, ಹಾಡಲು ಯೋಗ್ಯ ವಾದದ್ದು; ಭಾರತ ರಾಮಾಯಣ ಭಾಗವತ ಕಥೆಗಳನ್ನು ಒಳಕೊಂಡದ್ದು; ಭಕ್ತಿ ನೀತಿ ಪ್ರಧಾನವಾದದ್ದು. ಈ ಸಾಹಿತ್ಯದಲ್ಲಿ ಬಹುಭಾಗವು ಇನ್ನೂ ಹಸ್ತಪ್ರತಿಗಳಲ್ಲಿದೆ.</p>
<p> ದಾಶರಥಿರಾಯ್​ (೧೮೦೪-೧೮೫೭), ರಾಮನಿಧಿಗುಪ್ತ (೧೭೩೮-೧೮೨೫), ಈಶ್ವರ ಚಂದ್ರಗುಪ್ತ (೧೮೧೧-೧೮೫೮) ಇವರು ಪೌರಾಣಿಕಯುಗಕ್ಕೂ ಆಧುನಿಕಯುಗಕ್ಕೂ ಮಧ್ಯದಲ್ಲಿ ಬರತಕ್ಕವರು. ಇವರಲ್ಲಿ ಮೊದಲನೆಯವನು ‘ಪಾಂಚಾಲೀ’ ಗೀತೆಗಳನ್ನೂ, ಎರಡನೆಯವನು ಪ್ರಣಯಗೀತೆಗಳನ್ನೂ ಬರೆದಿದ್ದಾನೆ. ಮೂರನೆಯವನು ಆಗ್ಗೆ ತುಂಬ ಪ್ರಸಿದ್ಧನಾದ ಸಾಹಿತಿ. ಮುಂದೆ ಅವನಮೇಲೆ ಪ್ರತ್ಯೇಕವಾದ ಒಂದು ಟಿಪ್ಪಣಿ ಬರೆದಿದೆ.</p>
<p>_________</p>
<p class="footnote">
ತ್ ಅವನು ೧೩೯೮ರಲ್ಲಿ ಹುಟ್ಟಿದನೆಂದು ದಿ. ಚಂ. ಸೇನರು ಹೇಳುತ್ತಾರೆ.</p>
<p class="footnote">
ತ್ ಇದು ಸಂನ್ಯಾಸಾಶ್ರಮ ಸ್ವೀಕಾರ ಮಾಡಿದಾಗ ಪಡೆದ ಹೆಸರು. ವಿಶ್ವಂಭರ ಎಂಬುದು ಇಟ್ಟ ಹೆಸರು; ನಿಮಾಈ ಎಂಬುದು ಕರೆದ ಹೆಸರು.</p>
<p class="text-center">೪. ಆಧುನಿಕ ಯುಗ (೧೮೦೦- )</p>
<p> ಆಧುನಿಕ ಯುಗವು ಹತ್ತೊಂಬತ್ತನೆಯ ಶತಮಾನದ ಆದಿಭಾಗದಲ್ಲಿ ಇಂಗ್ಲಿಷ್​ ಭಾಷಾಸಾಹಿತ್ಯಗಳ ಪರಿಚಯದಿಂದ ಆರಂಭವಾಯಿತೆಂದು ಹೇಳಬಹುದು. ೧೮೦೦ರ ಸುಮಾರಿನಲ್ಲಿ ಕೇರಿ ಥಾಂಸನ್ ಮುಂತಾದ ಪಾದ್ರಿಗಳ ಪ್ರಯತ್ನದಿಂದ* ಬಂಗಾಳಿಯಲ್ಲಿ ಒಂದು ವ್ಯಾಕರಣವೂ ನಿಘಂಟೂ ಹುಟ್ಟಿದವು. ಅಚ್ಚಿನ ಮನೆಯಾ ಯಿತು. ಬೈಬಲ್​ ಭಾಷಾಂತರವಾಯಿತು.</p>
<p>_______</p>
<p class="footnote">
ತ್ ಈ ಯೂರೋಪೀಯ ಲೇಖಕರು ಕೈಹಾಕದ ಜ್ಞಾನವಿಭಾಗವೇ ಇರಲಿಲ್ಲ-ಚರಿತ್ರ, ಜೀವನಚರಿತ್ರೆ, ನೀತಿಶಾಸ್ತ್ರ, ನೀತಿಕಥೆ, ವ್ಯಾಕರಣ, ನಿಘಂಟು, ಗಣಿತ, ರಸಾಯನಶಾಸ್ತ್ರ, ಭೌತಶಾಸ್ತ್ರ, ವೈದ್ಯ-ಎಲ್ಲೆಲ್ಲಿಯೂ ಅವರ ಚಟುವಟಿಕೆಯನ್ನು ಕಾಣಬಹುದು-ಎಸ್​.ಕೆ.ಡೇ. ೨೯೩.</p>
<p>‘ಸಮಾಚಾರ ದರ್ಪಣ’ವೆಂಬ ವೃತ್ತಾಂತಪತ್ರಿಕೆಯೂ ‘ದಿಗ್ದರ್ಶನ’ವೆಂಬ ಮಾಸಪತ್ರಿಕೆಯೂ (೧೮೧೮) ಹುಟ್ಟಿದುವು. ಕಲ್ಕತ್ತದಲ್ಲಿ ಫೋರ್ಟ್ವಿಲಿಯಂ ಕಾಲೇಜು ಸ್ಥಾಪಿತವಾಯಿತು. ಕೇರಿಯು ಅದರ ಮುಖ್ಯಾಧಿಕಾರಿ ಯಾದನು. ಕೆಲವು ಪಂಡಿತರು ಉಪಾಧ್ಯಾಯರಾದರು. ಪಠ್ಯಪುಸ್ತಕಗಳನ್ನು ಬರೆಯುವ ಕೆಲಸ ಅವರ ಪಾಲಿಗೆ ಬಂತು. ‘ಪ್ರತಾಪಾದಿತ್ಯಚರಿತ್ರ’ ‘ಪ್ರಬೋಧಚಂದ್ರಿಕಾ’ ಮುಂತಾಧ ಅವರ ಗ್ರಂಥಗಳು ಸಮಾಸಗಳಿಂದ ತುಂಬಿ ದ್ದುವು. ಅವು ಮುಕ್ಕಾಲು ಸಂಸ್ಕೃತ, ಕಾಲು ಬಂಗಾಳಿ; ಅದರಲ್ಲಿಯೂ ಪಾರಸೀ ಮಾತುಗಳು. ಏನಾದರೂ ಆಗಲಿ, ಈ ಪ್ರಯತ್ನಗಳಿಂದ ಗದ್ಯ ಸಾಹಿತ್ಯ ಹುಟ್ಟಿಬೆಳೆಯಿತು. ಪದ್ಯ ಸಾಹಿತ್ಯ ಪುಷ್ಟಿಗೊಂಡಿತು. ನಾಟಕಶಾಲೆ ಗಳೂ ನಾಟಕಗಳೂ ಬಂದುವು.</p>
<p> ವಿದ್ಯಾವಂತರಲ್ಲಿ ಎರಡು ಪಂಗಡಗಳಾದುವು; ಕೆಲವರು ಕ್ರೈಸ್ತರಾದರು; ಮಿಕ್ಕವರು ಕ್ರೈಸ್ತಪ್ರಚಾರವನ್ನು ವಿರೋಧಿಸಿ ಹಿಂದೂ ಮತದ ಪ್ರಚಾರವನ್ನು ಕೈಕೊಂಡರು; ಇಂಥವರಲ್ಲಿ ರಾಜಾರಾಮಮೋಹನರಾಯನೇ (೧೭೭೪-೧೮೩೩) ಪ್ರಥಮ ಮತ್ತು ಪ್ರಸಿದ್ಧ. ಅವನೇ ಆಧುನಿಕ ಬಂಗಾಳಿ ಗದ್ಯದ ಮೂಲಪುರುಷನೆಂದರೆ ತಪ್ಪಾಗಲಾರದು. ಅವನು ಸಂಸ್ಕೃತ, ಅರಬ್ಬಿ, ಪಾರಸಿ, ಇಂಗ್ಲಿಷ್​, ಹೀಬ್ರೂ, ಗ್ರೀಕ್​ ಮುಂತಾದ ಹಲವು ಭಾಷೆ ಗಳಲ್ಲಿ ಪಂಡಿತನಾಗಿ ವಾದಮಾಡುವುದರಲ್ಲಿ ಅಗ್ರಗಣ್ಯನಾಗಿದ್ದನು. ಬ್ರಹ್ಮಸಮಾಜವನ್ನು ಸ್ಥಾಪಿಸಿ, ಯೂರೋಪಿ ನಲ್ಲೆಲ್ಲಾ ಸಂಚಾರಮಾಡಿ ಹೆಸರುವಾಸಿಯಾದನು. ಸಮಾಜ ಸಂಸ್ಕಾರ, ಸಾಹಿತ್ಯ ಎರಡಕ್ಕೂ ಅವನಿಂದ ಆದ ಸೇವೆ ಅಪಾರ. ಅವನು ಉಪನಿಷತ್ತುಗಳನ್ನು ಭಾಷಾಂತರಿಸಿದನು. ಕೌಮುದೀ ಎಂಬ ವೃತ್ತಪತ್ರಿಕೆಯನ್ನೂ (೧೮೧೯) ಬ್ರಾಹ್ಮಣಶೇವಧಿ ಎಂಬ ಮಾಸಪತ್ರಿಕೆಯನ್ನೂ ಹೊರಡಿಸಿದನು. ಪಾದ್ರಿಗಳನ್ನು ಪ್ರತಿಭಟಿಸಿದನು. ಹಾಡು ಪದ್ಯ ಪ್ರಬಂಧಗಳನ್ನು ಬರೆದನು. ಪಂಡಿತನಾದರೂ ಅವನ ಶೈಲಿ ಕ್ಲಿಷ್ಟವಾಗಿರಲಿಲ್ಲ; ವಿಷಯಸ್ವಭಾವ ದಿಂದ ಶುಷ್ಕವೆನ್ನಬಹುದಾದರೂ, ಸರಳವಾಗಿತ್ತು.</p>
<p> ಅವನಷ್ಟೇ ಪ್ರಸಿದ್ಧನಾದ ಸಂಸ್ಕೃತ ಪಂಡಿತ ಮತ್ತು ಸಮಾಜ ಸಂಸ್ಕಾರಕ ಈಶ್ವರ ಚಂದ್ರವಿದ್ಯಾಸಾಗರ (೧೮೨೦-೧೮೯೧). ಅವನು ಕಲ್ಕತ್ತದ ಸಂಸ್ಕೃತ ಕಾಲೇಜಿನಲ್ಲಿ ವ್ಯಾಸಂಗಮಾಡಿ ‘ವಿದ್ಯಾಸಾಗರ’ನೆಂಬ ಬಿರುದನ್ನು ಪಡೆದು ಫೋರ್ಟ್ ವಿಲಿಯಂ ಕಾಲೇಜಿನಲ್ಲಿ ಪ್ರಧಾನ ವಿದ್ವಾಂಸನಾದನು. ಆಮೇಲೆ ಸಂಸ್ಕೃತ ಕಾಲೇಜಿನ ಅಧ್ಯಕ್ಷನಾದನು. ಮುಂದೆ, ಮೇಲಿನ ವಿದ್ಯಾಧಿಕಾರಿಗಳಿಗೂ ತನಗೂ ಬಂದ ಭಿನ್ನಾಭಿಪ್ರಾಯದ ಸಲುವಾಗಿ ೧೮೫೮ರಲ್ಲಿ ಸರ್ಕಾರದ ಕೆಲಸಕ್ಕೆ ರಾಜೀನಾಮೆ ಕೊಟ್ಟನು. ಇಂದಿನ ‘ವಿದ್ಯಾಸಾಗರ ಕಾಲೇಜು’ ಅವನ ಸ್ಥಾಪನೆ. ವಿಧವಾವಿವಾಹವನ್ನು ರೂಢಿಗೆ ತರಲೂ ಬಹುಪತ್ನೀ ವಿವಾಹವನ್ನು ತಪ್ಪಿಸಲೂ ಬಹುವಾಗಿ ಹೋರಾಡಿದನು. ಬಹಳ ಉದಾರಿಯೆಂದು ಹೆಸರುಗೊಂಡಿದ್ದನು. ಅವನ ದಾನಧರ್ಮಗಳು ತಿಂಗಳಿಗೆ ಸುಮಾರು ೧೫೦೦ ರೂಪಾಯಿಗಳವರೆಗೂ ಇದ್ದುವಂತೆ. ನೂರಾರು ಅನಾಥರಾದ ಮಕ್ಕಳೂ ವಿಧವೆಯರೂ ಅವನಿಂದ ಸಹಾಯ ಪಡೆದರು. ಅವನಲ್ಲಿ ಪ್ರಾಚೀನ ಋಷಿಯ ಸರಳತೆಯೂ, ಇಂಗ್ಲಿಷ್​ ಜನದ ಸತ್ತ್ವವೂ, ತಾಯಿಯ ಅಂತಃಕರಣವೂ ಇದ್ದುವು-ಎಂದು ಮೈಕೇಲ್​ ಮಧುಸೂದನ ದತ್ತನು ಬರೆದಿದ್ದಾನೆ.</p>
<p> ಅವನ ‘ಶಾಕುಂತಲ’ ‘ಸೀತಾವನವಾಸ’ ‘ಭ್ರಾಂತಿವಿಲಾಸ’ಗಳು ಕನ್ನಡದಲ್ಲಿವೆ. (ದಿ.ಬಿ. ವೆಂಕಟಾಚಾರ್ಯ ರಿಗೆ ಬಂಗಾಳಿಯನ್ನು ಹೇಳಿಕೊಟ್ಟವನು ಈತನೇಯಂತೆ.) ಇದಲ್ಲದೆ ಆತನು ಬೇತಾಳ ಪಂಚವಿಶಂತಿ, ಈಸೋಪನ ಕಥೆಗಳನ್ನು ಭಾಷಾಂತರ ಮಾಡಿದ್ದಾನೆ. ‘ಸೋಮಪ್ರಕಾಶ’ ‘ತತ್ವಬೋಧಿನೀ’ ಪತ್ರಿಕೆಗಳಿಗೆ ವಿಧವಾ ವಿವಾಹ, ಬಹುಪತ್ನೀವಿವಾಹ, ಸಂಸ್ಕೃತಸಾಹಿತ್ಯ ಮುಂತಾದ ವಿಷಯಗಳಮೇಲೆ ಲೇಖನಗಳನ್ನು ಬರೆದಿದ್ದಾನೆ. ಕೆಳಗೆ ಬಹುಪತ್ನೀವಿವಾಹದ ಸಂಬಂಧವಾಗಿ ಅವನು ಬರೆದ ಒಂದು ಲೇಖನದಿಂದ ಕೆಲವು ವಾಕ್ಯಗಳನ್ನು ಕೊಟ್ಟಿದೆ; ಅವು ಸಂಸ್ಕೃತ ಭೂಯಿಷ್ಠವಾದ್ದರಿಂದ ಭಾಷಾಂತರದ ಆವಶ್ಯಕತೆ ಇಲ್ಲ:-</p>
<p>‘‘ಅತ್ರತ್ಯ ಪುರುಷಜಾತಿ, ಕತಿಪಯ ಅತಿಗರ್ಹಿತ ಪ್ರಥಾರ ಅನುವರ್ತೀ ಹಇಯಾ, ಹತಭಾಗ್ಯ ಸ್ತ್ರೀ ಜಾತಿಕೇ ಅಶೇಷ ಪ್ರಕಾರೇ ಯಾತನಾಪ್ರದಾನ ಕರಿಯಾ ಅಸಿತೇಛೇನ। ತನ್ಮಧ್ಯೇ ಬಹುವಿವಾಹ ಪ್ರಥಾ ಏಕ್ಷಣೇ ಸರ್ವಾಪೇಕ್ಷಾ ಅಧಿಕತರ ಅನರ್ಥಕರ ಹಇಯಾ ಉಠಿಯಾಛೆ। ಏಈ ಅತಿಜಘನ್ಯ ಅತಿನೃಶಂಸ ಪ್ರಥಾ ಪ್ರಚಲಿತ ಥಾಕಾತೇ, ಸ್ತ್ರೀ ಜಾತಿರ ದುರವಸ್ಥಾರ ಇಯತ್ತಾ ನಾಈ। ಏಈ ಪ್ರಥಾರ ಪ್ರಬಲತಾಪ್ರಯುಕ್ತ, ತಾಹಾದಿಗಕೇ ಯೇ ಸಮಸ್ತ ಕ್ಲೇಶ ಓ ಯಾತನಾಭೋಗ ಕರಿತೇ ಹಇತೇಛೆ, ಸೇ ಸಮುದಯ ಆಲೋಚನಾ ಕರಿಯಾ ದೇಖಿಲೇ ಹೃದಯ ವಿದೀರ್ಣ ಹಇಯಾ ಯಾಯ॥’’*</p>
<p>_________</p>
<p>* ವಿದ್ಯಾಸಾಗರನು ಬಂಕಿಮನ ಸಮಕಾಲಿಕ. ಅವನ ವಿಚಾರದಲ್ಲಿ ಬಂಕಿಮನಿಗೆ ಅಷ್ಟು ಸದಭಿಪ್ರಾಯವಿಲ್ಲ. ಅವನ ಸಮಾಜ ಸಂಸ್ಕರಣವೂ ಸಂಸ್ಕೃತ ಶೈಲಿಯೂ ಒಪ್ಪಿಗೆ ಇಲ್ಲ: ಕೇವಲ ಭಾಷಾಂತರಕಾರನಾದ್ದರಿಂದ ಸಾಹಿತ್ಯದಲ್ಲಿ ಅವನಿಗೆ ಉಚ್ಚಸ್ಥಾನ ಲಭಿಸಲಾರದು ಎಂಬುದು ಅವನ ಮತ. (ಅವನ ಬಂಗಾಳಿ ಸಾಹಿತ್ಯದ ಮೇಲಣ ಲೇಖನವನ್ನು ನೋಡಿ: ಸಂಪುಟ ೮, ಪುಟ ೨೮.)</p>
<p> ಈಶ್ವರಚಂದ್ರಗುಪ್ತ (೧೯೧೧-೧೮೫೮), ಮೈಕೇಲ್​ ಮಧುಸೂದನದತ್ತ (೧೮೨೪-೧೮೭೩), ರವೀಂದ್ರನಾಥಠಾಕೂರ್​ (೧೮೬೧-೧೯೪೧), ಪ್ಯಾರಿಚಾಂದ ಮಿತ್ರ (೧೮೧೪-೧೮೮೩), ರಾಜೇಂದ್ರಲಾಲ ಮಿತ್ರ(೧೮೨೪-೧೮೯೧) ಭೂದೇವಚಂದ್ರ ಮುಖರ್ಜಿ(೧೮೨೫-೧೮೯೪).ರಾಮೇಶಚಂದ್ರದತ್ತ (೧೮೪೮-೧೯೦೯), ಗಿರೀಶಚಂದ್ರಘೋಷ್​ (೧೮೪೩-೧೯೧೧), ದೀನಬಂಧು ಮಿತ್ರ (೧೮೨೮-೧೮೭೩), ದ್ವಿಜೇಂದ್ರ ಲಾಲರಾಯ್​ (೧೮೬೦-೧೯೧೩) ಮುಂತಾದವರು ಬಂಕಿಮನ ಕಾಲದಲ್ಲಿದ್ದ ಪ್ರಸಿದ್ಧರಾದ ಸಾಹಿತಿಗಳು. ಬಂಕಿಮನಿಗೆ ಇವರಲ್ಲಿ ಹಲವರ ಪರಿಚಯವಿತ್ತು; ಅವರ ವಿಚಾರವಾಗಿ ಅವನು ಸಣ್ಣದೊಡ್ಡ ಲೇಖನಗಳನ್ನೂ ಬರೆದಿದ್ದಾನೆ. ಅವುಗಳ ಆಧಾರದಮೇಲೆ ಮುಂದೆ ಅವರಲ್ಲಿ ಕೆಲವರ ವಿಚಾರವಾಗಿ ಟಿಪ್ಪಣಿಗಳನ್ನು ಬರೆದಿದೆ:-</p>
<p> ಬಂಕಿಮಚಂದ್ರನು ಈಶ್ವರಚಂದ್ರಗುಪ್ತನ (೧೮೧೧-೧೮೫೮) ಕವಿತೆಗಳ ಒಂದು ಸಂಪುಟಕ್ಕೆ ವಿಸ್ತಾರವಾದ ಪೀಠಿಕೆಯನ್ನು ಬರೆದನು (೧೮೮೫). ‘ಈಶ್ವರಚಂದ್ರಗುಪ್ತನ ಜೀವನಚರಿತ ಮತ್ತು ಕವಿತ್ವ’ ಎಂಬುದು ಅದರ ಹೆಸರು. (ಸಂಪುಟ ೯, ಪುಟಗಳು ೯೫-೧೩೮) ಬಂಕಿಮನು ಈ ಲೇಖನವನ್ನು ತುಂಬ ಸಹಾನುಭೂತಿಯಿಂದ, ಪ್ರೀತಿಯಿಂದ, ಭಕ್ತಿಯಿಂದ-ಪಕ್ಷಪಾತದಿಂದ ಎಂದು ಬೇಕಾದರೂ ಹೇಳಬಹುದು- ಬರೆದಿದ್ದಾನೆ. ಮುಂದಿನ ಟಿಪ್ಪಣಿಯು ಆ ಲೇಖನದ ಆಧಾರದ ಮೇಲೆ ಬರೆದದ್ದು.-</p>
<p> ಈಶ್ವರಚಂದ್ರಗುಪ್ತನು ಶುದ್ಧ ಬಂಗಾಳಿ ಕವಿ. ಅವನು ಪ್ರಯಾಗದ ಹತ್ತಿರ ಇರುವ ಕಾಂಚಲಪಲ್ಲೀ ಅಥವಾ ಕಾಂಚನಪಾಡಾದಲ್ಲಿ ಹುಟ್ಟಿದನು. ಅವನದು ವೈದ್ಯರ ವಂಶ, ವಿದ್ವಾಂಸರ ವಂಶ; ಅವನ ತಂದೆ ಹರಿ ನಾರಾಯಣದಾಸ. ಅವನು ಅಷ್ಟೇನೂ ಉಪಪನ್ನನಲ್ಲದಿದ್ದರೂ ಸಮಾಜದಲ್ಲಿ ಗಣ್ಯವಕ್ತಿಯಾಗಿದ್ದನು. ಈಶ್ವರ ಚಂದ್ರನು ಇನ್ನೂ ಹತ್ತುವರ್ಷದ ಹುಡುಗನಾಗಿದ್ದಾಗ ಅವನ ತಾಯಿ ಸತ್ತುಹೋದಳು. ತಂದೆ ಮತ್ತೆ ಮದುವೆ ಮಾಡಿಕೊಂಡನು. ಈಶ್ವರಚಂದ್ರನಿಗೆ ಹೊಂದಲಿಲ್ಲ. ಓದುಬರಹ ಮುಂದುವರಿಯದೆ ಕಲ್ಕತ್ತೆಯಲ್ಲಿದ್ದ ತಮ್ಮ ಸೋದರಮಾವನ ಮನೆಗೆ ಬಂದು ನಿಂತನು. ಸುಮಾರಾಗಿ ವಿದ್ಯೆ ಕಲಿತನು. ಸಹಜಪ್ರಾಪ್ತವಾಗಿದ್ದ ಕವಿತೆಯ ಮೇಲೆ ಮನಸ್ಸು ಹೋಗುತ್ತಿತ್ತು. ಇನ್ನೂ ಚಿಕ್ಕವನಾಗಿದ್ದಾಗಲೇ ಒಂದು ಸಾರಿ ತಮ್ಮ ತಾತನ ಮನೆಗೆ ಬಂದಿದ್ದು, ಅಲ್ಲಿ ಸೊಳ್ಳೆ ನೊಣಗಳ ಕಾಟ ಹೆಚ್ಚಾಗಿರಲು,</p>
<p> ಹಗಲೊಳು ನೊಣಗಳು ಇರುಳೊಳು ಸೊಳ್ಳೆ ।</p>
<p> ಇವು ಪೀಡಿಸೆ ಕಲ್ಕತ್ತೆಗೆ ಬಂದೆ ।</p>
<p>ಎಂದು ಪದ್ಯ ಬರೆದಿದ್ದನಂತೆ. ಇಂದಿನ ಹುಡುಗರಿಗೂ ಇದೇ ಭ್ರಮೆ; ಎರಡು ಪಂಕ್ತಿ ಬರೆಯಲು ಶಕ್ತಿ ಇದ್ದರೆ, ಓದನ್ನು ಬಿಟ್ಟುಬಿಡುವುದು! ಒಂದು ರಾತ್ರಿಯಲ್ಲಿ ಕೀರ್ತಿ ಬಂದು ಬಿಡಬೇಕು! ಶಿಕ್ಷಣ ಪಡೆಯದಿದ್ದರೆ, ಕವಿತ್ವಶಕ್ತಿ ಎಷ್ಟೇ ಇರಲಿ, ಅದಕ್ಕೆ ಪೂರ್ಣಫಲ ಬರುವುದಿಲ್ಲ; ಅಭಿರುಚಿಯು ಸಂಸ್ಕಾರಗೊಳ್ಳುವುದಿಲ್ಲ; ದೊಡ್ಡ ಆದರ್ಶ ವಿರುವುದಿಲ್ಲ.</p>
<p> ಹದಿನೈದನೆಯ ವರ್ಷದಲ್ಲಿ ದುರ್ಗಾಮಣಿ ಎಂಬ ಹುಡುಗಿಯನ್ನು ಕೊಟ್ಟು ಈಶ್ವರಚಂದ್ರಗುಪ್ತನಿಗೆ ಮದುವೆಯಾಯಿತು. ಆದರೆ ಅವಳು, ಕುತ್ಸಿತೆ, ದಡ್ಡೆ; ಪ್ರತಿಭಾಶಾಲಿಯಾದ ಕವಿಗೆ ತಕ್ಕ ಹೆಂಡತಿಯಲ್ಲ. ಅವಳ ಒಡನೆ ಅವನು ಸಂಸಾರ ಸುಖನವನ್ನು ಅನುಭವಿಸಲಿಲ್ಲ. ಅದು ತಂದೆಯ ಮಾತನ್ನು ಮೀರದೆ ಮಾಡಿ ಕೊಂಡ ಮದುವೆಯಂತೆ. ಅವಳೊಡನೆ ಮಾತುಕಥೆ ಬಿಟ್ಟರೂ ಅವಳ ಅಶನವಸನಗಳಿಗೆ ಅವನು ಏನೂ ಕಡಮೆ ಮಾಡಲಿಲ್ಲ; ಬೇರೆ ಮದುವೆಯನ್ನೂ ಮಾಡಿಕೊಳ್ಳಲಿಲ್ಲ. ಇದರಿಂದ ದುರ್ಗಾಮಣಿಗೆ ಏನಾದರೂ ವ್ಯಥೆ ಇತ್ತೋ ಇಲ್ಲವೋ, ಈಶ್ವರಚಂದ್ರನಿಗಂತೂ ಬೇಕಾದಷ್ಟು ಇತ್ತು; ಅದನ್ನು ಅವನ ಕವಿತೆಗಳಲ್ಲಿ ಕಾಣ ಬಹುದು; ಹೆಂಗಸಿನ ಭಕ್ತಿ ಪ್ರೀತಿ ಸ್ನೇಹಗಳಿಂದ ಯಾವ ಮೃದು ಮಧುರ ಸಂಸ್ಕಾರವಾಗಬಹುದೋ ಅದು ಇಲ್ಲ; ಹೆಂಗಸು ಅವನಿಗೆ ಖಂಡನೆಗೆ ಮಾತ್ರ; ವಿಡಂಬನೆಗೆ ಪಾತ್ರ. ಅವಳನ್ನು ಅವನು ರಸಮಯಿಯಾಗಿ, ಸುಖಮಯಿಯಾಗಿ ಪುಣ್ಯಮಯಿಯಾಗಿ ಸೃಷ್ಟಿಸಲಾರ. ಅವನು ಹೆಂಗಸನ್ನು ಉಚ್ಚಾಸನದಲ್ಲಿ ಕುಳ್ಳಿರಿಸಿದರೆ ಅದು ವಾನರಿಯಾಗುತ್ತದೆ.</p>
<p> ೧೮೩೦ರಲ್ಲಿ ತಂದೆ ಮೃತನಾಗಲು, ಸಂಸಾರದ ಭಾರ ಅವನಮೇಲೆ ಬಿತ್ತು. ಸಂಪಾದನೆ ಮಾಡ ಬೇಕಾಯಿತು. ಯೋಗೇಂದ್ರ ಮೋಹನ ಠಾಕೂರನು ಆರಂಭಿಸಿದ ‘ಸಂವಾದ ಪ್ರಭಾಕರ’ ವಾರಪತ್ರಿಕೆಯ ಸಂಪಾದಕನಾದನು. ಆಗ ಅವನಿಗೆ ಇನ್ನೂ ಹತ್ತೊಂಬತ್ತು ವರ್ಷವಾದರೂ, ಸ್ವಲ್ಪ ದಿನದಲ್ಲಿಯೇ, ಅವನ ಪತ್ರಿಕೆಯು ವಿದ್ಯಾವಂತರ ಮತ್ತು ಗೌರವಸ್ಥರ ದೃಷ್ಟಿಯನ್ನು ಸೆಳೆಯಿತು, ಬಂಗಾಳಿ ಸಾಹಿತ್ಯದ ಅಭಿವೃದ್ಧಿಗೆ ತುಂಬ ಸಹಾಯವಾಯಿತು. ಪ್ರಸಿದ್ಧ ಲೇಖಕರು ಅದರಲ್ಲಿ ಬರೆದರು. ಬಂಕಿಮನೂ ಅವರಲ್ಲಿ ಒಬ್ಬ. ಅವನು, ಮೊದಮೊದಲು-ವಿದ್ಯಾರ್ಥಿಯಾಗಿದ್ದಾಗಲೇ-ಬರೆದ ಲೇಖನಗಳು ಅದರಲ್ಲಿ ಪ್ರಕಟಗೊಂಡವು. ಇದರಿಂದ ಬಂಕಿಮನಿಗೆ ತುಂಬ ಪ್ರೋತ್ಸಾಹ ದೊರೆಯಿತು. ಸ್ವಲ್ಪ ದಿನದಮೇಲೆ ಅದು ವಾರಕ್ಕೆ ಮೂರು ದಿನ ಬಂದು ಆಮೇಲೆ ದಿನಪತ್ರಿಕೆಯಾಯಿತು. ದೇಶೀಯ ಪತ್ರಿಕೆಗಳಲ್ಲಿ ಇದೇ ಮೊದಲನೆಯ ದಿನಪತ್ರಿಕೆ. ಸಿಪಾಯಿದಂಗೆಯ ಕಾಲದಲ್ಲಿ ವರ್ತಮಾನ ತರಿಸಿ ಪ್ರಕಟಿಸಿ ಅದು ತುಂಬ ಉಪಕಾರ ಮಾಡಿತು.</p>
<p> ೧೮೪೭ರ ಸುಮಾರಿನಲ್ಲಿ ಈಶ್ವರಚಂದ್ರಗುಪ್ತನು ‘ಪಾಷಂಡಪೀಡನ’ಪತ್ರಿಕೆಯಲ್ಲಿಯೂ ತರ್ಕವಾಗೀಶನು ‘ರಸರಾಜ’ಪತ್ರಿಕೆಯಲ್ಲಿಯೂ ಕವಿತಾಯುದ್ಧವನ್ನಾರಂಭಿಸಿದರು. ಕಡೆಕಡೆಗೆ ಅದು ತುಂಬಅಸಭ್ಯ ರೂಪವನ್ನು ತಾಳಿತು; ಇದನ್ನು ಓದಲು ಜನಕಾತರರಾಗಿರುತ್ತಿದ್ದರು; ಈಶ್ವರಚಂದ್ರನೇ ಜಯಶೀಲನಾದನು. ಆದರೆ ಜನದ</p>
<p>ಅಭಿರುಚಿಯ ಮೇಲೆ ಮಾತ್ರ ತುಂಬ ದುಷ್ಪರಿಣಾಮವಾಯಿತು.</p>
<p> ಈಶ್ವರಚಂದ್ರಗುಪ್ತನು ಪ್ರತಿವರ್ಷ ವೈಶಾಖ ಮಾಸದಲ್ಲಿ ತನ್ನ ಮುದ್ರಣಾಲಯದಲ್ಲಿ ಗೌರವಾರ್ಹ ರಾದ ಸ್ಥಳೀಯ ಪರಸ್ಥಳೀಯ ದೊಡ್ಡ ಮನುಷ್ಯರನ್ನು ಕರೆದು ಕವಿತಾಗೋಷ್ಠಿಯನ್ನು ಏರ್ಪಡಿಸುತ್ತಿದ್ದನು. ಅಲ್ಲಿ ವಿದ್ಯಾರ್ಥಿಗಳು ತಮ್ಮ ಕವಿತೆಗಳನ್ನು ಓದುತ್ತಿದ್ದರು. ಉತ್ತಮ ಕವಿತೆಗಳಿಗೆ ಅವನು ನಗದು ಬಹುಮಾನಗಳನ್ನು ಕೊಟ್ಟು ಪ್ರೋತ್ಸಾಹಿಸುತ್ತಿದ್ದನು. ಹೀಗೆ ಬಹುಮಾನ ಪಡೆದವರಲ್ಲಿ ಬಂಕಿಮಚಂದ್ರನೂ ಒಬ್ಬನು. ಸಭೆ ಮುಗಿದ ಮೇಲೆ ಅತಿಥಿಗಳೆಲ್ಲರಿಗೂ ದಿವ್ಯವಾದ ಔತಣ ನಡೆಯುತ್ತಿತ್ತು.</p>
<p> ಅವನು ಹತ್ತು ವರ್ಷಕಾಲ ದೇಶದಲ್ಲೆಲ್ಲಾ ಸಂಚರಿಸಿ, ಪ್ರಾಚೀನ ಕವಿಗಳ ಹಾಡು ಪದ್ಯ ಜೀವನ ವೃತ್ತಾಂತಗಳನ್ನು ಶೇಖರಿಸಿ, ‘ಪ್ರಭಾಕರ’ ಮಾಸಪತ್ರಿಕೆಯಲ್ಲಿ ಪ್ರಕಟಿಸಿದನು. ಇಂಥ ಪ್ರಯತ್ನಕ್ಕೆ ಇದೇಮೊದಲು. ಇದಲ್ಲದೆ ಅವನ ಕವಿತೆಗಳೂ ಪ್ರಬಂಧಗಳು ಅದರಲ್ಲಿ ಬರುತ್ತಿದ್ದುವು. ಅವನು ಹೋದ ಕಡೆಯಲ್ಲೆಲ್ಲಾ ಜನರು ತುಂಬ ಗೌರವಿಸುತ್ತಿದ್ದರು. ಮಕ್ಕಳನ್ನು ಕಂಡರೆ ಅವನಿಗೆ ತುಂಬ ಆಸೆ. ಆವರನ್ನು ಕರೆದು ಕೂರಿಸಿಕೊಂಡು ತನ್ನ ಕವಿತ್ವಗಳನ್ನು ಹೇಳಿ ಅವರಿಗೆ ಕಾಸುಕೊಟ್ಟು ಕಳುಹಿಸುತ್ತಿದ್ದನು.</p>
<p> ೧೮೫೮ನೆಯ ವರ್ಷದ ಮಾಘ ಶುದ್ಧ ದಶಮಿ ಶನಿವಾದ ಅವನು ಗಂಗಾ ತೀರದಲ್ಲಿ ತನ್ನ ಇಷ್ಟ ದೇವತೆಯನ್ನು ಧ್ಯಾನಮಾಡುತ್ತ ಪ್ರಾಣಬಿಟ್ಟನು.</p>
<p> ಈಶ್ವರಚಂದ್ರನು ಸ್ವಪ್ರಯತ್ನದಿಂದ ಮುಂದಕ್ಕೆ ಬಂದವನು. ಪತ್ರಿಕೆಯಿಂದಲೇ ಅವನಿಗೆ ಬೇಕಾದಷ್ಟು ಸಂಪಾದನೆ ಇತ್ತು. ಆದರೆ ಹಣದ ಮೇಲೆ ಆಸೆ ಇಟ್ಟುಕೊಂಡವನಲ್ಲ; ಬೇಕಾದ ಹಾಗೆ ದಾನ ಧರ್ಮಗಳನ್ನು ಮಾಡುತ್ತಿದ್ದನು. ಕಾಗದ ಪತ್ರಗಳಿಲ್ಲದೆ ಎಷ್ಟೋ ಜನಕ್ಕೆ ಸಾಲಕೊಟ್ಟು ಕಳೆದುಕೊಂಡದ್ದೂ ಉಂಟು. ಅವನು ಕಾಪಟ್ಯ ಕೋಪ ಚಾತುರ್ಯ ಚಮತ್ಕಾರಗಳನ್ನು ಅರಿತವನಲ್ಲ; ಯಾವಾಗಲೂ ನಗುಮುಖದಿಂದ ಎಲ್ಲರೊಡ ನೆಯೂ ಸಂತೋಷದಿಂದ ಇರುತ್ತಿದ್ದನು. ಅವನಲ್ಲಿ ಕುಡಿಯುವ ಅಭ್ಯಾಸವಿತ್ತು; ಕುಡಿದಾಗ ಉತ್ಸಾಹವೇರಿ ಲೇಖನಿಯು ತಡೆಯಿಲ್ಲದೆ ಓಡುತ್ತಿತ್ತಂತೆ. ಆದರೆ ಧನಿಕರ ಮತ್ತಾವ ದುರಭ್ಯಾಸವೂ ಇರಲಿಲ್ಲ. ಅವನ ಕೋಣೆ ಯಲ್ಲಿ ಒಂದು ಜಮಖಾನ ಅಥವಾ ಚಾಪೆ ಹೊರತು ಆಸನಗಳ ಆಡಂಬರವಿರುತ್ತಿರಲಿಲ್ಲ. ಬಂದವರು ಎಷ್ಟು ದೊಡ್ಡವರಾದರೂ ಅದರ ಮೇಲೆಯೇ ಕುಳಿತು ಅವನೊಡನೆ ಮಾತನಾಡುತ್ತಿದ್ದರು.</p>
<p> ಈಶ್ವರಚಂದ್ರಗುಪ್ತನು ಬಂಗಾಳ ಸಮಾಜದ ಕವಿ; ಕಲ್ಕತ್ತಾ ಷಹರಿನ ಕವಿ. ಬಂಗಾಳಾ ಗ್ರಾಮಾಂತರದ ಕವಿ; ನೈಸರ್ಗಿಕತೆಯ ಕವಿ, ವಿಡಂಬನ ಕವಿ; ಆದರೆ ಅವನ ವಿಡಂಬನದಲ್ಲಿ ದ್ವೇಷವಿಲ್ಲ. ಅವನಿಗೆ ಕೃತ್ರಿಮ ಕಪಟಗಳನ್ನು ಕಂಡರೆ ಆಗದು; ಸುಳ್ಳು ಧರ್ಮ ಪೊಳ್ಳುರಾಜಕೀಯ ಇಂಥವುಗಳನ್ನು ಕಂಡರೆಆಗದು. ಅವು ಗಳನ್ನು ಲೇವಡಿ ಎಬ್ಬಿಸುತ್ತಾನೆ; ಅದರಲ್ಲಿ ದೊಡ್ಡವರು ಚಿಕ್ಕವರು ಎಂಬ ಭೇದವಿಲ್ಲ; ಇವು ಕೆಲವುವೇಳೆ ಅಸಭ್ಯ ವಾಗುತ್ತವೆ, ಅಶ್ಲೀಲವಾಗುತ್ತವೆ; ಅದನ್ನು ಬಿಟ್ಟರೆ ಬರವಣಿಗೆಯು ನಿಸ್ಸತ್ವವಾಗುತ್ತದೆ. ಈಶ್ವರಚಂದ್ರಗುಪ್ತನು ಹೀಗೆ ವಿರಸವಾಗುವುದಕ್ಕೆ ಅವನ ಜೀವನದ ಸಂಗತಿಗಳೂ ಬಹುಮಟ್ಟಿಗೆ ಕಾರಣ. ಬಂಗಾರದಂಥ ತಾಯಿ ಹೋಗಿ ಹಿತ್ತಾಳೆಯಂಥ ಮಲತಾಯಿ ಬಂದಳು. ಯೌವನ ವಾರ್ಧಕಗಳ ರತ್ನವಾದ ಸಹಧರ್ಮಿಣೀ ಸಹವಾಸ ಅವನ ಪಾಲಿಗೆ ಬರಲಿಲ್ಲ; ಚಿಕ್ಕ ವಯಸ್ಸಿನಲ್ಲಿಯೇ ತಂದೆಹೋಗಿ ಅವನು ಅನ್ನಕ್ಕೆ ಕಷ್ಟ ಪಡಬೇಕಾಯಿತು. ಕಷ್ಟದೊಡನೆ ಹೋರಾಡಿ ಗೆದ್ದು ಅವನು ಧನಮಾನ ಯಶಸ್ಸುಗಳನ್ನೇನೋ ಗಳಿಸಿದನು; ಆದರೆ ಒಳಒಳಗೇ ಇದ್ದಕಹಿ, ಕ್ರೋಧಮಾತ್ರ ಅಳಸಿಹೋಗಲಿಲ್ಲ. ಕಾಲ ಲಕ್ಷಣವೂ ಒಂದು ಕಾರಣ; ಆಗ ಅಸಭ್ಯವಲ್ಲದ ಬೈಗಳು ಬೈಗಳೆಂದೇ ಗಣ್ಯವಾಗುತ್ತಿರಲಿಲ್ಲ; ಹಾಗೆ ನೋಡಿದರೆ ಅಂದಿನ ಕಾವ್ಯಗಳೆಲ್ಲಾ ಅಶ್ಲೀಲಮಯವೇ. ಪಾಶ್ಚಾತ್ಯ ಪ್ರಭಾವದಲ್ಲಿ ನಮ್ಮ ರುಚಿ ಇಂದು ಬದಲಾಗಿದೆ.</p>
<p> ಈಶ್ವರಚಂದ್ರಗುಪ್ತನು ಅವಿದ್ಯಾವಂತನಾಗಿ, ಚಿಕ್ಕವಯಸ್ಸಿನಲ್ಲಿ, ಕಲ್ಕತ್ತೆಗೆ ಬಂದು ನೆಲಸಿ, ಸಾಹಿತ್ಯದ ಲ್ಲಿಯೂ ಸಮಾಜದಲ್ಲಿಯೂ ಆಧಿಪತ್ಯ ಮಾಡುವ ಹಾಗಾದದ್ದು, ಅವನ ಪ್ರತಿಭಾ ಬಲದಿಂದ. ಅವನಿಗೆ ಈಶ್ವರನಲ್ಲಿ ಆಂತರಿಕವಾದ ಭಕ್ತಿ ಇತ್ತು; ತಂದೆಯ ಮೇಲೆ ಮಗನಿಗೆ ಇರಬಹುದಾದ ಪ್ರೀತಿಗೌರವಗಳಿದ್ದುವು; ಆದರೆ ವೇಷವನ್ನು ಕಂಡರೆ ಆಗದು. ಇಂಥವನು ವಿಲಾಸಿಯಾಗಲಾರನು ಎಂಬುದು ಸ್ಪಷ್ಟವಾಗಿದೆ; ಆದ್ದರಿಂದಲೇ ಅವನ ಭಾಷೆಯೂ ಶುದ್ಧ ಬಂಗಾಳಿ; ಅದರಲ್ಲಿ ಸಂಸ್ಕೃತ ಇಂಗ್ಲಿಷ್​ ಭಾಷೆಗಳ ಕೃತಕತೆ ಇಲ್ಲ. ಆದರೆ ಯಮಕ ಅನುಪ್ರಾಸಗಳೆಂದರೆ ಅವನಿಗೆ ತುಂಬ ಇಷ್ಟ; ತನ್ನ ದೇಶವೆಂದರೆ ಅವನಿಗೆ ತುಂಬ ವಾತ್ಸಲ್ಯ.</p>
<p> ಪರದೇಶಗಳಾ ದೇವರ ನೂಕಿ</p>
<p> ನನ್ನಯ ದೇಶದ ನಾಯಿಗೆ ಒಲಿಬೆ</p>
<p> ಅದರೊಡನೆಂತೋ ಎನಿತೋ ನಲಿನಲಿವೆ ॥</p>
<p>ಎಂದು ಹಾಡಿದನು. ಅದು, ತಮಗೆ ಬಂಗಾಳಿ ಬರುತ್ತದೆ ಎಂದು ಹೇಳಿಕೊಳ್ಳುವುದಕ್ಕೇ ಜನ ಸಂಕೋಚ ಪಡುತ್ತಿದ್ದಕಾಲ. ಸಂಸ್ಕೃತ ತಿಳಿಯದಿದ್ದರೂ ಅವನು ಅದನ್ನು ಬಲ್ಲ ಅಧ್ಯಾಪಕರೊಡನೆ ವೇದಾಂತ ಮೊದಲಾದ ದರ್ಶನ ಶಾಸ್ತ್ರಗಳನ್ನು ಓದಿ ತಿಳಿದುಕೊಂಡಿದ್ದನು. ಅದು ಅವನ ಗದ್ಯಪದ್ಯಗಳಲ್ಲಿ ಕಂಡುಬರುತ್ತದೆ. ಅವನ ರಾಜನೀತಿಯು ಉದಾರವಾಗಿದ್ದು, ಅದರಲ್ಲಿ ಆಗಿನ ಜನರಿಗಿಂತ ಅವನು ತುಂಬ ಮುಂದುವರಿದಿದ್ದನು. ಕೇವಲ ಗ್ರಂಥ ಪ್ರಮಾಣವನ್ನೇ ತೆಗೆದುಕೊಂಡರೂ ಪ್ರಾಯಶಃ ಅವನ ಹಿಂದಿನ ಯಾವ ಬಂಗಾಳಿ ಕವಿಯೂ ಇಷ್ಟೊಂದು ಬರೆದಿರಲಿಲ್ಲ. ಅವನ ಬರೆವಣಿಗೆ ಸುಮಾರು ಐವತ್ತು ಸಾವಿರ ಪಂಕ್ತಿಗಳವರೆಗೂ ಆಗುತ್ತದೆ ಎಂದು ಅಂದಾಜು ಮಾಡಲ್ಪಟ್ಟಿದೆ.</p>
<p> ನದೀಯ ಜಿಲ್ಲೆಯ ನೌಬರಿಯಾ ಗ್ರಾಮವು ‘ದೀನಬಂಧು ಮಿತ್ರ’ನ ಹುಟ್ಟೂರು. ಅವನ ತಂದೆಯ ಹೆಸರು ಕಾಲಾಚಾಂದಮಿತ್ರ. ದೀನಬಂಧುವು* ಚಿಕ್ಕ ವಯಸ್ಸಿನಲ್ಲಿಯೇ ಕಲ್ಕತ್ತೆಗೆ ಬಂದು ಹೈಯರ್​ ಸ್ಕೂಲಿನಲ್ಲಿ ಇಂಗ್ಲಿಷ್​ ಓದುವುದಕ್ಕೆ ಮೊದಲು ಮಾಡಿದನು. ಆಗಲೇ ಕವಿತೆ ಮಾಡುತ್ತಿದ್ದು ಈಶ್ವರಚಂದ್ರಗುಪ್ತನಿಗೆ ಗುರುತಾ ದನು. ಧೀನಬಂಧುವಿನ ‘ಮಾನವ ಚರಿತ್ರ’ ಎಂಬ ಮೊದಲ ಕವಿತೆ ಈಶ್ವರಚಂದ್ರಗುಪ್ತನು ಸಂಪಾದಿಸುತ್ತಿದ್ದ ‘ಸಾಧು ರಂಜನ’ವೆಂಬ ವಾರಪತ್ರಿಕೆಯಲ್ಲಿ ಪ್ರಕಟವಾಯಿತು. ಇದರಲ್ಲಿ ಅನುಪ್ರಾಸದ ಆಡಂಬರವಿದೆ-ಅದು ಈಶ್ವರಚಂದ್ರಗುಪ್ತನ ಪ್ರಭಾವ. ‘ಸಂವಾದ ಪ್ರಭಾಕರ’ದಲ್ಲಿಯೂ ಆಗಾಗ್ಗೆ ಅವನ ಕವಿತೆಗಳು ಬರುತ್ತಿದ್ದುವು. ಆಮೇಲೆ ಅವನು ಹಿಂದೂ ಕಾಲೇಜಿನಲ್ಲಿ ಓದಿ, ೧೮೫೫ರಲ್ಲಿ ಪಾಟ್ಣಾ ಪೋಸ್ಟುಮಾಸ್ಟರಾದನು. ಬಂಗಾಳಾ ಬಿಹಾರ ಒರಿಸ್ಸಾ ಈ ಪ್ರಾಂತಗಳ ಬಹುಭಾಗಗಳಲ್ಲಿ ಇನ್ಸ್​ಪೆಕ್ಟರಾಗಿ ಹಳ್ಳೀಪಳ್ಳಿಗಳಲ್ಲೆಲ್ಲಾ ಸುತ್ತಾಡಿದನು. ಅದರಿಂದ ದೇಹಶ್ರಮವಾದರೂ ನಾನಾಬಗೆಯ ಜನಗಳ ಪರಿಚಯವಾಯಿತು; ಅವನ ನಾಟಕಗಳಲಿ ಕಂಡು ಬರುವ ಪಾತ್ರವೈವಿಧ್ಯಕ್ಕೆ ಇದೇ ಮುಖ್ಯಕಾರಣ; ಅವನ ಪ್ರಸಿದ್ಧ ನಾಟಕವಾದ ‘ನೀಲದರ್ಪಣ’ದ ಸ್ವಾರಸ್ಯಕ್ಕೂ ಇದೇಕಾರಣ. ಅವನು ಗ್ರಾಮಾಂತರಗಳಲ್ಲಿಯ ನೀಲಿಯತೋಟ ಕಾರ್ಖಾನೆಗಳಲ್ಲಿ ಯೂರೋಪೀಯ ಸಾಹು ಕಾರರು ಕೂಲಿಕಾರರನ್ನು ಹೇಗೆ ಹಿಂಸಿಸುತ್ತಿದ್ದರೆಂಬುದನ್ನು ಕಣ್ಣಾರ ಕಂಡು ಅದನ್ನು ಅದರಲ್ಲಿ ಚಿತ್ರಿಸಿದ್ದಾನೆ. ಅದು ಮೊದಲು ಅನಾಮಕವಾಗಿ ಪ್ರಕಟವಾಯಿತು. ಸರ್ಕಾರದ ನೌಕರನಾಗಿ ಇಂಗ್ಲಿಷಿನವರನ್ನು ದೂಷಿಸ ಬಹುದೇ? ಅದನ್ನು ಮೈಕೇಲ್​ ಮಧುಸೂದನದತ್ತನು ಇಂಗ್ಲಿಷಿಗೆ ಭಾಷಾಂತರ ಮಾಡಿದನು. ರೆ. ಜೇಮ್ಸ ಲಾಂಗ್​ ಎಂಬವನು ಅದನ್ನು ಪ್ರಕಟಿಸಿದನು. ಆಗ ಇಂಗ್ಲಿಷ್​ ಸರ್ಕಾರವು ಕಣ್ಣುಬಿಟ್ಟು ಅವನನ್ನು ಒಂದು ತಿಂಗಳು ಜೈಲಿಗೆ ಹಾಕಿತು; ಒಂದುಸಾವಿರ ರೂಪಾಯಿ ಜುಲ್ಮಾನೆ ವಿಧಿಸಿತು. ಭಾಷಾಂತರದ ಪ್ರಕಾಶಕನಿಗೇ ಈ ಗತಿ! ಆದರೂ ಅದು ಯೂರೋಪಿನ ಅನೇಕ ಭಾಷೆಗಳಿಗೆ ಪರಿವರ್ತಿತವಾಯಿತು. ಮಧುಸೂದನ ದತ್ತನೂ ಈ ಸಂಬಂಧದಲ್ಲಿ ತನ್ನ ನೌಕರಿಯನ್ನು ಬಿಡಬೇಕಾಯಿತೆಂದು ಹೇಳುತ್ತಾರೆ.</p>
<p>________</p>
<p>* ಇದು ಅವನೇ ಇಟ್ಟುಕೊಂಡ ಹೆಸರಂತೆ. ಅವನ ನಿಜವಾದ ಹೆಸರು ಗಂಧರ್ವನಾರಾಯಣ.</p>
<p> ದೀನಬಂಧುವು ಬಹು ದಕ್ಷನಾದ ಅಧಿಕಾರಿ ಎನಿಸಿಕೊಂಡನು. ರಾಯಬಹುದ್ದೂರ್​ ಬಿರುದು ಬಂತು. ಅವನು ಕಪ್ಪು ಬಣ್ಣದ ಬಂಗಾಳಿಯಲ್ಲದಿದ್ದರೆ ಪೋಸ್ಟ್​ಮಾಸ್ಟರ್​ ಜನರಲ್​, ಡೈರೆಕ್ಟರ್​ ಜನರಲ್​, ಆಗುತ್ತಿದ್ದನು.</p>
<p> ‘ನವೀನ ತಪಸ್ವಿನೀ,’ ‘ಮದುವೆ ಹುಚ್ಚಿನ ಮುದುಕ,’ ‘ಸಧವೆಯ ಏಕಾದಶೀ,’ ‘ಲೀಲಾವತೀ,’ ಇವು ಅವನ ಇತರನಾಟಕಗಳು. ‘ಸುರಧುನೀಕಾವ್ಯ,’ ‘ದ್ವಾದಶಕವಿತಾ’ ‘ಅಳಿಯನ ವಸತಿ,’ ‘ಕಮಲೇಕಾಮಿನೀ’ ಇವು ಅವನ ಪದ್ಯಕಾವ್ಯಗಳು.</p>
<p> ಈ ಸಂಸಾರದಲ್ಲಿ ಕ್ಷುದ್ರಕೀಟ ಮೊದಲುಗೊಂಡು ಚಕ್ರವರ್ತಿಯವರೆಗೂ ಎಲ್ಲರದೂ ಒಂದೇ ಸ್ವಭಾವ ಅಹಂಕಾರ, ಅಭಿಮಾನ, ಕ್ರೋಧ, ಸ್ವಾರ್ಥ, ಕಪಟತೆಗಳಿಂದ ತುಂಬಿರುವುದು. ಇಂಥ ಸಂಸಾರದಲ್ಲಿ ದೀನ ಬಂಧು ಒಂದು ಅಮೂಲ್ಯರತ್ನ. ಅವನು ಎಲ್ಲಿ ಹೋದರೂ ಸ್ನೇಹವನ್ನು ಸಂಪಾದಿಸುತ್ತಿದ್ದನು. ಅವನ ಮಾತನ್ನು ಕೇಳಿ ಜನ ಮುಗ್ಧವಾಗುತ್ತಿತ್ತು. ಅವನ ಗ್ರಂಥಗಳು ಹಾಶ್ಯ ಪೂರ್ಣವೇನೋ ಹೌದು; ಆದರೆ ಅವನ ಹಾಸ್ಯದಲ್ಲಿ ನೂರರಲ್ಲಿ ಒಂದು ಪಾಲೂ ಅವುಗಳಲ್ಲಿ ಬಂದಿಲ್ಲ; ಅವನ ಯಶಸ್ಸನ್ನು ನೋಡಿ ಅನೇಕರು ಅವನ ಮೇಲೆ ಹೊಟ್ಟೆಯಕಿಚ್ಚು ಪಡುತ್ತಿದ್ದರು. ಅಂಥ ಆತ್ಮಾಭಿಮಾನಿಗಳಿಗೆ ಅವನು ಯಮಸ್ವರೂಪನಾಗಿದ್ದನು.</p>
<p> ಅವನಿಗೆ ಸ್ನೇಹಶಲಿನಿಯೂ ಪತಿಪರಾಯಣೆಯೂ ಸಾಧ್ವಿಯೂ ಆದ ಹೆಂಡತಿ ಇದ್ದಳು. ಅವಳೊಡನೆ ಗೃಹಸೌಖ್ಯವು ಬಹುಕಾಲ ಲಭಿಸಿತ್ತು. ಎಂಟು ಜನ ಮಕ್ಕಳಾದರು.</p>
<p> ೧೮೫೯-೬೦ನೆಯ ವರ್ಷವು ಬಂಗಾಳಾಸಾಹಿತ್ಯದಲ್ಲಿ ಚಿರಸ್ಮರಣೀಯ; ಏಕೆಂದರೆ ಅದು ನೂತನ ಪುರಾತನಗಳ ಸಂಧಿಸ್ಥಲ. ಹಳೆಯಕಾಲದ ಕೊನೆಯ ಕವಿಯಾದ ಈಶ್ವರಚಂದ್ರಗುಪ್ತನು ಆಗತಾನೇ ಮೃತ ನಾಗಿದ್ದನು; ಹೊಸಕಾಲದ ಮೊದಲ ಕವಿಯಾದ ಮಧುಸೂದನ ದತ್ತನು ತನ್ನ ‘ತಿಲೋತ್ತಮಾಸಂಭವ ಕಾವ್ಯ’ ದಿಂದ ಹೆಸರು ಪಡೆದಿದ್ದನು. ಈಶ್ವರಚಂದ್ರಗುಪ್ತನು ಅಪ್ಪಟ ಬಂಗಾಳಿ, ಮುಧುಸೂದನನು ಶುದ್ಧ ಇಂಗ್ಲಿಷ್​. ದೀನಬಂಧುವು ಅವರಸಂಧಿಸ್ಥಲ. ಅವನು ಈಶ್ವರಚಂದ್ರನ ಕಾವ್ಯಶಿಷ್ಯನಾದರೂ ಕವಿತೆಯಲ್ಲಿ ಗುರುವಿಗಿಂತಲೂ ಮೇಲು. ಕವಿಯ ಪ್ರಧಾನ ಗುಣವಾದ ಸೃಷ್ಟಿಕೌಶಲದಲ್ಲಿ ಈಶ್ವರಚಂದ್ರಗುಪ್ತನಿಗೆ ಅಷ್ಟು ಸಾಮರ್ಥ್ಯವಿರಲಿಲ್ಲ. ದೀನಬಂಧುವಿನಗೆ ಬೇಕಾದಹಾಗಿತ್ತು. ಅಲ್ಲದೆ ಎಲ್ಲ ಅಂತಸ್ತಿನ ಬಂಗಾಳಿಗಳ ನಿತ್ಯಜೀವನವೂ ಅವನಿಗೆ ಪರಿಚಯವಾಗಿತ್ತು. ಅವರು ಏನು ಕೆಲಸ ಮಾಡುತ್ತಾರೆ ಹೇಗೆ ಮಾತನಾಡುತ್ತಾರೆ ಎಂಬುದು ಖಚಿತವಾಗಿ ಗೊತ್ತಿತ್ತು. ಅನೇಕರಿಗೆ ದೇಶವಾತ್ಸಲ್ಯವಿರುತ್ತದೆ, ಆದರೆ ದೇಶದ ವಿಚಾರವೇ ಏನೂ ಗೊತ್ತಿರುವುದಿಲ್ಲ. ಕಲ್ಕತ್ತೆಯ ಒಳಗೆ ತಮ್ಮ ಅಂತಸ್ತಿನ ಜನ ಏನು ಮಾಡುತ್ತಾರೆ ಅದೇ ಅವರ ಜ್ಞಾನದ ಎಲ್ಲೆ. ಹೆಚ್ಚೆಂದರೆ ನಾಲ್ಕಾರು ನಗರಗಳನ್ನೂ ಹಳ್ಳಿಗಳನ್ನೂ ನೋಡಿರಬಹುದು; ಅದೂ ಬೀದಿ, ಅಂಗಡಿ, ತೋಟ ತುಡಿಗೆ ಮಾತ್ರ. ಜನರ ಪರಿಚಯವಿಲ್ಲ; ದೇಶದ ಪರಿಜ್ಞಾನವೆಲ್ಲಾ ವರ್ತಮಾನ ಪತ್ರಿಕೆಗಳಿಂದ ಪಡೆದದ್ದು. ಜನದೊಡನೆ ಹೊಕ್ಕು ಬಳಸದಿದ್ದರೆ ಆ ಜ್ಞಾನ ಏತಕ್ಕೆ ಬರುತ್ತದೆ?</p>
<p> ಈ ಸಾಕ್ಷಾತ್​ ಪರಿಚಯದಲ್ಲಿ ದೀನಬಂಧು ಅಗ್ರಗಣ್ಯ. ಅವನು ಅಪೂರ್ವ ಸಹಾನುಭೂತಿಯಿಂದ ಜನರ ಸುಖದುಃಖಗಳಲ್ಲಿ ಭಾಗಿಯಾಗಿ ಅವರನ್ನು ಚಿತ್ರಿಸುತ್ತಿದ್ದನು. ತಾನು ಕಂಡರಿಯದ ನಾಯಕ ನಾಯಿಕೆ ಯರನ್ನು ಸೃಷ್ಟಿಸುವುದಕ್ಕೆ ಹೋದಾಗ ಅವನು ವಿಫಲನಾಗುತ್ತಾನೆ. ಪ್ರತ್ಯಕ್ಷಪರಿಜ್ಞಾನ ಪೂರ್ಣಸಹಾನುಭೂತಿ ಗಳಿಂದ ಬರೆದಿದ್ದರಿಂದಲೇ ಅವನ ‘ನೀಲದರ್ಪಣ’ವು ಚೆನ್ನಾದದ್ದು, ಶಕ್ತಿ ಪಡೆದದ್ದು.</p>
<p> ‘ಟೇಕಚಂದ ಠಾಕೂರ್​’ ಎಂಬುದು ಪ್ಯಾರೀಚಾಂದ ಮಿತ್ರನ ಕಾವ್ಯನಾಮ. ಅವನ ಮೇಲೆ ಬಂಕಿಮ ಚಂದ್ರನಿಗೆ ತುಂಬಅಭಿಮಾನ; ಅವನ ಸೂಚನೆಯಂತೆ ಪ್ಯಾರೀಚಾಂದ ಮಿತ್ರನ ಮಕ್ಕಳು ತಂದೆಯ ಗ್ರಂಥ ಗಳನ್ನು ಪ್ರಕಟಿಸಿದಾಗ ಬಂಕಿಮನು ‘ಬಂಗಾಳಾ ಸಾಹಿತ್ಯದಲ್ಲಿ ಪ್ಯಾರೀಚಾಂದ ಮಿತ್ರನ ಸ್ಥಾನ’ ಎಂಬ ಶೀರ್ಷಿಕೆ ಯಿಂದ ಅವಕ್ಕೆ (೧೮೯೨) ಒಂದು ಭೂಮಿಕೆಯನ್ನು ಬರೆದನು. (ಸಂ.೯, ಪುಟ ೧೪೧-೧೪೪). ಅದಕ್ಕೆ ಇಪ್ಪತ್ತು ವರ್ಷಗಳ ಹಿಂದೆಯೇ (೧೮೭೧) ‘ಬಂಗಾಳಿ ಸಾಹಿತ್ಯ’ವೆಂಬ ಅವನ ಇಂಗ್ಲಿಷ್​ ಲೇಖನದಲ್ಲಿಯೂ (ಸಂಪುಟ ೮, ಪುಟ ೨೭-೩೨) ಪ್ಯಾರೀಚಾಂದನ ಗ್ರಂಥದ ಮೇಲೆ ವಿಸ್ತಾರವಾಗಿ ಬರೆದಿದ್ದನು. ಮುಂದಿನ ಟಿಪ್ಪಣಿಗೆ ಆ ಲೇಖನಗಳೇ ಆಧಾರ.</p>
<p> ಪ್ರಾಚೀನ ಕಾಲದಲ್ಲಿ ಬಂಗಾಳಿ ಸಾಹಿತ್ಯವು ಪದ್ಯರೂಪದಲ್ಲಿತ್ತು. ಮುದ್ರಾಯಂತ್ರ ಬಂದ ಮೇಲೆ ಗದ್ಯ ಸಾಹಿತ್ಯ ಬೆಳೆಯಿತು. ರಾಜಾರಾಮಮೋಹನರಾಯನೇ ಈ ಕಾಲದ ಪ್ರಥಮ ಗದ್ಯಲೇಖಕನೆಂದು ಹೇಳುತ್ತಾರೆ. ಅವನಿಂದ ಮುಂದೆ ‘ಸಾಧು’ ಭಾಷೆ ಎಂದರೆ ಪಂಡಿತಭಾಷೆ ಪ್ರಚಾರಕ್ಕೆ ಬಂತು. ಅದು ಜನಸಾಮಾನ್ಯದ ವ್ಯಾವಹಾರಿಕ ಭಾಷೆಗಿಂತ ತುಂಬ ದೂರವಾಗಿತ್ತು. ಆದ್ದರಿಂದ ಆ ಭಾಷೆಯಲ್ಲಿ ಬರೆದ ಗ್ರಂಥಗಳು ಬಹುದಿನ ನಿಲ್ಲಲಿಲ್ಲ. ಏಕೆಂದರೆ ಯಾರೂ ಅವನ್ನು ಓದುತ್ತಿರಲಿಲ್ಲ. ಈ ಭಾಷೆ ಈಶ್ವರಚಂದ್ರ ವಿದ್ಯಾಸಾಗರನ ಕೈಯಲ್ಲಿ ಸ್ವಲ್ಪ ಸಂಸ್ಕಾರ ಪಡೆಯಿತು. ಅವನಷ್ಟು ಮಧುರವಾಗಿ ಹಿಂದೆ ಯಾರೂ ಬರೆದಿರಲಿಲ್ಲ. ಆದರೂ ಎಲ್ಲರಿಗೂ ಅರ್ಥವಾಗುತ್ತಿರಲಿಲ್ಲ. ಲೇಖಕರು ಅವನ ಮೇಲ್ಪಂಕ್ತಿಯಲ್ಲೇ ಹೋಗುತ್ತಿದ್ದದ್ದರಿಂದ ಭಾಷೆ ಇಕ್ಕಟ್ಟಿನಲ್ಲಿಯೇ ಇರುತ್ತಿತ್ತು. ವಿಷಯವೂ ಹಾಗೇ, ಸಂಸ್ಕೃತ ಇಂಗ್ಲಿಷ್​ ಕೃತಿಗಳ ಸಾರಸಂಗ್ರಹ ಹೊರತು ಬೇರೆ ಇರಲಿಲ್ಲ. ಈ ವಿಪತ್ತಿನಿಂದ ಬಂಗಾಳಿಭಾಷಾ ಸಾಹಿತ್ಯಗಳನ್ನು ಉದ್ಧಾರ ಮಾಡಿದನು ಪ್ಯಾರೀಚಾಂದಮಿತ್ರ. ಅವನ ‘ಆಲಾಲೇರ ಘರೇರ ದುಲಾಲ’ (ಮುದ್ದುಮಗ) ಎಂಬ ಕಾದಂಬರಿಯ ವಸ್ತು ಸ್ವತಂತ್ರವಾದದ್ದು; ಅದರ ಭಾಷೆ ಜನದ ಭಾಷೆ. ಅದು ಆದರ್ಶ ಭಾಷೆಯಲ್ಲದಿರಬಹುದು; ಅದರಲ್ಲಿ ಶುದ್ಧಿಗಾಂಭೀರ್ಯಗಳಿಲ್ಲದಿರಬಹುದು; ಅದರಿಂದ ಉನ್ನತ ಭಾವಗಳನ್ನು ಹೇಳುವುದಕ್ಕಾಗದಿರಬಹುದು; ಆದರೆ, ಜನಸಾಮಾನ್ಯದ ಬಳಕೆಭಾಷೆಯಲ್ಲಿ ಗ್ರಂಥರಚನೆ ಮಾಡಬಹುದೆಂದೂ, ಅದು ಸುಂದರವಾಗಿರಬಲ್ಲುದೆಂದೂ, ಜನ ಮನೋಹಾರಿಯಾಗಿರಬಲ್ಲುದೆಂದೂ, ಬಂಗಾಳಾ ಜನಕ್ಕೆಗೊತ್ತಾಯಿತು. ಆದ್ದರಿಂದ ಬಂಗಾಳಿಸಾಹಿತ್ಯ ಬಹುವೇಗದಿಂದ ಮುಂದುವರಿಯಿತು. ಸಾಹಿತ್ಯ ಸಾಮಗ್ರಿಯು ನಮ್ಮ ಮನೆಯಲ್ಲಿಯೇ ಇದೆ. ಸಂಸ್ಕೃತ ಇಂಗ್ಲಿಷ್​ಗಳನ್ನು ಅದಕ್ಕಾಗಿ ಭಿಕ್ಷೆ ಬೇಡಬೇಕಾಗಿಲ್ಲ. ಮನೆಯ ವಸ್ತುವಿನಷ್ಟು ಹೊರ ವಸ್ತುವು ಸುಂದರವಲ್ಲ, ಬಂಗಾಳಾ ದೇಶ ಉದ್ಧಾರವಾಗಬೇಕಾದರೆ ಬಂಗಾಳಿ ವಸ್ತುವನ್ನೇ ತೆಗೆದುಕೊಂಡು ಬರೆಯಬೇಕು ಎಂದು ತೋರಿಸಿದ್ದಕ್ಕೂ ಅವನಿಗೇ ಕೀರ್ತಿ ಸಲ್ಲಬೇಕು. ಜಾತೀಯ ಸಾಹಿತ್ಯಕ್ಕೆ ಅವನ ಗ್ರಂಥವೇಆದಿ. ರಾಮಾರಂಜಿಕಾ, ಮದಖಾವಾ ಬಡದಾಯ-ಜಾತ ಥಾಕಾರ ಕಿ ಉಪಾಯ, ಯತ್ಕಿಂಚಿತ್​, ಅಭೇದಿ ಇವು ಅವನ ಇತರ ಗ್ರಂಥಗಳು. ‘ಅಭೇದಿ’ಯಲ್ಲಿ ಬ್ರಾಹ್ಮೋ ಮತವನ್ನು ತಿರಸ್ಕಾರ ಮಾಡಿದ್ದರಿಂದ ಕೇಶವ ಚಂದ್ರಸೇನ ಮತ್ತು ಅವನ ಅನುಯಾಯಿಗಳ ಕೋಪಕ್ಕೆ ಪಾತ್ರನಾದನು.</p>
<p> ಇದು ‘ಮುದ್ದುಮಗ’’ನ ಕಥೆ:-</p>
<p>ಬಾಬುರಾಮ ಬಾಬು ಎಂಬ ಒಬ್ಬಕುಲೀನ ಬ್ರಾಹ್ಮಣನಿದ್ದನು. ಅವನು ಕೋರ್ಟುಕೆಲಸದಲ್ಲಿ ಯಥೇಚ್ಛ ವಾಗಿ ಸಂಪಾದಿಸಿ, ಒಬ್ಬ ಜಮೀನುದಾರನೂ ವರ್ತಕನೂ ಆದನು. ಅವನಿಗೆ ಇಬ್ಬರು ಗಂಡು ಮಕ್ಕಳು, ಇಬ್ಬರು ಹೆಣ್ಣು ಮಕ್ಕಳು. ಹಿರಿಯ ಮಗನ ಹೆಸರು ಮತಿಲಾಲ. ಅವನು ದಡ್ಡ, ಅಪ್ರಯೋಜಕ.-ಅವರ ಅಪ್ಪ ಅವನನ್ನು ಮುದ್ದುಮಾಡಿ ಬೆಳೆಸಿದುದರ ಫಲ. ಬಂಗಾಳಿಗೆ ಒಬ್ಬ, ಸಂಸ್ಕೃತಕ್ಕೆ ಒಬ್ಬ, ಪಾರಸಿಗೆ ಒಬ್ಬ, ಹೀಗೆ ಅವನಿಗೆ ಮೂರು ಜನ ಉಪಾಧ್ಯಾಯರಿದ್ದರು. ಆದರೆ ಶಿಷ್ಯನು ಆ ಗುರುಗಳಿಗೆ ನಾನಾ ವಿಧವಾದ ಹಿಂಸೆ ಕೊಟ್ಟು-ಕಲ್ಲಿನಿಂದ ಹೊಡೆದು, ಗಡ್ಡಕ್ಕೆ ಬಟ್ಟೆಗೆ ಬೆಂಕಿ ಇಟ್ಟು-ಅವರನ್ನು ಓಡಿಸಿದನು. ಆಮೇಲೆ ಅವನು ಇಂಗ್ಲಷಿ ಓದುವುದಕ್ಕೆಂದು ಕಲ್ಕತ್ತೆಗೆ ಹೋದನು. ಅಲ್ಲಿ ಪೋಲಿ ಹುಡುಗರ ಜೊತೆ ಸೇರಿ, ಇಸ್ಪೀಟು, ಪಗಡೆ, ಸಿಗರೇಟು, ಕುಡಿತ ಇವುಗಳಲ್ಲಿ ನಿರತನಾಗಿದ್ದು ಒಂದುದಿನ ಜೂಜಾಡುತ್ತಿದ್ದಾಗ ಪೋಲಿಸರ ಕೈಗೆ ಸಿಕ್ಕಿದನು. ಅವನ ಸ್ನೇಹಿತರಿಗೆಲ್ಲಾ ಶಿಕ್ಷೆಯಾಯಿತು; ಅವನು ಮಾತ್ರ ಅವನ ತಂದೆಯ ಸ್ನೇಹಿತನಾದ ಮಿಯಾನ್​ ಲಾಲಮಿಯಾ ಎಂಬವನ ಸಹಾಯದಿಂದ ತಪ್ಪಿಸಿಕೊಂಡನು.</p>
<p> ಅವನ ತಮ್ಮ ರಾಮಲಾಲನು ವರದಾಬಾಬು ಎಂಬ ಮೇಷ್ಟರ ಕೈಕೆಳಗೆ ಓದಿಬರೆದು ಬುದ್ದಿವಂತನಾ ಗುತ್ತಿದ್ದನು. ಅವನ ನಡತೆಯೂ ಚೆನ್ನಾಗಿತ್ತು. ಆದರೆ ಅದು ಏಕೋ ಬಾಬುರಾಮನಿಗೆ ಸರಿಬೀಳಲಿಲ್ಲ. ಆದ್ದರಿಂದ ಅವನೂ ಅವನ ಸ್ನೇಹಿತರೂ ವರದಾಬಾಬುವಿನ ಮೇಲೆ ಒಂದು ಕರಿಮಿನಲ್ಲೆ ಮೊಖದ್ದಮೆಯನ್ನು ತಂದರು. ವರದಾಬಾಬುವು ಇಂಗ್ಲಿಷಿನಲ್ಲಿ ವಾದಮಾಡಿದ್ದರಿಂದ ತಪ್ಪಿಸಿಕೊಂಡನು.</p>
<p> ಈ ಸಮಯದಲ್ಲಿ ಬಾಬುರಾಮನು-ಮೊದನೆಯ ಹೆಂಡತಿ ಇನನೂ ಬದುಕಿದ್ದರೂ, ಅವಳಿಗೆ ಅಷ್ಟು ದೊಡ್ಡ ಮಕ್ಕಳಿದ್ದರೂ-ಮತ್ತೆ ಇನ್ನೊಂದು ಹುಡುಗಿಯನ್ನು ಮದುವೆಯಾದನು. ಏಕೆಂದರೆ ಅವಳಿಂದ ಹಣ ಬಂತು. ಇದಾದ ಸ್ವಲ್ಪ ದಿನಕ್ಕೆ ಅವನು ಸತ್ತು ಹೋಗಲು, ಆಡಳಿತವೆಲ್ಲಾ ಮತಿಲಾಲನ ಕೈಗೆ ಬಂತು. ಅವನು ಹಣವನ್ನು ಧಾರಾಳವಾಗಿ ವೆಚ್ಚಮಾಡಿ ಸುಖಲೋಲುಪನಾದನು. ಬುದ್ಧಿ ಹೇಳಿದ ತಾಯಿಯನ್ನು ಅವನು ಹೊಡೆಯಲು, ಅವಳು ಮಗಳನ್ನು ಕರೆದುಕೊಂಡು ಮನೆಬಿಟ್ಟು ಹೋದಳು.</p>
<p> ಆಸ್ತಿಪಸ್ತಿಗಳು ಬಹುಬೇಗ ಸಾಲಗಾರರ ಪಾಲಾಗಲು, ಮತಿಲಾಲನು ಮನೆಬಿಟ್ಟು ಅಲೆಯುತ್ತ, ಕಾಶಿಗೆ ಬರಲು, ಅಲ್ಲಿ ಒಬ್ಬ ಪಂಡಿತನು ಅವನಿಗೆ ವಿವೇಕವನ್ನು ಹೇಳಿದನು. ತಾಯಿ ತಂಗಿ ವರದಾಬಾಬು ಎಲ್ಲರೂ ಅಲ್ಲಿಯೇ ದೊರೆತರು. ಮತಿಲಾಲನು ತನ್ನ ಅವಿವೇಕಕ್ಕೆ ಪಶ್ಚಾತ್ತಾಪ ಪಟ್ಟು ಅವರೊಡನೆ ಊರಿಗೆ ಬಂದು ಅಲ್ಲಿ ಸುಖವಾಗಿದ್ದನು.</p>
<p> ಇದರಲ್ಲಿ ಕಥಾಸ್ವಾರಸ್ಯಕ್ಕಿಂತಲೂ ಬಂಗಾಳಿ ಜನಗಳ ಗುಣಸ್ವಭಾವ ವರ್ಣನೆಗಳೂ ಜೀವನ ಚಿತ್ರಗಳೂ ಸ್ವಾರಸ್ಯವಾಗಿವೆ. ಏಕೆಂದರೆ ಅವು ಜನವನ್ನೂ ಜೀವನವನ್ನೂ ಕಣ್ಣೆದುರಿಗಿಟ್ಟುಕೊಂಡೇ ಬರೆದವು.</p>
<p> ಮೈಕೇಲ್​ ಮಧುಸೂದನ ದತ್ತನು ಜೆಸ್ಸೋರ್​ ಜಿಲ್ಲೆಯ ಒಂದು ಕಾಯಸ್ಥ ಮನೆತನದಲ್ಲಿ ಹುಟ್ಟಿ (೧೮೨೪) ಚಿಕ್ಕಂದಿನಲ್ಲಿಯೇ ಮನೆಬಿಟ್ಟು ಓಡಿಹೋಗಿ ಹಿಂದೂ ಕಾಲೇಜಿನಲ್ಲಿ ಜೂನಿಯರ್​ ಸ್ಕಾಲರ್​ಷಿಪ್​ ಪರೀಕ್ಷೆ ಮಾಡಿದನು(೧೮೪೨). ಮರುವರ್ಷ ಕ್ರೈಸ್ತನಾಗಿ ಬಿಷಪ್​ಕಾಲೇಜಿನಲ್ಲಿ ವ್ಯಾಸಂಗಮಾಡಿ ಮದರಾಸಿನಲ್ಲಿ ಒಂದು ಪತ್ರಿಕೆಗೆ ಉಪಸಂಪಾದಕನಾಗಿ ಹೋದನು. ಅಲ್ಲಿ ಹಲವು ಭಾಷೆಗಳನ್ನು ಕಲಿತು 
The Captive Lady 
(ರಾಣೀ ಸಂಯುಕ್ತೆ) ಮತ್ತು 
Visions of the Past 
(ರಾಧಾಕೃಷ್ಣ ಪ್ರೇಮ) ಎಂಬ ಇಂಗ್ಲಿಷ್​ ಪದ್ಯಗಳನ್ನು ಬರೆದನು. ಎಂಟು ವರ್ಷಗಳ ನಂತರ ಕಲ್ಕತ್ತೆಗೆ ಬಂದು ರತ್ನಾವಳಿಯನ್ನು ಇಂಗ್ಲಿಷಿಗೆ ಪರಿವರ್ತಿಸಿದನು; ಶರ್ಮಿಷ್ಠಾ, ಪದ್ಮಾವತೀ ಎಂಬ ಬಂಗಾಳಿ ನಾಟಕಗಳನ್ನು ಬರೆದನು. ಅವು ಅಭಿನಯಿಸಲ್ಪಟ್ಟುವು. ಇದಾದ ಮೇಲೆ ಅವನ ತಿಲೋತ್ತಮಾ ಸಂಭವ, ಮೇಘನಾದ ವಧ ಎಂಬ ಮಹಾಕಾವ್ಯಗಳು ಬಂದುವು. ಇದರಲ್ಲಿ ಅವನು ಸರಳ ರಗಳೆಯನ್ನು ಮೊಟ್ಟಮೊದಲಾಗಿ ಉಪಯೋಗಿಸಿ ಪ್ರಚಾರಕ್ಕೆ ತಂದನು.-</p>
<p> ನಮಿ ಆಮಿ ಕವಿಗುರು ತವ ಪದಾಂಬುಜೇ</p>
<p> ವಾಲ್ಮೀಕಿ! ಹೇ ಭಾರತೇರ ಶಿರಶ್ಚೂಡಾಮಣಿ</p>
<p> (ನಮಿಸುವೆನು ಕವಿಗುರುವೆ ನಿನ್ನಯಡಿದಾವರೆಗೆ</p>
<p> ವಾಲ್ಮೀಕಿ! ಹೇ ಭರತಖಂಡದಾ ತಲೆವಣಿಯೆ!)</p>
<p>ಎಂಬುದು ಉದಾಹರಣೆ. ಇದಲ್ಲದೆ ಅವನು ವೀರಾಂಗನಾ ಕಾವ್ಯ, ಕೃಷ್ಣಾಕುಮಾರಿ (ನಾಟಕ), ಬ್ರಜಾಂಗನಾ ಕಾವ್ಯ (ರಾಧಾ ವಿರಹ) ಕೆಲವು ಚತುರ್ದಶ ಪದಿಗಳು ಪ್ರಹಸನಗಳು ಇವುಗಳನ್ನೂ ಬರೆದಿದ್ದಾನೆ. ಅವನಲ್ಲಿ ಯೂರೋಪೀಯ ಸಾಹಿತ್ಯದ ಪೂರ್ಣ ಪ್ರಭಾವವನ್ನು ನೋಡಬಹುದು.</p>
<p> ೧೯೬೨ರಲ್ಲಿ ಅವನು ಕಾಯಿದೆ ವ್ಯಾಸಂಗಕ್ಕೆಂದು ಇಂಗ್ಲೆಂಡಿಗೆ ಹೋದನು. ಐದುವರ್ಷ ಯೂರೋಪಿ ನಲ್ಲಿದ್ದು ಬ್ಯಾರಿಸ್ಟರಾಗಿ ಕಲ್ಕತ್ತೆಗೆ ಬಂದನು. ಆದರೆ ಆ ಉದ್ಯೋಗದಲ್ಲಿ ಸಂಪಾದನೆಯಾಗದೆ, ಬಡತನದಲ್ಲಿ ನವೆದು ಕೊನೆಗೆ ಒಂದು ಧರ್ಮದ ಆಸ್ಪತ್ರೆಯಲ್ಲಿ ಪ್ರಾಣಬಿಟ್ಟನು.</p>
<p> ಬಂಗಾಳಿ ಸಾಹಿತ್ಯದ ಮೇಲೆ ಬಂಕಿಮನು ಬರೆದಿರುವ ಇಂಗ್ಲಿಷ್​ ಲೇಖನದಲ್ಲಿ ಮಧುಸೂದನ ದತ್ತನ ಕೃತಿಗಳನ್ನು ವಿಮರ್ಶಿಸಿದ್ದಾನೆ(ಪುಟ ೩೪-೩೮). ‘ವಂಗದರ್ಶನ’ದಲ್ಲಿ ‘ಮೃತ ಮೈಕೇಲ್​ ಮಧುಸೂದನ ದತ್ತ’ ಎಂಬ ಲೇಖನವನ್ನು ಬರೆದಿದ್ದಾನೆ (ಸಂ.೯, ಪು. ೩೪೨).</p>
<p> ರಂಗಲಾಲ ಬಾನರ್ಜಿಯು (೧೮೨೬-೧೮೮೬) ರಾಜಪುತ್ರ ಚರಿತ್ರೆಯನ್ನು ಆಧಾರ ಮಾಡಿಕೊಂಡು, ಪದ್ಮಿನೀ, ಕರ್ಮದೇವಿ, ಸುರಸುಂದರೀ ಎಂಬ ಪದ್ಯ ನಾಟಕಗಳನ್ನು ಬರೆದನು. ಕುಮಾರಸಂಭವವನ್ನು ಭಾಷಾಂತರಿಸಿದನು.</p>
<p> ರವೀಂದ್ರನಾಥ ಠಾಕೂರರ (೧೮೬೧-೧೯೪೧) ಗದ್ಯ ಪದ್ಯ ನಾಟಕಗಳು ಕನ್ನಡಿಗರಿಗೆ ಕನ್ನಡದ ಮೂಲಕವೋ ಇಂಗ್ಲಿಷಿನ ಮೂಲಕವೋ ಪರಿಚಯವಾಗಿವೆ. ಅವರ ಜೀವನ ಚರಿತ್ರೆಗಳು ಬೇಕಾದಹಾಗಿವೆ. ಸುಪ್ರಸಿದ್ಧ ಕನ್ನಡ ಲೇಖಕರಾದ ರಾಜಸೇವಾಸಕ್ತ ಡಾ॥ ಮಾಸ್ತಿ ವೆಂಕಟೇಶ ಅಯ್ಯಂಗಾರ್ಯರು ಕನ್ನಡದಲ್ಲಿ ಅವರ ಜೀವನಚರಿತ್ರೆ ಮತ್ತು ಗ್ರಂಥ ವಿಮರ್ಶೆಗಳನ್ನು ಒಳಕೊಂಡ ಒಂದು ಶ್ಲಾಘ್ಯಗ್ರಂಥವನ್ನು ಬರೆದಿದ್ದಾರೆ. ಠಾಕೂರ ರಿಗೆ ನೋಬೆಲ್​ ಪಾರಿತೋಷಕವು ಬಂದು ಅವರ ಕಾವ್ಯಗಳು ಹಲವು ಭಾರತೀಯ ಮತ್ತು ಯೂರೋಪೀಯ</p>
<p>ಭಾಷೆಗಳಿಗೆ ಪರಿವರ್ತಿತವಾದ್ದರಿಂದ ಬಂಗಾಳಿ ಸಾಹಿತ್ಯದಲ್ಲೆಲ್ಲಾ ಅವರ ಪರಿಚಯವೇ ಪ್ರಪಂಚಕ್ಕೆ ಹೆಚ್ಚಾಗಿದೆ.</p>
<p> ರವೀಂದ್ರನಾಥ ಠಾಕೂರರು ಬಂಕಿಮನ ಕಣ್ಣುಮುಂದೆ ಬೆಳೆದ ಹುಡುಗ. ಬಂಕಿಮನು ರವೀಂದ್ರರ ಮೇಧಾಶಕ್ತಿಯನ್ನು ಗ್ರಹಿಸಿ ಹೊಗಳಿದ್ದಾನೆ. ರವೀಂದ್ರರೂ ಬಂಕಿಮನನ್ನು ಮೆಚ್ಚಿ ಹೊಗಳಿದ್ದಾರೆ.</p>
<p> ಗಿರೀಶಚಂದ್ರ ಘೋಷನು (೧೮೪೩-೧೯೧೧) ಕಲ್ಕತ್ತದಲ್ಲಿ ಹುಟ್ಟಿ ಬೆಳೆದವನು. ಅವನ ಇಂಗ್ಲಿಷ್​ ವಿದ್ಯಾಭ್ಯಾಸ ತುಂಬದೂರ ಮುಂದುವರಿಯಲಿಲ್ಲ. ತರುಣ ವಯಸ್ಸಿನಲ್ಲಿಯೇ ನಟನಾಗಿ ಹಲವು ದೊಡ್ಡದೊಡ್ಡ ನಾಟಕ ಸಭೆಗಳಲ್ಲಿಯೂ ರಂಗಗಳಲ್ಲಿಯೂ ಪಾತ್ರವಹಿಸಿದನು. ಅರವತ್ತು ನಾಟಕಗಳ ಮೇಲೆಬರೆದನು. ಅವು ಗಳನ್ನು ಸಾಮಾಜಿಕ, ಪೌರಾಣಿಕ, ಐತಿಹಾಸಿಕ, ಗೀತ, ಅನುವಾದ-ಎಂದು ಐದು ಗುಂಪು ಮಾಡಬಹುದು. ಬಿಲ್ವಮಂಗಳ, ಬಲಿದಾನ, ಪ್ರಫುಲ್ಲ, ಗೃಹಲಕ್ಷ್ಮಿ, ಬುದ್ಧ, ಶಂಕರಾಚಾರ್ಯ, ತಪೋಬಲ, ಚೈತನ್ಯಲೀಲಾ, ಛತ್ರಪತಿ ಶಿವಾಜಿ-ಇವು ಪ್ರಸಿದ್ಧವಾದವು. ಸಿರಾಜುದ್ದೌಲ, ಮೀರ್​ಕಾಸಿಂ, ಛತ್ರಪತಿ ಶಿವಾಜಿ, ಇವುಗಳನ್ನು ಬ್ರಿಟಿಷ್​ ಸರ್ಕಾರವು ರಾಜದ್ರೋಹಕರಗಳೆಂದು ನಿಷೇಧಿಸಿತ್ತು.</p>
<p> ದ್ವಿಜೇಂದ್ರಲಾಲರಾಯನು (೧೮೬೦-೧೯೧೩) ಹಲವು ನಾಟಕಗಳನ್ನೂ ಗೀತಗಳನ್ನೂ ಬರೆದಿದ್ದಾನೆ. ಕಲ್ಕತ್ತಾವಿಶ್ವವಿದ್ಯಾಲಯದ ಎಂ.ಎ.ಪದವೀಧರನಾಗಿ, ಇಂಗ್ಲೆಂಡಿಗೆ ವೇತನ ಪಡೆದುಹೋಗಿ ಬಂದು, ಸರ್ಕಾರದ ಉನ್ನತಾಧಿಕಾರಿಯಾಗಿದ್ದನು. ಅವನ ನಾಟಕಗಳು ಸಾಮಾಜಿಕ ಪೌರಾಣಿಕ ಐತಿಹಾಸಿಕವಸ್ತುಗಳನ್ನು ಅವಲಂಬಿ ಸಿವೆ. ಇವುಗಳಲ್ಲಿ ಚಂದ್ರಗುಪ್ತ, ಷಹಜಹಾನ್ ಇವು ಜನಪ್ರಿಯವಾದವು. ಅವನ ಗೀತೆಗಳೂ ಪ್ರಸಿದ್ಧವಾಗಿವೆ.</p>
<p> ರಾಮೇಶ ಚಂದ್ರದತ್ತನು(೧೮೪೮-೧೯೦೯) ಪ್ರೆಸಿಡೆನ್ಸಿ ಕಾಲೇಜಿನಲ್ಲಿ ಓದಿ ಪದವೀಧರನಾಗಿ ಸಿವಿಲ್​ ಸರ್ವಿಸ್​ ಪರೀಕ್ಷೆಯಲ್ಲಿ ಮೂರನೆಯವನಾಗಿ ಬಂದನು (೧೮೬೯). ದೊಡ್ಡ ಅಧಿಕಾರದಲ್ಲಿದ್ದು ವಿಶ್ರಾಂತನಾದ ಮೇಲೆ ಬರೋಡಾದಲ್ಲಿ ಮಂತ್ರಿಯಾಗಿ ಕೆಲಸಮಾಡಿ ಆ ಸಂಸ್ಥಾನವನ್ನು ಮುಂದಕ್ಕೆ ತಂದನು. ಬಂಕಿಮಚಂದ್ರ ನಿಂದ ಪ್ರೇರಿತನಾಗಿ ಕಾದಂಬರಿ ಬರೆಯಲಾರಂಭಿಸಿದನು. ಋಗ್ವೇದಸಂಹಿತೆಯನ್ನು ಬಂಗಾಳಿ ಲಿಪಿಯಲ್ಲಿ ಮುದ್ರಿಸಿ ಅದರ ಭಾಷಾಂತರವನ್ನು ಕೊಟ್ಟಿದ್ದಾನೆ. ವಂಗವಿಜೇತ, ಮಾಧವೀಕಂಕಣ, ರಜಪೂತ ಜೀವನ ಸಂಧ್ಯಾ, ಮಹಾರಾಷ್ಟ್ರ ಜೀವನ ಪ್ರಭಾತ, ಸಂಸಾರ, ಸಮಾಜ, ಇವು ಅವನ ಆರು ಬಂಗಾಳಿ ಕಾದಂಬರಿಗಳು.</p>
<p> ಭೂದೇವ ಚಂದ್ರ ಮುಖರ್ಜಿಯು(೧೯೨೫-೧೮೯೪) ಸಂಸ್ಕೃತ ಕಾಲೇಜಿನಲ್ಲಿಯೂ ಹಿಂದೂ ಕಾಲೇಜಿನಲ್ಲಿಯೂ ಓದಿ ವಿದ್ಯಾಇಲಾಖೆಯ ಉನ್ನತಾಧಿಕಾರಿಗಳನ್ನು ಪಡೆದಿದ್ದನು. ಸಾಮಾಜಿಕ ಸಾಂಸಾರಿಕ ಮತ್ತು ವಿಮರ್ಶಾತ್ಮಕ ಪ್ರಬಂಧಗಳನ್ನು ಬರೆದಿದ್ದಾನೆ. ಅವನನ್ನು ಅಡಿಸನ್ಗೆ ಹೋಲಿಸುತ್ತಾರೆ.</p>
<p> ಡಾ॥ ರಾಜೇಂದ್ರಲಾಲಮಿತ್ರನು(೧೮೨೪-೧೮೯೧) ಪ್ರಾಚೀನ ವಿಷಯ ಸಂಶೋಧಕನೆಂದೂ, ದೊಡ್ಡ ವಿದ್ವಾಂಸನೆಂದೂ ಹೆಸರುಗೊಂಡನು. ‘ವಿವಿಧಾರ್ಥಸಂಗ್ರಹ’ ‘ರಹಸ್ಯ ಸಂದರ್ಭ’ ಎಂಬ ಎರಡು ಪತ್ರಿಕೆಗಳನ್ನು ನಡಸಿದನು. ಸುಮಾರು ಐವತ್ತುಗ್ರಂಥಗಳನ್ನು ಇಂಗ್ಲಿಷ್​ ಬಂಗಾಳಿಗಳಲ್ಲಿ ಬರೆದನು. ಇವು ೧೨೮ ಸಂಪುಟ ಗಳಾಗುತ್ತವೆಯೆಂದೂ ೨೨೦೦೦ ಪುಟಗಳಾಗುತ್ತವೆಯೆಂದೂ ಹೇಳುತ್ತಾರೆ!</p>
<p> ಇಪ್ಪತ್ತನೆಯ ಶತಮಾನದಲ್ಲಿ ಬಂಗಾಳೀ ಸಾಹಿತ್ಯವು ನಾನಾ ಮುಖದಲ್ಲಿ ಮುಂದುವರಿದಿದೆ.-ನಾಟಕ, ಕಾದಂಬರಿ, ಕಥೆ, ಭಾವಗೀತೆ, ಪ್ರಬಂಧ, ಜೀವನ ಚರಿತ್ರೆ, ಕಾವ್ಯ ವಿಮರ್ಶೆ, ಧರ್ಮ, ದರ್ಶನ, ವಿಜ್ಞಾನ, ಚರಿತ್ರೆ, ಅರ್ಥಶಾಸ್ತ್ರ, ರಾಜ್ಯಶಾಸ್ತ್ರ, ವ್ಯಾಕರಣ, ಶಿಶುಸಾಹಿತ್ಯ, ಪತ್ರಿಕಾಸಾಹಿತ್ಯ, ನಿಘಂಟು ಇತ್ಯಾದಿ. ಬಂಗಾಳಿ ಸಾಹಿತ್ಯದಲ್ಲಿ ಬಂಕಿಮನ ಸ್ಥಾನವನ್ನು ತೋರಿಸುವುದೇ ಈ ಅಧ್ಯಾಯದ ಉದ್ದೇಶವಾದ್ದರಿಂದ ಈಚಿನ ಸಾಹಿತ್ಯ ವನ್ನು ವಿವರಿಸುವುದಕ್ಕೆ ಹೋಗಿಲ್ಲ. ಅದರ ಮೇಲೆ ಬಂಗಾಳಿ ವಿದ್ವಾಂಸರ ಎರಡು ಅಭಿಪ್ರಾಯಗಳನ್ನು ಮಾತ್ರ ಕೊಡುತ್ತೇನೆ:-</p>
<p> ೧. ‘‘ಹೊರಗಿನ ನೋಟಕ್ಕೇನೋ ನಾವು ಮುಂದುವರಿಯುತ್ತಿದ್ದೇವೆ......ಇಂದಿನ ಲೇಖಕನಿಗೆ ಬರೆವಣಿಗೆಯಲ್ಲಿ ಹಿಂದಿದ್ದ ಉಲ್ಲಾಸವಿಲ್ಲ; ಓದುಗನಿಗೆ ಓದುವುದರಲ್ಲಿಯೂ ಅಷ್ಟೇ. ಜೀವನವು ಭಾರವಾಗಿದೆ; ಕಲೆಯಲ್ಲಿ ತೂಕ ಕಡಮೆಯಾಗಿದೆ.’’-
Bengali Literature by A and L. Ray; page 80.</p>
<p> ೨. ಇಂದಿನ ತರುಣ ಕಥಾ ಲೇಖಕರಲ್ಲಿ ಒಬ್ಬಿಬ್ಬರನ್ನು ಬಿಟ್ಟರೆ ಮಿಕ್ಕವರಿಗೆ ಕಥಾ ರಚನೆಯಲ್ಲಿ ಕೌಶಲ ವಿಲ್ಲ. ಇವರಲ್ಲಿ ಅನೇಕರಿಗೆ ಸುಲಭವಾಗಿ ಹೆಸರು ಬಂದುಬಿಡಬೇಕೆಂದು ಆಸೆ. ಆದರೆ ಅವರಿಗೆ ಕಥೆಗಾರನಲ್ಲಿ ಇರಬೇಕಾದ ವೀಕ್ಷಣ ಶಕ್ತಿಯಾಗಲಿ ಹೇಳುವ ಚಮತ್ಕಾರವಾಗಲಿ ಇಲ್ಲ. ಕಥೆ ಬರೆಯುವುದು ಒಂದು ಹುಚ್ಚಿನ ಹಾಗಾಗಿದೆ. ದೇಶದಿಂದ ಇದು ಎಷ್ಟು ಬೇಗ ಹೋದರೆ ಅಷ್ಟು ಕ್ಷೇಮ.-
A History of Bengali Literature by K.N. Das; page 178.</p>
<p> ಹೂವಿನ ಗಿಡವಾಗಲಿ ಹಣ್ಣಿನ ಮರವಾಗಲಿ, ಅದರಲ್ಲಿ ಹೂವಿಗಿಂತ, ಹಣ್ಣಿಗಿಂತ, ಎಲೆಯೇ ಹೆಚ್ಚು; ಅದೇ ಯಾವಾಗಲೂ ಕಣ್ಣಿಗೆ ಕಾಣುತ್ತಿರುವುದು; ಹೂವೂ ಹಣ್ಣೂ ಬಿಡುವುದು ಆಯಾ ಋತುವಿನಲ್ಲಿ ಮಾತ್ರ- ಅವೂ ಎಲ್ಲಾಒಂದೇ ಗುಣದವಾಗಿರುವುದಿಲ್ಲ. ಸಾಹಿತ್ಯ ಕ್ಷೇತ್ರದಲ್ಲಿ ಫಲಪುಷ್ಟಗಳು ಬಿಡಲು ಋತುನಿಯಮವಿಲ್ಲ;</p>
<p>ಇದ್ದರೆ ಅದು ನಮಗೆ ತಿಳಿದಿಲ್ಲ.</p>
<p class="text-center">ಅಧ್ಯಾಯ ೨</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಬಂಕಿಮಚಂದ್ರನ ಸಂಕ್ಷಿಪ್ತ ಜೀವನಚರಿತ್ರೆ</h1>
<p> ಬಂಕಿಮಚಂದ್ರ ಚಟ್ಟೋಪಾಧ್ಯಾಯನು ಬಂಗಾಳಾ ಪ್ರಾಂತದ ೨೪ ಪರಗಣಾ ಜಿಲ್ಲೆಗೆ ಸೇರಿದ ಕಾಂಟಾಲಪಾಡಾ ಗ್ರಾಮದಲ್ಲಿ ಕ್ರಿ.ಶ. ೧೮೩೮ನೆಯ ಜೂನ್ ೨೭ನೆಯ ತಾರೀಖು ರಾತ್ರಿ ಹುಟ್ಟಿದನು.
¹
 ಅವನು ಕುಲೀನ ವಂಶದ ಬ್ರಾಹ್ಮಣ. ಅವನ ಪೂರ್ವಿಕರು ಆದಿಶೂರ ರಾಜನ ಆಹ್ವಾನವನ್ನು ಅಂಗೀಕರಿಸಿ ಯಾಗ ಮಾಡಿಸಲು ಕನೂಜಿನಿಂದ ಬಂಗಾಳಕ್ಕೆ ಬಂದರಂತೆ. ಬಂಕಿಮಚಂದ್ರನ ಮುತ್ತಾತನು ಕಾಂಟಾಲಪಾಡಾ ಗ್ರಾಮ ದಲ್ಲಿನ ಆಸ್ತಿಯನ್ನು ಪಡೆದು ಅಲ್ಲಿ ನೆಲಸಿದನಂತೆ. ಈ ಗ್ರಾಮವು ನೈಹಾಟಿ ರೈಲ್ವೆ ನಿಲ್ದಾಣದ ಹತ್ತಿರವಿದೆ.</p>
<p> ಬಂಕಿಮಚಂದ್ರನ ತಂದೆಯ ಹೆಸರು ಯಾದವಚಂದ್ರ ಚಟ್ಟೋಪಾಧ್ಯಾಯ; ಅವನು ಹುಟ್ಟಿದ್ದು ೧೭೯೪ರಲ್ಲಿ. ಆತನು ಪಾರ್ಸಿ ಇಂಗ್ಲಿಷುಗಳನ್ನು ಕಲಿತು ಸರ್ಕಾರಿಯ ನೌಕರಿಗೆ ಸೇರಿ ೧೮೩೮ರಲ್ಲಿ ಡೆಪ್ಯುಟಿ ಕಲೆಕ್ಟರಾಗಿ ಮೇದಿನೀಪುರ ಹಿಜಲಿ ಮುಂತಾದ ಪರಗಣಗಳಲ್ಲಿ ಕೆಲಸಮಾಡಿದನು. ೧೮೫೭ರಲ್ಲಿ ವಿಶ್ರಾಂತನಾಗಿ ೧೮೮೧ರಲ್ಲಿ ಸ್ವರ್ಗಸ್ಥನಾದನು. ಬಂಕಿಮಚಂದ್ರನ ತಾಯಿ ವೈದಿಕರ ಮನೆಯ ಹೆಣ್ಣುಮಗಳು; ಆಕೆ ಪ್ರೇಮ ಮಯಿಯೂ ಸಾತ್ವಿಕಳೂ ಆಗಿದ್ದಂತೆ ತಿಳಿಯುತ್ತದೆ. ಯಾದವ ಚಂದ್ರನಿಗೆ ನಾಲ್ಕುಜನ ಗಂಡುಮಕ್ಕಳು-ಮೊದಲನೆಯವನು ಶ್ಯಾಮಾಚರಣ, ಎರಡನೆಯವನು ಸಂಜೀವಚಂದ್ರ, ಮೂರನೆಯವನು ಬಂಕಿಮಚಂದ್ರ, ನಾಲ್ಕನೆಯವನು ಪೂರ್ಣಚಂದ್ರ.</p>
<p> ಬಂಕಿಮಚಂದ್ರನು ಹಳ್ಳಿಯ ಪಾಠಶಾಲೆಗೆ ಸೇರಿ ವರ್ಣಮಾಲೆಯ ಅಕ್ಷರಗಳನ್ನೆಲ್ಲಾ ಒಂದೇ ದಿನದಲ್ಲಿ ಕಲಿತುಬಿಟ್ಟನಂತೆ. ಅಲ್ಲಿ ಎರಡು ಮೂರು ತಿಂಗಳಿದ್ದು ಆಮೇಲೆ ೧೮೪೪ರಲ್ಲಿ ಮೇದಿನೀಪುರದ ಸ್ಕೂಲಿಗೆ ಸೇರಿದನು. ಅವನ ತಂದೆ ಆಗ ಆ ಊರಿನಲ್ಲಿ ಕೆಲಸದಲ್ಲಿದ್ದು, ಅವನ ಅಣ್ಣ ಸಂಜೀವಚಂದ್ರನೂ ಅಲ್ಲಿಯೇ ಓದುತ್ತಿದ್ದನು.</p>
<p> ಯಾದವನಚಂದ್ರನಿಗೆ ಮೇದಿನೀಪುರದಿಂದ ವರ್ಗವಾಗಲು ಬಂಕಿಮನು ಆ ಊರನ್ನು ಬಿಟ್ಟು ಹೂಗ್ಲಿ ಯ ಮೊಹಸಿನ್​ ಕಾಲೇಜಿಗೆ ಬಂದನು(೧೮೪೯). ೧೮೫೪ರಲ್ಲಿ ಸೀನಿಯರ್​ ಸ್ಕಾಲರ್​ಷಿಪ್​ ಪರೀಕ್ಷೆಯಲ್ಲಿ
²
 ಮೊದಲನೆಯವನಾಗಿ ತೇರ್ಗಡೆ ಹೊಂದಿ, ವಿದ್ಯಾರ್ಥಿವೇತನವನ್ನು ಪಡೆದನು.</p>
<p> ಅಲ್ಲಿಂದ ೧೮೫೬ರಲ್ಲಿ ಪ್ರಸಿಡೆನ್ಸಿ ಕಾಲೇಜಿಗೆ ಬಂದನು. ಅಲ್ಲಿ ಬಂಗಾಳಿಯ ವ್ಯಾಸಂಗಕ್ಕೆ ಅವಕಾಶ ವಿತ್ತು. ೧೮೫೭ರಲ್ಲಿ ಸಿಪಾಯಿದಂಗೆಯಾಗಿ ಕಲ್ಕತ್ತವು ಅಲ್ಲೋಲ ಕಲ್ಲೋಲವಾಯಿತು. ಆದರೆ ಬಂಕಿಮನು ಅದಕ್ಕೆ ಗಮನಕೊಡದೆ ತನ್ನ ವ್ಯಾಸಂಗದಲ್ಲಿ ನಿರತನಾಗಿದ್ದನು; ಆಟಪಾಟಗಳಲ್ಲಿಯೂ ಅವನಿಗೆ ಹೆಚ್ಚು ಗಮನ ವಿರಲಿಲ್ಲ. ಅದೇ ವರ್ಷ ಕಲ್ಕತ್ತ ವಿಶ್ವವಿದ್ಯಾನಿಲಯವು ಸ್ಥಾಪಿತವಾಗಿ ಮುಂದಿನವರ್ಷ ಮೊದಲನೆಸಾರಿಗೆ ಬಿ.ಎ. ಪರೀಕ್ಷೆಯನ್ನು ನಡಸಿತು. ಬಂಕಿಮಚಂದ್ರನೂ ಇನ್ನು ಹನ್ನೆರಡು ಜನರೂ ಪರೀಕ್ಷೆಗೆ ಕುಳಿತರು. ಬಂಕಿಮನೂ, ಯದುನಾಥವಸುವೂ ತೇರ್ಗಡೆಯಾದರು. ಲೆಫ್ಟನೆಂಟ್​ ಗೌರ್ನರು ಬಂಕಿಮನಿಗೆ ಹೇಳಿಕಳುಹಿಸಿ ಡೆಪ್ಯುಟಿ ಕಲೆಕ್ಟರ್​ ಕೆಲಸವನ್ನು ಕೊಟ್ಟನು. ಅದಕ್ಕೆ ಅವನ ತಂದೆಯ ಇಷ್ಟದಂತೆ ಒಪ್ಪಿಕೊಂಡನೆಂದೂ, ನೌಕರಿಯ ನಿರ್ಬಂಧವು ಅಷ್ಟಾಗಿ ಅವನ ಮನಸ್ಸಿಗೆ ಒಗ್ಗುತ್ತಿರಲಿಲ್ಲವೆಂದೂ ಹೇಳುತ್ತಾರೆ. ಹೀಗೆ ಕೆಲಸಕ್ಕೆ ಸೇರಿದ ಹತ್ತು ವರ್ಷಗಳ ಮೇಲೆ ೧೮೬೯ರಲ್ಲಿ ಅವನು ಬಿ.ಎಲ್​. ಪರೀಕ್ಷೆ ಮಾಡಿದನು.</p>
<p>________</p>
<p>1
. ‘ಬಂಕಿಮ’ ಎಂದರೆ ‘ಬಗ್ಗಿರುವ’ ಎಂದು ಅರ್ಥ; ಆದ್ದರಿಂದ ‘ಬಂಕಿಮಚಂದ್ರ’ ಎಂದರೆ ಅಭಿವೃದ್ಧಿಶೀಲನಾದ ಬಿದಗೆಯಚಂದ್ರ</p>
<p> ಎಂದುಅರ್ಥ. ‘ಕಾಂಟಾಲಪಾಡಾ’ ಎಂದರೆ ಹಲಸಿನಹಳ್ಳಿ, (ಅಥವಾ ಮುಳ್ಳುಹಳ್ಳಿ) ಎಂದು ಅರ್ಥವಾಗುತ್ತದೆ.</p>
<p>2
. ೧೮೪೨ರಲ್ಲಿ ಸ್ಥಾಪಿತವಾದ ಈ ಜೂನಿಯರ್​ ಮತ್ತು ಸೀನಿಯರ್​ ಪರೀಕ್ಷೆಗಳು ಕಲ್ಕತ್ತಾ ವಿಶ್ವವಿದ್ಯಾಲಯವು ಆರಂಭವಾದ ಮೇಲೆ</p>
<p> ನಿಂತುಹೋದವು.</p>
<p> ಅವನು ಮೊದಲು ಕೆಲಸಕ್ಕೆ ಸೇರಿದ್ದು ಯಶೋಹರ (
Jessore
)ದಲ್ಲಿ (೨೩-೮-೧೮೫೮). ಆಗ ಅವನಿಗೆ ಇನ್ನೂ ಇಪ್ಪತ್ತುವರ್ಷ. ಇಲ್ಲಿ ಅವನಿಗೆ ದೀನಬಂಧು ಮಿತ್ರನ ಪರಿಚಯವಾಗಿ ಅದು ಗಾಢವಾದ ಸ್ನೇಹವಾಯಿತು. ಆನಂದಮಠವು ಸ್ವರ್ಗಸ್ಥನಾದ ಅವನಿಗೆ ಅರ್ಪಿತವಾಗಿದೆ. ಯಶೋಹರವಾದ ಮೇಲೆ ನಾಗೋಯ (೧೮೬೨), ಖುಲ್ನ, ಬಾರುವೀಪುರ (೧೮೬೪), ಬರಹಾಂಪುರ (೧೮೬೯), ಮಾಲ್ಡ, ಹೂಗ್ಲಿ, ಹೌರ, ಜಾಜಪುರ, ಮೇದಿನೀಪುರ (೧೮೮೭), ಆಲಿಪುರ ಮುಂತಾದ ಸ್ಥಳಗಳಲ್ಲಿ ಸರ್ಕಾರದ ನಾನಾ ಇಲಾಖೆಗಳಲ್ಲಿ ಕೆಲಸಮಾಡಿ ಕೊನೆಗೆ ಆಲಿಪುರದಲ್ಲಿದ್ದಾಗ ೧೮೯೧ರಲ್ಲಿ ಬಂಕಿಮನು ಕೆಲಸದಿಂದ ವಿಶ್ರಾಂತಿ ಪಡೆದನು. ಅವನು ಸ್ವತಂತ್ರ ಬುದ್ಧಿಯುಳ್ಳವನೂ ಧೀರಪ್ರವೃತ್ತಿಯವನೂ ನ್ಯಾಯಪರನೂ ಆಗಿದ್ದದ್ದರಿಂದ ಅವನಿಗೂ ಅವನ ಮೇಲ್ಪಟ್ಟ ಯೂರೋಪೀಯ ಅಧಿಕಾರಿಗಳಿಗೂ ಮನಃಕಷಾಯವುಂಟಾಗುತ್ತಲೇ ಇತ್ತು; ವಿದೇಶೀಯರು ಪುಂಡಾಟ ಮಾಡಿದಾಗ, ದುರಹಂಕಾರ ತೋರಿದಾಗ, ಅವನು ಹೆದರದೆ ದಾಕ್ಷಿಣ್ಯ ತೋರದೆ ಅವರಿಗೆ ಬುದ್ಧಿ ಕಲಿಸುತ್ತಿದ್ದನು. ಅವರಲ್ಲಿ ದೊಡ್ಡಮನಸ್ಸಿನವರಾಗಿದ್ದವರು ಅವನನ್ನು ಗೌರವಿಸಿದರು; ಅವನ ಸ್ನೇಹಕ್ಕೆ, ನ್ಯಾಯಕ್ಕೆ, ಬೆಲೆಕೊಟ್ಟರು; ಮಿಕ್ಕವರು ಅವನಿಗೆ ಕಿರುಕುಳ ಕೊಟ್ಟರು; ಹೇಗೂ, ಅವನು ಮೂವತ್ತ ಮೂರು ವರ್ಷ ದಕ್ಷನಾದ ಅಧಿಕಾರಿಯೆಂದು ಹೆಸರು ಪಡೆದು ನೌಕರಿ ನಡಸಿ ತನಗೆ ವಿಶ್ರಾಂತಿ ಬೇಕೆಂದು ಬರೆದುಕೊಂಡನು. ಆಗ ಅವನಿಗೆ ಇನ್ನೂ ಐವತ್ತುಮೂರೇ ವರ್ಷವಾಗಿದ್ದದ್ದರಿಂದ ಸರ್ಕಾರವು ಅನುಮತಿ ಕೊಡಲಿಲ್ಲ. ಆಗ ಲೆಫ್ಟನೆಂಟ್​ ಗವರ್ನರಾಗಿದ್ದ ಸರ್​ ಚಾರ್ಲ್ಸ್ ಇಲಿಯಟ್ಟನನ್ನು ಕಂಡು ತನಗೆ ಗ್ರಂಥ ಬರೆಯಲು ಅವಕಾಶ ಬೇಕೆಂದೂ ಆದ್ದರಿಂದ ನೌಕರಿಯಿಮದ ವಿಶ್ರಾಂತಿ ಅಗತ್ಯವೆಂದೂ ತಿಳಿಸಿದನು; ಆತನು ಸಮ್ಮತಿಸಿದನು. ನಾನೂರುರೂಪಾಯಿನ ವಿಶ್ರಾಂತಿವೇತನ ಲಭಿಸಿತು. ಅವನ ಸೇವೆಯನ್ನು ಶ್ಲಾಘಿಸಿ ಸರ್ಕಾರವು ರಾಯ್​ಬಹದ್ದೂರ್​, ಸಿ.ಐ.ಇ. ಎಂಬ ಬಿರುದುಗಳನ್ನು ಕೊಟ್ಟಿತು.</p>
<p> ವಿಶ್ರಾಂತಿ ಪಡೆದಮೇಲೆ ಬಂಕಿಮನಿಗೆ ಪುಸ್ತಕ ಬರೆಯಬೇಕೆಂಬ ಆಸೆಯೇನೋ ಇತ್ತು; ಉತ್ಸಾಹವೂ ಇತ್ತು. ಆದರೆ ಅದುಹೆಚ್ಚಾಗಿ ನಡೆಯಲಿಲ್ಲ. ಊರೂರು ತಿರುಗುತ್ತ, ಸರ್ಕಾರಿ ಕೆಲಸದ ಮಧ್ಯೇಮಧ್ಯೇ ಮಾಡಿದ ಕೆಲಸವೆಷ್ಟೋ ಅಷ್ಟೇ-ಆದರೆ ಅದೇನು ಅಲ್ಪವಲ್ಲ. ಹೀಗೆ ಹಲವು ಊರುಗಳನ್ನು ಸುತ್ತಿ, ಹಲವುಬಗೆಯ ಜನರ ಪರಿಚಯವಾದ್ದರಿಂದ ಅವನ ಕಾದಂಬರಿಗಳಲ್ಲಿ ಜೀವಂತವಾದ ವ್ಯಕ್ತಿಗಳನ್ನು ಸೃಷ್ಟಿಸುವುದೂ, ವಾಸ್ತವಿಕವಾದ ವರ್ಣನೆಗಳನ್ನು ಕೊಡುವುದೂ, ಸಾಧ್ಯವಾಯಿತು. ತನ್ನ ವಿಶ್ರಾಂತಿ ಜೀವನದ ಕಾಲದಲ್ಲಿ ಅವನು ಕಲ್ಕತ್ತ ವಿಶ್ವ ವಿದ್ಯಾಲಯದೊಡನೆ ಸಂಬಂಧವನ್ನಿಟ್ಟುಕೊಂಡು ಅಲ್ಲಿ ಬಂಗಾಳಿ ಭಾಷಾಸಾಹಿತ್ಯಗಳ ವ್ಯಾಸಂಗಕ್ಕೆ ಏರ್ಪಡಿಸ ಬೇಕೆಂದು ತುಂಬ ಪ್ರಯತ್ನಪಟ್ಟನು; ಆದರೆ ಅದುನಡೆಯಲಿಲ್ಲ; ಅದಕ್ಕೆ ‘ಬಂಗಾಳ ಹುಲಿ’ಯಾದ ಆಶುತೋಷ ಮುಖರ್ಜಿ ಬರಬೇಕಾಯಿತು. ಆಗ(೧೯೦೯-೧೯೧೦) ಅದಕ್ಕೆ ತಕ್ಕ ಸ್ಥಾನಮಾನಗಳು ದೊರಕಿದುವು.</p>
<p> ಬಂಕಿಮಚಂದ್ರನು ಆಳಿಗೆ ಆಕಾರನಾಗಿದ್ದರೂ ಅಷ್ಟೇನೂ ದೃಢಾಂಗನಾಗಿರಲಿಲ್ಲ; ದೇಹಾರೋಗ್ಯ ದೇಹದಾರ್ಢ್ಯಗಳನ್ನು ಕೊಡುವ ಆಟಪಾಟಗಳಲ್ಲಿ ವಿಹರಿಸುತ್ತಿದ್ದವನಲ್ಲ; ಕೊನಗಾಲದಲ್ಲಿ ಅವನಿಗೆ ಮಧು ಮೂತ್ರ ವ್ಯಾಧಿ ಕಾಣಿಸಿಕೊಂಡು, ಅದು ಪ್ರಬಲವಾಗಿ ವ್ರಣವೆದ್ದು, ೧೮೯೪ನೆಯ ಇಸವಿ ಏಪ್ರಿಲ್​ ತಿಂಗಳು ಎಂಟನೆಯ ಭಾನುವಾರ ಸ್ವರ್ಗಸ್ಥನಾದನು.</p>
<p> ಬಂಕಿಮನು ತುಮಬ ಜನಪ್ರಿಯನಾದ ಕಾದಂಬರೀಕಾರ; ಅವನ ಜೀವಿತಕಾಲದಲ್ಲಿಯೇ ಅವನ ಕಾದಂಬರಿಗಳು ಹಲವು ಮುದ್ರಣಗಳನ್ನು ಕಂಡಿದ್ದೇ ಅದಕ್ಕೆ ಸಾಕ್ಷಿ. ಮಹಾಭಾರತ ರಾಮಾಯಣಗಳನ್ನು ಬಿಟ್ಟರೆ ಬಂಗಾಳಿಗಳು ಹೆಚ್ಚು ಸಂಖ್ಯೆಯಲ್ಲಿ ಓದುವ ಪುಸ್ತಕಗಳೆಂದರೆ ಬಂಕಿಮನ ಕಾದಂಬರಿಗಳೇ ಎಂದು, ಅವನ ಜೀವನ ಚರಿತೆಯನ್ನು ಒರೆದಿರುವ ಮೋತೀಲಾಲದಾಸರು ಹೇಳುತ್ತಾರೆ.</p>
<p> ೧೯೩೪ರಲ್ಲಿ ಬಂಗಾಳವು ಅವನ ಶತಮಾನೋತ್ಸವನ್ನು ವಿಜೃಂಭಣೆಯಿಂದ ಆಚರಿಸಿತು. ವಂಗೀಯ ಸಾಹಿತ್ಯಪರಿಷತ್ತು, ಅವನ ಲೇಖನಗಳನ್ನೆಲ್ಲಾ ಶೇಖರಿಸಿ, ಪರಿಷ್ಕರಿಸಿ, ಪೀಠಿಕೆ ಟಿಪ್ಪಣಿಗಳೊಡನೆ ಒಂಬತ್ತು ದೊಡ್ಡ ಸುಂದರ ಸಂಪುಟಗಳಾಗಿ ಪ್ರಕಟನ ಮಾಡಿತು. ಅವುಗಳಲ್ಲಿ ಕ್ರೌನ್ ಕ್ವಾರ್ಟೊ ಆಕಾರದ ಸುಮಾರು ೩೮೦೦ ಪುಟಗಳಿವೆ. ಅವುಗಳಲ್ಲಿ ಅರ್ಧ ಕಾದಂಬರಿಗಳು; ಉಳಿದ ಅರ್ಧ ಗದ್ಯಪದ್ಯ ಪ್ರಬಂಧಾದಿಗಳು. ಅವನ ಗುರುತರವೂ ಕ್ಲೇಶಕರವೂ ಆದ ಸರ್ಕಾರಿ ಕೆಲಸದ ಮಧ್ಯದಲ್ಲಿ ಇಷ್ಟೊಂದು ದೊಡ್ಡ ಪ್ರಮಾಣದ ಉತ್ತಮ ಗ್ರಂಥಲೇಖನಕ್ಕೆ ಅವಕಾಸ ಹೇಗೆ ಸಿಕ್ಕಿತೋ ಆಶ್ಚರ್ಯವಾಗಿದೆ. ಆಗಿನ ಕಾಲದಲ್ಲಿ ಸರ್ಕಾರದ ಕೆಲಸ ಇಷ್ಟೊಂದು ಬೆಳೆದಿರಲಿಲ್ಲ; ಇಷ್ಟೊಂದು ಕಾಲ ಕಳೆಯುವ ಹವ್ಯಾಸಗಳೂ ಇರಲಿಲ್ಲ. ಯಾವ ಕೆಲಸವಿರಲಿ ಇಲ್ಲ ದಿರಲಿ, ಕಾವ್ಯಲೇಖನ ಪ್ರವೃತ್ತಿ ಬಲವಾಗಿರತಕ್ಕವನು ಅವಕಾಶ ಮಾಡಿಕೊಂಡು ಬರೆದೇ ಬರೆಯುತ್ತಾನೆ.</p>
<p> ಇಂಗ್ಲಿಷ್​ ವ್ಯಾಸಂಗದ ಫಲವಾಗಿ, ಬಂಕಿಮನಿಗೆ ಚಿಕ್ಕಂದಿನಲ್ಲಿ ಅಷ್ಟಾಗಿ ಆಸ್ತಿಕತೆ ಇರಲಿಲ್ಲ; ಆದರೆ ಮನೆತನದಲ್ಲಿ ಹಿಂದಿನಿಂದ ಬಂದ ಸತ್ಸಂಪ್ರದಾಯ, ಸಂಸ್ಕೃತದ ವ್ಯಾಸಂಗ, ಸುವಿಚಾರ ಇವುಗಳ ಫಲವಾಗಿ ಕೊನೆಕೊನೆಗೆ ಧರ್ಮಾಚರಣೆಯಲ್ಲಿ ಹೆಚ್ಚು ಆಸಕ್ತಿಯುಂಟಾಯಿತು; ಯಾರು ನಮ್ಮನ್ನು ಮೂರ್ತಿಪೂಜಕ ರೆಂದು ಹಳಿಯಲಿ, ದೇವತಾಪೂಜೆಯನ್ನು ಧರ್ಮವನ್ನೂ ನಡಸಿಕೊಂಡು ಬರುವುದು ಒಳ್ಳೆಯದು; ಮತಗಳ ಲ್ಲೆಲ್ಲಾ ಆರ್ಯಧರ್ಮ ಶ್ರೇಷ್ಠ; ಮಿಕ್ಕವು ಉತ್ತಮವೆಂದು ಕಂಡರೂ, ನಮಗೆ ಹಿಂದಿನಿಂದ ಆಗಿ ಬಂದಿರುವ ಒಗ್ಗಿರುವ, ಮಾರ್ಗವೇ ಶ್ರೇಯಸ್ಕರ-ಎಂದು ಅವನು ನಂಬಿದ್ದನು. ಈ ಸಂಬಂಧದಲ್ಲಿ ಅವನು ಮರಣಶಯ್ಯೆ ಯ ಮೇಲಿದ್ದಾಗ ನಡೆಯಿತೆಂದು ಹೇಳುವ ಒಂದು ಸಂದರ್ಭವನ್ನು ಇಲ್ಲಿ ಉಲ್ಲೇಖಿಸಬಹುದು:-</p>
<p> ಅವನು ರೋಗದಿಂದ ತುಂಬ ಬಳಲಿದ್ದಾಗ ಡಾಕ್ಟರ್​ ಮಹೇಂದ್ರಲಾಲ ಸರ್ಕಾರರು ಬಂದು ಬಂಕಿಮ ನಿಗೆ ಔಷಧ ತೆಗೆದುಕೊಳ್ಳುವಂತೆ ಹೇಳಿದರು. ಬಂಕಿಮನು ಮೃದುವಾಗಿ ನಕ್ಕನು.</p>
<p> ಮಹೇಂದ್ರ:- ನೀವು ಆತ್ಮಹತ್ಯೆ ಮಾಡಿಕೊಳ್ಳುತ್ತಿದ್ದೀರಿ.</p>
<p> ಬಂಕಿಮ:- ಹೇಗೇ?</p>
<p> ಮಹೇಂದ್ರ:- ಔಷಧ ತೆಗೆದುಕೊಳ್ಳದಿದ್ದರೆ ಆತ್ಮಹತ್ಯೆ ಮಾಡಿಕೊಂಡಂತೆಯೇ!</p>
<p> ಬಂಕಿಮ:- ನಾನು ಔಷಧ ತೆಗೆದುಕೊಳ್ಳತ್ತಿಲ್ಲವೆಂದು ಹೇಳಿದವರು ಯಾರು?</p>
<p> ಮಹೇಂದ್ರ:- ಔಷಧ ಎಲ್ಲಿ ಮತ್ತೆ?</p>
<p> ಬಂಕಿಮನು ಉತ್ತರವೇನನ್ನೂ ಹೇಳದೆ, ಭಗವದ್ಗೀತೆಯ ಕಡೆಗೆ ತನ್ನ ಬೆರಳನ್ನು ನೀಡಿದನು. ಡಾಕ್ಟರು ‘ನಿಮ್ಮೊಡನೆ ಚರ್ಚೆ ಮಾಡುವುದು ವ್ಯರ್ಥ!’ ಎಂದು ಎದ್ದು ಹೊರಟುಹೋದರು:-</p>
<p> ಅಂತಕಾಲೇ ಚ ಮಾಮೇವ ಸ್ಮರನ್​ ಮುಕ್ತ್ವಾ ಕಳೇಬರಂ ।</p>
<p> ಯಃ ಪ್ರಯಾತಿ ಸ ಮದ್ಭಾವಂ ಯಾತಿ ನಾಸ್ತ್ಯತ್ರ ಸಂಶಯಃ ॥</p>
<p> -ಗೀತಾ, ೮-೫</p>
<p> ಬಂಕಿಮನು ತಂದೆಯ ಜೊತೆಯಲ್ಲಿ ಮೇದಿನೀಪುರದಲ್ಲಿದ್ದಾಗ ನೆರೆಗ್ರಾಮವಾದ ನಾರಾಯಣಪುರದ ನವಕುಮಾರ ಚಕ್ರವರ್ತಿಯ ಮಗಳನ್ನು ಕೊಟ್ಟು ಮದುವೆಯಾಯಿತು(೧೮೪೯). ಆಗ ಅವನಿಗೆ ಇನ್ನೂ ಹನ್ನೊಂದು ವರ್ಷ; ಹುಡುಗಿಗೆ ಐದುವರ್ಷ. ಆಕೆ ಪರಮ ಸುಂದರಿಯೂ ಗುಣವತಿಯೂ ಆಗಿದ್ದಳಂತೆ. ಒಳ್ಳೆಯ ವಸ್ತು ಬಹಳದಿನವಿರುವುದಿಲ್ಲ; ಬಂಕಿಮನು ಯಶೋಹರದಲ್ಲಿ ಡೆಪ್ಯುಟಿ ಕಲೆಕ್ಟರಾಗಿದ್ದಾಗ ಆಕೆ ತನ್ನ ಹದಿನಾರನೆಯ ವಯಸ್ಸಿನಲ್ಲಿ ಸ್ವರ್ಗಸ್ಥಳಾದಳು. ಆಕೆಯೂ, ಆಕೆಯೊಡನೆ ಅಲ್ಪಕಾಲ ನಡೆಸಿದ ಪ್ರೇಮಸಂಸಾರ ವೂ ಬಂಕಿಮನ ಹೃದಯಲ್ಲಿ ಅಚ್ಚಳಿಯದೆ ನಿಂತಂತೆ ಕಾಣುತ್ತದೆ. ಅವನ ಕಾದಂಬರಿಗಳಲ್ಲಿ ಬರುವ ಅನೇಕ ನಾಯಕಿಯರು ಈ ವಯಸ್ಸಿನ ಪರಮಸುಂದರಿಯರು.</p>
<p> ಎರಡನೆಯ ಹೆಂಡತಿಯ ಹಾಲಿಷಹರ ಗ್ರಾಮದ ಶ್ರೀಮತೀ ರಾಜಲಕ್ಷ್ಮೀದೇವಿ. ಆಕೆಯಲ್ಲಿ ಬಂಕಿಮ ನಿಗೆ ಮೂವರು ಹೆಣ್ಣುಮಕ್ಕಳಾದರು.-ಗಂಡುಮಕ್ಕಳಿಲ್ಲ. ಅವರ ಹೆಸರು ಕ್ರಮವಾಗಿ, ಶರತ್​ಕುಮಾರಿ, ನೀಲಾಬ್ಜ ಕುಮಾರಿ ಮತ್ತು ಉತ್ಪಲಕುಮಾರಿ. ಇವರಲ್ಲಿ ಉತ್ಪಲಕುಮಾರಿಯು ಆತ್ಮಹತ್ಯೆ ಮಾಡಿಕೊಂಡಳಂತೆ. ಮಿಕ್ಕ ಇಬ್ಬರಲ್ಲಿ ಶರತ್​ಕುಮಾರಿಯು ರಾಖಾಲಚಂದ್ರ ಬಾನರ್ಜಿ ಎಂಬಾತನನ್ನು ಮದುವೆಮಾಡಿಕೊಂಡು ತಂದೆಯ ಮನೆಯಲ್ಲಿಯೇ ಇದ್ದಳು; ಎರಡನೆಯವಳನ್ನು ಒಬ್ಬ ಜಮೀನುದಾರನ ಮಗನಿಗೆ ಕೊಟ್ಟಿತ್ತು. ಅವರಿಗೆ ಮಕ್ಕಳು ಮರಿಗಳಾದವು. ಅವುಗಳ ಮೇಲೆ ಬಂಕಿಮನಿಗೆ ತುಂಬ ಪ್ರೀತಿ ಇತ್ತು. ರಾಜಲಕ್ಷ್ಮೀದೇವಿಯು ಸುಮಾರು ೧೯೨೦ರಲ್ಲಿ ಕಾಲವಾದಳು.</p>
<p> ಬಂಕಿಮಚಂದ್ರನಿಗೆ ತಾಯಿತಂದೆಗಳಲ್ಲಿ ತುಂಬ ಭಕ್ತಿ; ಅವನು ಮೊದಲು ಕೆಲಸಕ್ಕೆ ಸೇರಿದಾಗ ಅವರ ಪಾದಗಳನ್ನು ತೊಳೆದು ತೀರ್ಥವನ್ನು ಎರಡು ಥಾಲಿಗಳಲ್ಲಿ ತುಂಬಿಕೊಂಡು ತನ್ನ ಜೊತೆಯಲ್ಲಿ ತೆಗೆದು ಕೊಂಡು ಹೋದನಂತೆ. ತಂದೆ ಮಾಡಿದ್ದ ಸುಮಾರು ನಾಲ್ಕು ಸಾವಿರ ರೂಪಾಯಿಗಳ ಸಾಲವನ್ನು ತೀರಿಸಿದ ನಂತೆ. ಅಯೋಗ್ಯರನ್ನೂ ಒಣಪ್ರತಿಷ್ಠೆಯವರನ್ನೂ ಕಂಡರೆ ಅವನಿಗೆ ತಿರಸ್ಕಾರ. ಆದ್ದರಿಂದ ಅವನು ಹಲವರಿಗೆ ಉದ್ಧತನೆಂದು ತೋರಿದ್ದರೆ ಅದು ಆಶ್ಚರ್ಯವೇನಲ್ಲ. ಯೋಗ್ಯರನ್ನೂ ವಿದ್ವಾಂಸರನ್ನೂ ಕಂಡರೆ ಅವನಿಗೆ ತುಂಬ ಗೌರವ. ಅವನಿಗೆ ಅಂಥ ಸ್ನೇಹಿತರನೇಕರಿದ್ದರು. ಅವರಲ್ಲಿ ದೀನಬಂಧುಮಿತ್ರ, ಜಗದೀಶನಾಥರಾಯ ಇವರಿಬ್ಬರ ಹೆಸರು ಅಮರವಾದದ್ದು. ದೀನಬಂಧುಮಿತ್ರನು ಸ್ವರ್ಗಸ್ಥನಾದಮೇಲೆ ಬರೆದ ‘‘ಆನಂದಮಠ’’ವನ್ನು ಬಂಕಿಮನು ಸ್ವರ್ಗಮರ್ತ್ಯ ಸೋಪಾನ ರೂಪವಾಗಿ ಅವನಿಗೆ ಅರ್ಪಣೆ ಮಾಡಿದನು. ಹಾಗೇ ‘ವಿಷವೃಕ್ಷ’ವು ‘ಕಾವ್ಯಪ್ರಿಯ’ ಜಗದೀಶನಾಥರಾಯನಿಗೆ ಅರ್ಪಿತವಾಗಿದೆ.</p>
<p> ಬಂಕಿಮನು ಆಜೀವ ವಿದ್ಯಾರ್ಥಿ; ಅವನ ಜೀವನವೆಲ್ಲಾ ವ್ಯಾಸಂಗಮಯ; ಅವನ ಪ್ರಬಂಧಗಳನ್ನೂ ಲೇಖನಗಳನ್ನೂ ನೋಡಿದರೆ, ಧರ್ಮ ದರ್ಶನ ಚರಿತ್ರೆ ರಾಜನೀತಿ ವಿಜ್ಞಾನ ಕಲೆ ಕಾವ್ಯ ಸಮಾಜಶಾಸ್ತ್ರ ಮುಂತಾದ ಹಲವು ಶಾಸ್ತ್ರಗಳಲ್ಲಿ ಅವನಿಗಿದ್ದ ಪರಿಚಯ ಗೊತ್ತಾಗುತ್ತದೆ. ಅವನು ಅಂದಿನ ಪ್ರಸಿದ್ಧ ಸಂಗೀತ ವಿದ್ವಾಂಸನಾದ ಯದುಭಟ್ಟನಿಂದ ಸಂಗೀತವನ್ನೂ, ಶ್ರೀರಾಮನ್ಯಾಯವಾಗೀಶ ಮತ್ತು ಸತ್ಯವ್ರತ ಸಾಮಶ್ರಮಿ ಗಳಿಂದ ಸಂಸ್ಕೃತವನ್ನೂ ವ್ಯಾಸಂಗ ಮಾಡಿದ್ದನು. ಜ್ಯೋತಿಷದಲ್ಲಿಯೂ ಹೋರಾಶಾಸ್ತ್ರದಲ್ಲಿಯೂ ಚೆನ್ನಾದ ಪರಿಶ್ರಮವಿತ್ತು. ಸಾಧಾರಣವಾಗಿ ಭೂದೇವಚಂದ್ರನ ಮನೆಯಲ್ಲಿ ಸಂಜೆಯ ಹೊತ್ತು ವಿದ್ವದ್ಗೋಷ್ಠಿ ಸೇರುತ್ತಿತ್ತು; ಅಲ್ಲಿ ಸಂಸ್ಕೃತ, ಪ್ರಚಲಿತ ಸಾಹಿತ್ಯ, ವರ್ತಮಾನ ವಿಷಯಗಳು ಇವುಗಳನ್ನು ಕುರಿತ ಸಂಭಾಷಣೆಗಳೂ ಚರ್ಚೆ ಯೂ ನಡೆಯುತ್ತಿದ್ದುವು; ಅವುಗಳಲ್ಲಿ ಬಂಕಿಮನ ಪಾತ್ರವು ಪ್ರಧಾನವಾಗಿತ್ತು.</p>
<p> ಅವನ ವಿಚಾರವಾಗಿ ಹಲವು ಕಥೆಗಳು ಪ್ರಚಾರದಲ್ಲಿವೆ. ಅವುಗಳಲ್ಲಿ ಒಂದನ್ನು ಮಾತ್ರ ಇಲ್ಲಿ ಬರೆಯ ಬಹುದು:-</p>
<p>ಹರನಾಥನೆಂಬ ಬ್ರಾಹ್ಮಣನು ಕಲ್ಕತ್ತೆಗೆ ಪ್ರಯಾಣ ಮಾಡುತ್ತ ಮಧ್ಯದಲ್ಲಿ ರಾತ್ರಿಯಾದ್ದರಿಂದ ಒಂದು ಹಳ್ಳಿಯಲಿ ತಂಗಿ ಒಂದು ಮನೆಯ ಜಗುಲಿಯಮೇಲೆ ಮಲಗಿದ್ದನು. ರಾತ್ರಿ ಒಬ್ಬ ಕಳ್ಳ ಆ ಮನೆಯಿಂದ ಒಂದು ಪೆಟ್ಟಿಗೆಯನ್ನು ಎತ್ತಿಕೊಂಡು ಓಡಿಹೋಗುತ್ತಿರಲು ಹರನಾಥನು ಅವನನ್ನು ಬೆನ್ನಟ್ಟಿಕೊಂಡು ಹೋಗಿ ಹಿಡಿದನು. ಆದರೆ ಕಳ್ಳನು ಅವನಿಗಿಂತ ಬಲವಾಗಿದ್ದದ್ದರಿಂದ ಹರನಾಥನನ್ನು ಕೆಳಗೆ ಹಾಕಿಕೊಂಡು ಅವನೇ ಕಳ್ಳನೆಂಬಂತೆ ಕೂಗಾಡಿದನು. ಜನ ಬಂದು ಹರನಾಥನನ್ನು ಹಿಡಿದರು. ಮೊಖದ್ದಮೆ ಬಂಕಿಮನ ಕೋರ್ಟಿಗೆ ಬಂತು. ಒದಗಿಸಿದ್ದ ಸಾಕ್ಷ್ಯದಿಂದ ಕಳ್ಳನನ್ನು ಕಳ್ಳ ಎಂದು ತೀರ್ಮಾನಿಸುವ ಹಾಗಿರಲಿಲ್ಲ. ಬ್ರಾಹ್ಮಣನು ಶ್ರೀಕೃಷ್ಣ ನಿಗೆ ಮೊರೆಯಿಟ್ಟು ಕಣ್ಣೀರು ಹಾಕುತ್ತಿದ್ದನು. ಬಂಕಿಮನಿಗೆ ಈ ವಿಚಾರದಲ್ಲಿ ಸಂಶಯ ಹುಟ್ಟಿ ಮರುದಿನ ತೀರ್ಪು ಹೇಳುವುದಾಗಿ ತಿಳಿಸಿದನು.</p>
<p> ಮರುದಿನ ಕೋರ್ಟು ಆರಂಭವಾಗುವ ಹೊತ್ತಿಗೆ ಆ ಕೋರ್ಟಿನ ಗುಮಾಸ್ತೆಯಾಗಿದ್ದ ವ್ರಜಲಾಲನ್ನೂ ಯಾರೋ ಕೊಂದುಹಾಕಿ ದಾರಿಯಲ್ಲಿ ಬಿಸಾಡಿದ್ದರೆಂಬ ವರ್ತಮಾನ ಬಂತು; ಕಳ್ಳನೂ ಹರನಾಥನೂ ಆ ಹೆಣವನ್ನು ತರಲೆಂದು ಬಂಕಿಮನು ಆಜ್ಞೆ ಮಾಡಿದನು. ಅವರು ಅದನ್ನು ಹೊತ್ತು ದಾರಿಯಲ್ಲಿ ಬರುತ್ತ ಬ್ರಾಹ್ಮಣು ‘ಅಂದು ನಾನು ನಿನ್ನನ್ನು ಹಿಡಿಯುವುದಕ್ಕೆ ಹೋಗಿ ಎಂಥ ಅವಿವೇಕ ಮಾಡಿದೆ!’ ಎಂದನು. ಕಳ್ಳನು ಉತ್ತರಕೊಟ್ಟು ‘ನಾನು ಪೋಲೀಸು ಇಲಾಖೆಯನ್ನು ಬಲ್ಲವನು; ನಾನು ಹೇಗೂ ಸಿಕ್ಕಿಕೊಳ್ಳುತ್ತಿರಲಿಲ್ಲ; ನಿನಗೆ ಹಾಗೇ ಆಗಬೇಕು!’ ಎಂದು ಮುಂತಾಗಿ ಮಾತನಾಡಿದನು. ಇದೆಲ್ಲವನ್ನೂ ಶವದಂತಿದ್ದು ಕೇಳಿದ ವ್ರಜಲಾಲನು ಕೋರ್ಟಿನಲ್ಲಿ ‘ಶವ’ವನ್ನು ಇಳಿಸಿದ ಕೂಡಲೆ, ಬಂಕಿಮನಿಗೆ ತಿಳಸಿದನು. ನಿಜವಾದ ಕಳ್ಳನಿಗೆ ಶಿಕ್ಷೆಯಾಯಿತು.</p>
<p> ಇದು, ವ್ರಜಲಾಲನು ಖೂನಿಮಾಡಲ್ಪಟ್ಟವನಂತೆ ನಟಿಸಿ ಸತ್ಯವನ್ನು ಅರಿಯಬೇಕೆಂದು ಬಂಕಿಮನು ಮಾಡಿದ್ದ ಹಂಚಿಕೆ.
³</p>
<p> ಬಂಕಿಮನ ಕೀರ್ತಿಯು ಇಂಥ ಕಥೆಗಳ ಮೇಲೇನೂ ನಿಲ್ಲಬೇಕಾಗಿಲ್ಲ. ಅವನು ‘‘ಪ್ರತಿಭೆಯ ವರಪುತ್ರ ಒಂದೇ ಧಾರೆಯಲ್ಲಿ ಕವಿ, ಪಂಡಿತ, ನವಸೃಷ್ಟಿಕುಶಲನಾದ ಶಿಲ್ಪಿ, ಭಕ್ತಿಪ್ರವಣನಾದ ದಾರ್ಶನಿಕ, ದೂರದೃಷ್ಟಿ ಶಾಲಿಯಾದ ಸ್ವದೇಶಪ್ರೇಮಿ, ಧೀರ ಶ್ರದ್ಧಾಶೀಲ, ಸಮಾಜ ಸಂಸ್ಕಾರಕ-ಎಲ್ಲಾ ಆಗಿದ್ದನು.’’
4</p>
<p>_________</p>
<p>3
. ಈ ಕಥೆಯು ಕೇರೀ ಎಂಬ ಪಾದ್ರಿಯು ಸಂಪಾದಿಸಿದ ‘ಇತಿಹಾಸಮಾಲಾ’ ಎಂಬ ಗ್ರಂಥದಲ್ಲಿದೆಯಂತೆ(೮೬೧-೮೬೪)</p>
<p>4
. ಅಕ್ಷಯ ಕುಮಾರ ದತ್ತಗುಪ್ತ ಕವಿರತ್ನರ ‘ಬಂಕಿಮಚಂದ್ರ’, ಪುಟ ೪೦೩.</p>
<p class="text-center">ಅಧ್ಯಾಯ ೩</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಬಂಕಿಮಚಂದ್ರನ ಕವಿತೆಗಳು</h1>
<p> ಬಂಕಿಮಚಂದ್ರನು ಕಾದಂಬರೀಕಾರನೆಂದು ಪ್ರಸಿದ್ಧನಾದರೂ ಅವನು ತನ್ನ ಲೇಖಕ ಜೀವನವನ್ನು ಆರಂಭಿಸಿದ್ದು ಕವಿತೆಗಳಿಂದ. ಅವನು(ಹೂಗ್ಲಿ ಕಾಲೇಜಿನಲ್ಲಿ) ವಿದ್ಯಾರ್ಥಿಯಾಗಿದ್ದಾಗಲೇ ಕಾವ್ಯರಚನೆಗೆ ಆರಂಭ ಮಾಡಿದನು. ಪ್ರಾಚೀನ ಸಾಹಿತ್ಯದಲ್ಲೆಲ್ಲಾ ಪದ್ಯಕಾವ್ಯವೇ ಹೆಚ್ಚು. ಆಗ ಈಶ್ವರಚಂದ್ರಗುಪ್ತನ ‘ಸಂವಾದ ಪ್ರಭಾಕರ’ ಪತ್ರಿಕೆಯು ಜನಪ್ರಿಯವಾಗಿತ್ತು. ಅದು ಕಾಂಟಾಲಪಾಡದಲ್ಲಿ ಬಂಕಿಮಚಂದ್ರನ ಮನೆಗೂ ಬರುತ್ತಿತ್ತು. ಅದನ್ನು ಅನೇಕರು ತರಿಸಿಕೊಂಡು ಓದುತ್ತಿದ್ದರು. ಈಶ್ವರಚಂದ್ರಗುಪ್ತನು ತರುಣ ಕವಿಗಳನ್ನು ಪ್ರೋತ್ಸಾಹಿಸಿ ಅವರ ಲೇಖನಗಳನ್ನು ಪ್ರಕಟಿಸುತ್ತಿದ್ದನಲ್ಲದೆ ಅವುಗಳಲ್ಲಿ ಉತ್ತಮವಾದುವುಗಳಿಗೆ ಬಹುಮಾನಗಳನ್ನೂ ಕೊಡುತ್ತಿದ್ದನು. ಹೀಗೆ ಪ್ರೋತ್ಸಾಹವನ್ನೂ ಬಹುಮಾನವನ್ನೂ ಪಡೆದವರಲ್ಲಿ ಬಂಕಿಮಚಂದ್ರನೂ ಒಬ್ಬ. ಅವನ ಸುಮಾರು ಹತ್ತು ಹನ್ನೆರಡು ಕವಿತೆಗಳು ‘ಸಂವಾದ ಪ್ರಭಾಕರ’ದಲ್ಲಿ ಪ್ರಕಟವಾದುವು. ಪ್ರಾಯಶಃ ಇವು ಬಹುಮಾನ ಪಡೆದವುಗಳು ‘ಸಮಾಚಾರದರ್ಪಣ’, ‘ಸಾಹಿತ್ಯ’ ಮುಂತಾದ ಪತ್ರಿಕೆಗಳಲ್ಲಿಯೂ ಒಂದೆರಡು ಬಂದುವು. ಇವೆಲ್ಲಾ ಸುಮಾರು ೧೮೫೨ರಲ್ಲಿ ಬರೆದು ಪ್ರಕಟವಾದುವು ಆಗ ಬಂಕಿಮನಿಗೆ ಇನ್ನೂ ಹದಿನಾಲ್ಕು ವರ್ಷವೂ ತುಂಬಿರಲಿಲ್ಲ. ಆದ್ದರಿಂದ ಇವುಗಳಲ್ಲಿ ಪ್ರಾಯಕ್ಕೆ ಕಾಲಿಡುತ್ತಿರುವ ಮೇಧಾವಿ ಹುಡುಗನ ಹುಮ್ಮಸ್ಸು ಇದೆ; ವಿಷಯ, ಪ್ರತಿಪಾದನೆ, ಇನ್ನೂ ಅಪಕ್ವ; ಕಾಲೇಜಿನಲ್ಲಿ ಬಂಗಾಳೀ ಭಾಷಾಸಾಹಿತ್ಯಗಳ ವ್ಯಾಸಂಗವಿಲ್ಲದಿದ್ದರೂ
¹
 ಈಶ್ವಚಂದ್ರಗುಪ್ತನಂಥ ಸಾಹಿತಿಗಳ ಸಹವಾಸದಲ್ಲಿ ಬೇಕಾದಷ್ಟು ಭಾಷೆಯ ಪರಿಚಯವಾಗಿದೆ. ಆದರೂ ಅದು ಪೂರ್ತಿಯಾಗಿ ಸ್ವಾಧೀನವಾಗಿಲ್ಲ.</p>
<p> ‘ಸಂವಾದಪ್ರಭಾಕರ’ದಲ್ಲಿ ಪ್ರಕಟವಾದ(೨೫-೨-೧೮೫೨) ಅವನ ಮೊದಲ ಕವಿತೆಯಲ್ಲಿನ ಕೆಲವು ಸಾಲುಗಳ ಕನ್ನಡ ಅನುವಾದವನ್ನು ಮುಂದೆಕೊಟ್ಟಿದೆ. ಇದು ಗಂಡ-ಹೆಂಡಿರ ಸಂಭಾಷಣೆಯ ರೂಪದಲ್ಲಿದೆ:-</p>
<p> ಹೆಂಡತಿ:- ಚಂದಿರನಸ್ತಾಚಲದೊಳು ಮುಳುಗುವೆನೇಕೆಲೆ ಕಾಂತ?</p>
<p> ಗಂಡ:- ಮುಳುಗುವನಸ್ತಾಚಲದೊಳು ನಿನ್ನಯ ಮುಖದಿಂ ಬೆರಗಾಗಿ!</p>
<p> ಹೆಂ:- ಪ್ರಾಣಕಾಂತನೇ, ಹತ್ತು ದಿಸೆಗಳೂ ಬೆಳಗುತ್ತಿವೆ ಏಕೆ?</p>
<p> ಗಂ:- ನಿನ್ನಯ ಮುಖದಾ ಬೆಳಕಿನಿಂದಲೇ ಪ್ರಭಾವತೀ!</p>
<p> ಹೆಂ:- ಕೋಗಿಲೆಗಳು ಕುಹೂ ಕುಹೂ ಎನ್ನುವುವೇಕೆ?</p>
<p> ಗಂ:- ನಿನ್ನಯ ಇಂಚರ ಪಡೆವುದಕಲ್ಲದೆ ಮತ್ತೇಕೆ?</p>
<p> ಹೆಂ:- ಆ ದನಿ ಕೇಳಲು ಏತಕೆ ಪ್ರಾಣವು ತಳಮಳಗುಟ್ಟುವುದು?</p>
<p> ಗಂ:- ನನ್ನೊಳು ನಿರ್ದಯಳಾದುದಕದು ಪ್ರತಿಫಲವು!</p>
<p> ಹೆಂ:- ಗಾಳಿಯು ನರುಗಂಪನು ಹೊತ್ತೂ ಸುತ್ತುತ್ತಿರುವುದದೇಕೆ?</p>
<p> ಗಂ:- ನಿನ್ನಯ ಮುಖದಾ ತಾವರೆಗಂಪನು ಸಂಪಾದಿಸಲೆಂದು!</p>
<p>________</p>
<p>1
. ಹೂಗ್ಲಿ ಕಾಲೇಜಿನಲ್ಲಿ ಮಾತ್ರ ಸ್ವಲ್ಪ ಅವಕಾಶವಿತ್ತು.</p>
<p> ಹೆಂ:- ಗಾಳಿಯು ಬೆಂಕಿಯು ಒಂದೇ ಎಂಬುದದೆಂತು?</p>
<p> ಗಂ:- ಗೆಳೆಯರು ಅವರಿದನೀನರಿಯೆಯ ಕಾಂತೆ?</p>
<p> ಹೆಂ:- ಸ್ನೇಹಿತರಾದೊಡೆ ಒಂದೇ ದೇಹವೆ ಗುಣಮಣಿಯೆ?</p>
<p> ಗಂ:- ಭಾವನೆಯಿಂದಲೇ ಈ ವಿಧ ಭಾವವು-ಭಾವವಿದು.</p>
<p> ಹೆಂ:- ಆದೊಡೆ ನೀನೂ ನಾನೂ ಒಂದೇ ಏಕಲ್ಲ?</p>
<p> ಗಂ:- ದೇಹಕ್ಕೈಕ್ಯವು ಇಲ್ಲದೊಡೇನು-ಒಳಗುಂಟು!. . . .</p>
<p> ಇದಲ್ಲದೆ ವಿರಲದಲ್ಲಿ ವಾಸ, ಜೀವನ ಮತ್ತು ಸೌಂದರ್ಯ ಅನಿತ್ಯ, ಹೇಮಂತ ವರ್ಣನೆಯ ವ್ಯಾಜದಲ್ಲಿ ಪತ್ನಿಯೊಡನೆ ಪತಿಯಸಂಭಾಷಣೆ, ಶಿಶಿರವರ್ಣನೆಯ ವ್ಯಾಜದಲ್ಲಿ ಪತಿಪತ್ನಿಯರ ಸಂಭಾಷಣೆ, ದೂರದೇಶಕ್ಕೆ ಹೊರಟಂದು ಹೇಳಿದ ಮಾತು, ಕಾಮಿನಿಯ ಪ್ರತ್ಯುತ್ತರ(ಷಡೃತುಗಳ ವರ್ಣನೆ), ಚಂದ್ರದೂತ, ವಸಂತದ ಬೀಳ್ಕೊಡುಗೆ, ವಿಚತ್ರ ನಾಟಕ (ಮೂವರು ಮಿತ್ರರ ಸಂಭಾಷಣೆ), ವರ್ಷಾಕಾಲದ ವರ್ಣನೆಯ ನೆಪದಲ್ಲಿ ದಂಪತಿಗಳ ರಸಾಲಾಪ, ವಿಷಮ ‘ವಿಚಿತ್ರನಾಟಕ’, ಮಳೆಯ ಮಾನಭಂಜನ-ಇವು ಅದೇ ಪ್ರತಿಕೆಯಲ್ಲಿ ಪ್ರಕಟವಾದ ಇತರ ಕವಿತೆಗಳು.</p>
<p> ಮುಂದಿನವರ್ಷ, ಎಂದರೆ ೧೮೫೩ರಲ್ಲಿ, ‘‘ಕಾಲೇಜಿನ ವಿದ್ಯಾರ್ಥಿಯಾಗಿದ್ದಾಗಲೇ’’ ಬಂಕಿಮನು ‘‘ಲಲಿತಾ’’, ‘‘ಮಾನಸ’’ ಎಂಬಎರಡು ನೀಳ್ಗವಿತೆಗಳನ್ನು ಬರೆದಿದ್ದು, ಅವನ್ನು ೧೮೫೬ರಲ್ಲಿ ಪುಸ್ತಕರೂಪದಲ್ಲಿ ಪ್ರಕಟಿಸಿದನು. ಇದೇ ಅವನ ಮೊದಲ ಪುಸ್ತಕ. (ಪುಟ ೪೧). ಇದು ಅವನ ಜೀವಿತಕಾಲದಲ್ಲಿ ಎರಡು ಮುದ್ರಣಗಳನ್ನು ಕಂಡಿತು; ಎರಡನೆಯ ಮುದ್ರಣದಲ್ಲಿ, ‘‘ಲಲಿತಾ’’ ಪದ್ಯವನ್ನು ಅಲ್ಲಲ್ಲೇ ತಿದ್ದಿ ಪ್ರಕಟಿಸಿದನು. ‘ಲಲಿತಾ’ ಎಂಬುದು ಎರಡು ಸರ್ಗಗಳುಳ್ಳ ಒಂದು ಕಥನ ಕಾವ್ಯ. ಅದರಲ್ಲಿರುವುದು ಒಂದು ‘ಪೂರ್ವ ಕಾಲದ ಕಥೆ’.</p>
<p>ಲಲಿತೆಯು ಒಬ್ಬ ರಾಜನ ಮಗಳು; ಅವಳ ತಾಯಿ ಸತ್ತುಹೋಗಲು, ರಾಜನು ಮತ್ತೊಂದು ಮದುವೆಯಾದನು. ಮಲತಾಯಿ ‘ಹೆಣ್ಣು ಹುಲಿ’ಯಂತಿದ್ದಳು. ತಂದೆಯ ನಿಷ್ಠುರನಾಗಿ ಮಗಳನ್ನು ಸದಾ ಸಂಕಟಪಡಿಸುತ್ತಿದ್ದನು. ಅವಳನ್ನು ಒಬ್ಬ ಅಯೋಗ್ಯನಿಗೆ ಕೊಟ್ಟು ಮದುವೆ ಮಾಡಬೇಕೆಂಬ ಮಾತು ನಡೆಯುತ್ತಿತ್ತು; ಅದನ್ನು ಕೇಳಿ ಅವಳು ಅತ್ತುಅತ್ತು ಕಣ್ಣು ಕಳೆದುಕೊಳ್ಳುವುದರಲ್ಲಿದ್ದಳು; ಆಗ, ಮನ್ಮಥನೆಂಬ ಸುಂದರ ಯುವಕನೊಬ್ಬನು ದೊರೆಯಲು ಅವನನ್ನು ಗುಟ್ಟಾಗಿ ಮದುವೆಮಾಡಿಕೊಂಡಳು. ಅದನ್ನು ಕೇಳಿ ರಾಜನು ಅವರನ್ನು ಕೂಡಲೆ ಊರು ಬಿಟ್ಟು ಹೊರಡಿಸಿದನು; ಅವರು ಕಳ್ಳರ ಕೈಗೆ ಸಿಕ್ಕಿದರು; ಕಳ್ಳರು ಲಲಿತೆಯನ್ನು ಎಳದುಕೊಂಡು ಹೋಗಿ ಅವಳ ಒಡವೆಗಳನ್ನು ಕಿತ್ತುಕೊಂಡು ಕಾಡಿನಲ್ಲಿ ಬಿಟ್ಟರು. ಅವರು ಆಮೇಲೆ ಮತ್ತೆ ಸೇರಿ, ಕಾಡಿನಲ್ಲಿ ಅಲೆದು ಅಲೆದು ಒಂದು ತೊಟ್ಟಿನಲ್ಲಿ ಬಿಟ್ಟ ಎರಡು ಹೂಗಳಂತೆ ಒಬ್ಬರ ಮುಖದಲ್ಲ ಮತ್ತೊಬ್ಬರ ಮುಖವಿಟ್ಟು ಮರಳ ದಿಬ್ಬದಮೇಲೆ ಅಸುವನ್ನು ತೊರೆದರು.</p>
<p> ‘ಮಾನಸ’ದಲ್ಲಿ ಯಾವ ಕಥೆಯೂ ಇಲ್ಲ; ಅದು ವರ್ಣನಾ ಪ್ರಧಾನವಾದ ಒಂದು ಖಂಡಕಾವ್ಯ. ಅದರಲ್ಲಿ ‘ಸಂಸಾರದಲ್ಲಿ ತನಗಿದ್ದ ಏಕಮಾತ್ರ ಸುಖವನ್ನು’ ಕಳೆದುಕೊಂಡು ವಿರಕ್ತಿ ಹೊಂದಿದವನೊಬ್ಬನು</p>
<p> ಸಂಸಾರ ನಿರ್ಜನವನ, ಒಳಗಂಧಕಾರ!</p>
<p> ಪ್ರೇಮಹೀನರ ಮುಖವ ನೋಡಲಾರೆ!</p>
<p>ಎಂದುಕೊಂಡು, ಊರುಬಿಟ್ಟು ಕಆಡಿಗೆ ಹೋದರೆ ಅಲ್ಲಿ ಕಆಣಬಹುದಾದ ಏಕಾಂತ ಜೀವನವನ್ನೂ ಪ್ರಕೃತಿ ಸೌಂದರ್ಯವನ್ನೂ ಮನಶ್ಯಾಂತಿಯನ್ನೂ ಚಿತ್ರಿಸಿಕೊಳ್ಳುತ್ತಾನೆ. ವಿಪಿನ, ವಾರಿಧಿ, ನೀಲವೂ ವಿಶಾಲವೂ ಆದ ಆಕಾಶ, ಭೀಷಣ ಭೂಧರ, ಮೋಹಿನೀ ಪ್ರಕೃತಿ, ಬೆಳದಿಂಗಳು, ಲತಾಕುಂಜ, ಮಲಯ ಸಮೀರ, ಅಮಾವಾಸ್ಯೆಯ ರಾತ್ರಿ, ಭೀಷಣ ರಾಕ್ಷಸಿಯಂತೆ ತಲೆತೂಗುವ ಕಾಲಮೇಘ, ಬಿರುಮಳೆಯಲ್ಲಿ ಗರ್ಜಿಸುವ ಗಿರಿಗುಹೆ, ಭೀಮ ರಣದಲ್ಲಿ ಪ್ರಾಣವನ್ನು ಪಣವಾಗಿ ಒಡ್ಡಿರುವಂತೆ ತೋರುವ ಹುಚ್ಚುಗಾಳಿ, ಇತ್ಯಾದಿ.</p>
<p> ಬೆಳಗ್ಗೆ-</p>
<p> ಚಂಚಲ ಸುನೀಲ ಜಲದೊಳು</p>
<p> ಬಾಲಾದಿತ್ಯನ ಕಿರಣಗಳು</p>
<p> ಚಿಕಿಮಿಕಿ ಚಿಕಿಮಿಕಿ ಕುಣಿಯುವುವು.</p>
<p> ಸಂಜೆ-</p>
<p> ಪ್ರಣಯ ಸಾಗರದೊಳಗೆ ಪ್ರಣಿಯಿನಿಯೊ ಎಂಬಂತೆ</p>
<p> ಮಿನುಗುವುದು ಹೊಸರೂಪಸೀ ತಾರೆಯೊಂದು,</p>
<p> ನಾವಿಕನು ಜಲಧಿಯೊಳು ಒಬ್ಬಳನೆ ಬಿಟ್ಟಂದು</p>
<p> ಆಶೆ ಭೀತಿಗಳಿಂದ ಕಂಪಿಸುವ ಯುವತಿಯಂತೆ.</p>
<p> ರಾತ್ರಿ-ಗಿರ, ವಾರಿ, ವನ, ಆಕಾಶ ಎಲ್ಲಾ ನೀರವವಾಗಿ ನಿದ್ರಿಸುತ್ತಿರುತ್ತವೆ.</p>
<p> ಹೀಗೆ ಕಾಲ ಕಳೆದು, ಕೊನೆಗೆ</p>
<p> ಯಾರೂ ಅರಿಯದ, ಕೇಳದ, ಅಳದಿಹ, ತೆರದಿ</p>
<p> ದೇಹವ ಬಿಡುವೆನು ಅನಂತಮಹಿಮನ ನೆನೆದು॥
²</p>
<p>ಎಂದು ಮುಗಿಸುತ್ತಾನೆ.</p>
<p> ಆಮೇಲೆ ಬಂಕಿಮನು ಕವಿತೆ ಮಾಡುವ ಚಟವನ್ನು ಅಷ್ಟಾಗಿ ಮನಸ್ಸಿಗೆ ಹತ್ತಿಸಿಕೊಂಡ ಹಾಗಿಲ್ಲ. ‘ವಂಗದರ್ಶನ’ವನ್ನು ಆರಂಭಿಸಿದ ಮೇಲೆ ಅದರಲ್ಲಿ ವೈವಿಧ್ಯಕ್ಕೋಸ್ಕರವೂ ಪುಟ ತುಂಬುವುದಕ್ಕೂ ೧೮೭೨ ರಿಂದ ೧೮೭೮ರವರೆಗೆ ಆಗೊಂದು ಈಗೊಂದು ಬರೆದದ್ದುಂಟು. ಇವಲ್ಲದೆ, ಅವನಿಗೆ ಸಂಬಂಧವಿದ್ದ ‘ಪ್ರಚಾರ’ ‘ಭ್ರಮರ’ ಪತ್ರಿಕೆಗಳಲ್ಲಿಯೂ ನಾಲ್ಕೈದು ಕವಿತೆಗಳು ಬಂದುವು. ಇವೆಲ್ಲಾ ಒಟ್ಟು ೧೨-೧೩ ಆಗ ಬಹುದು. ಮುಂದೆ ಇವುಗಳ ಹೆಸರುಗಳನ್ನು ಮಾತ್ರಕೊಟ್ಟು ಆವಶ್ಯಕವಾದ ಕಡೆಗಳಲ್ಲಿ ಒಂದೆರಡು ಮಾತುಗಳನ್ನು ಬರೆದಿದೆ:-</p>
<p> ಪುಷ್ಪನಾಟಕ, ಸಂಯುಕ್ತಾ, ಆಕಾಂಕ್ಷಾ, ಅಧಃಪತನ ಸಂಗೀತ, ಸಾವಿತ್ರೀ, ಆದರ, ವಾಯು, ಅಕಬರ ಷಾಹೇರ ಖೋಷ್​ ರೋಜ್​, ಮನ ಏವಂ ಸುಖ, ಜಲೇಫೂಲ್​, ಭಾಈ ಭಾಈ, ದುರ್ಗೋತ್ಸವ, ರಾಜಾರ ಉಪರ್​ ರಾಜಾ, ವಿರಹಿಣೀರ ದಶ ದಶಾ(?) ಇವು ಕವಿತೆಗಳ ಹೆಸರು. ಬಂಕಿಮನು, ಮೊದಲು ಇವನ್ನು ‘ಕವಿತಾ ಪುಸ್ತಕ’ವೆಂದು ಪ್ರಕಟಿಸಿದನು (೧೮೭೮); ಎರಡನೆಯ ಮುದ್ರಣ ಬಂದಾಗ (೧೮೯೧), ಈ ಗ್ರಂಥಕ್ಕೆ ‘ಗದ್ಯ ಪದ್ಯ’ ಅಥವಾ ‘ಕವಿತಾ ಪುಸ್ತಕ’ ಎಂದು ಹೆಸರಿಟ್ಟನು. ಏಕೆಂದರೆ ಇವುಗಳಲ್ಲಿ ‘ಮೇಘ’, ‘ವೃಷ್ಟಿ’, ‘ಖದ್ಯೋತ’ ಎಂಬಗದ್ಯ ಲೇಖನಗಳಿದ್ದುವಲ್ಲದೆ, ಕೆಲವುಪದ್ಯಗಳೂ ಗದ್ಯಗಳಂತಿದ್ದುವು.-ಗದ್ಯದಲ್ಲಿ ಪದ್ಯಗುಣವೂ ಇತ್ತು. ಹೀಗೆ ‘ರಾಜಾರ ಉಪರ್​ ರಾಜಾ’ ಎಂಬುದರಲ್ಲಿ ಯಾವ ಛಂದಸ್ಸೂ ಇಲ್ಲ; ಪದ್ಯದ ಸಾಲುಗಳೂ ಅಂತ್ಯ ಪ್ರಾಸವೂ ಇದೆ. ಉದಾ:-</p>
<p> ಮರವನು ಬೆಳಸಿದೆ ಹಣ್ಣಿಗಾಗಿ,</p>
<p> ಆದರೆ ದೊರೆಯಿತು ಬರೀ ಮುಳ್ಳೇ;</p>
<p> ಮದುವೆ ಮಾಡಿಕೊಂಡರೆ ಸುಖಕಾಗಿ,</p>
<p> ಆದರೆ ದೊರೆಯಿತು ಪೊರಕೆಯ ಸೇವೇ.</p>
<p>ಕೊನೆಯ ಸಾಲುಗಳು ‘ರಾಜನ ಮೇಲೆ ರಾಜನಾದರೆ ಲಾಟ್​ ಸಾಹೇಬನ ಲಾಟ್​’ ಎಂದು ಮುಗಿಯುತ್ತವೆ. ಇಲ್ಲಿ ಮೊದಲನೆಯ ಲಾಟ್​ ಶಬ್ದಕ್ಕೆ ಆಡಳಿತಾಧಿಕಾರಿ (
Governor
) ಎಂದೂ ಎರಡನೆಯ ಲಾಟ್​ ಶಬ್ದಕ್ಕೆ ಹಣೆಯ ಬರಹ (
lot
) ಎಂದೂ ಅರ್ಥವಿರಬಹುದು-ಮೀರ್​ ಜಾಫರನ ಕಾಲದಲ್ಲಿದ್ದಂತೆ.</p>
<p> ‘ಪುಷ್ಪನಾಟಕ’ ಗದ್ಯದಲ್ಲಿದೆ. (ಐದು ಪುಟ ಮಾತ್ರ.) ಇದರಲ್ಲಿ ಮಳೆಯ ಹನಿಯೇ ನಾಯಕ, ಸೇವಂತಿಗೆ ಹೂವೇ ನಾಯಿಕೆ. ಸೇವಂತಿಗೆ ಮಳೆಯ ಹನಿಯನ್ನು ವಿರಹಕಾತರದಿಂದಲೂ ಪ್ರೇಮಾತುರ ದಿಂದಲೂ ಬರಮಾಡಿಕೊಳ್ಳುತ್ತಿದ್ದ ಹಾಗೇ ಗಾಳಿಬಂದು ಹನಿಯನ್ನು ನೆಲದಮೇಲೆ ತಳ್ಳಿ, ಹೂವಿನ ಪರಿಮಳ ವನ್ನು ಕಸಿದುಕೊಳ್ಳಲು ಅದನ್ನು ಪೀಡಿಸಿದಾಗ, ಅದು ಒದ್ದಾಡಿ ತನ್ನ ಪ್ರಿಯನ ದಾರಿಯನ್ನೇ ಹಿಡಿಯುತ್ತೇ ನೆಂದು ನೆಲದ ಮೇಲೆ ಬಿದ್ದುಬಿಡುತ್ತದೆ. ಇದನ್ನು ಗ್ರಂಥಕರ್ತನು ‘
A lamentable tragedy which occurred in a flower pot on the evening of the 19<sup>ಣh</sup> July 1885, Sunday, and of which the writer was an eye-witness
’ ಎಂದು ಕರೆದಿದ್ದಾನೆ. ಸಸ್ಯಜೀವನದಿಂದ ಪ್ರಾಣಿಜೀವನಕ್ಕೆ ಇದನ್ನು ಅನ್ವಯಿಸಿಕೊಂಡರೆ ವಸ್ತುವಿನ ಹಿಂದೆ ಧ್ವನಿತಾರ್ಥ ಬೇಕಾದ ಹಾಗಿರುವುದು ಕಂಡು ಬರುತ್ತದೆ.</p>
<p> ‘‘ಸಂಯುಕ್ತೆ’’ಯಲ್ಲಿರುವುದು ‘ಭಾರತರವಿ ಅಸ್ತನಾಗಿ, ಪ್ರಾಣಹಾನಿ ಮಾನಹಾನಿ’ಗಳಾಗಲು, ಪೃಥ್ವೀ ರಾಜನ ಮರಣಾನಂತರ ಸಂಯುಕ್ತೆಯು ಚಿತಾಗ್ನಿಯಲ್ಲಿ ಬೆಂದು ಅವನಹಿಂದೆ ‘ಅನಂತ ಸ್ವರ್ಗ’ಕ್ಕೆ ಹೋದದ್ದು.</p>
<p> ‘ಆಕಾಂಕ್ಷೆ’ಯಲ್ಲಿರುವುದು ಯಮುನಾನದಿಯ ನೀರು, ಅಲೆ, ಮಲಯಾನಿಲ, ಕಾನನ ಕುಸುಮ, ಚಂದ್ರಕಿರಣ ಮುಂತಾದವುಗಳಲ್ಲಿ ತನ್ನ ಪ್ರಾಣವಲ್ಲಭವನನ್ನು ಕಾಣುವ ‘ಸುಂದರಿ’ಯ ಪ್ರಶ್ನೆಗಳು, ಅದಕ್ಕೆ ‘ಸುಂದರ’ನ ಉತ್ತರ.</p>
<p> ‘ಸಾವಿತ್ರಿ’ಯಲ್ಲಿರುವುದು ಸತ್ಯವಾನನ ಮರಣಾನಂತರದ ಸಾವಿತ್ರಿಕಥೆಯೇ. ಆದರೆ ಇಲ್ಲಿ ಯಮನು ಹೇಳಿದಷ್ಟು ಹೇಳಿದಮೇಲೆ, ಸಾವಿತ್ರಿಯು ಗಂಡನನ್ನು ತೊಡೆಯ ಮೇಲೆ ಮಲಗಿಸಿಕೊಂಡೇ ಪ್ರಾಣಬಿಡುತ್ತಾಳೆ. ಯಮನು ಅವರನ್ನು ದಿವ್ಯವಾದ ವಿಮಾನದಲ್ಲಿ ಕರೆದೊಯ್ಯುತ್ತಾನೆ. ಅವರು ಪ್ರಾಣಬಿಟ್ಟ ಸ್ಥಳದಲ್ಲಿ ಒಂದು ಮರಹುಟ್ಟಿ ಅದಕ್ಕೆ ಒಂದು ಬಳ್ಳಿಹಬ್ಬಿಕೊಂಡು ಎರಡೂ ಸದಾಸುಗಂಧ ಕುಸುಮಗಳಿಂದ ಶೋಭಿಸುತ್ತಿರುತ್ತವೆ.</p>
<p> ‘ಆದರ’ದಲ್ಲಿ ಪ್ರಣಯಿಯು ತನ್ನ ‘‘ಪ್ರಾಣಾಧಿಕೆ’’ಗೆ ಹೇಳುವ ನಾಲ್ಕು ಪದ್ಯಗಳಿವೆ. ಇವು ಬಹುಮಟ್ಟಿಗೆ ಅವಳನ್ನು ವರ್ಣಿಸುವ ಮಾಲಾರೂಪಕದಂತಿದೆ. ಮೊದಲನೆಯ ಪದ್ಯದ ಭಾವವನ್ನು ಹೀಗೆ ತಿಳಿಸಬಹುದು:-</p>
<p>_________</p>
<p>2
. ಮೇಲೆ ಛಂದಸ್ಸಿನ ಛಾಯೆ ಬರುವಂತೆ ಮೂಲವನ್ನು ಅನುವಾದ ಮಾಡಿದೆ; ನಿರ್ದುಷ್ಟವಾದ ನಿಯತವಾದ ಯಾವ ಛಂದಸ್ಸನ್ನೂ</p>
<p> ಉಪಯೋಗಿಸಿಲ್ಲ.</p>
<p> ಮರುಭೂಮಿಯೊಳೊಂದೆ ಸುಮ</p>
<p> ಸುಗಂಧವಿಡಿದ ಸುಮ,</p>
<p> ಕಾರಿರುಳೊಳೊಂದೇ ತಾರೆ</p>
<p> ಅಂಧಕಾರ ತುಂಬಿರೆ ಗಗನದೊಳು;</p>
<p> ಬೇಸಗೆಬೇಗೆಯೊಳೊಂದೇ ಸರಸಿ</p>
<p> ವಿಶಾಲ ಪ್ರಾಂತದೊಳೆಲ್ಲಾ;</p>
<p> ಅನಂತ ಸಾಗರದೊಳಗಣ ತರಣಿ</p>
<p> ರತ್ನ ಸುಶೋಭಿತ ತರಣಿ.</p>
<p> -ನೀನೂ ಸಂಸಾರದೊಳಂತೆನಗೆ ಪ್ರಿಯೇ!</p>
<p> ‘‘ವಾಯು’’ವಿನಲ್ಲಿ ಗಾಳಿಯು ತನ್ನ ಪೌರುಷವನ್ನು ಹೇಳಿಕೊಳ್ಳುತ್ತದೆ:-</p>
<p>ನಾನು ಹುಟ್ಟಿದ್ದು ಸೂರ್ಯ ತೇಜಸ್ಸಿನಲ್ಲಿ, ಆಕಾಶ ಮಂಡಲದಲ್ಲಿ; ನನಗೆ ಬಲದಲ್ಲಿ ಯಾರು ಸಮ? ಸಾಗರದ ಎದೆಯಮೇಲೆ ಕ್ರೀಡಿಸುತ್ತೇನೆ; ಪುಷ್ಪಗಂಧವನ್ನು ಕದ್ದು, ಸರೋವರದಲ್ಲಿ ಸ್ನಾನಮಾಡಿ ವಾತಾಯನದಲ್ಲಿ ಕುಳಿತಿರುವ ಸುಂದರಿಯ ಮುಂಗುರುಳನ್ನು ನೇವರಿಸಿ ಮುಖವನ್ನು ಚುಂಬಿಸುತ್ತೇನೆ; ವೇಣುಮಧ್ಯದಲ್ಲಿ ಸೇರಿ ಕೊಳಲು ಬಾರಿಸುತ್ತೇನೆ; ನಾನೇ ಮನುಷ್ಯರ ಭಾಷೆ, ಋಷಿಗಳ ಓಂಕಾರ; ನಾನಿಲ್ಲದೆ ಬದುಕಬಲ್ಲವರಾರು? ಗುಣದಲ್ಲಿ ನನಗೆ ಸಮನಾದವನು ಯಾವನಾದರೂ ಇದ್ದಾನೆಯೇ?</p>
<p> ‘ಅಕಬರ ಷಹನ ಖೋಷರೋಜ್​’(ಸಂತೋಷದ ದಿನ) ಎಂಬುದು ಒಂದು ಕಥನಕವಿತೆ: ದಿಳ್ಳಿಯಲ್ಲಿ ಸುಂದರಿಯರನ್ನು ಮಾರುವ ಸಂತೆ; ಚಿತ್ತೂರಿನ ರಾಜಕುಮಾರಿ ಅದನ್ನು ನೋಡಲು ಬಂದು ಬೇಸರಪಟ್ಟು ಹಿಂತಿರುಗಿ ಹೋಗಲು ನೋಡುತ್ತಾಳೆ; ಆದರೆ ದಾರಿ ಸಿಕ್ಕದು; ಆಗ ಅಕ್ಬರನು ಬಂದು ಅವಳನ್ನು ಮೋಹಿಸಿ ಅವಳ ಕೈಯನ್ನು ಹಿಡಿದುಕೊಳ್ಳುತ್ತಾನೆ; ಅವಳು ‘ಈ ಅಸುರನಿಂದ ನನ್ನನ್ನು ಕಾಪಾಡು’ ಎಂದು ದುರ್ಗೆಗೆ ಮೊರೆಯಿಡುತ್ತಾಳೆ. ದುರ್ಗೆ ಪ್ರತ್ಯಕ್ಷಳಾಗಿ ‘ಇನ್ನುಮೇಲೆ ನನ್ನ ರಾಜ್ಯದಲ್ಲಿ ಹಿಂದೂ ಹುಡುಗಿಯರನ್ನು ಹಿಂಸೆ ಮಾಡುವುದಿಲ್ಲ’ ಎಂದು ಅಕ್ಬರನಿಂದ ಶಪಥ ಮಾಡಿಸುತ್ತಾಳೆ. ಅಕ್ಬರನು ವಜ್ರದ ಹಿಡಿಯುಳ್ಳ ತನ್ನ ಕತ್ತಿಯನ್ನು ರಾಜಪುತ್ರಿಯ ಧೈರ್ಯ ಸಾಹಸಗಳಿಗಾಗಿ ಅವಳಿಗೆ ಬಹುಮಾನವಾಗಿ ಕೊಟ್ಟು ‘ಇಂದಿನಿಂದ ನೀನು ನನ್ನ ತಂಗಿ!’ ಎಂದು ಭರವಸೆಯಿತ್ತು ತಾನೇ ದಾರಿ ತೋರಿಸಿ ಹೊರಕ್ಕೆ ಕಳುಹಿಸುತ್ತಾನೆ.</p>
<p> ‘ಮನ ಮತ್ತು ಸುಖ’ದಲ್ಲಿ ಕವಿಯು ಮನಸ್ಸಿಗೆ ‘ಈ ಸಂಸಾರವು ವ್ರಜ; (ಗೋಕುಲ); ನೀನು ವ್ರಜ ನಾರಿ; ಕೊಳಲ ದನಿಯನ್ನು ಕೇಳಿ ಹೋಗಬೇಕೆನ್ನುತ್ತೀಯೆ; ಹೋಗು; ಆದರೆ ಒಬ್ಬಳೇ ಹೋಗಬೇಡ; ಮಾಧುರ್ಯ ಧೈರ್ಯ ಈ ಇಬ್ಬರನ್ನು ಜೊತೆ ಮಾಡಿಕೊಂಡು ಹೋಗು!’ ಎಂದು ಉಪದೇಶಿಸುತ್ತಾನೆ.</p>
<p> ‘ಜಲೇಫೂಲ್​’ ಎಂದರೆ ‘‘ನೀರಿನಲ್ಲಿ ಹೂವು’’ ಎಂದರ್ಥ. ಹೊಳೆಯಲ್ಲಿ ‘ಕಾನನ ಸುಂದರಿ’ಯಂತಿದ್ದ ಒಂದು ಹೂವು ತೇಲಿ ಹೋಗುತ್ತಿರಲು, ಅದು ಎಲ್ಲಿಂದ ಬಂತು ಎಂದು ಊಹಾಪೋಹಗಳಲ್ಲಿ ನಿರತನಾಗಿ ಕವಿ ‘ನಾನೂ ಒಂದುಹೂವು; ಆಶೆಯ ಆವರ್ತದಲ್ಲಿ ಸುತ್ತಿತ್ತಿದ್ದೇನೆ; ತೀರಸಿಕ್ಕದು; ನಡೆ! ಇಬ್ಬರೂ ಅನಂತದಲ್ಲಿ ಸೇರೋಣ!’ ಎಂದು ತನ್ನ ಆಲೋಚನಾ ತರಂಗವನ್ನು ಮುಗಿಸುತ್ತಾನೆ.</p>
<p> ‘ಭಾಈ ಭಾಈ’ (ಅಣ್ಣತಮ್ಮಂದಿರು) ಎಂಬುದು ಸಭೆ ಸೇರಿದ್ದ ಬಂಗಾಳಿಗಳ ಒಂದು ಗುಂಪನ್ನು ನೋಡಿ,-ಬಂಗಾಳಿಗಳು ಏನನ್ನೂ ಸಾಧಿಸಿಲ್ಲವಲ್ಲ, ‘ಈ ವಂಗಭೂಮಿ ಅಂದೂ ಇಂದೂ ಅರಣ್ಯ, ಅರಣ್ಯ, ಅರಣ್ಯಮಯ!’ವಾಗಿದೆಯಲ್ಲ ಎಂದು ನೊಂದ ಮನದಿಂದ ಬರೆದದ್ದು.</p>
<p> ‘ದುರ್ಗೋತ್ಸವ’ವೆಂಬುದು ೨೧ ಪದ್ಯಗಳ ಸುದೀರ್ಘ ಕವಿತೆ; ಇದರಲ್ಲಿ ದುರ್ಗೋತ್ಸವದ ಸಂಭ್ರಮ ವನ್ನು ನೋಡಿ, ಕವಿಯು ‘ಜನರಲ್ಲಿರುವ ದೌರ್ಬಲ್ಯ ದೌರ್ಭಾಗ್ಯಗಳನ್ನು ನಿವಾರಿಸು’ ಎಂದು ದೇವಿಯನ್ನು ಪ್ರಾರ್ಥಿಸುತ್ತಾನೆ. ಮಧ್ಯೆ ರೂಪಾಯಿನ ಸ್ತೋತ್ರಬರುತ್ತದೆ. ‘ನೀನೇ ವಿಷ್ಣುವಿನ ಕೈಯಿನ ಸುದರ್ಶನ ಚಕ್ರ! ಈ ಜಗತ್ತಿನಲ್ಲಿ ನಿನ್ನ ದರ್ಶನವೇ ಸುದರ್ಶನ!’ ಎನ್ನುತ್ತಾನೆ. ಮೇಕೆಗಳನ್ನು ಬಲಿಕೊಡುವ ಬದಲು ಷಡ್ರಿಪುಗಳನ್ನು ಬಲಿಕೊಡುವುದು ಒಳ್ಳೆಯದು; ಆದರೆ ಇಂದ್ರಿಯಜಯವಾಗ ಬೇಕಾದರೆ ಶಕ್ತಿ-ದೈಹಿಕ ಮಾನಸಿಕಶಕ್ತಿ-ಬೇಕು. ನೀನು ಅದನ್ನು ಕೊಡಬಲ್ಲೆಯಾ?-ಎಂದು ಕೇಳುತ್ತಾನೆ. ಎಲ್ಲರೂ ಉತ್ಸಾಹದಲ್ಲಿ ಹಬ್ಬ ಮಾಡುತ್ತಿದ್ದರೆ ಕವಿಯು ಚಿಂತಾಮಗ್ನನಾಗಿದ್ದಾನೆ.</p>
<p> ‘ವಿರಹೀರ ದಶ ದಶಾ’ ಎಂಬುದರ ಪ್ರತಿಪಾದ್ಯ ವಿಷಯ ಹತ್ತು ‘ಅನಂಗ ದೆಶೆ’ಗಳು ಇದರಲ್ಲಿ ಕವಿತಾ ಗುಣ ತುಂಬ ಕಡಮೆ. ಇದು ಬಂಕಿಮನ ಕವಿತೆಯೆಂಬುದೇ ಸಂದೇಹ. ‘ವಂಗದರ್ಶನ’ದಲ್ಲಿ ಬಂದಿದ್ದರೂ ಇದನ್ನು ‘ಗದ್ಯ ಪದ್ಯ’ದಲ್ಲ ಸೇರಿಸಿರಲಿಲ್ಲ.</p>
<p> ಈ ಕವಿತೆಗಳಲ್ಲಿ ವಸ್ತುವೈವಿಧ್ಯವೂ ಛಂದೋವೈವಿಧ್ಯವೂ ಇದೆ. ಯಥೇಷ್ಟವಾದ ಭಾವಸಂಪತ್ತಿದೆ. ಭಾಷೆ ಲಲಿತವಾಗಿಯೂ ಪದ್ಯಕಾವ್ಯಕ್ಕೆ ಅನುರೂಪವಾಗಿಯೂ ಇದೆ. ಬಂಗಾಳಿ ಪದ್ಯಗಳ ಛಂದಸ್ಸೂ ಧಾಟಿಯೂ ನಮಗೆ ಪರಿಚಿತವಲ್ಲ. ಅವು ಸಂಸ್ಕೃತಕನ್ನಡ ಛಂದಸ್ಸುಧಾಟಿಗಳ ಸಂಪ್ರದಾಯಕ್ಕಿಂತ ಭಿನ್ನವಾದವು. ಅವನ್ನು ವಿವರಿಸಿ, ಬಂಕಿಮನು ಉಪಯೋಗಿಸಿಕೊಂಡಿರುವ ಛಂದಸ್ಸಿನ ಔಚಿತ್ಯವನ್ನು ಚರ್ಚಿಸುವುದರಿಂದ ಕನ್ನಡಿಗರಿಗೆ ಹೆಚ್ಚು ಪ್ರಯೋಜನವಾಗುವುದಿಲ್ಲ. ಬಂಕಿಮನು ಹೊಸ ಪ್ರಯೋಗಗಳನ್ನು ನಡಸಿದ್ದಾನೆ. (
Office, box, brandy 
ಮುಂತಾದ ಇಂಗ್ಲಿಷ್​ ಮಾತುಗಳೂ ಬರುತ್ತವೆ.) ಈ ವಿಧವಾದ ಭಾವಗೀತೆಗಳೂ, ಅವುಗಳ ವಸ್ತುವೂ, ಹಿಂದಿನ ಸಾಹಿತ್ಯದಲ್ಲಿ ಕಂಡುಬರುವುದಿಲ್ಲ. ಆದರೆ ಇವುಗಳಿಂದ ಬಂಕಿಮನಿಗೆ ತೃಪ್ತಿಯಿಲ್ಲ. ‘‘ಸಂವಾದ ಪ್ರಭಾಕರ’’ದಲ್ಲಿ ಬಂದ ಅವನ ‘‘ಬಾಲ್ಯರಚನೆ’’ಗಳನ್ನು ಅವನು ಪ್ರಕಾಶಪಡಿಸಿಯೇ ಇರಲಿಲ್ಲ; ‘ಲಲಿತಾ’ ‘ಮಾನಸ’ ಇವುಗಳ ವಿಚಾರವಾಗಿ ಬರೆಯುತ್ತ ‘ಈ ಎರಡು ಕವಿತೆಗಳಲ್ಲಿ ಯಾವ ಗುಣವೂ ಇಲ್ಲ; ಇವು ನೀರಸ, ದುರೂಹ ಮತ್ತು ಬಾಲಕಸುಲಭವಾದ, ಅಸಾರವಾದ, ಮಾತುಗಳಿಂದ ತುಂಬಿವೆ’, ‘ವಂಗೀಯ ಕಾವ್ಯರಚನಾ ರೀತಿಯ ಪರಿವರ್ತನೆಯಲ್ಲಿ ಇದುಒಂದು ಪರೀಕ್ಷಾಪ್ರಯೋಗ’ ಎಂದಿದ್ದಾನೆ. ಅವನ ಕಾಲದಿಂದ ಈಚೆಗೆ ಬಂಗಾಳಿಯಲ್ಲಿಯೂ ಇತರ ದೇಶಭಾಷೆಗಳಲ್ಲಿಯೂ ಬಂದಿರುವ ಆಧುನಿಕ ಕವಿತೆಗಳನ್ನು ನೋಡಿದರೆ, ಅವನ ಈ ಕವಿತೆಗಳು ಎಷ್ಟೋ ಮೇಲು ಎನ್ನಿಸುತ್ತವೆ.-‘‘ಮಹಾತ್ಮರ ಮನೋಭಿಲಾಷೆಯು ಮೇಲೆ ಮೇಲೆ ಏರತಕ್ಕದ್ದು!’’</p>
<p> ಬಂಕಿಮನು ಮುಂದೆ ಕವಿಯಶಃಪ್ರಾರ್ಥಿಯಾಗಿ ಪದ್ಯಕಾವ್ಯವನ್ನು ಬರೆಯುವ ಗೋಜಿಗೆ ಹೋಗಲಿಲ್ಲ; ಈಶ್ವರಚಂದ್ರಗುಪ್ತನು ಗದ್ಯದಲ್ಲಿ ಬರೆಯುವಂತೆ ಸೂಚನೆ ಕೊಟ್ಟನೆಂದು ಹೇಳುತ್ತಾರೆ. ಆದರೆ ಬಂಕಿಮನೇ ತನ್ನ ಬಲಾಬಲಾಗಳನ್ನು ಕಂಡುಕೊಂಡು, ಮುಂದೆ ಗದ್ಯದಲ್ಲಿ ಕಥೆಕಾದಂಬರಿಗಳನ್ನೂ ಪ್ರಬಂಧಗಳನ್ನೂ ಬರೆಯ ತೊಡಗಿರಬಹುದು. ಅದಕ್ಕೆ, ಸ್ವಲ್ಪಕಾಲ ಬೇಕಾಯಿತು. ಅವನು ‘ರಾಜಮೋಹನನ ಹೆಂಡತಿ’ಯನ್ನು ಇಂಗ್ಲಿಷಿ ನಲ್ಲಿ ಬರೆದದ್ದಕ್ಕೆ ಈ ಆದಿಕಾಲದ ಅಧೈರ್ಯವೂ ಭಷೆಯ ಅನಿಶ್ಚಿತತೆಯೂ³ ಒಂದು ಕಾರಣವಾಗಿರಬಹುದು. ಆಮೇಲೆ, ಅವನ ಕಾದಂಬರಿಗಳಲ್ಲಿ ಅಲ್ಲೊಂದು ಇಲ್ಲೊಂದು ಗೀತವೂ ಪದ್ಯವೂ ಬರುತ್ತದೆ. ಇವುಗಳಲ್ಲಿ ಅವನ ‘ವಂದೇ ಮಾತರಂ’ ದೇಶದಾದ್ಯಂತವೂ ಪ್ರಸಿದ್ಧಿಯನ್ನು ಗಳಸಿದೆ.</p>
<p>_________</p>
<p>3
. ಈ ಕಾಲದಲ್ಲಿ ಅವನು ಮೊದಮೊದಲು ಬರೆದ ಕ್ಲಿಷ್ಟ ಕೃತಕ ಗದ್ಯಶೈಲಿಗೆ ಮುಂದೆ ‘ಇತರ ಗದ್ಯಲೇಖನಗಳ’ನ್ನು ನೋಡಿ.</p>
<p class="text-center">ಅಧ್ಯಾಯ ೪</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಬಂಕಿಮಚಂದ್ರನು ಬರೆದ ಮೊದಲನೆಯ ಕಾದಂಬರಿ</h1>
<p class="text-center">Raj Mohan's Wife 
(ರಾಜ ಮೋಹನನ ಹೆಂಡತಿ)</p>
<p> ಇಂಗ್ಲಿಷನ್ನು ಓದಿದವರಿಗೆ, ಹಲವು ವರ್ಷ ಅದರಲ್ಲಿಯೇ ಪಠ್ಯಪುಸ್ತಕಗಳನ್ನು ಓದಿ, ಪಾಠಗಳನ್ನು ಕೇಳಿ, ಉತ್ತರಗಳನ್ನು ಬರೆದು ವಿಶ್ವವಿದ್ಯಾಲಯದ ಪ್ರಶಸ್ತಿ ಪಡೆದವರಿಗೆ ತಾಯ್ನುಡಿಗಿಂತ ಇಂಗ್ಲಿಷೇ ಹೆಚ್ಚು ಬಳಕೆಯಾಗುತ್ತದೆ. ಅದರಲ್ಲಿ ಧಾರಾಳವಾಗಿ ಕೈ ಬಾಯಿಗಳು ಓಡುವ ಹಾಗೆ ತಾಯ್ನುಡಿಯಲ್ಲಿ ಓಡುವುದಿಲ್ಲ; ತಾಯ್ನುಡಿಯಲ್ಲಿ ಅಡಲೂ ಬರೆಯಲೂ ಹೋದರೆ ಇಂಗ್ಲಿಷ್​ ಬೆರಸದೆ ಸಾಧ್ಯವೇ ಇಲ್ಲ ಎನ್ನಿಸುತ್ತದೆ; ಹಾಗೆ ಬೆರಸದೆ ಆಡಿ ಬರೆಯಬೇಕಾದರೆ ಬುದ್ಧಿಪೂರ್ವಕವಾಗಿ, ಪ್ರಯತ್ನಪುರಸ್ಸರವಾಗಿ, ಮಾಡಬೇಕು; ಕೈ ತಡೆಯುತ್ತದೆ, ನಾಲಗೆ ತಡೆಯುತ್ತದೆ. ಇಂಗ್ಲಿಷಿನಲ್ಲಾದರೆ, ಒಂದೊಂದು ವೇಳೆ ತಡವರಿಸಬಹುದು, ಎಡವರಿಸ ಬಹುದು, ತಪ್ಪಬಹುದು; ಆದರೂ ಬೆರಕೆ ಇಲ್ಲದೆ ಬರೆಯಬಹುದು, ಹೆಚ್ಚು ಸರಾಗವಾಗಿ ಬರೆಯಬಹುದು, ಯಾವ ಭಾವವೆಂದರೆ ಅದನ್ನು ಹೇಗೆಂದರೆ ಹಾಗೆ ಪ್ರತಿಪಾದಿಸಬಹುದು. ಇದು ಇಂಗ್ಲಿಷ್​ ಓದಿದವರೆಲ್ಲರ ಅನುಭವ. ಇಂಗ್ಲಿಷಿನಲ್ಲಿ ಸಾಮರ್ಥ್ಯ ಹೆಚ್ಚುದಷ್ಟೂ ತಾಯ್ನುಡಿಯನ್ನು ಬಳಸುವುದರಲ್ಲಿ ಅಧೈರ್ಯವೇ ಹೆಚ್ಚು ತ್ತದೆ. ಎರಡರಲ್ಲಿನ ಸಾಮರ್ಥ್ಯವೂ ರೈಲುಕಂಬಿಗಳಂತೆ ಸಮಾನಾಂತರದಲ್ಲಿ ನಡೆಯುವುದು ಅಪೂರ್ವ.</p>
<p> ಬಂಕಿಮನಿಗೂ ಹಾಗೇ ಆಯಿತೆಂದು ತೋರುತ್ತದೆ. ಅವನು ವಿಶ್ವವಿದ್ಯಾನಿಲಯದ ಪ್ರಶಸ್ತಿಯನ್ನು ಪಡೆಯುತ್ತಿದ್ದ ಹಾಗೇ ಕೆಲಸಕ್ಕೆ ಸೇರಿದನು; ಅವದ ವ್ಯವಹಾರವೆಲ್ಲವೂ ಇಂಗ್ಲಿಷಿನಲ್ಲಿ; ಓದುಬರಹವೆಲ್ಲಾ ಇಂಗ್ಲಿಷಿನಲ್ಲಿ. ಅವನಿಗಿಂತ ಹಿಂದೆಇದ್ದ ಬಂಗಾಳಿ ಸಾಹಿತ್ಯವೂ, ಇಂಗ್ಲಿಷ್​ ಸಾಹಿತ್ಯವನ್ನು ಸವಿದ ಬಂಕಿಮನಂಥ ಮೇಧಾವಿಗೆ ಸ್ಫೂರ್ತಿದಾಯಕವಾಗಿರಲಿಲ್ಲ. ಬರೆಯಬೇಕೆಂಬ ಪ್ರವೃತ್ತಿಯೇನೂ ಅವನಿಗೆ ವಿದ್ಯಾರ್ಥಿದೆಶೆ ಯಿಂದಲೂ ಇತ್ತು; ಅದಕ್ಕೆ ತಕ್ಕ ಆವರಣ ಪ್ರೋತ್ಸಾಹಗಳೂ ಇದ್ದುವು; ಅವಕ್ಕೆ ತಕ್ಕಂತೆ ಅವನು ಕವಿತೆಗೆ ಕೈ ಹಾಕಿ, ಅದನ್ನು ಬಿಟ್ಟು ಗದ್ಯಕ್ಕೆ ತಿರುಗಿದನು; ಗದ್ಯವೆಂದರೆ, ಅದರಲ್ಲಿ ಸುಲಭವಾಗಿ ಬರುವುದು ಕಥೆ-ಚಿಕ್ಕಂದಿ ನಿಂದಲೂ ಹೇಳುವುದು, ಕೇಳುವುದು. ಅದಕ್ಕೆ ಆಧಾರ, ನಾವು ಕಂಡದ್ದು, ಕೇಳಿದ್ದು, ಅನುಭವಿಸಿದ್ದು. ಹೀಗೆ ತಾನು ನೋಡಿದ್ದ ಹಳ್ಳೀಯ ಕ್ಷುದ್ರ ಜೀವನ, ನಗರದ ನಾಗರಿಕ ಜೀವನ, ಡಕಾಯಿತಿ, ಕಳ್ಳತನ, ಸಜ್ಜನ, ದುರ್ಜನ ಇವರನ್ನು ಸೇರಿಸಿ ಅವನು ಒಂದು ಕುತೂಹಲ ಕೆರಳಿಸುವ ಸ್ವಾರಸ್ಯ ಕಥೆಯನ್ನು ಬರೆದನು; ಆದರೆ ಸ್ವಾಭಾವಿಕ ಪ್ರವೃತ್ತಿಯನ್ನನುಸರಿಸಿ, ಇಂಗ್ಲಿಷಿನಲ್ಲಿ ಬರೆದನು. ಅದೇ ‘ರಾಜ ಮೋಹನನ ಹೆಂಡತಿ’-
Raj Mohna's wife
. ಇದಕ್ಕೆ ಅವನ ಮುಂದೆ ಮಾದರಿಯಾಗಿ ಯಾವುದಾದರೂ ಗ್ರಂಥವಿತ್ತೋ ಏನೋ ತಿಳಿಯದು. ಇದು ೧೮೬೪ರಲ್ಲಿ ಕಿಶೋರಿಚಂದ್ರ ಮಿತ್ರರಿಂದ ಸಂಪಾದಿತವಾದ ಇಂಡಿಯನ್ ಫೀಲ್ಡ್​ ಎಂಬ ಇಂಗ್ಲಿಷ್​ ವಾರಪತ್ರಿಕೆಯಲ್ಲಿ 
Raj Mohna's Wife
 ಎಂಬ ಹೆಸರಿನಿಂದ ಧಾರಾರೂಪವಾಗಿ ಪ್ರಕಟವಾಯಿತು. ಇದನ್ನು ಬರೆದಾಗ ಬಂಕಿಮನ ವಯಸ್ಸು ಇನ್ನೂ ಇಪ್ಪತ್ತೈದು ವರ್ಷ.</p>
<p> ಸ್ವಲ್ಪ ಕಾಲದ ಮೇಲೆ 
Indian Field
 ನಿಂತು ಹೋಯಿತು. ಹಳೆಯ ಸಂಚಿಕೆಗಳು ಸಿಕ್ಕುತ್ತಿರಲಿಲ್ಲ. ಆದ್ದರಿಂದ ಈ ಇಂಗ್ಲಿಷ್​ ಕಾದಂಬರಿ ನಷ್ಟಪ್ರಾಯವಾಗಿತ್ತು. ಆದರೆ ಈಚೆಗೆ ಬ್ರಜೇಂದ್ರನಾಥ ಬಾನರ್ಜಿಯವರು ೧೮೬೪ನೆಯ ವರ್ಷದ ಹಿಂದೂ ಪೇಟ್ರಿಯಟ್​ ಪತ್ರಿಕೆಯನ್ನು ಹುಡುಕುತ್ತಿದ್ದಾಗ, ಆ ಸಂಪುಟದೊಡನೆ ಆ ವರ್ಷದ ಇಂಡಿಯನ್ ಫೀಲ್ಡ್​ ಪತ್ರಿಕೆಯೂ-ಮೊದಲ ಮೂರು ಸಂಚಿಕೆಗಳು ವಿನಾ-ಸೇರಿ ರಟ್ಟು ಕಟ್ಟಿದ್ದು ಅವರಿಗೆ ದೊರೆಯಿತು. ಬಂಕಿಮಚಂದ್ರನು ಕೆಲವು ಕಾಲದ ಮೇಲೆ ಈ ಇಂಗ್ಲಿಷ್​ ಕಥೆಯನ್ನು ತಾನೇ ಬಂಗಾಳಿಗೆ ಭಾಷಾಂತರ ಮಾಡಲಾರಂಭಿಸಿ ಮೊದಲಿಂದ ಏಳು ಅಧ್ಯಾಯಗಳನ್ನು (ಕೊನೆಯ ಕೆಲವು ಪಂಕ್ತಿ ಗಳನ್ನು ಬಿಟ್ಟು) ಭಾಷಾಂತರಿಸಿದ್ದನು. ಈ ಬಂಗಾಳೀ ಪಾಠದಿಂದ ಮೊದಲ ಮೂರು ಅಧ್ಯಾಯಗಳನ್ನು ಮತ್ತೆ ಇಂಗ್ಲಿಷ್​ ಮಾಡಿ ಸೇರಿಸಿ ಪೂರ್ತಿ ಕಥೆಯನ್ನು ಕಲ್ಕತ್ತದ ಮಾಡರ್ನ ರೆವ್ಯೂ ಕಛೇರಿಯವರು 
Raj Mohna's Wife
 ಎಂದು ೧೯೩೫ರಲ್ಲಿ ಪ್ರಕಟಿಸಿದರು. ಆದ್ದರಿಂದ ಇದರಲ್ಲಿ ಈಗ ದೊರೆಯುವ ಮೊದಲ ಮೂರು ಪರಚ್ಛೇದಗಳ¹ ವಿಷಯ ಬಂಕಿಮಚಂದ್ರನದು, ಭಾಷೆ ಬ್ರಜೇಂದ್ರನಾಥ ಬಾನರ್ಜಿಯವರದು.</p>
<p> ಮಿಕ್ಕ ಕಾದಂಬರಿಗಳೆಲ್ಲಾ ಬಂಕಿಮನ ಜೀವಿತ ಕಾಲದಲ್ಲಿಯೇ ಹಲವು ಮುದ್ರಣಗಳನ್ನು ಕಂಡರೂ, ಇದು ಮಾತ್ರ ಅವನ ಕಾಲಾನಂತರ ಎಷ್ಟೋ ವರ್ಷಗಳ ಮೇಲೂ ಒಂದು ಮುದ್ರಣವನ್ನು ಕಾಣುವುದು ಕಷ್ಟ ವಾಯಿತು. ಇಂಗ್ಲಿಷನಲ್ಲಿತ್ತೆಂದು ಅದನ್ನು ಬಂಕಿಮನು ಅಲಕ್ಷ್ಯ ಮಾಡಿದ್ದದ್ದೇ ಕಾರಣವಿರಬೇಕು.</p>
<p> ಶಚೀಶಚಂದ್ರನಿಗೆ ಮೊದಲ ಏಳು ಅಧ್ಯಾಯಗಳ ಬಂಗಾಳಿ ಕಥೆಯು ಬಂಕಿಮ ಮಾಡಿಟ್ಟ ಇಂಗ್ಲಿಷ್​ ಕಥೆಯ ಭಾಷಾಂತರವೆಂದು ತಿಳೀಯದು. ಇದು ಸ್ವತಂತ್ರ ಕಥೆಯೆಂದೂ ಅರ್ಧದಲ್ಲಿ ನಿಂತು ಹೋಗಿತ್ತೆಂದೂ ಅವನು ಭಾವಿಸಿದನು. ಅಲ್ಲಿಂದ ಮುಂದಕ್ಕೆ ಆತನು ತನಗೆತೋರಿದಂತೆ ಕಥೆಯನ್ನು ಮುಂದುವರಿಸಿ ಮುಗಿಸಿ, ಅದಕ್ಕೆ ಸೇರಿಸಿ, ‘ವಾರಿವಾಹಿನೀ’ ಎಂಬ ಹೆಸರನ್ನು ಕೊಟ್ಟು ಪ್ರಕಟಿಸಿದನು. ವಾರಿವಾಹಿನೀ ಎಂದರೆ ನೀರು ತರುವವಳು. ಈ ಮಾತುಗಳೇ ಬಂಗಾಳಿ ಭಾಷಾಂತರದ ಮೊದಲ ಅಧ್ಯಾಯದ ಕೊನೆಯಲ್ಲಿ ಬಂದಿವೆ. ಅವಳೇ ರಾಜಮೋಹನನ ಹೆಂಡತಿ ಮಾತಂಗಿನಿ: ಕಥೆಯ ನಾಯಿಕೆ.</p>
<p>ಇದು ಕಥೆಯ ಸಾರಾಂಶ್ಅ:-</p>
<p>ಪೂರ್ವ ಬಂಗಾಳದಲ್ಲಿ ಒಬ್ಬ ಜಮೀನುದಾರನಿದ್ದನು. ಅವನಿಗೆ ಬಹುದಿನದವರೆಗೂ ಮಕ್ಕಳಾಗಲಿಲ್ಲ. ಆದ್ದರಿಂದ ಎರಡನೆಯ ಹೆಂಡತಿಯನ್ನು ಮದುವೆಯಾದನು. ಆದರೆ ಅವಳಿಗೂ ಮಕ್ಕಳಾಗಲಿಲ್ಲ. ಆದ್ದರಿಂದ ತನ್ನ ಜಮೀನುದಾರಿಯ ಬಹುಭಾಗವನ್ನು ಆಗಾಗ್ಗೆ ಮಾರಿ ಹೆಂಡತಿಗೆ ನಗದುಹಣ ಚಿನ್ನ ಬೆಳ್ಳಿಗಳಾಗಿ ಆಸ್ತಿ ಮಾಡಿಟ್ಟನು. ಅವನ ಮರಣ ಕಾಲದಲ್ಲಿ ಅವನ ಹೆಂಡತಿ ಕರುಣಾಮಯಿಯು ಇನ್ನೂ ಪ್ರಾಯದ ಹುಡುಗಿ. ಅವಳ ಕಣ್ಣು ವಂಶೀವದನನೆಂಬ ಆಳಿನಮೇಲೆ ಬಿತ್ತು. ಅವನು ಅವಳನ್ನೂ ಅವಳ ಆಸ್ತಿಯನ್ನೂ ಅನುಭವಿಸಿ ಕೊಂಡಿದ್ದು ಸ್ವಲ್ಪ ಕಾಲದಮೇಲೆ, ಅವಳಿಗೆ ವಿಷಹಾಕಿ ಕೊಂಡು, ಅವಳ ಹಣಕಾಸನ್ನೆಲ್ಲಾ ಹೊತ್ತುಕೊಂಡು ತನ್ನ ಊರಾದ ರಾಧಾಗಂಜಿಗೆ ಬಂದು ನೆಲೆಸಿದನು. ಅವನಿಗೆ ರಾಮಕಾಂತ, ರಾಮ ಕಾನಾಈ, ರಾಮಗೋಪಾಲ ಎಂದು ಮೂವರು ಗಂಡು ಮಕ್ಕಳಿದ್ದರು. ತಂದೆ ಸತ್ತಮೇಲೆ ಮಕ್ಕಳು ಅವನ ಅತುಲೈಶ್ವರ್ಯವನ್ನು ನಿರ್ಭಯ ವಾಗಿ ಅನುಭವಿಸುತ್ತ ವೈಭವದಿಂದಿದ್ದರು.</p>
<p> ರಾಮಕಾಂತನು ತನ್ನ ಆಸ್ತಿಯ್ನನು ಬೆಳಸಿ ಮಧುರಮೋಹನನೆಂಬ ತನ್ನ ಮಗಳ ಕೈಯಲ್ಲಿಟ್ಟು ಮೃತ ನಾದನು. ಮಧುರಮೋಹನನು ಇಂಗ್ಲಿಷ್​ ಕಲಿಯಲಿಲ್ಲ; ತಂದೆಯ ಜೊತೆಯಲ್ಲಿದ್ದು ಹಿಂಸೆ ವಂಚನೆ ಸಂಪಾದನೆ ಇವುಗಳಲ್ಲಿ ದಕ್ಷನಾಗಿ ಜಮೀನುದಾರನ ಜೀವನ ಜೀವಿಸುತ್ತಿದ್ದನು; ಅವನಿಗೆ ತಾರೆ, ಚಂಪಕೆ ಎಂದು ಇಬ್ಬರು ಹೆಂಡಿರಿದ್ದರು.</p>
<p>ರಾಮ ಕಾನಾಈ ಧಾರಾಳವಾಗಿ ವೆಚ್ಚ ಮಾಡುತ್ತ ಕೊನೆಗೆ ವ್ಯಾಪಾರ ಮಾಡುತ್ತೇನೆಂದು ಕಲ್ಕತ್ತೆಗೆ ಬಂದು ನೆಲಸಿ ಅಲ್ಲಿ ಕೈ ಬರಿದು ಮಾಡಿಕೊಂಡನು. ಕಲ್ಕತ್ತೆಯಲಿಲದ್ದದ್ದರ ಒಂದು ಫಲವೇನೆಂದರೆ ಅವನ ಮಗ ಮಾಧವನು ದೇಶೀವಿದೇಶೀ ಶಿಕ್ಷಣ ಪಡೆದು ವಿದ್ಯಾವಂತನಾದನು. ಹತ್ತಿರದ ಗ್ರಾಮವೊಂದರಲ್ಲಿದ್ದ ಒಬ್ಬ ಕಾಯಸ್ಥನ ಮಗಳು ಹೇಮಾಂಗಿನಿ ಎಂಬ ಸುಂದರಿಯಾದ ಹುಡುಗಿಯನ್ನು ಕೊಟ್ಟು ಅವನಿಗೆ ಮದುವೆಯಾಯಿತು. ಅವಳ ಅಕ್ಕ ಮಾತಂಗಿನಿಯು ಅವಳಷ್ಟೇ ಅಥವಾ ಇನ್ನೂ ಹೆಚ್ಚು ಸುಂದರಿಯಾಗಿದ್ದರೂ ಅವಳಷ್ಟು ಪುಣ್ಯವಂತಲಾಗಲಿಲ್ಲ. ಅವಳನ್ನು ರಾಜಮೋಹನನೆಂಬ ಅಲ್ಲಿಯ ಇನ್ನೊಂದು ಗ್ರಾಮದವನೊಬ್ಬನು ಮದುವೆಯಾಗಿದ್ದನು. ಅವನು ವಿದ್ಯಾವಂತನಲ್ಲ; ಆಳೇನೋ ಕಟ್ಟುಮುಟ್ಟು; ಬಣ್ಣಕಪ್ಪು; ಅನುಕೂಲಸ್ಥನಲ್ಲ; ಗುಣವೂ ಅಷ್ಟೇ.- ನೀಚಸ್ವಭಾವ್ಅ.</p>
<p>_________</p>
<p>1
. ಮೊದಲ ಮೂರು ಪರಿಚ್ಛೇದಗಳ ಶೈಲಿಯನ್ನೂ ಭಾಷೆಯನ್ನೂ ನೋಡಿದರೆ ಅವು ಬಂಗಾಳಿಯಲ್ಲಿಯೇ ಮೊದಲು ಬರೆದಂತೆ ಕಾಣತ್ತವೆ. ಇಂಗ್ಲಿಷ್​ ಕಥೆಯು ಜಮೀನುದಾರನ ಚರಿತ್ರೆಯನ್ನು ಹೇಳುವ ನಾಲ್ಕನೆಯ ಪರಿಚ್ಛೇದದಿಂದಲೇ ಆರಂಭವಾಗಿದ್ದದ್ದು ಸಂಭವ. ಈ ಕಥೆಯನ್ನು ಬಂಗಾಳಿಯಲ್ಲಿ ಬರೆಯಬೇಕೆಂದು ಬಂಕಿಮನಿಗೆ ಮನಸ್ಸು ಬಂದಾಗ ಅವನು ಮೊದಲ ಮೂರು ಪರಿಚ್ಛೇದಗಳನ್ನು ಹೊಸದಾಗಿ ಬರೆದು ಸೇರಿಸಿರಬಹುದು. ಮೊದಲನೆಯ ಪರಿಚ್ಛೇದದಲ್ಲಿ ಮಗು ಮುಖಕ್ಕೆ ಮಸಿ ಬಳಿದುಕೊಳ್ಳುವ ಚಿತ್ರವು ‘ವಿಷವೃಕ್ಷ’ದ ಅನಂತರ ಬರೆದಂತೆ ಕಾಣುತ್ತೆ. ಆ ಮಗು ಮತ್ತು ಅದರ ತಾಯಿ ಕಥೆಯಲ್ಲಿ ಮುಂದೆ ಬರುವುದಿಲ್ಲ.</p>
<p>ಮೂರನೆಯ ಮಗ ರಾಮಗೋಪಾಲನು ಬಹಳದಿನ ಬದುಕಿರಲಿಲ್ಲ. ಅವನಿಗೆ ಮಕ್ಕಳೂ ಆಗಲಿಲ್ಲ. ಅವನು ಸಾಯುವಾಗ ಒಂದು ಉಯಿಲು ಬರೆದಿಟ್ಟು ಅದರಲ್ಲಿ ತನ್ನ ಆಸ್ತಿಯನ್ನೆಲ್ಲಾ ತನ್ನ ಅಣ್ಣನಮಗ ಮಾಧವನಿಗೆ ಬಿಟ್ಟಿದ್ದನು. ಪ್ರತಿಯಾಗಿ ಮಾಧವನು ರಾಮಗೋಪಾಲನ ಹೆಂಡತಿಯನ್ನು ತನ್ನ ಮನೆಯಲ್ಲಿ ರಕ್ಷಿಸಿಕೊಂಡಿದ್ದು ಅವಳಿಗೆ ಅನ್ನ ಬಟ್ಟೆಗಳನ್ನು ಕೊಡಬೇಕಾಗಿತ್ತು. ಹೀಗೆ ಅವನಿಗೆ ತಂದೆಯ ಆಸ್ತಿ ಹೋದರೂ ಚಿಕ್ಕಪ್ಪನ ಆಸ್ತಿ ಬಂದಿತ್ತು.</p>
<p>ಇದನ್ನು ಹೀಗೆ ತೋರಿಸಬಹುದು:-</p>
<p class="text-center">ವಂಶೀವದನ</p>
<p>೧.ರಾಮಕಾಂತ ೨. ರಾಮ ಕಾನಾಈ ೩.ರಾಮಗೋಪಾಲ</p>
<p> (ಮಕ್ಕಳಿಲ್ಲ)</p>
<p>ಮಧುರಮೋಹನ+ತಾರೆ, ಚಂಪಕೆ ಮಾಧವ+ಹೇಮಾಂಗಿನೀ(ತಂಗಿ)</p>
<p> (ಅಕ್ಕ)ಮಾತಂಗಿನೀ+ರಾಜಮೋಹನ.</p>
<p> ರಾಮ ಕಾನಾಈ ಸತ್ತಾಗ ಅವನ ಮಗ ಮಾಧವನು ಇನ್ನೂ ನ್ಯಾಯಪರೀಕ್ಷೆಗೆ ಓದುತ್ತಿದ್ದನು; ಅದು ಮುಗಿದಮೇಲೆ, ರಾಧಾಗಂಜಿಗೆ ಬಂದು ನೆಲಸಬೇಕೆಂದು ನಿರ್ಧಾರ ಮಾಡಿ ಹೆಂಡತಿಯನ್ನು ಕರೆದುಕೊಂಡು ಹೋಗಲು ಅವಳ ತವರುಮನೆಗೆ ಹೋದನು. ಆ ಕಾಲಕ್ಕೆ ಸರಿಯಾಗಿ ಅವನ ಷಡ್ಡಕನಾದ ರಾಜಮೋಹನನೂ ಅವನ ಹೆಂಡತಿ ಮಾತಂಗಿನಿಯೂ ಅಲ್ಲಿಗೆ ಬಂದಿದ್ದರು. ರಾಜಮೋಹನನಿಗೆ ಏನು ಉದ್ಯೋಗವಿರಲಿಲ್ಲ; ಸಂಸಾರ ನಡೆಯುವುದು ಕಷ್ಟವಾಗಿತ್ತು; ಅದನ್ನು ಮಾತಂಗಿನಿಯು ತಂಗಿಗೆ ಹೇಳಿ, ಮಾಧವನಿಂದ ತನ್ನ ಗಂಡನಿಗೆ ಏನಾದರೂ ಕೆಲಸ ಕೊಡಿಸಬೇಕೆಂದು ಕೇಳಿಕೊಂಡಳು. ಮಾಧವನು ತಮ್ಮ ಜೊತೆಯಲ್ಲಿಯೇ ರಾಧಾಗಂಜಿನಲ್ಲಿರಬಹುದೆಂದನು. ಅದಕ್ಕೆ ರಾಜಮೋಹನು ಒಪ್ಪಲಿಲ್ಲ; ಆಮೇಲೆ ರಾಧಾಗಂಜಿನಲ್ಲಿಯೇ ಬೇರೆ ಮನೆಮಾಡಿಕೊಡುವುದಾಗಿಯೂ, ಅಲ್ಲಿ ತನ್ನ ಜಮೀನುದಾರಿಯ ಮೇಲುವಿಚಾರಣೆಯನ್ನು ವಹಿಸಿಕೊಡುವುದಾಗಿಯೂ ಹೇಳಿದನು. ರಾಜಮೋಹನನು ಅದು ತನ್ನ ಗೌರವಕ್ಕೆ ತಕ್ಕದ್ದಲ್ಲವೆಂದು ಸಿಡುಗುಟ್ಟಿದನು. ಕೊನೆಗೆ ಒಪ್ಪಬೇಕಾಯಿತು. ಮಾಧವನೂ ಅತ್ತಿಗೆಯ ಕಷ್ಟದಲ್ಲಿ ಮರುಗಿ, ಅವಳಿಗೋಸ್ಕರ ಅವರನ್ನು ರಾಧಾಗಂಜಿಗೆ ಕರೆತಂದನು. ಅವಿಗೆ ಒಂದು ಒಳ್ಳೆಯ ಮನೆಕಟ್ಟಿಸಿಕೊಟ್ಟನು. ಭೂಮಿ ಕಾಣಿಗಳನ್ನು ಕೊಟ್ಟನು. ನೆಪ ಮಾತ್ರಕ್ಕೆ ಒಂದು ಗ್ರಾಮದ ಆಡಳಿತವನ್ನು ವಹಿಸಿದನು. ಆದರೆ ಕೈತುಂಬ ಸಂಬಳ ಕೊಡುತ್ತಿದ್ದನು. ಆದರೂ ರಾಜಮೋಹನನು ಸಂತುಷ್ಟನಾಗಲಿಲ್ಲ; ಷಡ್ಡಕನ ಮೇಲೆ ಅವನಿಗೆ ಏನೋ ಅಸಮಾಧಾನವಿದ್ದೇ ಇತ್ತು; ಇದರ ಪರಿಣಾಮವಾಗಿ, ಪ್ರೇಮದ ಅಕ್ಕ ತಂಗಿಯರೂ ಒಬ್ಬರನ್ನೊಬ್ಬರು ಹೆಚ್ಚಾಗಿ ನೋಡಲಾಗುತ್ತಿರಲಿಲ್ಲ.</p>
<p>ಈಗ ಮಾತಂಗಿನಿಗೆ ಸುಮಾರು ಹದಿನೆಂಟು ವರ್ಷ; ಒಂದು ದಿನ ಸಂಜೆ ನೆರೆಮನೆಯ ಕನಕಮಯಿಯು ಬಂದು ಅವಳನ್ನು ಹೊಳೆಗೆ ಹೋಗಿ ನೀರು ತರೋಣವೆಂದು ಕರೆದಳು. ಆ ಗ್ರಾಮದ ಹತ್ತಿರ ಮಧುಮತಿ ಎಂಬ ಹೊಳೆ. ಮಾತಂಗಿನಿಉ ಬಡಪೆಟ್ಟಿಗೆ ಒಪ್ಪಲಿಲ್ಲ. ಏಕೆಂದರೆ ಅವಳ ಗಂಡನು ಹೊರಗೆ ಹೋಗುವುದನ್ನು ನಿಷೇಧಿಸಿದ್ದನು. ಈಗ ಗಂಡ ಮನೆಯಲ್ಲಿರಲಿಲ್ಲ; ಆದ್ದರಿಂದ ಮಾತಂಗಿನಿಯೂ ಒಂದು ಕೊಡವನ್ನು ತೆಗೆದುಕೊಂಡು ಹೊರಟಳು. ಹಿಂತಿರುಗಿ ಬರುವಾಗ, ರಸ್ತೆಯ ಪಕ್ಕದ ಒಂದು ಉದ್ಯಾನದಲ್ಲಿ ಮಾತಾಡುತ್ತ ನಿಂತಿದ್ದ ಮಧುರನೂ ಮಾಧವನೂ ಅವರನ್ನು ನೋಡಿದರು. ಗಾಳಿಯಿಂದ ಮುಖದ ಪರದೆ ಓರೆಯಾಗಲು, ಮಧುರನು ಮಾತಂಗಿನಿಯ ಸೌಂದರ್ಯವನ್ನು ನೋಡಿ ಮುಗ್ಧನಾದನು. ಅವಳನ್ನು ಅದುವರೆಗೂ ಅವನು ನೋಡಿರಲಿಲ್ಲ. ಅವಳೂ ಅವನನ್ನು ನೋಡಿರಲಿಲ್ಲ. ಕನಕಳಿಂದ ಅವನ ಪರಿಚಯವಾಯಿತು. ಮನೆಗೆ ಬರುವ ಹೊತ್ತಿಗೆ ರಾಜಮೋಹನನು ಬಂದು ಬಾಗಿಲಲ್ಲಿಯೇ ನಿಂತಿದ್ದನು. ಒಳಗೆ ಹೋದಕೂಡಲೆ ಅವಳೊಡನೆ ಜಗಳವಾಡಿದನು. ಬೇಡವೆಂದಿದ್ದರೂ ನೀರಿಗೆ ಹೋದಳೆಂದು ಅವಳ ಮೇಲೆ ಅವನಿಗೆ ಬ್ರಹ್ಮೇತಿ ಸಿಟ್ಟು ಬಂದಿತ್ತು. ಅವಳೂ ಧೈರ್ಯದಿಂದ ಉತ್ತರ ಕೊಟ್ಟು ಎಲ್ಲವನ್ನೂ ಸಹಿಸಿಕೊಂಡಳು. ಸಿಟ್ಟಿನಲ್ಲಿಯೇ ಅವನು ಮನೆಬಿಟ್ಟು ಹೋದನು. ಹೀಗೆ ಜಗಳವಾಡಿದ ದಿನ ಅವನು ರಾತ್ರಿ ಹೆಂಡತಿಯೊಡನೆ ಮಲಗುತ್ತಿರಲಿಲ್ಲ. ಅವಳೂ ತಂಬ ವ್ಯಥೆಪಟ್ಟು ರಾತ್ರಿ ನಿದ್ರೆ ಬರದೆ ಬಹು ಹೊತ್ತು ಎಚ್ಚರವಾಗಿದ್ದಳು. ಸರಿರಾತ್ರಿಯಲ್ಲಿ ಹೊರಗೆ ಯಾರೋ ನಡೆದ ಸದ್ದಾಯಿತು. ಎದ್ದು ನೋಡಲು ಜನರ ಪಿಸುಮಾತು ಕೇಳಿತು. ಅದರಲ್ಲಿ ತನ್ನ ಗಂಡನ ದನಿಯೂ ಇತ್ತು. ಅವನು ಡಕಾಯಿತರೊಡನೆ ಮಾತನಾಡುತ್ತಿದ್ದನು. ಡಕಾಯಿತರು ಅಂದು ಮಾಧವನ ಮನೆಯನ್ನು ಲೂಟಿ ಮಾಡಬೇಕೆಂದೂ ಅದಕ್ಕೆ ರಾಜಮೋಹನನು ಎಂದಿನಂತೆ ಸಹಾಯ ಮಾಡಬೇಕೆಂದೂ ಕೇಳುತ್ತಿದ್ದರು. ರಾಜಮೋಹನನು ಕಳವು ಮಾಲನ್ನು ತನ್ನ ವಶಕ್ಕೆ ತೆಗೆದುಕೋಂಡು ಮುಚ್ಚಿಡುತ್ತಿದ್ದನು. ಈ ಸಾರಿ ಆ ಕೆಲಸಕ್ಕೆ ನಾಲ್ಕರಲ್ಲಿ ಒಂದು ಭಾಗ ಪ್ರತಿಫಲ ಕೇಳಿದನು. ಡಕಾಯಿತನಿಗೆ ಮಿಕ್ಕ ಆಸ್ತಿಯ ಜೊತೆಗೆ ರಾಮಗೋಪಾಲನು ಬರೆದಿಟ್ಟಿದ್ದ ಉಯಿಲು ಬೇಕಾಗಿತ್ತು. ಅದು ಒಂದು ದಂತದ ಕೈಪೆಟ್ಟಿಗೆಯಲ್ಲಿತ್ತೆಂದು ಗುರುತು ಹೇಳಿ, ಅವನು ಅದಕ್ಕೆ ಪ್ರತಿಫಲವಾಗಿ ಇನ್ನೂರು ರೂಪಾಯಿಯನ್ನು ಕೇಳಿದನು. ಅಂದೇ ಚಂದ್ರ ಮುಳುಗಿ ಕತ್ತಲೆ ಕವಿದಮೇಲೆ ಮಾಧವಘೋಷನ ಮನೆಯನ್ನು ಮುತ್ತಬೇಕೆಂದು ನಿರ್ಧರ ಮಾಡಿಕೊಂಡು ಎಲ್ಲರೂ ಹೋದರು.</p>
<p>ಅತ್ತ ಮಾಧವನು ತನ್ನ ತೋಟದಿಂದ ಮನೆಗೆ ಹಿಂತಿರುಗಿ ಬರಲು ಒಬ್ಬ ಆಳು ಒಂದು ಜರೂರು ಕಾಗದವನ್ನು ತಂದಿದ್ದನು. ಅದು ಅವನ ವಕೀಲ ಗೋಕುಲ ಚಂದ್ರದಾಸನ ಕಾಗದ. ಅದರಲ್ಲಿ ಅವನ ಚಿಕ್ಕಮ್ಮನು ಉಯಿಲು ಕೃತಕವೆಂದು ಕೋರ್ಟಿಗೆ ಅರ್ಜಿ ಹಾಕಿದ್ದಳೆಂದೂ ಭಾರಿಕುಳಗಳು ಅವಳನ್ನು ಪ್ರೇರಿಸಿ ಅವಳಿಗೆ ಬೆಂಬಲವಾಗಿದ್ದರೆಂದೂ ಸದ್ಯಕ್ಕೆ ಒಂದು ಸಾವಿರ ರೂಪಾಯಿ ಖರ್ಚಿಗೆ ಬೇಕೆಂದೂ ಬರೆದಿದ್ದನು. ಕೂಡಲೆ ಒಳಗೆ ಹೋಗಿ ನೋಡಲು ಚಿಕ್ಕಮ್ಮನು ಇರಲಿಲ್ಲ. ಎಲ್ಲಿಗೆ ಹೋಗಿದ್ದಳೋ ಯಾರಿಗೂ ತಿಳಿಯದು. ಯಾರೋ ಒಬ್ಬರು ಮಧುರ ಘೋಷನ ಮನೆಯಲ್ಲಿ ಕಂಡಹಾಗಿತ್ತು ಎಂದರು.</p>
<p>ಅಲ್ಲಿಗೆ ಹೇಳಿ ಕಳುಹಿಸಿದನು.</p>
<p> ಇತ್ತ ಮಾತಂಗಿನಿಗೆ ದಿಗ್ಭ್ರಮೆ ಹಿಡಿದಂತಾಯಿತು. ಹೇಗಾದರೂ ಮಾಡಿ ತಂಗಿಗೂ ಭಾವನಿಗೂ ಡಕಾಯಿತಿಯ ವರ್ತಮಾನ ಕೊಡಬೇಕು. ಆದರೆ ಕೊಡುವುದು ಹೇಗೆ? ಮತ್ತಾವ ಮಾರ್ಗವೂ ಇಲ್ಲದ್ದರಿಂದ ತಾನೇ ಹೊರಟಳು. ದಾರಿಯಲ್ಲಿ ತುಂಬ ಕತ್ತಲಾದ ಒಂದು ಪ್ರದೇಶವಿತ್ತು. ಅಲ್ಲಿ ಒಂದು ಕಡೆ ಕರೆಯ ಏರಿ, ಇನೊಂದು ಕಡೆ ಮಾವಿನ ತೋಪು. ಮಧ್ಯೆ ಕಾಲುದಾರಿ ಹಾದುಹೋಗುತ್ತಿತ್ತು. ಅಲ್ಲಿಗೆ ಹೋದ ಕೂಡಲೆ ಮಾವಿನ ತೋಪಿನಲ್ಲಿ ದೀಪದ ಬೆಳಕು ಕಂಡಿತು. ಮಾತು ಕೇಳಿಸಿತು. ಸಾಲದ್ದಕ್ಕೆ ದಾರಿಯಲ್ಲಿದ್ದ ಒಂದು ನಾಯಿಯು ಅವಳನ್ನು ಕಂಡು ಬೊಗುಳಿತು. ಅದನ್ನು ಕೇಳಿ ಮಾತಾಡುತ್ತಿದ್ದ ಜನರ ಸದ್ದು ಅಡಗಿತು. ಅವರು ಡಕಾಯಿತರಾಗಿದ್ದರೇನು ಗತಿ? ಆದ್ದರಿಂದ ಅವಳು ಏರಿ ಹತ್ತಿ ತೀರದಲ್ಲಿದ್ದ ಮರದ ನೆರಳು ಬಿದ್ದು ಕತ್ತಲೆ ಯಾಗಿದ್ದ ಕಡೆ, ಮಂಡಿಯುದ್ದದ ನೀರಿನಲ್ಲಿ ಕುಳಿತಳು. ತಲೆಯಲ್ಲಿ ಕೂದಲನ್ನು ಬಿಚ್ಚಿ ಮುಖಕ್ಕೆಲ್ಲಾ ಮುಚ್ಚಿ ಕೊಂಡಳು. ಅವಳು ಹೆದರಿದಂತೆಯೇ ಡಕಾಯಿತರು ಬಂದು ಅಲ್ಲೆಲ್ಲಾಹುಡುಕಿ ಯಾರೂ ಕಾಣದ್ದರಿಂದ, ಯಾವ ಭೂತವೋ ಪ್ರೇತವೋ ಎಂದುಕೊಂಡು ಹೊರಟುಹೋದರು. ಆಗ ಅವಳು ನೀರಿನಿಂದೆದ್ದು ಮಾಧವನ ಮನೆಗೆಹೋಗಿ ಬಾಗಿಲುತಟ್ಟಿದಳು. ಅರ್ಧರಾತ್ರಿಯಾದ್ದರಿಂದ ಬಾಗಿಲುತೆಗೆಸುವುದು ಕಷ್ಟವಾಯಿತು. ಕೊನೆಗೆ ತೆಗೆಸಿ, ಮಲಗಿದ್ದ ತಂಗಿಯನ್ನು ಎಬ್ಬಿಸಿ, ಅಂದು ಸ್ವಲ್ಪಹೊತ್ತಿಗೆ ಅವಳ ಮನೆಯಲ್ಲಿ ಡಕಾಯಿತಿ ಯಾಗುವುದೆಂಬ ವರ್ತಮಾನ ಕೊಟ್ಟಳು. ಹೇಮಾಂಗಿನಿಗೆ ಹೆದರಿಕೆಯಿಂದ ಕೈಕಾಲ ಆಡದೆ ಹೋಯಿತು. ಆದ್ದರಿಂದ ಮಾತಂಗಿನಿಯೇ ಭಾವನಿದ್ದೆಡೆಗೆ ಹೋಗಿ, ಅವನಿಗೆ ಡಕಾಯಿತಿಯ ವಿಚಾರವನ್ನು ತಿಳಿಸಿ ಉಯಿಲನ್ನು ಭದ್ರಪಡಿಸಿಕೊಳ್ಳಬೇಕೆಂದು ಎಚ್ಚರ ಕೊಟ್ಟಳು. ಆದರೆ ಯಾವುದನ್ನು ಬಿಚ್ಚಿ ಹೇಳುವ ಹಾಗಿರಲಿಲ್ಲ. ಮಾಧವನು ಅವಳನ್ನು ತಂಗಿಯ ಹತ್ತಿರ ಬಿಟ್ಟು ತಾನು ಹೋಗಿ ತನ್ನ ಆಳು ಕಾಳುಗಳನ್ನು ಎಬ್ಬಿಸಿದನು. ಕೆಲವರು ಬಾಗಿಲಲ್ಲಿ ಕತ್ತಿ ಬಂದೂಕು ಹಿಡಿದುನಿಂತರು. ಮತ್ತೆ ಕೆಲವರು ಮನೆಯ ಸುತ್ತ ದೊಣ್ಣೆ ಹಿಡಿದು ತಿರುಗುತ್ತಿದ್ದರು. ಇತರರು ಮಹಡಿಯಮೇಲೆ ನಿಂತರು. ಒಡವೆವಸ್ತು ನಗನಾಣ್ಯ ಉಯಿಲು ಎಲ್ಲಾ ಗುಟ್ಟಾದ ಸುರಕ್ಷಿತ ಪ್ರದೇಶಕ್ಕೆ ಹೋಯಿತು. ಅಷ್ಟು ಹೊತ್ತಿಗೆ ಚಂದ್ರ ಮುಳುಗಿ ಕತ್ತಲಾಯಿತು. ಮಾವಿನ ತೋಪಿನ ಹತ್ತಿರ ಆಯುಧ ಪಾಣಿಗಳು ಕೂಡಿದ್ದಾರೆಂದು ವರ್ತಮಾನ ಬಂತು. ಅವರೆಷ್ಟು ಜನವಿದ್ದರೋ ಏನೋ! ಅವರಲ್ಲಿ ಆಯುಧಗಳೇನಿದ್ದುವೋ! ಆದ್ದರಿಂದ ಅವರಮೇಲೆ ತಾವಾಗಿ ಹೋಗಿ ಬೀಳುವುದು ವಿವೇಕವಲ್ಲವೆಂದು ಮಾಧವನು ತನ್ನ ಜನರನ್ನು ಗಟ್ಟಿಯಾಗಿ ಬೊಬ್ಬೆಯಿಡುವಂತೆ ಹೇಳಿದನು. ಒಂದು ಸಾರಿ ಎರಡುಸಾರಿ ಆ ಬೊಬ್ಬೆಯನ್ನು ಕೇಳಿ ಡಕಾಯಿತರೇ ಹೆದರಿ ಹಿಮ್ಮೆಟ್ಟಿ ಹೊರಟು ಹೋದರು. ಮನೆಯತನಕ ಬರಲೇ ಇಲ್ಲ.</p>
<p> ಮಾಧವನು ಅತ್ತಿಗೆಗೆ ತನ್ನ ಕೃತಜ್ಞತೆಯನ್ನು ವ್ಯಕ್ತಪಡಿಸಿದನು. ಅವಳಿಗೂ ತುಂಬ ಸಂತೋಷವಾಯಿತು. ಅವಳ ತಂದೆಯ ಮನೆಯಲ್ಲಿಯೇ ಅವರು ಒಬ್ಬರನ್ನೊಬ್ಬರು ನೋಡಿ ಮೆಚ್ಚಿಕೊಂಡಿದ್ದರು. ಮಾತಂಗಿನಿಗೆ, ತನ್ನ ಗಂಡನಿಗಿಂತ ಎಲ್ಲ ವಿಧದಲ್ಲಿಯೂ ಮೇಲಾದ ಮಾದವನ ಮೇಲೆ ಪ್ರೀತಿ ಉಂಟಾಗಿತ್ತು. ಈ ಘಟನೆಯಿಂದ ಅದು ವ್ಯಕ್ತವಾಯಿತು. ಉಕ್ಕಿಬಂತು. ಇಬ್ಬರೂ ಕಣ್ಣೀರು ಹಾಕಿದರು; ಆದರೆ ಅದನ್ನು ಮರೆತುಬಿಡಬೇಕೆಂದು ನಿರ್ಧರ ಮಾಡಿಕೊಂಡರು. ಮಾತಂಗಿನಿಯು ಮತ್ತೆ ಅವನನ್ನು ನೋಡುವುದಿಲ್ಲವೆಂದು ಪ್ರತಿಜ್ಞೆ ಮಾಡಿದಳು.</p>
<p> ಅಷ್ಟು ಹೊತ್ತಿಗೆ ಬೆಳಗಿನ ಜಾವವಾಗಿತ್ತು. ಮಾತಂಗಿನಿಯು ಹಿಂತಿರುಗಿ ಮನೆಗೆ ಹೋಗಲೇಬೇಕು. ಆದ್ದರಿಂದ ಕರುಣಾ ಎಂಬ ಹೆಣ್ಣಾಳನ್ನು ಜೊತೆ ಮಾಡಿಕೊಂಡು ಕೂಡಲೆ ಹೊರಟಳು, ದಾರಿಯಲ್ಲಿ ಮಳೆ ಬಂತು. ಆದರೂ ನಿಲ್ಲದೆ ಓಡಿ ಮನೆ ಸೇರಿದಳು. ತನ್ನ ಕೋಣೆಗೆ ಹೋಗಿ ಸೇರಿಕೊಂಡ ಸ್ವಲ್ಪ ಹೊತ್ತಿಗೆ ಅವಳ ಗಂಡನೂ ಬಂದನು. ಅವಳು ರಾತ್ರಿ ಕೋಣೆಯಲ್ಲಿ ಇಲ್ಲದಿದ್ದಾಗ ಬಂದಿದ್ದು, ಅವನು ಅವಳನ್ನು ಹುಡುಕಿ ಕೊಂಡು ತಿರುಗುತ್ತ, ಮಾಧವನ ಮನೆಯಿಂದ ಹಿಂತಿರುಗಿ ಬರುತ್ತಿದ್ದದ್ದನ್ನು ಕಂಡಿದ್ದನು. ಮೊದಲಿ ನಿಂದಲೂ ಮಾಧವನ ಮೇಲೆ ಅವಳಿಗೆ ಪ್ರೀತಿಯಿತ್ತೆಂದು ಸಂಶಯ ಪಡುತ್ತಿದ್ದ ರಾಜಮೋಹನನು ಸದಾ ಅವಳನ್ನು ಕಾಯುತ್ತಲೇ ಇದ್ದನು. ಅಂದು ಬೆಳಗ್ಗೆ ಅವಳು ತೋಟದ ಹತ್ತಿರ ಮಾಧವನನ್ನು ಕಂಡದ್ದೂ ಅವನಿಗೆ ಗೊತ್ತಿತ್ತು. ಆದ್ದರಿಂದ ಅಂದಿನ ರಾತ್ರಿ ಅವಳು ಮಾಧವನ ಮನೆಗೆ ಪ್ರಣಯ ಲೀಲೆಗೆ ಹೋಗಿದ್ದಳೆಂದೇ ಆರೋಪಿಸಿದನು. ಅವಳೂ ಅವನ ಮೇಲೆ ಪ್ರೀತಿ ಇದ್ದದ್ದು ನಿಜವೆಂದೂ, ಆದರೆ ಗಂಡನಿಗೆ ಅಪರಾಧ ಮಾಡಿರಲಿಲ್ಲವೆಂದೂ, ಅಂದಿನ ಡಕಾಯಿತಿಯ ವರ್ತಮಾನವನ್ನು ಅವನಿಗೆ ಕೊಡಲು ಹೋಗಿದ್ದಳೆಂದೂ ಹೇಳಿದಳು. ರಾಜಮೋಹನನು ಅದನ್ನು ನಂಬಲಿಲ್ಲ. ಕೋಪದಿಂದ ಅವಳನ್ನು ಕೊಲ್ಲಬೇಕೆಂದು ಸೊಂಟದಲ್ಲಿದ್ದ ಚೂರಿಯನ್ನು ತೆಗೆದನು. ಅಷ್ಟು ಹೊತ್ತಿಗೆ ಇಬ್ಬರು ಡಕಾಯಿತರು ಅಲ್ಲಿಗೆ ನುಗ್ಗಿ ಬಂದರು. ಒಬ್ಬನು ಡಕಾಯಿತರ ಮುಖಂಡನಾದ ‘ಸರದಾರ’; ಇನ್ನೊಬ್ಬ ಅವನ ಜೊತೆಯವನಾದ ‘ಭಿಕ್ಕು’. ರಾಜಮೋಹನನೇ ಮಾಧವನಿಗೆ ವರ್ತಮಾನ ಕೊಟ್ಟು ತನ್ನ ಡಕಾಯಿತಿಯನ್ನು ಕೆಡಿಸಿದನೆಂದು ಅವನನ್ನು ಕೊಲ್ಲಲ್ಲು ಬಂದಿದ್ದರು. ಅವರವರ ಜಗಳದಲ್ಲಿ ಮಾತಂಗಿನಿಯು ಮೆಲ್ಲಗೆ ಹೊರಗೆ ಹೊರಟು ತಲೆ ತಪ್ಪಿಸಿಕೊಂಡಳು. ಕೊನೆಗೆ, ತನ್ನ ಹೆಂಡತಿಯೇ ವರ್ತಮಾನ ಕೊಟ್ಟವಳೆಂದೂ ಅದಕ್ಕಾಗಿ ಅವಳನ್ನು ತಾನು ಕೊಲ್ಲುತ್ತಿದ್ದ ನೆಂದೂ ರಾಜಮೋಹನನು ತಿಳಿಸಿದನು. ಅವಳನ್ನು ನೋಡಲು ಕೊಠಡಿಯಲ್ಲೆಲ್ಲೂ ಇರಲಿಲ್ಲ; ಆದ್ದರಿಂದ ಅವಳನ್ನು ಹುಡುಕಲು ಮೂವರೂ ಹೊರಗೆ ಬಂದರು. ಆದರೆ ಬೆಳಕು ಹರಿಯುತ್ತ ಬಂದದ್ದರಿಂದ ತುಂಬ ಹೊತ್ತು ಹುಡುಕಲಾಗಲಿಲ್ಲ. ಕಳ್ಳರು ಇನ್ನು ಅಲ್ಲಿ ನಿಲ್ಲಲಾರದೆ ಹೊರಟುಹೋಗ ಬೇಕಾಯಿತು.</p>
<p>ಮಾತಂಗಿನಿಯು ಓಡಿಹೋಗಿ ಫೂಲಫುಕುರವೆಂಬ ಕೆರೆಯಲ್ಲಿ ಮರದ ಮರೆಯಲ್ಲಿ ಅಡಗಿಕೊಂಡಿದ್ದಳು. ಕನಕಳು ಅಲ್ಲಿಗೆ ನೀರಿಗೆ ಬಂದಳು. ಅವಳಿಗೆ ಹಿಂದಿನ ರಾತ್ರಿ ನಡೆದ ಸಂಗತಿಯನ್ನು ತಿಳಿಸುವಷ್ಟು ತಿಳಿಸಿ ಅದನ್ನು ಯಾರಿಗೂ ಹೇಳಬೇಡವೆಂದು ನಿಷೇಧಿಸುತ್ತಿದ್ದಳು. ಅಷ್ಟು ಹೊತ್ತಿಗೆ ಮಧುರನ ಮನೆಯ ಹೆಣ್ಣಾಳು ಸುಕಿಯಮ್ಮನು ಅಲ್ಲಿಗೆ ಸ್ನಾನಕ್ಕೆ ಬಂದಳು. ಕನಕಳು, ಮಾತಂಗಿನಿಯನ್ನು ಅವಳ ಗಂಡನು ಮನೆಬಿಟ್ಟು ಹೊರಡಿಸಿದ್ದನೆಂದೂ, ಅವಳು ತಂಗಿಯೊಡನೆ ಜಗಳವಾಡಿದರಿಂದ ಅಲ್ಲಿಗೆ ಹೋಗುವಂತಿರಲಿಲ್ಲವೆಂದೂ ಹೇಳಿದಳು. ಸುಕಿಯಮ್ಮನು ಹಾಗಾದರೆ ಅವಳು ತಮ್ಮ ಮನೆಗೆ ಬರಲೆಂದೂ, ಅಲ್ಲಿ ತಮ್ಮ ದೊಡ್ಡ ಯಜಮಾನಿಯು ಅವಳನ್ನು ಆದರಿಸುವಳೆಂದೂ ತಿಳಿಸಿದಳು. ಬೇರೆ ದಾರಿಯಿಲ್ಲದೆ ಮಾತಂಗಿನಿಯು ಅವಳೊಡನೆ ಹೋಗಬೇಕಾಯಿತು.</p>
<p>ಮಧುರಘೋಷನಿಗೆ ಇಬ್ಬರು ಹೆಂಡಿರು. ಮೊದಲನೆಯವಳು ತಾರೆ, ಎರಡನೆಯವಳು ಚಂಪಕೆ. ತಾರೆಯು ಭೂತದಯೆ ಪಶ್ಚಾತ್ತಾಪವುಳ್ಳವಳು. ಅವಳು ಗಂಡನಿಗೆ ಹೇಳಿಕಳುಹಿಸಿ ಅವನೊಡನೆ ಮಾತನಾಡಿ ಅವನ ಒಪ್ಪಿಗೆಯಿಂದ ಮಾತಂಗಿನಿಯನ್ನು ಮನೆಯಲ್ಲಿ ನಿಲ್ಲಿಸಿಕೊಂಡಳು. ಮಧುರನೂ ಸಂತೋಷದಿಂದ ಒಪ್ಪಿ ಕೊಂಡನು. ಆದರೆ ಚಂಪಕೆಯು ತನ್ನ ಸವತಿಮಾತ್ಸರ್ಯದಿಂದ ಮಾತಂಗಿನಿಯನ್ನು ಹೊರದೂಡಬೇಕೆಂದು ಗಂಡನಲ್ಲಿ ಹಟಮಾಡಿದಳೂ. ಬೆಳಗಾಗುವ ಹೊತ್ತಿಗೆ, ರಾಜಮೋಹನನು ಮಧುರನನ್ನು ಕಂಡು, ಅವನಮನೆಗೆ ತನ್ನ ಹೆಂಡತಿ ಬಂದಿದ್ದಳೆಂಬ ವರ್ತಮಾನ ತಿಳಿಯಿತೆಂದೂ ಅವಳನ್ನು ಕಳುಹಿಸಿಕೊಡಬೇಕೆಂದೂ ಕೇಳಿದನು. ಮಧುರನು ಪ್ರತಿಹೇಳಲಾಗಲಿಲ್ಲ. ಸುಕಿಯಮ್ಮನ ಜೊತೆಮಾಡಿ ಅವಳನ್ನು ಕಳುಹಿಸಿದನು. ರಾಜಮೋಹನನು ಮಧುಮತಿಯ ತೀರದಲ್ಲಿ ಜೊಂಡು ಹುಲ್ಲಿನ ಮರೆಯಲ್ಲಿದ್ದ ಒಂದು ಗುಡಸಿಲಿಗೆ ಹೋದನು. ಅಲ್ಲಿ ಸರದಾರನೂ ಅವನ ಸಂಗಾತಿಯಾದ ಭಿಕಅ್ಕುವೂ ಉಯಿಲನ್ನು ಕದಿಯುವುದು ಹೇಗೆ ಎಂದು ಯೋಚಿಸುತ್ತಿದ್ದರು. ರಾಜಮೋಹನನು ತನ್ನ ತಂಗಿಯನ್ನೂ ಅವಳ ಮಕ್ಕಳನ್ನೂ ಅವಳ ಗಂಡನ ಮನೆಗೆ ಕಳುಹಿಸಿ ತನ್ನ ಚಿಕ್ಕಮ್ಮನನ್ನು ಇನ್ನೆಲ್ಲಿಗಾದರೂ ಕಳುಹಿಸಿ ತನ್ನ ಹೆಂಡತಿಯೊಡನೆ ಆ ಪ್ರಾಂತವನ್ನೇ ಬಿಟ್ಟು ಬಂದು ಡಕಾಯಿತರೊಡನೆ ವಾಸಮಾಡಬೇಕೆಂದು ಸರದಾರನು ನಿರ್ಬಂಧಪಡಿಸಿದನು. ರಾಜಮೋಹನನು ಮಾಧವನ ನೆರೆಯನ್ನು ಬಿಡಬೇಕೆಂದಿದ್ದರೂ ಬಹಿರಂಗವಾಗಿ ಡಕಾಯಿತನಂತೆ ನಡೆದುಕೊಳ್ಳಲು ಇಷ್ಟವಿರಲಿಲ್ಲ. ಆದರೂ ಒಪ್ಪಿಕೊಂಡು ಮನೆಗೆ ಬಂದು ನೋಡಲು ಹೆಂಡತಿ ಇರಲಿಲ್ಲ. ಕನಕಳ ಮನೆ, ಹೇಮಾಂಗಿನಿಯ ಮನೆ, ಮಧುರನ ಮನೆ, ಎಲ್ಲರ ಮನೆಗೂ ತನ್ನ ತಂಗಿಯನ್ನೂ ಚಿಕ್ಕಮ್ಮನನ್ನೂ ಓಡಿಸಿ ವಿಚಾರ ಮಾಡಿದನು. ಅವಳು ಎಲ್ಲಿಯೂ ಇರಲಿಲ್ಲ.</p>
<p>ಇದಾದ ಮೂರು ನಾಲ್ಕು ದಿನಗಳ ಮೇಲೆ ಒಂದು ರಾತ್ರಿ ಮಾಧವನು ಕೈಯಲ್ಲಿ ಒಂದು ಪುಸ್ತಕ ಹಿಡಿದು ಮಲಗಿದ್ದನು. ಆದರೆ ಓದುತ್ತಿರಲಿಲ್ಲ. ಅವನಿಗೆ ಮನಸ್ಸಿನಲ್ಲಿ ಒಂದುಕಡೆ ತಮ್ಮ ಚಿಕ್ಕಮ್ಮನು ಹಾಕಿದ ತಕರಾರು ಏನಾಗುತ್ತದೆಯೋ, ತನಗೆ ವಿರೋಧವಾದರೆ ಮುಂದೆ ತನ್ನ ಗತಿಏನೋ, ಎಂಬಚಿಂತೆ; ಇನ್ನೊಂದು ಕಡೆ ಆ ಬಡಪಾಯಿ ಮಾತಂಗಿನಿ ಏನಾದಳೋ ಎಂಬ ಚಿಂತೆ; ಆದ್ದರಿಂದ ಮನಸ್ಸು ಶಾಂತವಾಗಲೆಂದು ಹೊರಗೆ ಬಂದನು. ಸ್ವಲ್ಪ ದೂರದಲ್ಲಿದ್ದ ದೇವದಾರು ಮರದಮೇಲೆ ಏನೋ ಸರಿದ ಹಾಗಾಯಿತು. ಮನುಷ್ಯನ ತಲೆಯಹಾಗೆ ಕಂಡಿತು. ಅದ್ದರಿಂದ ಕೈಯಲ್ಲಿ ಚೂರಿ ಹಿಡಿದು ಅದೇನು ನೋಡೋಣವೆಂದು ಅಲ್ಲಿಗೆ ಹೋದನು. ಹೋದಕೂಡಲೆ ಇಬ್ಬರು ಡಕಾಯಿತರು ಅವನ ಮೇಲೆ ಬಿದ್ದು ಅವನ ಚೂರಿಯನ್ನು ಕಸಿದುಕೊಂಡು ಬಾಯಿಗೆ ಬಟ್ಟೆ ತುರುಕಿ, ಹಿಂಗಟ್ಟುಮುರಿಕಟ್ಟಿ, ಹೊತ್ತುಕೊಂಡು ಮಧುರನ ಮನೆಯ ಹಿಂದೆ ಹೋಗಿ ಹಾಲಕ್ಕಿಯಂತೆ ಸಿಳ್ಳು ಹಾಕಿದರು. ಆಗ ಮಧುರನು ತನ್ನ ಹೆಂಡತಿ ತಾರೆಯೊಡನೆ ಮಲಗುವ ಕೋಣೆಯಲ್ಲಿದ್ದನು. ಮೂರು ನಾಲ್ಕು ದಿನಗಳಿಂದ ಅವನು ಏನೋ ಒಂದು ಬಗೆಯಾಗಿದ್ದದ್ದನ್ನು ನೋಡಿ ತಾರೆಯು ಅವನ ಚಿಂತೆಗೆ ಕಾರಣವನ್ನು ತಿಳಿಯಲು ಪ್ರಯತ್ನಿಸುತ್ತಿದ್ದಳು. ಮಧುರನು ಏನೂ ಹೇಳದೆ ಇದ್ದವನು ಸಿಳ್ಳನ್ನು ಕೇಳಿದ ಕೂಡಲೆ ಧಡಧಡನೆ ಇಳಿದನು. ತಾರೆಗೆ ಆಶ್ಚರ್ಯವಾಗಿ ಎಲ್ಲಿ ಹೋಗುತ್ತಾನೆಂದು ನೋಡಲು ಬಿಸಿಲು ಮಚ್ಚಿಗೆ ಬಂದಳು. ತನ್ನ ಗಂಡನು ಕತ್ತಲಲ್ಲಿ ಯಾರೊಡನೆಯೋ ಮಾತನಾಡುತ್ತಿದ್ದದ್ದು ಕಂಡು ಬಂತು. ಬಹಳ ಹೊತ್ತು ಅಲ್ಲಿಯೇ ನಿಂತಿದ್ದಳು. ಅವರೇನು ಮಾಡಿದರು ಎಲ್ಲಿ ಹೋದರು ಒಂದೂ ಗೊತ್ತಾಗಲಿಲ್ಲ. ಕೊನೆಗೆ ತನ್ನ ಗಂಡನು ಮನೆಯ ಹಿಂಭಾಗದಲ್ಲಿದ್ದ ಗೋಡೆ ಇಳಿದು ಗಡಂಗುಮಹಲಿನ ಬಾಗಿಲಿನ ಹತ್ತಿರ ಧುಮುಕಿದ್ದನ್ನು ನೋಡಿದಳು. ಒಳಗೆ ಹೋದವನು ತುಂಬ ಹೊತ್ತು ಹೊರಕ್ಕೆ ಬರಲಿಲ್ಲ. ಹೋಗಲಿ, ಮನೆಯಲ್ಲಿಯೇ ಇದ್ದನಲ್ಲಾ ಎಂದು ಸಮಾಧಾನ ಮಾಡಿಕೊಂಡು ಒಳಕ್ಕೆ ಬಂದಳು. ಇದಕ್ಕೂ ಅವನ ಚಿಂತೆಗೂ ಏನಾದರೂ ಸಂಬಂಧವಿರಬಹುದೇ ಎಂದು ಅವಳಿಗೆ ಸಂಶಯ ಬಂತು. ಸ್ವಲ್ಪ ಹೊತ್ತಿನ ಮೇಲೆ ಗಂಡನು ಬಂದನು. ಮುಖವನ್ನು ನೋಡಿದರೆ ಅವನಿಗೆ ಸಂತೋಷವಾದಂತಿತ್ತು. ಆದರೆ ತಾರೆಯು ಯಾವ ಮಾತನ್ನೂ ಆಡಲಿಲ್ಲ.</p>
<p> ಡಕಾಯಿತರು ಮಾಧವನ್ನು ಹೊತ್ತೊಕೊಂಡು ಹೋಗಿ ಈ ಗಡಂಗುಮಹಲಿನ ಕೋಣೆಯಲ್ಲಿ ಸೆರೆಹಾಗಿ ಅವನಿಂದ ಉಯಿಯನ್ನು ಕಿತ್ತುಕೊಳ್ಳುವುದಕ್ಕೆ ಏರ್ಪಾಡು ಮಾಡುತ್ತಿದ್ದರು. ಅದು ಕೈವಶವಾದರೆ ಐದು ಸಾವಿರ ರೂಪಾಯಿ ಕೊಡುವಂತೆ ಮಧುರನು ಒಪ್ಪಿದ್ದನು. ಆದರೆ ಅವನು ಅವನ ಹೆಸರು ಹೇಳಲಿಲ್ಲ. ಮಾಧವನೂ ತನ್ನನ್ನು ಬಿಟ್ಟರೆ ಹಣ ಕೊಡುವುದಾಗಿ ಹೇಳಿದನು. ಅವರು ಒಪ್ಪಲಿಲ್ಲ. ಈ ಮಧ್ಯೆ ಅವರು ಮಾತಾಡುತ್ತಿರುವಾಗ ಹತ್ತಿರ ಏನೋ ಸದ್ದಾಯಿತು. ಕೋಣೆಯ ಮೂಲೆ ಮೂಲೆಯಲ್ಲೂ ದೀಪಹಿಡಿದು ನೋಡಿದರು; ಏನೂ ಇಲ್ಲ. ಇನ್ನೂ ಸ್ವಲ್ಪ ಹೊತ್ತಿನ ಮೇಲೆ ಯಾರೋ ನರಳಿದಂತೆ ಕೇಳಿತು; ಹೊರಗೆ ಬಂದು ನೋಡಲು ಯಾರೂ ಇಲ್ಲ. ಮತ್ತೆ ಯಾರೋ ಮೇಲಿಂದ ಕಿರಿಚಿಕೊಂಡ ಹಾಗಾಯಿತು. ಸರದಾರನು ಒಂದು ಕಕ್ಕಡ ಹೊತ್ತಿಸಿಕೊಂಡು ಹೋಗಿ ನೋಡಿದನು; ಯಾರೂ ಇಲ್ಲ. ಆಗ, ಸರದಾರನು ಕಾಗದ ಮಸಿಗಳನ್ನು ಮಾಧವನ ಕೈಗೆ ಕೊಟ್ಟು ಉಯಿಲನ್ನು ಚೀಟಿ ತರುವವನ ಕೈಗೆ ಕೊಡುವಂತೆ ಬರಸುತ್ತಿದ್ದನು. ಅಷ್ಟು ಹೊತ್ತಿಗೆ ಸರಪಣಿಯ ಸದ್ದಾಯಿತು. ಹಿಂದೆಯೇ ಧಡಧಡ ಎಂದು ಸದ್ದಾಯಿತು. ಮತ್ತೆ ವಿಕಾರವಾದ ನರಳಿಕೆ ಕೇಳಿತು. ಏನು ಭೂತವೋ ಪ್ರೇತವೋ ಎಂದು ಹೆದರಿ ಭಿಕ್ಕುವು ಹೇಳದೆ ಕೇಳದೆ ಪಲಾಯನ ಮಾಡಿದನು. ಸರದಾರನು ಹೊರಕ್ಕೆ ಬಂದು ನೋಡಲು ಯಾರೋ ನಿಂತಿರುವುದು ಕಣ್ಣಿಗೆ ಬಿತ್ತು. ಅವನೂ ಹೆದರಿ ಬಾಗಿಲನ್ನು ಹಾಗೇಬಿಟ್ಟು ಓಡಿಹೋದನು. ಮಾಧವನು ಹೊರಕ್ಕೆ ಬಂದು ನೋಡಲು ಒಂದು ಕೊಠಡಿಯ ಬಾಗಿಲ ಸಂದಿನಿಂದ ಬೆಳಕು ಬರುತ್ತಿತ್ತು. ಅಲ್ಲಿಗೆ ಹೋದನು. ಬಾಗಿಲು ಮುಚ್ಚಿತ್ತು. ಬೀಗ ಹಾಕಿರಲಿಲ್ಲ. ಅದನ್ನು ತಳ್ಳಲು, ಒಳಗೆ ಒಂದು ದೀಪವಿತ್ತು; ಎತ್ತಿ ಹಿಡಿಯಲು ಎದುರಿಗೆ ತಾರೆ ನಿಂತಿದ್ದಳು. ಇಬ್ಬರಿಗೂ ಆಶ್ಚರ್ಯವಾಯಿತು. ಇಬ್ಬರಿಗೂ ಮತ್ತೆ ಆ ನರಳಿಕೆ ಕೇಳಿಬಂತು. ಅದು ಅವನಿದ್ದ ಕೊಠಡಿಯಿಂದ ಬಂದದ್ದೆಂದು ಭಾವಿಸಿ ಅವಳು ಅಲ್ಲಿಗೆ ಬರುತ್ತಿದ್ದಳು. ಆದರೆ ಯಮದೂತರಂಥ ಆ ಡಕಾಯಿತರನ್ನು ನೋಡಿ ಹೆದರಿ ಹಿಂತಿರುಗಿ ಹೋಗುವುದರಲ್ಲಿದ್ದಳು. ಮಾಧವನು ತನ್ನ ವೃತ್ತಾಂತವನ್ನು ಹೇಳಿದನು. ಅದರಿಂದ ಅವಳೀಗೆ ವ್ಯಥೆಯಾದರೂ ತನ್ನ ಗಂಡನ ಚಿಂತೆಯ ಸಮಸ್ಯೆ ಬಗೆಹರಿಯಲಿಲ್ಲ. ಅದು ಮೂರು ನಾಲ್ಕು ದಿನಗಳಿಂದಲೂ ಇದ್ದದ್ದು; ಮಾಧವನು ಬಂದದ್ದು ಅಂದಿನ ರಾತ್ರಿ. ಅವಳೂ ಅಂದು ಗಂಡನು ಮಲಗಿದ್ದಾಗ ಅವನ ತಲೆದಿಂಬಿನಲ್ಲಿದ್ದ ಬೀಗದಕೈಯನ್ನು ತೆಗೆದು ಕೊಂಡು ಬಂದು ಗುಟ್ಟನ್ನು ಶೋಧಿಸಲು ಬಂದಿದ್ದಳು. ಮತ್ತೆ ನರಳಿಕೆ ಕೇಳಿತು. ಅವಳು ಹೆದರಿ ಹಿಂತಿರುಗಿ ಹೋಗುವು ದರಲ್ಲಿದ್ದಳು. ಆದರೆ ಮಾಧವನು ಧೈರ್ಯಗೆಡದೆ ಅವಳ ಕೈಯಿಂದ ಬೀಗದಕೈ ಗೊಂಚಲನ್ನು ತೆಗೆದುಕೊಂಡನು. ತಾನಿದ್ದ ಕೊಠಡಿಯ ಒಂದು ಕಡೆ ಸಣ್ಣ ಕಬ್ಬಿಣದ ಬಾಗಿಲಿತ್ತು. ಅಲ್ಲಿ ಏಣೊ ಇರಬೇಕೆಂದು ಅವನಿಗೆ ಸಂದೇಹ ಹುಟ್ಟಿತು. ಯಾವುದೋ ಒಂದು ಬೀಗದಕೈ ಸರಿಹೋಗಿ ಬಾಗಿಲು ತೆರೆಯಿತು. ಒಳಗೆ ಗಾರೆಯ ಮೆಟ್ಟಲು ಕಾಣಿಸಿತು. ಇಬ್ಬರೂ ದೀಪ ಹಿಡಿದುಕೊಂಡು ಹತ್ತಿಹೋದರು. ಅಲ್ಲಿ ಮತ್ತೊಂದು ಬಾಗಿಲು. ಅದರ ಬೀಗವನ್ನೂ ತೆರೆದರೆ. ಅದು ಒಂದು ಕೊಠಡಿ; ಅದಕ್ಕೆ ಕಿಟಕಿ ಇಲ್ಲ; ಪೆಟ್ಟಿಗೆಯ ಖಾನಿಯಂತಿತ್ತು; ಆದ್ದರಿಂದ ಹೊರಗಿನಿಂದ ಕಾಣಿಸುತ್ತಿರಲಿಲ್ಲ. ಅಲ್ಲಿ ಹೋಗಿ ನೋಡಲು ಒಂದು ಮಹಾಗನಿಯ ಮಂಚದಮೇಲೆ ಮಾತಂಗಿನಿಯು ಸಾಯುತ್ತ ಬಿದ್ದಿದ್ದಳು. ಇಬ್ಬರೂ ಅವಳನ್ನು ಹೊತ್ತು ಹೊರಗೆ ತಂದರು. ಬಯಲಿಗೆ ಬಂದಕೂಡಲೆ ಅವಳಿಗೆ ಅರ್ಧಜೀವ ಬಂತು. ಬೆಳಗಾಗುವುದರೊಳಗೆ ಚೇತರಿಸಿಕೊಂಡು ಅವಳು ತನ್ನ ಕಥೆ ಹೇಳಿದಳು.-ಸುಕಿಯಮ್ಮನು ಅವಳನ್ನು ಕರೆತರುತ್ತಾ, ಅವಳಿಗೆ ಗಂಡನ ಮನೆಗೆ ಹೋಗುವುದಕ್ಕೆ ಇಷ್ಟವಿತ್ತೇ ಎಂದು ಕೇಳಿದಳು. ಅವಳಿಗೆ ಇಷ್ಟವಿರಲಿಲ್ಲ. ಹೇಮಾಂಗಿನಿಯ ಮನೆಗೆ ಹೋಗುವುದಿಲ್ಲವೆಂದು ನಿರ್ಧರ ಮಾಡಿದ್ದಳು. ಗುಟ್ಟಾಗಿ ಎಲ್ಲಿಯಾದರೂ ಅಡಗಿಕೊಂಡಿದ್ದರೆ ಜನರ ಅಪವಾದಕ್ಕೆ ಸಿಕ್ಕಬೇಕಾಗಿತ್ತು. ಆದ್ದರಿಂದ ಸುಕಿಯಮ್ಮನು ಸದ್ಯಕ್ಕೆ ಅವಳಿ ಎಲ್ಲಿಯಾದರೂ ಗುಟ್ಟಾಗಿ ಸ್ವಲ್ಪ ಹೊತ್ತಿದ್ದರೆ, ತಾರೆಯು ಒಂದು ದೋಣಿ ಗೊತ್ತುಮಾಡಿ ಅವಳನ್ನು ಅವಳ ತವರ ಮನೆಗೆ ಕಳುಹಿಸಿಕೊಡಬಲ್ಲಳೆಂದಳು. ಮಾತಂಗಿನಿಗೆ ಅದು ಒಪ್ಪಿತು. ಮಧುರನು ಸುಕಿಯಮ್ಮನಿಗೆ ಮೊದಲೇ ಹೇಳಬೇಕಾದದ್ದನ್ನೆಲ್ಲಾ ಹೇಳಿಕೊಟ್ಟದ್ದದ್ದರಿಂದ ಅವಳು ಮಾತಂಗಿನಿಯನ್ನು ಈ ಕಾರಾಗೃಹದಲ್ಲಿ ಕೂಡಿಹಾಕಿ, ಬೀಗದಕೈಯನ್ನು ಅವನಿಗೆ ತಲಪಿಸಿದಳು. ಮಧುರನು ಬಂದು ಅವಳನ್ನು ತನ್ನ ವಶವಾಗುವಂತೆ ಬಲವಂತಪಡಿಸಿದನು. ಅವಳು ಒಪ್ಪಲಿಲ್ಲ; ಅನ್ನ ಬಿಟ್ಟು ನೀರು ಬಿಟ್ಟು ಸಾಯುವುದಕ್ಕೆ ಸಿದ್ಧವಾದಳು. ಅವನು ನಿತ್ಯವೂ ಬರುತ್ತಿದ್ದನು. ಅವಳು ತನ್ನ ನಿರ್ಧರವನ್ನು ಸಡಿಲಿಸಲಿಲ್ಲ. ಮಾಧವನು ಬರುವುದು ತಡವಾಗಿದ್ದರೆ ಹೊಟ್ಟೆಗಿಲ್ಲದೆ, ಗಾಳಿ ಬೆಳಕಿಲ್ಲದೆ ಸತ್ತುಹೋಗುತ್ತಿದ್ದಳು. ತುಂಬ ನಿಶ್ಯಕ್ತಳಾಗಿದ್ದದ್ದರಿಂದ ಅಂದೆಲ್ಲಾ ಅವಳು ತಾರೆಯ ವಶದಲ್ಲಿರಬೇಕೆಂದೂ ಸಂಜೆಗೆ ಕರುಣೆಯು ಬಂದು ಅವಳನ್ನು ಕರೆದೊಯ್ಯುವಳೆಂದೂ ಹೇಳಿ ಮಾಧವನು ಬೆಳಕು ಹರೆಯುವುದಕ್ಕೆ ಮುಂಚೆಯೇ ತನ್ನ ಮನೆಗೆ ಹೊರಟುಹೋದನು.</p>
<p> ಮರುದಿನ ಸಂಜೆ ಗಾಳಿ ಮಳೆ ಹೊಡೆಯುತ್ತಿತ್ತು; ಅದರ ಮಧ್ಯೆ ಸರದಾರನ ಸಿಳ್ಳು ಮಧುರನ ಮನೆಯ ಹಿಂದೆ ಮತ್ತೆ ಮತ್ತೆ ಕೇಳಿತು. ಮಧುರನು ಎದ್ದುಹೋಗಿ ನೋಡಲು ಅವನು ಒಂದು ಮರದ ಸಂದಿಯಲ್ಲಿ ಅಡಗಿಕೊಂಡಿದ್ದನು. ಭಿಕ್ಕುವು ಪೋಲೀಸರ ಕೈಗೆ ಸಿಕ್ಕಿಬಿದ್ದಿದ್ದನೆಂದೂ ತಮ್ಮ ಗುಟ್ಟನ್ನೆಲ್ಲಾ ಹೊರಹಾಕಿಬಿಟ್ಟಿದ್ದನೆಂದೂ ತಾನು ಈ ಸ್ಥಳ ಬಿಟ್ಟು ಹೋಗುವನೆಂದೂ ಮಧುರನಿಗೆ ಎಚ್ಚರಿಕೆ ಕೊಟ್ಟುಹೋಗಲು ಬಂದಿದ್ದನೆಂದೂ ಹೇಳಿ ಹೊರಟುಹೋದನು. ಮಿಕ್ಕವರನ್ನು ಹಣಕೊಟ್ಟು ವಶಪಡಿಸಿಕೊಳ್ಳ ಬಹುದಾಗಿತ್ತು; ಆದರೆ ಡಿಸ್ಟ್ರಿಕ್ಟು ಮ್ಯಾಜಿಸ್ಟ್ರೇಟು ಫರಂಗಿಯವನು; ಅವನು ಲಂಚ ರುಷುವತ್ತಿವನಲ್ಲ; ಇದನ್ನು ಯೋಚಿಸುತ್ತಿರುವಷ್ಟರಲ್ಲಿ, ಅವನ ಗೂಢಚಾರರಲ್ಲೊಬ್ಬನು ಓಡಿಬಂದು ಭಿಕ್ಕುವು ಆ ಫರಂಗಿ ಮ್ಯಾಜಿಸ್ಟ್ರೇಟರ ಮುಂದೆ ಹೇಳಿಕೆ ಕೊಟ್ಟು ಎಲ್ಲವನ್ನೂ ಹೊರಹಾಕಿದ್ದನೆಂದೂ, ಅವನು ಮಧುರನನ್ನು ಅಂದಿನ ರಾತ್ರಿಯೇ ಹಿಡಿಯುವುದಕ್ಕೆ ಬರಲು ಸಿದ್ಧಮಾಡಿಕೊಳ್ಳುತ್ತಿದ್ದನೆಂದೂ ಹೇಳಿದನು. ಮ್ಯಾಜಿಸ್ಟ್ರೇಟನು ಬೆಳಗ್ಗೆ ಬಂದು ಮನೆ ಶೋಧಿಸಲು ಮಾಧವನನ್ನು ಸೆರೆಹಾಕಿದ್ದ ಕೋಣೆಯಲ್ಲಿ ಮಧುರನು ನೇಣುಹಾಕಿಕೊಂಡು ಪ್ರಾಣಬಿಟ್ಟಿದ್ದನು.</p>
<p> ಸರದಾರನು ತಪ್ಪಿಸಿಕೊಂಡನು. ರಾಜಮೋಹನನಿಗೂ ಭಿಕ್ಕುವಿಗೂ ದ್ವೀಪಾಂತರ ಶಿಕ್ಷೆಯಾಯಿತು. ಮಾತಂಗಿನಿ ಯನ್ನು ಅವಳ ತಂದೆ ಬಂದು ಕರೆದುಕೊಂಡು ಹೋದನು. ಮಾಧವನು ಮಾವನಿಗೆ ಕೊಡುತ್ತಿದ್ದ ಧನಸಹಾಯವನ್ನು ಮಾತಂಗಿನಿಯ ನಿಮಿತ್ತವಾಗಿ ಮತ್ತಷ್ಟು ಹೆಚ್ಚುಮಾಡಿದನು. ತಾರೆಯು ಕೊರಗಿಕೊರಗಿ ಕೊನೆಯತನಕಒಳ್ಳೆಯವಳೆನ್ನಿಸಿ ಕೊಂಡು ಪ್ರಾಣಬಿಟ್ಟಳು. ಮಿಕ್ಕವರಲ್ಲಿ ಕೆಲವರು ಸತ್ತರು, ಇತರರು ಸಾಯುತ್ತಾರೆ.</p>
<p> ಇದು ಬಂಕಿಮಚಂದ್ರನ ಪ್ರಥಮ ಕಾದಂಬರಿ; ಅದು ಇರುವುದೇನೋ ಇಂಗ್ಲಿಷಿನಲ್ಲಿ; ಆದರೆ ಕಥೆ ಬಂಗಾಳದ್ದು; ಆಧುನಿಕ; ಅದನ್ನೂ ಬಂಕಿಮನೇ ಭಾಷಾಂತರ ಮಾಡಲಾರಂಭಿಸಿದ್ದನು; ಇನ್ನೂ ಸ್ವಲ್ಪ ದಿನ ದೇವರು ಆಯುಸ್ಸು ಕೊಟ್ಟಿದ್ದರೆ ಮಾಡಿ ಮುಗಿಸಿಯೂ ಮುಗಿಸುತ್ತಿದ್ದನು. ಇಂಗ್ಲಿಷ್​ ಶುದ್ಧವಾಗಿ ಧಾರಾಳವಾಗಿ ಓಡುತ್ತಿದ್ದರೂ ತಾನು ಅದರಲ್ಲಿ ಬರೆದದ್ದು ಸರಿಯಾಗಲಿಲ್ಲವೆಂದು ಬಂಕಿಮನು ಮುಂದೆ ತನ್ನಕಥೆ ಕಾದಂಬರಿ ಗಳನ್ನೆಲ್ಲಾ ಬಂಗಾಳಿಯಲ್ಲಿಯೇ ಬರೆದನು. ಈಗ್ಗೆ ಸುಮಾರು ಒಂದು ನೂರು ವರ್ಷಗಳ ಹಿಂದೆ ಇಪ್ಪತ್ತೇದು ವರ್ಷದ ಯುವಕನು ಪರಭಾಷಾ ಸಾಹಿತ್ಯಗಳನ್ನು ಇಷ್ಟರಮಟ್ಟಿಗೆ ವಶಪಡಿಸಿಕೊಂಡು ಇಂಥ ಕಥೆಯನ್ನು ರಚಿಸಿದನೆಂಬುದು ಆಶ್ಚರ್ಯಕರವಾದದ್ದೇಯೆ. ಕಥೆಯೂ ಸಂವಿಧಾನವೂ ಸ್ವಲ್ಪಮಟ್ಟಿಗೆ ಪತ್ತೇದಾರಿ ಕಾದಂಬರಿ ಯಂತಿದೆ. ಡಕಾಯಿತರು, ಕೊಲೆ ಮಾಡದಿದ್ದರೂ ಕಳ್ಳತನ ಕೈಗೂಡದಿದ್ದರೂ, ಪತ್ತೆಯಾಗಿ ಪೊಲೀಸರ ಕೈಗೆ ಸಿಕ್ಕಿಶಿಕ್ಷೆ ಪಡೆಯುತ್ತಾರೆ. ಪ್ರಮುಖಪಾತ್ರಗಳಲ್ಲಿ ಒಬ್ಬನು ಆತ್ಮಹತ್ಯಮಾಡಿಕೊಳ್ಳುತ್ತಾನೆ, ಮತ್ತೊಬ್ಬನಿಗೆ ದ್ವೀಪಾಂತರ ಶಿಕ್ಷೆಯಾಗುತ್ತದೆ. ಹದಿನೆಂಟು ವರ್ಷದ ಹುಡುಗಿಯೊಬ್ಬಳು, ಹಳ್ಳಿಯಲ್ಲಿ ಹುಟ್ಟಿ, ಹಳ್ಳಿಯಲ್ಲಿ ವಾಸಮಾಡುತ್ತ ಘೋಷಾದಲ್ಲಿದ್ದರೂ ಅಪೂರ್ವ ಧೈರ್ಯಸಾಹಸಗಳನ್ನು ತೋರಿಸಿ, ಡಕಾಯಿತಿ ವಿಫಲವಾಗುವುದರಲ್ಲಿ ಸಾಧನವಾಗುತ್ತಾಳೆ. ಅವಳ ಆ ಧೈರ್ಯಸಾಹಸಗಳು ಹುಟ್ಟುಗುಣವಾಗಿ ಬಂದವಲ್ಲ, ಅವಳ ಪ್ರೀತಿಗೆ ಪಾತ್ರ ರಾದ ತಂಗಿ ಭಾವಂದಿರ ಮೇಲಣ ಪ್ರೇಮದಿಂದ ಪ್ರೇರಿತವಾದವು, ಉತ್ಪನ್ನವಾದವು, ಎಂದು ಕವಿ ಸೂಚಿಸು ತ್ತಾನೆ. ಮುಂದೆ ಅವನು ಬರೆದ ಸಾಮಾಜಿಕ ಸಾಂಸಾರಿಕ ಮತ್ತು ಐತಿಹಾಸಿಕ ಕಾದಂಬರಿಗಳ ಲಕ್ಷಣವೆಲ್ಲಾ</p>
<p>ಇಲ್ಲಿ ಸೂಕ್ಷ್ಮರೂಪವಾಗಿ ಕಾಣಿಸಿಕೊಳ್ಳುತ್ತವೆ. ಇಂದಿರೆಯೂ ಡಕಾಯಿತರ ಕೈಗೆಸಿಕ್ಕಿ ಧೈರ್ಯಬುದ್ಧಿ ಸತ್ತ್ವಸಾಹಸ ಗಳಿಂದ ಗಂಡನನ್ನು ಪಡೆಯುತ್ತಾಳೆ; ಡಕಾಯಿತರ ರಾಣಿಯಾದ ದೇವೀಚೌಧುರಾಣಿಯೂ ಹಾಗೆಯೇ; ರಾಧಾರಾಣಿಯು ಡಕಾಯಿತರ ಕೈಗೆ ಸಿಕ್ಕದಿದ್ದರೂ ಅವಳ ಪತಿಪ್ರಾಪ್ತಿಯು ಅವಳ ಧೈರ್ಯ ಬುದ್ಧಿ ತಾಳ್ಮೆ ಮುಂತಾದ ಸದ್ಗುಣಗಳಫಲ. ಮಧುರ ರಾಜಮೋಹನನಂಥ ಅಯೋಗ್ಯರು ಸಾಧಾರಣವಾಗಿ ಬಂಕಿಮ ಚಂದ್ರನ ಕಥೆಗಳಲ್ಲಿ ಬರುವುದಿಲ್ಲ. ಇಲ್ಲಿ ಅವನು ಹಳ್ಳೀಯ ಅಯೋಗ್ಯ ಅವಿದ್ಯಾವಂತ ಜಮೀನುದಾರರನ್ನೂ, ಅಪ್ರಯೋಜಕರನ್ನೂ, ಅವರ ಬುದ್ಧಿ ಹೇಗೆ ದುರ್ಮಾರ್ಗದಲ್ಲಿ ಹೋಗುತ್ತಿತ್ತೆಂಬುದನ್ನೂ ಚಿತ್ರಿಸಿದ್ದಾನೆ. ಮಧುರನ ಕುಟುಂಬಕ್ಕೇ ಸೇರಿದ ಮಾಧವನು ಕಲ್ಕತ್ತೆಯ ಆವರಣದಿಂದಲೂ ವಿದ್ಯೆಯ ಸಂಸ್ಕಾರದಿಂದಲೂ ಎಲ್ಲ ವಿಧದಲ್ಲಿಯೂ ಉತ್ತಮನಾಗಿದ್ದಾನೆ. ಮಧುರನು ತನಗೆ ಆಗಲೇ ಇಬ್ಬರು ಹೆಂಡಿರಿದ್ದರೂ ಮಾತಂಗಿನಿ ಯನ್ನು ಸೆರೆಹಾಕಿ ಚಿತ್ರಹಿಂಸೆಪಡಿಸುತ್ತಾನೆ. ಅವನೊಬ್ಬ ರಾವಣಾಸುರ. ಅದೇ ಮಾಧವನು ಮನಸ್ಸನ್ನು ಸ್ವಲ್ಪ ಸಡಿಲಬಿಟ್ಟದ್ದರೂ ಮಾತಂಗಿನಿಯು ಪತಿತಳಾಗುತ್ತಿದ್ದಳು. ಆ ಪರಿಸ್ಥಿತಿಯಿಂದ ಪಾರಾದದ್ದು, ವಿವೇಕ ಧೈರ್ಯ ದಮನಗಳಿಂದ, ಬುದ್ಧಿಪೂರ್ವಕವಾದ ಪ್ರಯತ್ನದಿಂದ; ಪಾರಾದದ್ದು ಇಬ್ಬರಿಗೂ ಗೌರವನ್ನು ತರತಕ್ಕದ್ದೇ. ಅದಕ್ಕೆ ಒಂದುಕಾರಣ ಪ್ರಾಯಶಃ ಹೇಮಾಂಗಿನಿಯ ಶೀಲ ಸೌಂದರ್ಯ ಸ್ವಭಾವಗಳು; ಆದರೆ ಮಾತಂಗಿನಿಯಲ್ಲಿ ಅವಳ ಗಂಡನು ಕ್ರೂರ ಮೃಗದಂತೆ ವರ್ತಿಸುತ್ತಿದ್ದನು; ಅದಕ್ಕೆ ಅವನ ಸಂಶಯ ಮಾತ್ಸರ್ಯಗಳು ಎಷ್ಟು ಕಾರಣವೋ ಅವನ ರೂಕ್ಷ ನೀಚ ಸ್ವಭಾಬಗಳೂ ಅಷ್ಟೇ ಕಾರಣ; ಇಂಥ ಗಂಡನನ್ನು ಪಡೆದ ಮಾತಂಗಿನಿಯು ತನ್ನ ಗಂಡನಿಗಿಂತ ಎಲ್ಲ ವಿಧದಲ್ಲಿಯೂ ಉತ್ತಮನಾದ ಮಾಧವನ್ನು ಕಾಣುತ್ತಿದ್ದು, ಮೆಚ್ಚುತ್ತಿದ್ದು, ಅರ್ಧ ರಾತ್ರಿ ಯಲ್ಲಿ ಅವನನ್ನು ಕಂಡು, ಆಮೇಲೆ ದೃಢಮನಸ್ಸಿನಿಂದ ಅವನನ್ನು ಮರೆತದ್ದು ಮಾಧವನ ನಡೆತೆಗಿಂತಲೂ ದೊಡ್ಡದು. ಮಧುರನಿಗೂ ರಾಜಮೋಹನನಿಗೂ ಅಂಥ ಒಳ್ಳೆಯ ಹೆಂಡತಿಯರು ಹೇಗೆ ದೊರೆತರು? ಅಥವಾ ತಾರೆ ಮಾತಂಗಿನಿಯರಂಥ ಒಳ್ಳೆಯ ಗೃಹಿಣಿಯರಿಗೆ ಅಂಥ ಅಯೋಗ್ಯರೇಕೆ ಗಂಡಂದಿರಾದರು? ಮಾಧವನೂ ಮಧುರನೂ ಉದ್ಯಾನದಲ್ಲಿನಿಂತು ಮಾತಂಗಿನಿಯ ಮಾತನ್ನಾಡುತ್ತಿರುವಾಗ ಮಧುರನು ‘ರಾಜಮೋಹನನಂಥ ಅಪ್ರಯೋಜಕನಿಗೆ ಇಂಥ ಹೆಂಡತಿಯೇ!’ ಎಂದು ಆಶ್ಚರ್ಯಪಡುತ್ತಾನೆ. ಮಾಧವನು ‘ಮದುವೆ ಎಂಬುದು ಒಂದು ಲಾಟರಿ!’ ಎಂದು ಉತ್ತರ ಕೊಡುತ್ತಾನೆ. ಪ್ರಾಯಶಃ ಈ ಸಮಸ್ಯೆಗೆ ಇದೊಂದೇ ಉತ್ತರ. ವಿಷವೃಕ್ಷದ ಕುಂದನಂದಿನಿಯೂ ಇಂಥ ನಿರ್ಭಾಗ್ಯಳೇಯೆ. ಲಾಟರಿಯಲ್ಲಿ ಒಬ್ಬೊಬ್ಬರಿಗೆ ಬಹುಮಾನ ದೊರೆಯುವುದೂ ಉಂಟು. ಮಧುರ, ಮಾಧವ, ಶ್ರೀಶಚಂದ್ರ ಇಂಥವರು ಬಹುಮಾನ ಬಂದು ಪುಣ್ಯವಂತರು.</p>
<p> ಯಜಮಾನಿ ಸೇವಕಳು ಅತ್ತಿಗೆ ನಾದಿನಿ ಒಡನಾಡಿ ಓರಗಿತ್ತಿ ಅಡಿಗೆಯವಳು ಪರಿಚಾರಕಳು ಮುಂತಾದ ನಾನಾ ಅಂತಸ್ತಿನ ಹೆಂಗಸರ ಗುಣ ಸ್ವಭಾವಗಳನ್ನು ಬಂಕಿಮಚಂದ್ರನು ಈಗಾಗಲೇ ಗ್ರಹಿಸಿ ಬಲು ಸ್ವಾರಸ್ಯವಾಘಿಯೂ ತದ್ವತ್ತಾಗಿಯೂ ಚಿತ್ರಿಸಿದ್ದಾನೆ. ವಿಷವೃಕ್ಷದಲ್ಲಿ ಬರುವಂತೆ ಇಲ್ಲಿಯೂ ಒಂದುಗಂಡು ಮಗು ಬರುತ್ತದೆ. ಅದು ಮೈ ಕೈಗೆಲ್ಲಾ ಶಾಯಿ ಬಳಿದುಕೊಂಡು ಶೋಕ ಕೋಪಗಳನ್ನು ನಗುವಿಗೆ ತಿರುಗಿಸುತ್ತದೆ. ವರ್ಣನೆಯಲ್ಲಿ ಕೃತಕತೆ ಕವಿಸಮಯಗಳಿಲ್ಲ-ಇಂಗ್ಲಿಷಿನಲ್ಲಿ ಬರೆದಿದ್ದರಿಂದಲೋ ಏನೋ! ಇದಾದ ಮೇಲೆ ಬರೆದ-ಬಂಗಾಳಿಯಲ್ಲಿ ಬರೆದ-ದುರ್ಗೇಶನಂದಿನಿಯ ಕೆಲವು ವರ್ಣನೆಗಳ ವಿಚಾರವಾಗಿ ಈ ಮಾತನ್ನು ಹೇಳಲಾಗುವುದಿಲ್ಲ.</p>
<p> ಮಾಧವನೂ ಹೇಮಾಂಗಿನಿಯೂ ಅವರ ಸದ್ಗುಣಕ್ಕೆ ಫಲವಾಗಿ ಮುಂದೆ ಸುಖವಾಗಿದ್ದರು ಎಂದು ಊಹಿಸಿಬಹುದು. ಮಧುರನ ಪಾಪಕ್ಕೆ ತಕ್ಕ ಪ್ರಾಯಶ್ಚಿತ್ತವಾಯಿತು. ತಾರೆಯೂ ಮಾತಂಗಿನಿಯೂ ಎಷ್ಟು ಒಳ್ಳೆಯವರಾದರೂ ಕೊರಗುತ್ತ ನವೆಯುತ್ತ ಕಾಲ ಹಾಕುವುದೇ ಅವರ ಪಾಲಿಗೆ ಬಂತು-ಅದು ಅವರು ಮಾಡಿದ ಯಾವ ತಪ್ಪಿಗಾಗಿ? ಚಂಪಕೆಯು ತಾರೆಯ ಜೊತೆಯಲ್ಲಿ ಇದ್ದಿರಲಾರಳು-ಅವಳಂತೆ ಕೊರಗುತ್ತಲೂ ಇದ್ದಿರಲಾರಳು. ಮಧುರನು ಸತ್ತನಂತರ ರಾಮಗೋಪಾಲನ ಹೆಂಡತಿಗೆ ಬುದ್ಧಿ ಬಂದು, ಮುಂದೆ ಮಾಧವನ ಪಾಲನೆಯಲ್ಲಿ ನಿಶ್ಚಿಂತಳಾಗಿದ್ದಳೆಂದು ತೋರುತ್ತದೆ.</p>
<p> ಬಂಕಿಮನ ಈ ಮೊದಲ ಕಥೆಯಲ್ಲಿಯೇ ಇಬ್ಬರು ಹೆಂಡಿರಿರುವ ಸಂಸಾರದ ಬವಣೆಯೂ, ಹಣವಂತನ ಉಯಿಲಿನಿಂದ ಸಂಸಾರದಲ್ಲಿ ಬರುವ ತೊಡಕೂ, ಚಿತ್ರಿತವಾಗಿವೆ. ಮುಂದೆ ಇವು ‘ವಿಷವೃಕ್ಷ’ದಲ್ಲಿಯೂ ‘ಕೃಷ್ಣಕಾಂತನ ಉಯಿಲು’ನಲ್ಲಿಯೂ ಪ್ರಧಾನವಾಗಿ ಬರುತ್ತವೆ.</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಸಾಮಾಜಿಕ ಕಾದಂಬರಿಗಳು</h1>
<p class="text-center">ಅಧ್ಯಾಯ ೫</p>
<p class="text-center">ವಿಷವೃಕ್ಷ</p>
<p> ವಿಷವೃಕ್ಷ, ಇಂದಿರಾ, ಯುಗಳಾಂಗುರೀಯ, ರಾಧಾರಾಣೀ, ರಜನೀ
¹
, ಕೃಷ್ಣಕಾಂತನ ಉಯಿಲು, ಈ ಆರೂ ಬಂಕಿಮಚಂದ್ರನು ಬರೆದ ಸಾಮಾಜಿಕ ಅಥವಾ ‘‘ಸಾಂಸಾರಿಕ’’ ಕಾದಂಬರಿಗಳು. ಇವುಗಳಲ್ಲಿ ಇಂದಿರಾ, ಯುಗಳಾಂಗುರೀಯ, ರಾಧಾರಾಣೀ ಇವು ಮೂರೂ ಚಿಕ್ಕಕಥೆಗಳು. ಆಧರೆ ಅವನ್ನು ಇಂದಿನ ‘‘ಸಣ್ಣಕಥೆ’’ಯ ಜಾತಿಗೆ ಸೇರಿದವೆಂದು ಹೇಳಾಗುವುದಿಲ್ಲ. ಏಕೆಂದರೆ, ಬಂಕಿಮನು ಇವನ್ನು ‘ಕಾದಂಬರಿ’ ‘ಉಪಕಥೆ’ ‘ಸಣ್ಣಸಣ್ಣ ಕಾದಂಬರಿಗಳು’ ಎಂದು ಮುಂತಾಗಿ ಕರೆದಿದ್ದಾನೆ. ‘ಇಂದಿರೆ’ಯು ಅದರ ಐದನೆಯ ಸಂಸ್ಕರಣದಲ್ಲಿ ಸುಮಾರು ಒಂದಕ್ಕೆ ನಾಲ್ಕರಷ್ಟಾಯಿತು.(‘ರಾಜಸಿಂಹ’ವೂ ಹೀಗೆಯೇ.) ‘ಸಣ್ಣಕಥೆ’ಯನ್ನು ಹೀಗೆ ದೊಡ್ಡದು ಮಾಡಿ ಕಾದಂಬರಿಯಾಗಿಸುವುದಕ್ಕೆ ಬರುವುದಿಲ್ಲ; ಎಷ್ಟು ದೊಡ್ಡದಾದರೂ ಅದು ‘ಸಣ್ಣ’ ಕಥೆಯೇ. ಸಣ್ಣ ಕಥೆಯ ಜೀವವೇ ಸಣ್ಣದು; ದೇಹರಚನೆಯೇ ಸಣ್ಣದು; ಕಾದಂಬರಿಯ ದೇಹರಚನೆ ದೊಡ್ಡದು. ಅದರ ಸಂವಿಧಾನ ತೊಡಕು. ಮೊಲವು ಎಷ್ಟೇ ದೊಡ್ಡದಾದರೂ ಅದು ಮೊಲವೇ; ಆನೆಯ ಮರಿ ಎಷ್ಟು ಚಿಕ್ಕದಾರೂ ಅದು ಆನೆಯೇ. ಬಂಕಿಮನ ಕಾಲದಲ್ಲಿ ಸಣ್ಣ ಕಥಾ ಸಾಹಿತ್ಯವೂ ಪಾಶ್ಚಾತ್ಯ ದೇಶಗಳಲ್ಲಿಯೂ ಅಷ್ಟಾಗಿ ರೂಢಿಗೆ ಬಂದಿರಲಿಲ್ಲ; ಅದರ ರೂಪರಚನೆ ತಂತ್ರಗಳು ನಿಷ್ಕೃಷ್ಟವಾಗಿರಿಲಲ್ಲ; ಬಂಕಿಮನಿಗೆ ಆದರ್ಶ ವಾಗಿದ್ದ ಸರ್​ ವಾಲ್ಟರ್​ ಸ್ಕಾಟನೂ (೧೭೭೧-೧೮೩೨) ಹೀಗೇ ಕೆಲವು ಚಿಕ್ಕಕಥೆಗಳನ್ನು ಗದ್ಯಪದ್ಯಗಳಲ್ಲಿ ಬರೆದಿದ್ದಾನೆ. ಅವನ್ನು ‘ಸಣ್ಣಕಥೇ’ಗಳೆನ್ನಲಗುವುದಿಲ್ಲ. ಬಂಗಾಳಿ ಸಾಹಿತ್ಯದಲ್ಲಿ ಅವು ಖಚಿತವಾದ ರೂಪಲಕ್ಷಣ ಗಳನ್ನು ತಾಳಿದ್ದು ರವೀಂದ್ರನಾಥ ಠಾಕೂರರವರ ಕೈಯಲ್ಲಿ.</p>
<p> ಈ ಕಾದಂಬರಿಗಳೆಲ್ಲಾ ಮೊದಲು ‘ವಂಗದರ್ಶನ’ದಲ್ಲಿ ಧಾರಾಕಾರವಾಗಿ ಬಂದು ಆಮೇಲೆ ಪುಸ್ತಕ ರೂಪದಲ್ಲಿ ಪ್ರಕಟವಾದುವು.</p>
<p> ಬಂಕಿಮನು ಮೊದಲು ಬರೆದ ಕಾದಂಬರಿ-ರಾಜಮೋಹನನ ಹೆಂಡತಿ-‘ಭಯಾನಕ’ದ ಕಾದಂಬರಿ (
Terror Novel
) ಎನ್ನಬಹುದಾದರೂ ಅದು ಬಹುಮಟ್ಟಿಗೆ ಸಾಂಸಾರಿಕ-ಸಾಮಾಜಿಕವೇ. ಅದು ಅವಿದ್ಯಾವಂತ ಹಳ್ಳಿಯ ಜಮೀನುದಾರನ ಜೀವನ ಕಥೆಯಾದರೆ, ವಿಷವೃಕ್ಷವೂ ವಿದ್ಯಾವಂತನಾದ-ಹೆಚ್ಚು ನಾಗರಿಕ, ಸಂಸ್ಕೃತಿ ವಂತ ಎನ್ನಬಹುದಾದ-ದೊಡ್ಡ ಜಮೀನುದಾರನೊಬ್ಬನ ಕಥೆ. ಅಲ್ಲಿಯ ಮಾಧವ ಹೇಮಾಂಗಿನಿಯರಂತೆ ಇಲ್ಲಿ ಶ್ರೀಶ ಕಮಲಮಣಿಯರು.</p>
<p> ‘‘ವಿಷವೃಕ್ಷ’’ವು ಬಂಕಿಮಚಂದ್ರನ ಜೀವನದಲ್ಲಿ ನಡೆದ ಒಂದು ಸಂಗತಿಯ ಆಧಾರದ ಮೇಲೆ ಬರೆದದ್ದೆಂದೂ, ನಗೇಂದ್ರನೇ ಬಂಕಿಮಚಂದ್ರ ಅವನ ಹೆಂಡತಿಯೇ ಸೂರ್ಯಮುಖಿ, ಅವನ ಸ್ನೇಹಿತನಾದ ಜಗದೀಶನಾಥರಾಯನೇ ಹರದೇವ ಘೋಷಾಲ ಎಂದು ಹೇಳುತ್ತಾರೆ. ಇದು ಎಷ್ಟು ನಿಜವೋ ಎಷ್ಟು ಸುಳ್ಳೋ ಹೇಳಲಾಗುವುದಿಲ್ಲ: ಲೇಖಕನು ಕಂಡದ್ದನ್ನು ತಾನೇ ಬರೆಯಬೇಕು? ಅದರಲ್ಲಿಯೇ ವಾಸ್ತವಿಕಸತ್ಯ ಕಾವ್ಯಸತ್ಯ ಎರಡೂ ಇರುತ್ತವೆ. ಅಂಥದೇ ಪಾಠಕರ ಮನಸ್ಸಿಗೆ ಹಿಡಿಯುತ್ತದೆ, ರುಚಿಸುತ್ತದೆ. ಅಂತೂ ‘ವಿಷವೃಕ್ಷ’ದ ಮೇಲೇನೂ ಅವನಿಗೆ ತುಂಬ ಮಮತೆ; ಇದು ಕುಂದನಂದಿನಿಯ ದುರದೃಷ್ಟದಲ್ಲಿ ಅವನು ತೋರಿದ ಲೋಕಾನುಕಂಪೆಯಿರಬಹುದು; ಸೂರ್ಯಮುಖಿಯಂಥ ಸತ್ಪತ್ನಿಯ ದುಃಖದಲ್ಲಿ ತೋರಿಸಿದ ಸಹಾನುಭೂತಿ ಇರಬಹುದು; ಅದನ್ನು ಜನ ತಪ್ಪಾಗಿ ಅರ್ಥಮಾಡಿಕೊಳ್ಳುವುದು ಸಾಧ್ಯ. ಅದೇನೇ ಇರಲಿ, ಇದಕ್ಕೆ ಸಂಬಂಧಪಟ್ಟ ಒಂದು ಸಂಗತಿಯನ್ನು ಮುಂದೆ ಬರೆದಿದೆ:-</p>
<p> ಪ್ರಾಯಶಃ ೧೮೭೭ರಲ್ಲಿ, ಒಂದು ದಿನ ಕವಿ ನವೀನಚಂದ್ರಸೇನನೂ ಅಕ್ಷಯಚಂದ್ರ ಸರಕಾರನೂ ಕಾಂಟಾಲಪಾಡಾದಲ್ಲಿದ್ದ ಬಂಕಿಮನ ಮನೆಗೆ ಹೋದರು; ಸರಸ ಸಂಭಾಷಣೆಯ ಅನಂತರ ನವೀನಚಂದ್ರನು ತನ್ನದೊಂದು ಕವಿತೆಯನ್ನು ಓದಿದನು. ಬಂಕಿಮಚಂದ್ರನು ತನ್ನದೇನನ್ನು ಓದಲಿಎಂದು ಕೇಳಿದನು. ಮೊದಲೇ ಮಾತನಾಡಿಕೊಂಡು ಬಂದಿದ್ದಂತೆ ‘‘ವಿಷವೃಕ್ಷದಿಂದ’’ ಎಂದು ಉತ್ತರ ಬಂತು. ಬಂಕಿಮನು ‘‘ವಿಷವೃಕ್ಷದಲ್ಲಿ ಯಾವಭಾಗ ಓದಲಿ?’’ ಎಂದುಕೇಳಿದನು. ನವೀನನು ‘‘ನಿಮಗೆ ಇಷ್ಟಬಂದ ಕಡೆ ಓದಿ!’’ ಎಂದನು. ಆಮೇಲೆ ಬಂಕಿಮನು ‘ವಿಷವೃಕ್ಷ’ವನ್ನು ತೆಗೆದುಕೊಂಡು, ಅದರಲ್ಲಿ ಸೂರ್ಯಮುಖಿಯು ಕಮಲಮಣಿಗೆ ತನ್ನ ಪತಿ ಪ್ರಾಣತೆಯನ್ನು ತಿಳಿಸಿ ಪತ್ರಬರೆದ ಸ್ಥಳದಿಂದ ಓದಲು ಮೊದಲು ಮಾಡಿದನು. ಸ್ವಲ್ಪ ಹೊತ್ತು ಓದಿದ ಕೂಡಲೆ ದುಃಖ ಉಕ್ಕಿಬಂದು, ‘‘ವಿಷವೃಕ್ಷವನ್ನು ನಾನು ಓದಲಾರೆ! ಇನ್ನೇನಾದರೂ ಕೇಳಿ, ಓದುತ್ತೇನೆ!’’ ಎಂದನು.</p>
<p>_________</p>
<p>1
. ‘ರಜನಿ’ ರಚನೆಗೆ ಸ್ಫೂರ್ತಿಕೊಟ್ಟ ಇಂಗ್ಲಿಷ್​ ಕಾದಂಬರಿಯು ‘ಐತಿಹಾಸಿಕ’ವಾದರೂ ರಜನಿಯ ಕಥೆಯಲ್ಲಿ ಹಿನ್ನೆಲಯಾಗಿ ಯಾವ ಐತಿಹಾಸಿಕ ವೃತ್ತಾಂತವೂ ಇಲ್ಲ; ಇದು ಬೇಕಾದರೆ ಸಮಸ್ಯೆಯ ಅಥವಾ ಮನೋವಿಶ್ಲೇಷಣದ ಕಾದಂಬರಿ ಎನ್ನಬಹುದು. ಕಥೆ ಸಾಮಾಜಿಕವಾದ್ದರಿಂದ ಇಲ್ಲಿ ಸೇರಿಸಿದೆ.</p>
<p>‘‘ವಿಷವೃಕ್ಷ’’ದ ಕಥೆ ನಿಮ್ಮ ಜೀವನದಲ್ಲಿ ನಡೆದ ಸಂಗತಿಯೆಂದು ಹೇಳುತ್ತಾರೆ, ಹೌದೇ?’’ ಎಂದು ಸ್ನೇಹಿತ ರೊಬ್ಬರು ಕೇಳಿದಾಗ ಬಂಕಿಮನು ‘‘ನಡೆದ ಸಂಗತಿ ಸ್ವಲ್ಪ ಇರಬಹುದು; ಆದರೆ ಅದರ ಮೇಲೆ ತುಂಬ ಬಣ್ಣ ಬಳಿದಿದ್ದೇನೆ’’ ಎಂದು ಉತ್ತರಕೊಟ್ಟನಂತೆ. ಈ ಸತ್ಯಮಿಥ್ಯ-ಅಥವಾ ನೈಜಕಲ್ಪಿತಗಳನ್ನು ಯಾರೂ ನಿಶ್ಚಯಿಸುವ ಹಾಗಿಲ್ಲ. ಅದು ಲೇಖಕನೊಬ್ಬನಿಗೇ ಗೊತ್ತು.</p>
<p> ‘ವಿಷವೃಕ್ಷ’ವು ಬಂಕಿಮಚಂದ್ರನ ಮೊದಲನೆಯ ಸಾಮಾಜಿಕ-ಸಾಂಸಾರಿಕ ಕಾದಂಬರಿ. ಅದು ‘ವಂಗ ದರ್ಶನ’ದ ಮೊದಲನೆಯ ಸಂಚಿಕೆಯಿಂದಲೇ ಧಾರಾರೂಪವಾಗಿ ಆರಂಭವಾಗಿ ಹನ್ನೊಂದು ತಿಂಗಳಲ್ಲಿ ಮುಗಿಯಿತು. ಮರುವರ್ಷ(೧೮೭೩) ಪುಸ್ತಕ ರೂಪದಲ್ಲಿ ಬಂತು. ಅಲ್ಲಿಂದ ಮುಂದೆ ೧೮೯೨ರವರೆಗೆ ಬಂಕಿಮನ ಜೀವಿತ ಕಾಲದಲ್ಲಿ ಅದರ ಎಂಟುಸಂಸ್ಕರಣಗಳು ಬಂದುವು. ಇವುಗಳಲ್ಲಿ ಅವನು ಹದಿನೇಳನೆಯ ಅಧ್ಯಾಯದೊಳಗಣ ಹೀರಾ ದೇವೇಂದ್ರ ಸಂಭಾಷಣೆ ಹೊರತು ಮಿಕ್ಕ ಕಡೆ ಹೆಚ್ಚು ಬದಲಾವಣೆಯನ್ನೇನೂ ಮಾಡಲಿಲ್ಲ. ಸಣ್ಣಪುಟ್ಟ ತಿದ್ದುವಿಕೆಗಳೇನೋ ಇದ್ದುವು. ಅವನು ಎಂದೂ ಯಾವ ಗ್ರಂಥವನ್ನೂ ಹಿಂದೆ ಇದ್ದಂತೆಯೇ ಅಚ್ಚಿಗೆ ಕೊಟ್ಟು ‘ಮಕ್ಕೀಕಾ ಮಕ್ಕಿ’ ಮುದ್ರಿಸಿದ್ದಿಲ್ಲ. ಇದರಲ್ಲಿ ಖಂಡ ವಿಭಾಗವಿಲ್ಲ; ಎಲ್ಲಾ ಒಟ್ಟು ಐವತ್ತು ಅನುಕ್ರಮವಾದ ಪರಿಚ್ಛೇದಗಳಿವೆ.</p>
<p> ಇದು ಪ್ರಕಟವಾದ ಕೂಡಲೆ ಎಲ್ಲರೂ ಅದನ್ನು ಓದುವವರೇ. ‘ಕಳೆದ ವರ್ಷವೆಲ್ಲಾ ಈ ಕಾದಂಬರಿ ಪ್ರತಿಯೊಬ್ಬ ಬಂಗಾಳಿಬಾಬುವಿನ ಬೈಠಕ್​ಖಾನೆಯಲ್ಲಿಯೂ ಇರುತ್ತಿತ್ತು. ಇದು ಅದಕ್ಕಿಂತ ಹಿಂದಿನ ಕಾದಂಬರಿ ಗಳಂತಲ್ಲ; ಅವು ಐತಿಹಾಸಿಕ ಕಾದಂಬರಿಗಳು; ಇದು ಗಂಡಸರು ಹೆಂಗಸರು ಎಲ್ಲರ ವಾಸ್ತವಿಕ ಜೀವನವನ್ನು ಚಿತ್ರಿಸುತ್ತದೆ’ ಎಂದು ಪ್ರಸಿದ್ಧ ಇಂಗ್ಲಿಷ್​ ಪತ್ರಿಕೆಯಾದ ‘ಕಲ್ಕತ್ತಾ ರೆವ್ಯೂ’ ಬರೆಯಿತು. ಅಂದಿನಿಂದ ಇಂದಿನವರೆಗೆ ಇದರ ಮೇಲೆ ಬೇಕಾದಷ್ಟು ವಿಮರ್ಶೆಗಳು ಬಂದಿವೆ. ೧೮೭೫ರಲ್ಲಿಯೇ ಇದು ನಾಟಕವಾಗಿ ರಂಗಭೂಮಿಯ ಮೇಲೆ ಅಭಿನಯಿಸಲ್ಪಟ್ಟಿತು.</p>
<p>ಇದು ಕಥೆಯ ಸಂಗ್ರಹ:-</p>
<p> ‘ಹರಿಪುರ’ ಜಿಲ್ಲೆಯಲ್ಲಿ ಗೋವಿಂದಪುರವೆಂಬ ಗ್ರಾಮವಿತ್ತು. ಅಲ್ಲಿ ನಗೇಂದ್ರ
²
ನೆಂಬ ಐಶ್ವರ್ಯವಂತನಾದ ಜಮೀನುದಾರನಿದ್ದನು. ಅವನಿಗೆ ಸುಮಾರು ಮುವ್ವತ್ತು ವರ್ಷ ವಯಸ್ಸು. ಸುಂದರ ಪುರುಷ. ಅವನು ಒಂದು ದಿನ ಸ್ವಂತ ಕೆಲಸದಮೇಲೆ ಕಲ್ಕತ್ತೆಗೆ ಹೋಗಬೇಕಾಗಲು, ತನ್ನ ದೋಣಿಯಲ್ಲಿ ಕುಳಿತು ಗಂಗಾನದಿಯಮೇಲೆ ಪ್ರಯಾಣ ಮಾಡುತ್ತಿದ್ದನು. ಮೂರನೆಯ ದಿನ ಬಿರುಗಾಳಿ ಎದ್ದು ಮಳೆಯ ಬಂದದ್ದರಿಂದ, ದೋಣಿಯನ್ನು ಝಮಝಮ ಪುರದ ಹತ್ತಿರ ಬಿಟ್ಟು ಇಳಿಯಬೇಕಾಯಿತು. ಮಳೆ ಇನ್ನೂ ಬರುವಂತಿದ್ದದ್ದರಿಂದ ಅವನು ಅಲ್ಲಿದ್ದ ಊರನ್ನು ನೋಡಿಕೊಂಡು ಬರೋಣವೆಂದು ಹೋದನು. ಬೇಗ ಕತ್ತಲಾಯಿತು. ದೂರದಲ್ಲಿ ದೀಪದ ಬೆಳಕನ್ನು ಕಂಡು ಅಲ್ಲಿಗೆ ಹೋದನು. (೧)</p>
<p> ಅದು ಒಂದು ಮನೆಯ ದೀಪ; ಮನೆಯೇನೋ ದೊಡ್ಡದು; ಆದರೆ ಈಗ ಅಲ್ಲಲ್ಲಿ ಬಿದ್ದುಹೋಗಿದೆ; ಒಳಗೆ ಒಂದೇ ಹಣತೆಯ ದೀಪ. ಅದರ ಹತ್ತಿರ ಒಂದು ಹಾಸಿಗೆಯಮೇಲೆ ಸಾಯುತ್ತ ಮಲಗಿದ್ದ ಒಬ್ಬ ಮುದುಕ; ಅವನ ಪಕ್ಕದಲ್ಲಿ ಕುಳಿತಿದ್ದ ಒಬ್ಬ ಸುಂದರಿಯಾದ ಹುಡುಗಿ; ಅವಳು ಅವನ ಮಗಳು. ವಯಸ್ಸು ಹದಿಮೂರು ವರ್ಷ. ಹೆಸರು ಕುಂದನಂದಿನಿ. ನಗೇಂದ್ರನು ಬಾಗಿಲಹತ್ತಿರ ನಿಂತಿದ್ದ ಹಾಗೆಯೇ ಮುದುಕನ ಪ್ರಾಣ ಹೋಯಿತು; ದೀಪವೂ ಆರಿಹೋಯಿತು. (೨)</p>
<p> ತಂದೆಯ ಸೇವೆಯಲ್ಲಿ ನಿದ್ರೆಗೆಟ್ಟು ಆಯಾಸವಾಗಿದ್ದದ್ದರಿಂದ ಅವಳಿಗೆ ಆ ಸ್ಥಿತಿಯಲ್ಲಿಯೂ ನಿದ್ರೆಬಂತು. ಸತ್ತು ಹೋಗಿದ್ದ ಅವಳ ತಾಯಿ ಕನಸಿನಲ್ಲಿ ಕಾಣಿಸಿಕೊಂಡು ಒಬ್ಬ ಹೆಂಗಸನ್ನೂ ಗಂಡಸನ್ನೂ ತೋರಿಸಿ ‘ಅವರಿಂದ ದೂರವಾಗಿರು’ ಎಂದು ಹೇಳಿದ್ದಲ್ಲದೆ ಮುಂದೆ ಕಷ್ಟ ಬರುವುದರಿಂದ ತಾನಿದ್ದ ಸ್ಥಳಕ್ಕೆ ಬಂದುಬಿಡು ಎಂದು ತಿಳಿಸಿದಹಾಗಾಯಿತು. (೩)</p>
<p> ನಗೇಂದ್ರನು ಊರೊಳಗೆ ಹೋಗಿ ಕೆಲವು ಜನರನ್ನು ಕಂಡು ಅವರಿಗೆ ಹಣಕೊಟ್ಟು, ಸತ್ತುಹೋದ ಮುದುಕನ ಶವಸಂಸ್ಕಾರಕ್ಕೆ ಏರ್ಪಡಿಸಿದನು. ಹುಡುಗಿಗೆ ಯಾರೂ ಪಾಲಕರಿರಲಿಲ್ಲ; ನಗೇಂದ್ರನು ಹಣ ಕೊಡುತ್ತೇನೆಂದರೂ ಯಾರೂ ಅವಳ ರಕ್ಷಣೆಯ ಭಾರವನ್ನು ವಹಿಸಿಕೊಳ್ಳಲೊಪ್ಪಲಿಲ್ಲ. ಯಾರೋ ಒಬ್ಬರು ‘ಕಲ್ಕತ್ತೆಯ ಶ್ಯಾಮ ಬಜಾರಿನಲ್ಲಿ ಅವಳ ಸೋದರಮಾವನಿದ್ದಾನೆ; ವಿನೋದ ಘೋಷನೆಂಬುದು ಅವನ ಹೆಸರು; ಹೇಗೂ ನೀವು ಕಲ್ಕತ್ತೆಗೆ ಹೋಗುತ್ತಿದ್ದೀರಿ; ಅವಳನ್ನು ಕರೆದುಕೊಂಡು ಹೋಗಿ ಅವನ ಹತ್ತಿರ ಬಿಟ್ಟುಬಿಡಿ’ ಎಂದರು. ಬೇರೆ ದಾರಿಯಿಲ್ಲದೆ ಅವನು ಒಪ್ಪಿಕೊಂಡನು; ಅವನನ್ನು ಕಂಡಾಗ ಕುಂದನಂದಿನಿಯು ತನ್ನ ಕನಸಿನಲ್ಲಿ ಕಂಡವನು ಅವನೇ ಎಂದು ಭಾಸವಾಗಿ, ವಿಸ್ಮಯಗೊಂಡಳು. (೪)</p>
<p> ಕಲ್ಕತ್ತೆಯ ಶ್ಯಾಮಬಜಾರಿನಲ್ಲಿ ಕುಂದೆಯ ಸೋದರಮಾವನಾರೂ ಇರಲಿಲ್ಲ; ಆದ್ದರಿಂದ ನಗೇಂದ್ರನು ಅವಳನ್ನು ಕಲ್ಕತ್ತೆಯಲ್ಲಿದ್ದ ತನ್ನ ತಂಗಿ ಕಮಲಮಣಿಯ ಹತ್ತಿರ ತಂದುಬಿಟ್ಟು, ಅವಳ ವೃತ್ತಾಂತವನ್ನು ತಿಳಿಸಿ, ತಾನು ಊರಿಗೆ ಹೋಗುವಾಗ ತನ್ನ ಜೊತೆಯಲ್ಲಿ ಅವಳನ್ನು ಕರೆದುಕೊಂಡು ಹೋಗುವುದಾಗಿ ಹೇಳಿದನು. ತನ್ನ ಹೆಂಡತಿಯಾದ ಸೂರ್ಯಮುಖಿಗೂ ಅವಳ ವೃತ್ತಾಂತವನ್ನು ತಿಳಿಸಿ ಕಾಗದ ಬರೆದನು. ಸೂರ್ಯಮುಖಿಯು, ಕುಂದೆಯನ್ನು ಕರೆದುಕೊಂಡು ಬಂದರೆ ತಮ್ಮ ಮನೆಯಲ್ಲಿದ್ದ ತಾರಾಚರಣನಿಗೆ ಅವಳನ್ನು ಕೊಟ್ಟು ಮದುವೆ ಮಾಡಬಹುದೆಂದು ಉತ್ತರ ಬರೆದಳು. ಕಲ್ಕತ್ತೆಯಲ್ಲಿ ತನ್ನ ಕೆಲಸವಾದಮೇಲೆ ನಗೇಂದ್ರನು ಕುಂದನಂದಿನಿಯನ್ನು ತನ್ನ ಜೊತೆಯಲ್ಲಿ ಗೋವಿಂದಪುರಕ್ಕೆ ಕರೆದುಕೊಂಡು ಹೋದನು.</p>
<p>_________</p>
<p>2
. ಈ ಹೆಸರು ವೆಂಕಟಾಚಾರ್ಯರ ಭಾಷಾಂತರದಲ್ಲಿ ‘ನಾಗೇಂದ್ರ’ ಎಂದು ಕಂಡುಬರುತ್ತದೆ. ಬಂಗಾಳಿಯಲ್ಲಿರುವುದು ‘ನಗೇಂದ್ರ’ ಎಂದೇ.</p>
<p> ಕಮಲಮಣಿಗೆ ೧೪ವರ್ಷ; ಅವಳ ಗಂಡ ಶ್ರೀಶಚಂದ್ರನು ಕಲ್ಕತ್ತೆಯ ‘‘
Plunder Fairly
’’(!) ಕಂಪನಿಯಲ್ಲಿ ಗುಮಾಸ್ತೆ. ನಗೇಂದ್ರನ ತಂದೆಯು ಅವಳಿಗೂ ಸೂರ್ಯಮುಖಿಗೂ ಮನೆಯಲ್ಲಿಯೇ ಪಾಠ ಹೇಳಿಸಿ ವಿದ್ಯಾವತಿಯರನ್ನಾಗಿ ಮಾಡಿದ್ದನು. ಸೂರ್ಯಮುಖಿಯು ಹುಡುಗಿಯಾಗಿದ್ದಾಗ ಅವರ ಮನೆಯಲ್ಲಿ ಶ್ರೀಮತಿ ಎಂಬವಳೊಬ್ಬಳು ಕೆಲಸಕ್ಕಿದ್ದಳು; ಅವಳಿಗೆ ಸೂರ್ಯಮುಖಿಯ ವಯಸ್ಸಿನ ತಾರಾಚರಣನೆಂಬ ಒಬ್ಬ ಮಗನಿದ್ದನು. ಅವಳು ಒಬ್ಬ ಹಣವಂತನ ಕಣ್ಣಿಗೆ ಬಿದ್ದು ಅವನ ಜೊತೆಯಲ್ಲಿಯ ಹೊರಟುಹೋದಳು. ಸೂರ್ಯಮುಖಿಗೆ ಮದುವೆಯಾದಮೇಲೆ ತಾರಾಚರಣನು ಅವಳ ಜೊತೆಯಲ್ಲಿ ಗೋವಿಂದಪುರಕ್ಕೆ ಬಂದಿದ್ದನು. ಅವನು ಸುಂದರನಲ್ಲ, ವಿದ್ಯಾವಂತನಲ್ಲ, ಬುದ್ಧಿವಂತನಲ್ಲ; ಐಶ್ವರ್ಯ ಮೊದಲೇ ಇಲ್ಲ; ನಗೇಂದ್ರನು ತನ್ನ ಗ್ರಾಮದಲ್ಲಿ ಒಂದು ಸ್ಕೂಲನ್ನು ಸ್ಥಾಪಿಸಿ ತಾರಾಚರಣನನ್ನು ಅಲ್ಲಿ ಉಪಾಧ್ಯಾಯನನ್ನಾಗಿ ಮಾಡಿದ್ದನು. ಅವನಿಗೆ ಮದುವೆ ಇರಲಿಲ್ಲ; ಅನಾಯಾಸವಾಗಿ ಸಿಕ್ಕಿದ ದಿಕ್ಕಿಲ್ಲದ ಹುಡುಗಿಯನ್ನು ಅವನಿಗೆ ಕೊಟ್ಟು ಮದುವೆ ಮಾಡೋಣವೆಂದು ಸೂರ್ಯಮುಖಿ ಯೋಚಿಸಿದಳು. ಅವನಿಗೆ ಸೂರ್ಯಮುಖಿಗೂ-ಈಗ ಸುಮಾರು ಇಪ್ಪತ್ತಾರು ವರ್ಷ. ಅವನು ಪಕ್ಕದ ಗ್ರಾಮವಾದ ದೇವೀಪುರದ ದೇವೇಂದ್ರನ ಪರಿಚಯ ಮಾಡಿಕೊಂಡು ಅವನ ಬ್ರಹ್ಮಸಮಾಜದ ಸದಸ್ಯನಾಗಿ ಅದರಲ್ಲಿ ಸಮಾಜ ಸಂಸ್ಕರಣ ವಿಚಾರವಾಗಿ ಭಾಷಣಗಳನ್ನು ಮಾಡುತ್ತಲೂ ಕೇಳುತ್ತಲೂ ಇದ್ದನು. ಕುಂದೆಯು ಗೋವಿಂದ ಪುರಕ್ಕೆ ಬಂದಮೇಲೆ ಸೂರ್ಯಮುಖಿಯ ದಾಸಿಯಾದ ಹೀರೆಯನ್ನು ನೋಡಿ ಹೆದರಿದಳು; ಅವಳೇ ತಾನು ಕನಸಿನಲ್ಲಿ ನೋಡಿದ್ದ ಹೆಂಗಸು! (೫-೭)</p>
<p> ಕುಂದನಂದಿನಿಗೂ ತಾರಾಚರಣನಿಗೂ ಮದುವೆಯಾಯಿತು. ದೇವೇಂದ್ರನು ಅದನ್ನು ಕೇಳಿ ತಾರಾಚರಣನ ಮನೆಗೆ ಬಂದು ಕುಂದೆಯನ್ನು ನೋಡಿ ಅವಳ ಸೌಂದರ್ಯದಿಂದ ಆಕರ್ಷಿತನಾದನು. ಮದುವೆಯಾದ ಮೂರು ವರ್ಷಕ್ಕೆ ತಾರಾ ಚರಣನು ಸತ್ತು ಕುಂದೆಯು ವಿಧವೆಯಾದಳು. ಸೂರ್ಯಮುಖಿಯು ಅವಳನ್ನು ತಂದು ತನ್ನಮನೆಯಲ್ಲಿಟ್ಟುಕೊಂಡಳು. (೮)</p>
<p> ಒಂದುದಿನ ದೇವೇಂದ್ರನು ವೈಷ್ಣವಿಯ ವೇಷದಿಂದ ನಗೇಂದ್ರನ ಅಂತಃಪುರಕ್ಕೆಬಂದು ಹಾಡುಹೇಳಿ, ಕುಂದೆಯನ್ನು ನೋಡಿ, ನೀರುತರಿಸಿ ಕುಡಿಯುವ ನೆವದಲ್ಲಿ ಅವಳೊಡನೆ ಮಾತನಾಡಿಕೊಂಡು, ಅವಳ ಅತ್ತೆ ತನ್ನ ಮನೆಯಲ್ಲಿದ್ದದ್ದರಿಂದ ಅಲ್ಲಿಗೆ ಬರಬೇಕೆಂದು ಕರೆದನು. ಅವಳು ಒಪ್ಪಲಿಲ್ಲ. (೯)</p>
<p> ದೇವೇಂದ್ರನು ಪೂರ್ವಚರಿತ್ರೆ. ಅವನಿಗೆ ಈಗ ಮನೆಯಲ್ಲಿ ಹೆಂಡತಿ ಇರಲಿಲ್ಲ. ಅವಳು ಕುರೂಪಿ, ಕುತ್ಸಿತೆ, ಕೆಟ್ಟನಾಲಗೆಯವಳು; ದೇವೇಂದ್ರನು ಅವಳೊಡನೆ ಸಂಸಾರ ಮಾಡದೆ ಅವಳನ್ನು ಬಿಟ್ಟು ಒಂಟಿಯಾಗಿದ್ದನು.(ಈಗ ಅವನಿಗೆ ೨೫ ವರ್ಷ.) ಅವಳನ್ನು ಬಿಟ್ಟಮೇಲೆ ಕಲ್ಕತ್ತೆಗೆ ಹೋಗಿ ನಗರದ ದುರ್ವಿದ್ಯೆಗಳನ್ನೆಲ್ಲಾ ಕಲಿತು ಬಂದಿದ್ದನು; ತಾನೊಬ್ಬ ಸಮಾಜ ಸಂಸ್ಕಾರಕನೆಂದು ಹೇಳುತ್ತ ದೇವೀಪುರದಲ್ಲಿ ಬ್ರಹ್ಮಸಮಾಜವನ್ನು ಸ್ಥಾಪಿಸಿದನು. ಸುರೇಂದ್ರನಂಥ ಅವನ ಒಳ್ಳೆಯ ಸ್ನೇಹತಿರು ಅವನನ್ನು ಕೆಟ್ಟ ಚಾಳಿಗಳಿಂದ ತಪ್ಪಿಸಲು ಮಾಡಿದ ಪ್ರಯತ್ನವೆಲ್ಲಾ ವ್ಯರ್ಥವಾಗಿತ್ತು. (೧೦)</p>
<p> ನಗೇಂದ್ರನು ವಿಧವೆಯಾದ ಕುಂದನಂದಿನಿಯನ್ನು ನೋಡುತ್ತ ನೋಡುತ್ತ ಅವಳಮೇಲೆ ಮನಸ್ಸುಳ್ಳವನಾದನು. ಅವಳನ್ನು ಮರೆಯುವುದಕ್ಕೆಂದು ಕುಡಿಯುವುದನ್ನು ಕಲಿತನು; ಜಮೀನು ದಾರಿಯನ್ನು ಅಲಕ್ಷ್ಯ ಮಾಡಿದನು. ಸೂರ್ಯಮುಖಿಯು ಇದನ್ನು ಕಂಡು ಕಮಲಮಣಿಗೆ ತಿಳಸಿ ಗೋವಿಂದಪುರಕ್ಕೆ ಬರುವಂತೆ ಕಾಗದ ಬರೆದಳು. (೧೧-೧೨)</p>
<p> ಕಮಲಮಣಿಯು ಬಂದಳು. ‘‘ನಗೇಂದ್ರನ ಮನೆಯಲ್ಲಿ ಕತ್ತಲೆಯಲ್ಲಿ ಒಂದು ಹೂವು ಅರಳಿದಂತಾಯಿತು.’’ ಅವಳು ಕುಂದೆಯನ್ನು ತಮ್ಮೂರಿಗೆ ಬರುವಂತೆ ಕರೆದಳು; ಅವಳು ಯೋಚಿಸಿ ಯೋಚಿಸಿ ಕೊನೆಗೆ ಒಪ್ಪಿದಳು. ದೇವೇಂದ್ರನು ಮತ್ತೆ ಹರಿದಾಸಿ ವೈಷ್ಣವಿಯಂತೆ ಬಂದು ಕುಂದೆ ಒಬ್ಬಳೇ ಇದ್ದಾಗ ಏನೇನೋ ಹೇಳಿದನು. ಅದನ್ನು ಸೂರ್ಯಮುಖಿ ಕಮಲಮಣಿಯರು ಕಂಡರು. ಸೂರ್ಯಮುಖಿಯು ಸಂದೇಹ ಪಟ್ಟು ಹೀರೆಯನ್ನು ಕರೆದು ವೈಷ್ಣವಿಯ ವಿಚಾರವನ್ನು ತಿಳಿದುಕೊಂಡು ಬರಹೇಳಿದಳು. ಈ ಮಧ್ಯೆ ಕುಂದೆಯು ನಗೇಂದ್ರನನ್ನು ಬಿಟ್ಟಿರಲಾರದೆ, ಕಲ್ಕತ್ತೆಗೂ ಹೋಗಲಾರದೆ, ಅಂದಿನ ರಾತ್ರಿ ಮನೆಯ ಹಿಂದಿದ್ದ ಕೊಳದಲ್ಲಿ ಬೀಲುವುದಕ್ಕೆ ಹೋಗುತ್ತಿರಲು, ನಗೇಂದ್ರನು ಬಂದು ತನ್ನ ಪ್ರೇಮವನ್ನು ವ್ಯಕ್ತಪಡಿಸಿದನು; ಮದುವೆ ಮಾಡಿಕೊಳ್ಳುತ್ತೇನೆಂದನು; ಅವಳು ‘ಇಲ್ಲ’ ಎಂದುಬಿಟ್ಟಳು. (೧೩-೧೭)</p>
<p> ದೇವೇಂದ್ರನು ಮನೆಗೆ ಹೋದಮೇಲೆ ಅವನ ಸ್ನೇಹಿತ ಸುರೇಂದ್ರನು ಬಂದು ಅವನಿಂದ ಕುಂದೆಯ ವಿಚಾರವನ್ನು ಕೇಳಿ ಬೇಸರಪಟ್ಟುಕೋಂಡು ಹೊರಟುಹೋದನು. ಹೀರೆಯು ಸ್ವಲ್ಪ ಮುಂಚೆ ಬಂದಿದ್ದು ಕಿಟಕಿಯ ಹತ್ತಿರ ಹೊಂಚುಹಾಕಿ ಎಲ್ಲವನ್ನೂ ಕೇಳಿ ಹೋಗುತ್ತಿದ್ದಾಗ, ದೇವೇಂದ್ರನ ಕೈಗೆ ಸಿಕ್ಕಿದಳು. ಅವನು ಕುಡಿದು ಮತ್ತು ಬಂದು ಬಿದ್ದಮೇಲೆ, ಅವಳು ಮನೆಗೆಹೋಗಿ ಸೂರ್ಯಮುಖಿಗೆ ಈ ವೃತ್ತಾಂತವನ್ನು ತಿಳಿಸಿದಳು. ಅವಳು ಕುಂದೆಯನ್ನು ಕರೆದು ನಿಷ್ಠುರವಾಗಿ ‘ಮನೆಬಿಟ್ಟು ಹೊರಡು’ ಎಂದುಗದರಿಸಿದಳು. ಅವಳು ಅರ್ಧರಾತ್ರಿಯಲ್ಲಿ ಹೊರಟು ನಗೇಂದ್ರನ ಕೊಠಡಿಯ ಕಿಟಕಿಯಹತ್ತಿರ ಸ್ವಲ್ಪಹೊತ್ತು ನಿಂತು, ಅವನು ಬಾಗಿಲು ಹಾಕಿಕೊಳ್ಳಲು ಮುಂದೆ ಹೊರಟಳು; ಮಳೆ ಬಂತು; ಕತ್ತಲೆ; ದಾರಿ ಗೊತ್ತಿಲ್ಲ; ಹಾಗೇ ಮುಂದೆ ಹೋಗಿ ಒಂದು ಮನೆಯ ಬಾಗಿಲಲ್ಲಿ ನಿಂತಳು. ಅದು ಹೀರೆಯ ಮನೆ; ಹೀರೆಯು ಅವಳನ್ನು ಒಳಗೆ ಕರೆದುಕೊಂಡು ತನ್ನ ಹಾಸಿಗೆಯ ಹತ್ತಿರ ಮಲಗಿಸಿಕೊಂಡಳು. ಅಷ್ಟು ಹೊತ್ತಿಗೆ ದೇವೇಂದ್ರನು ಗೌಳಿಗಿತ್ತಿ ಗಂಗಾಜಲೆಯೊಡನೆ ಹೀರೆಗೆ ಹೇಳಿ ಕಳುಹಿಸಿದನು; ಅವಳು ತನ್ನ ಕೊಠಡಿಗೆ ಬೀಗ ಹಾಕಿಕೊಂಡು ದೇವೇಂದ್ರನ ಮನೆಗೆ ಹೋಗಲು, ಅವನು ಕುಂದೆಯನ್ನು ತನಗೆ ಒಪ್ಪಿಸಿದರೆ ಬಹಳ ಹಣವನ್ನು ಕೊಡುವುದಾಗಿ ಆಸೆ ತೋರಿಸಿದನು. ಹೀರೆಗೆ ತುಂಬ ಕೋಪ ಬಂದು ಹಿಂತಿರುಗಿ ಬಂದುಬಿಟ್ಟಳು. (೧೮-೧೯)</p>
<p> ಹೀರೆಗೆ ದೇವೇಂದ್ರನಮೇಲೆ ಮೋಹ ಉಂಟಾಗಿತ್ತು; ಆದ್ದರಿಂದ ಅವನು ತನ್ನನ್ನು ಅಪೇಕ್ಷಿಸದೆ ಕುಂದೆಗೆ ಆಸೆ ಪಟ್ಟನಲ್ಲಾ ಎಂದು ಅವನಮೇಲೆ ಕೋಪ. ಆದ್ದರಿಂದ ಅವಳನ್ನು ದೇವೇಂದ್ರನಿಗೆ ಒಪ್ಪಿಸುವುದಿಲ್ಲವೆಂದು ನಿರ್ಧರಿಸಿದಳು. ಕುಂದೆಯನ್ನು ಹುಡುಕಿ ತಂದು ಕೊಟ್ಟವರಿಗೆ ಕಮಲೆಯು ತನ್ನ ಕತ್ತಿನಲ್ಲಿದ್ದ ಹಾರವನ್ನು ಕೊಡುವುದಾಗಿ ಪ್ರಕಟಸಿದ್ದಳು; ಅವಳಿಂದ ಹಾರವನ್ನು ಪಡೆಯುವುದಕ್ಕಿಂತ, ನಗೇಂದ್ರನಿಗೆ ಕುಂದೆಯನ್ನು ಒಪ್ಪಿಸಿದರೆ ಅವನಿಂದ ಹೆಚ್ಚು ಲಾಭವಾಗಬಹುದು; ಸೂರ್ಯಮುಖಿಯೂ ಏನಾದರೂ ಕೊಡಬಹುದು; ಕುಂದೆಯು ನಗೇಂದ್ರನಿಗೆ ಪ್ರೀತಿಪಾತ್ರಳಾಗಿ ತಾನು ಅವಳ ಮಂತ್ರಿಯಾದರೆ ಇನ್ನೂ ಹೆಚ್ಚಿನ ಲಾಭವಾಗಬಹುದು; ಅದಕ್ಕೆ ಸೂರ್ಯಮುಖಿಗೂ ನಗೇಂದ್ರನಿಗೂ ಮನಸ್ತಾಪ ಬರಬೇಕು-ಹೀಗೆಂದು ಯೋಚಿಸಿ ಹೀರೆಯು ಮತ್ತೊಬ್ಬ ದಾಸಿಯೊಡನೆ ಕೀಟಲೆ ವ್ಯಾಜ್ಯ ತೆಗೆದು ಜಗಳವಾಡಿ ದೂರನ್ನು ನಗೇಂದ್ರನ ತನಕ ತೆಗೆದುಕೊಂಡು ಹೋಗಿ, ಸೂರ್ಯಮುಖಿಯು ಕುಂದೆಯನ್ನು ಬೈದದ್ದರಿಂದ ಅವಳು ಮನೆಬಿಟ್ಟು ಹೊರಟು ಹೋಗಿದ್ದಳೆಂದು ತಿಳಿಸಿದಳು. ನಗೇಂದ್ರನು ಸೂರ್ಯಮುಖಿಯೊಡನೆ ಜಗಳವಾಡಿ ತಾನು ಮನೆಬಿಟ್ಟು ಹೋಗುವುದಾಗಿ ಹೇಳಿದನು. ಸೂರ್ಯಮುಖಿಯು ತನ್ನಿಂದ ತಪ್ಪಾಯಿತೆಂದು ಕ್ಷಮಾಪಣೆ ಬೇಡಿ ಒಂದು ತಿಂಗಳೊಳಗಾಗಿ ಕುಂದೆ ಸಿಕ್ಕದಿದ್ದರೆ ಹೋಗಬಹುದೆಂದು ತಿಳಿಸಿದಳು. ಅವಳನ್ನು ಹುಡುಕಲು ಎಲ್ಲಾ ಕಡೆಗೂ ಜನರನ್ನು ಕಳುಹಿಸಿದಳು.</p>
<p> ತಾನು ಯೋಚಿಸಿದ ತಂತ್ರವನ್ನೆಲ್ಲಾ ಆಚರಿಸಲು ಸುಲಭವಾಗುವಂತೆ ಹೀರೆಯು ತನ್ನ ಅಜ್ಜಿಯನ್ನು ಊರಿಗೆ ಸಾಗ ಹಾಕಿದಳು. ಮನೆಯಲ್ಲಿ ಇದ್ದವರು ಅವರಿಬ್ಬರೇ. ತಾನು ಮಾಡಿದ ವ್ಯಾಜ್ಯದಿಂದ ಅವಳಿಗೆ ಸೂರ್ಯಮುಖಿಗೆ ಮನೆಯ ಕೆಲಸ ಹೋಗಿತ್ತು. ಈಗ ಅವಳು ಕುಂದೆಗೆ ಕಾವಲಾಗಿ ನಿಂತು ಅವಳಿದ್ದ ಕೊಠಡಿಗೆ ಬೀಗ ಹಾಕಿರುತ್ತಿದ್ದಳು. ಗಂಗಾಜಲೆಯು ಇದನ್ನು ನೋಡಿ ಸಂದೇಹ ಪಟ್ಟು, ಉಪಾಯಹೂಡಿ ಒಳಗೆ ಕುಂದೆ ಇದ್ದಳೆಂಬುದನ್ನು ಪತ್ತೆಮಾಡಿ ಅದನ್ನು ದೇವೇಂದ್ರನಿಗೆ ತಿಳಿಸಿದಳು. ಈ ಮಧ್ಯೆ ಕುಂದೆ ನಗೇಂದ್ರನನ್ನು ನೋಡಬೇಕೆಂಬ ತವಕದಿಂದ ಒಂದು ದಿನ ಬೆಳಗಿನಜಾವ ಹೀರೆಗೆ ತಿಳಿಯದಂತೆ ಎದ್ದು ನಗೇಂದ್ರನ ಮನೆಗೆ ಹೋಗಿ ಅವನು ಕಣ್ಣಿಗೆ ಬೀಳುತ್ತಾನೇನೋ ಎಂದು ಅಲ್ಲಲ್ಲೇ ಹೊಂಚುತ್ತಿದ್ದಾಗ ಹೂವು ಕುಯ್ಯುತ್ತಿದ್ದ ಸೂರ್ಯಮುಖಿಯ ಕಣ್ಣಿಗೆ ಬಿದ್ದಳು. ಅವಳು ಕುಂದೆಯನ್ನು ಸಂತೋಷದಿಂದ ಬರಮಾಡಿಕೊಂಡು ಒಳಗೆ ಕರೆದುಕೊಂಡು ಹೋದಳು. ಅಂದಿನ ರಾತ್ರಿ ದೇವೇಂದ್ರನು ಹೀರೆಯ ಮನೆಗೆ ಬಂದು ನೋಡಲಾಗಿ ಕುಂದೆ ಅಲ್ಲಿರಲಿಲ್ಲ; ಆದರೆ ಹೀರೆ ತನ್ನ ‘‘ರೂಪಗುಣಗಳನ್ನು ನೋಡಿ ಹುಚ್ಚಿಯಾಗಿ’’ದ್ದಳೆಂದು ಅವನಿಗೆ ಗೊತ್ತಾಯಿತು. (೨೦-೨೪)</p>
<p> ಕುಂದನಂದಿನಿ ಮನೆಗೆ ಬರುವುದಕ್ಕಿಂತ ಮೊದಲೇ ಕಮಲಮಣಿ ಕಲ್ಕತ್ತೆಗೆ ಹೊರಟುಹೋಗಿದ್ದಳು. ಅವಳು ಸಿಕ್ಕಿದಮೇಲೆ, ಅವಳನ್ನು ನಗೇಂದ್ರನು ಮದುವೆಮಾಡಿಕೊಳ್ಳಬಹುದೆಂದು ಸೂರ್ಯಮುಖಿ ನಿಶ್ಚಯಿಸಿ ಆ ಸಂಗತಿಯನ್ನು ಕಮಲಮಣಿಗೆ ಬರೆದು ತಿಳಿಸಿದಳು. ಶ್ರೀಶನು ಹಾಸ್ಯಮಾಡಿ ನಗೇಂದ್ರನಿಗೆ ಕಾಗದ ಬರೆಯಲು, ನಗೇಂದ್ರನು ವಿಧವಾ ವಿಹಾಹದ ಸಾಧಕಬಾಧಕಗಳನ್ನೆಲ್ಲಾ ಚರ್ಚಿಸಿ ಗಂಭೀರವಾಗಿ ಉತ್ತರಕೊಟ್ಟು ‘ವಿಧವಾವಿವಾಹ ಏಕೆ ನಿಂದ್ಯವಾದುದು?’ ಎಂದು ಕೇಳಿದನು. ಕಮಲಮಣಿ ಶ್ರೀಶರು ಗೋವಿಂದಪುರಕ್ಕೆ ಹೋದರು; ಅಷ್ಟರಲ್ಲಿ ಮದುವೆ ನಡೆದುಹೋಗಿತ್ತು. ಅಂದಿನ ರಾತ್ರಿ ಸೂರ್ಯಮುಖಿಯು ಕಮಲೆಯ ಹೆಸರಿಗೆ ಒಂದು ಕಾಗದ ಬರೆದಿಟ್ಟು ಎಲ್ಲರೂ ನಿದ್ರಿಸುತ್ತಿದ್ದಾಗ ಮನೆಬಿಟ್ಟು ಹೊರಟುಹೋದಳು. (೨೫-೨೮)</p>
<p> ‘ವಿಷವೃಕ್ಷ’ವು ಯಾವುದು?-ಅದರ ಹುಟ್ಟು, ಬೆಳವಣಿಗೆ, ಫಲ, ಇತ್ಯಾದಿ. (೨೯)</p>
<p> ಸೂರ್ಯಮುಖಿಯನ್ನು ಹುಡುಕುವುದಕ್ಕೆ ಎಲ್ಲಾ ಕಡೆಯೂ ಜನರು ಹೊರಟರು. ಆದರೆ ಅವಳು ಸಿಕ್ಕಲಿಲ್ಲ. ಅದರಿಂದ ನಗೇಂದ್ರ ಕುಂದನಂದಿನಿಯರಿಬ್ಬರಿಗೂ ದುಃಖವಾಯಿತು. ಕಮಲೆಯು ಕಲ್ಕತ್ತೆಗೆ ಹೊರಟು ಹೋದಳು. ಒಂದು ತಿಂಗಳಲ್ಲಿ ಕುಂದೆಯು ‘‘ಕಣ್ಣಿಗೆ ಶೂಲವಾಗಿ’’ ನಗೇಂದ್ರನು ಮನೆಬಿಟುಟ ಹೊರಟಹೋದನು. ಮನೆಯಲ್ಲಿ ಕುಂದೆ ಒಬ್ಬಳೇ ಆದಳು; ಹೀರೆ ಬಂದು ಅವಳಿಗೆ ಕಾವಲಾಗಿ ನಿಂತಳು. ಒಂದು ದಿನ ಉದ್ಯಾನದಲ್ಲಿದ್ದಾಗ ದೇವೇಂದ್ರನು ಅಲ್ಲಿಗೆ ಬಂದು ಅವಳನ್ನು ಉಬ್ಬಿಸಿ ಕುಂದೆಯನ್ನು ನೋಡಿಕೊಂಡು ಹೋಗೋಣವೆಂದನು. ಅವಳಿಗೆ ಕೋಪ ಬಂದು ಅಳುಗಳಿಗೆ ಕಳ್ಳ ಬಂದಿದ್ದಾನೆಂದು ತಿಳಿಸಿದಳು; ಅವರು ಬಂದು ಅವನಿಗೆ ಬಲವಾದ ಏಟುಗಳನ್ನು ಕೊಟ್ಟು ಓಡಿಸಿದರು. ಅದರಿಂದ ಹೀರೆಯ ಮೇಲೆ ದೇವೇಂದ್ರನಿಗೆ ತುಂಬ ಕೋಪ ಉಂಟಾಗಿ ಅವಳಿಗೆ ಶಿಕ್ಷೆ ವಿಧಿಸಬೇಕೆಂದು ನಿರ್ಧರಿಸಿದನು. (೩೦-೩೩). ಸ್ವಲ್ಪದಿನ ಬಿಟ್ಟುಕೊಂಡು ಹೀರೆಗೆ ಹೇಳಿ ಕಳುಹಿಸಿ, ಸರಸವಾದ ಮಾತುಗಳಿಂದಲೂ ಸಂಗೀತದಿಂದಲೂ ಅವಳನ್ನು ಮೋಹಗೊಳಿಸಿ ಕೆಡಿಸಿದನು. (೩೬)</p>
<p> ಅತ್ತ ಸೂರ್ಯಮುಖಿಯು ಅನ್ನವಿಲ್ಲದೆ ನೀರಿಲ್ಲದೆ ಊರೂರು ಅಲೆಯುತ್ತ ನಾನಾ ಕಷ್ಟಗಳಿಗೀಡಾಗಿ ಕೊನೆಗೆ ಮಧುಪುರದ ಹತ್ತಿರ ಸಾಯುತ್ತ ಬಿದ್ದಿದ್ದಳು. ಅವಳನ್ನು ಒಬ್ಬ ಬ್ರಹ್ಮಚಾರಿಯು ಎತ್ತಿಕೊಂಡು ಹೋಗಿ ಆ ಊರಿನ ಹರಮಣಿ ಎಂಬವಳ ಮನೆಯಲ್ಲಿ ಬಿಟ್ಟನು. ಆ ಊರಿನವೈದ್ಯ ರಾಮಕೃಷ್ಣರಾಯನು ಔಷಧಕೊಟ್ಟನು. ಅವಳಿಂದ ತಕ್ಕಷ್ಟು ವಿಷಯಗಳನ್ನು ತಿಳಿದುಕೊಂಡು ಬ್ರಹ್ಮಚಾರಿಯು ನಗೇಂದ್ರನಿಗೆ ಬರುವಂತೆ ಕಾಗದ ಬರೆದನು. ಆದರೆ ಅವನು ಊರಲ್ಲಿರಲಿಲ್ಲವಾಗಿ ಅದು ಅವನಿಗೆ ಆಗಲೇ ತಲಪಲಿಲ್ಲ. ಕಾಶಿಯಲ್ಲಿದ್ದಾಗ ಮಿಕ್ಕ ಕಾಗದಗಳೊಡನೆ ಬಂತು. ಕೂಡಲೆ ಮಧುಪುರಕ್ಕೆ ಹೋಗಲು, ಹರಮಣಿಯಿದ್ದ ಮನೆ ಸುಟ್ಟುಹೋಯಿತೆಂದೂ ಅವಳು ಓಡಿಹೋದಳೆಂದೂ ಅವಳ ಮನೆಯಲ್ಲಿದ್ದ ಸೂರ್ಯಮುಖಿಯೂ ಸುಟ್ಟುಹೋದಳೆಂದೂ ರಾಮಕೃಷ್ಣರಾಯನು ಹೇಳಿದನು. (೩೪-೩೭)</p>
<p> ಸೂರ್ಯಮುಖಿಯು ಸತ್ತುಹೋದಳೆಂದು ತಿಳಿದುಕೊಂಡು ನಗೇಂದ್ರನು ಕಲ್ಕತ್ತೆಗೆ ಹೋಗಿ ತಂಗಿಗೂ ಭಾವನಿಗೂ ಈ ವೃತ್ತಾಂತವನ್ನು ತಿಳಿಸಿದನು. ಎಷ್ಟುದಿನವಾದರೂ ನಗೇಂದ್ರನಿಂದ ಉತ್ತರ ಬಾರದ್ದರಿಂದ ಬ್ರಹ್ಮಚಾರಿಯು ಗೋವಿಂದ ಪುರಕ್ಕೂ ಕಲ್ಕತ್ತೆಗೂ ಬಂದು, ವಿಚಾರಮಾಡಿ, ನಡೆದ ಸಂಗತಿಗಳನ್ನೆಲ್ಲಾ ತಿಳಿಸಿ, ಮಧುಪುರಕ್ಕೆ ಹಿಂತಿರುಗಿ ಹೋಗಿದ್ದನು. ಅದನ್ನೆಲ್ಲಾ ಶ್ರೀಶನು ತಿಳಿಸಿದನು. ನಗೇಂದ್ರನು ಪಶ್ಚಾತ್ತಾಪಪಡುತ್ತ ಊರಿಗೆ ನಡೆದುಕೊಂಡು ಹೊರಟನು. ಕಮಲಮಣಿ ಶ್ರೀಶರು ದೋಣಿಯಲ್ಲಿ ಹೊರಟು ಅವನಿಗಿಂತ ಮುಂಚೆ ಗೋವಿಂದಪುರವನ್ನು ತಲಪಿದರು. ಕಮಲೆಯು ಕುಂದೆಯನ್ನು ಕಂಡು ಸಮಾಧಾನ ಹೇಳಿದಳು. ನಗೇಂದ್ರನು ಮಾತ್ರ ಅವಳನ್ನು ನೋಡಲಿಲ್ಲ. (೩೮-೪೩)</p>
<p>ಮೂರುದಿನದಲ್ಲಿ ದೇವೇಂದ್ರನು ‘ಕಳಂಕದ ಹೊರೆಯನು ಹೊತ್ತುಕೊಂಡು ಮನೆಗೆಹೋಗು!’ ಎಂದು ಹೀರೆಯನ್ನು ಒದ್ದುಓಡಿಸಿದನು. ಅವಳು ಹೋಗುತ್ತ ಒಂದು ಭರಣಿಯಲ್ಲಿ ವಿಷವನ್ನು ಕೊಂಡುಕೊಂಡು ಹೋದಳು. ಅವಳ</p>
<p>ಬುದ್ಧಿ ಅಸ್ತವ್ಯಸ್ತವಾಯಿತು. (೪೦-೪೧)</p>
<p> ನಗೇಂದ್ರನು ರಾತ್ರಿ ತನ್ನ ಶಯ್ಯಾಗೃಹದಲ್ಲಿ ಮಲಗಿ ಹಳೆಯದನ್ನೆಲ್ಲಾ ಯೋಚಿಸುತ್ತಿದ್ದಾಗ ಸೂರ್ಯಮುಖಿ ಕಾಣಿಸಿಕೊಂಡು ಅದೃಶ್ಯಳಾದಳು. ನಗೇಂದ್ರನು ಮೂರ್ಛಿತನಾದನು. ಎಚ್ಚರವಾದಾಗ, ಸೂರ್ಯಮುಖಿಯು ಅವನನ್ನು ತೊಡೆಯ ಮೇಲೆ ಮಲಗಿಸಿಕೊಂಡಿದ್ದಳು. ಅವಳು ಸುಟ್ಟುಹೋಗಿದ್ದದ್ದು ಸುಳ್ಳು. ಇನ್ನು ಯಾರೋ ಸುಟ್ಟುಹೋದದ್ದನ್ನು ನೋಡಿ ಜನಭ್ರಾಂತಿಪಟ್ಟುಕೊಂಡಿದ್ದರು. (೪೨-೪೬)</p>
<p> ಕುಂದೆಯು ರಾತ್ರಿಯೆಲ್ಲಾ ಅಳುತ್ತ ಮಲಗಿದ್ದಳು. ಬೆಳಗಿನ ಜಾವದಲ್ಲಿ ಜೊಂಪು ಹತ್ತಿತು. ಕನಸಿನಲ್ಲಿ ಅವಳ ತಾಯಿ ಬಂದು ‘ಸಂಸಾರಸುಖ ಸಾಕಾಗಿದ್ದರೆ ಈಗಲಾದರೂ ಬಾ!’ ಎಂದು ಕರೆದಳು. ಬೆಳಗಾದ ಮೇಲೆ ಹೀರೆಯು ಬಂದು, ತನ್ನ ಕಥೆಯನ್ನೆಲ್ಲಾ ವ್ಯಾಜದಿಂದ ಹೇಳಿ, ವಿಷದ ಭರಣಿಯನ್ನು ಅವಳ ಮುಂದಿಟ್ಟು ಅದನ್ನು ಮರೆತವಳಂತೆ ಹೋದಳು. ಸೂರ್ಯಮುಖಿಯು ಅವಳನ್ನು ಜ್ಞಾಪಿಸಿಕೊಂಡು ಬರುವ ಹೊತ್ತಿಗೆ ಕುಂದೆಯು ಅದನ್ನು ತಿಂದುಬಿಟ್ಟಿದ್ದಳು. ನಗೇಂದ್ರನೂ ಬಂದನು. ‘ನಿನ್ನೆ ಬಂದು ನೋಡಿದ್ದರೆ ನನಗೆ ಸಾಯುವುದಕ್ಕೆ ಮನಸ್ಸು ಬರುತ್ತಿರಲಿಲ್ಲ!’ ಎಂದು ಹೇಳಿ ಕುಂದೆಯು ಅವನನ್ನು ಒರಗಿಕೊಂಡು ಪ್ರಾಣಬಿಟ್ಟಳು. (೪೭-೪೯)</p>
<p> ಹೀರೆಯು ತಲೆತಪ್ಪಿಸಿಕೊಂಡು ಹೋದಳು. ಅವಳಿಗೆ ದಿನದಿನಕ್ಕೆ ಬುದ್ಧಿವಿಕಾರ ಹೆಚ್ಚಾಯಿತು. ಅತ್ತ ದೇವೇಂದ್ರನು ನಾನಾರೋಗಪೀಡಿತನಾಗಿ ಹಾಸಿಗೆ ಹಿಡಿದನು. ಆಗ ಒಂದು ದಿನ ಅವಳು ಕಾಣಿಸಿಕೊಂಡು ಅವನನ್ನು ಕಟುವಾಗಿ ಬೈದುಹೋದಳು. ಅವನ ಮೃತ್ಯುಶಯ್ಯೆ ಕಂಟಕಮಯವಾಯಿತು. ಅವಳನು ಬಹಳ ದಿನದವರೆಗೂ ಆ ಸುತ್ತಿನಲ್ಲಿಯೇ ಅಲೆದಾಡುತ್ತಿದ್ದು ಎಂದೋ ಒಂದು ದಿನ ಅನಾಥಳಾಗಿ ದುರವಸ್ಥೆಯಲ್ಲಿ ಪ್ರಾಣಬಿಟ್ಟಳು. (೫೦)</p>
<p> ಈ ಕಥೆಗೆ ನಗೇಂದ್ರನು ನಾಯಕ, ಕುಂದನಂದಿನಿ ನಾಯಿಕೆ.-ದುರಂತನಾಯಿಕೆ; ಅವಳು ನಗೇಂದ್ರನಿಗೆ ಸಿಕ್ಕಿದಾಗಿನಿಂದಲೇ ಕಥೆ ಆರಂಭವಾಗುವುದು, ಸಮಸ್ಯೆ ಆರಂಭವಾಗುವುದು; ಅವಳ ಸಾವಿನಿಂದಲೇ ಕಥೆ ಮುಗಿಯುವುದು, ವಿಷವೃಕ್ಷ ಮುಕ್ತಾಯವಾಗುವುದು. ನಗೇಂದ್ರನು ಅವಿವಾಹಿತನಾಗಿದ್ದು ಕುಂದೆಯನ್ನು- ಅವಳು ವಿಧವೆಯೇ ಆಗಿದ್ದಿರಲಿ-ಮದುವೆ ಮಾಡಿಕೊಂಡಿದ್ದರೆ ಇಷ್ಟೆಲ್ಲಾ ಕಷ್ಟದುಃಖಗಳು ತೀವ್ರವಾಗಿ ಒದಗುತ್ತಿರಲಿಲ್ಲ. ಆದ್ದರಿಂದ ಅವನಿಗೆ ಆಗಲೇ ಒಬ್ಬಹೆಂಡತಿ ಇದ್ದಾಳೆ; ಪತಿಪ್ರಾಣೆಯಾದ, ರೂಢಮೂಲವಾದ ನಿರ್ಮಲ ಪ್ರೇಮವುಳ್ಳ, ಹೆಂಡತಿ ಇದ್ದಾಳೆ. ಇವರ ಸಂಸಾರಕ್ಕೆ ವ್ಯತ್ಯಾಸವನ್ನು ತೋರಿಸಲು, ಗ್ರಂಥಕರ್ತನು ಅವರಿಗಿಂತ ಎಲ್ಲವಿಧದಲ್ಲಿಯೂ ಸುಖಿಗಳಾದ, ಆದರ್ಶದಂಪತಿಗಳಾದ ಕಮಲಮಣಿ ಶ್ರೀಶರನ್ನು ಸೃಷ್ಟಿಸಿದ್ದಾನೆ; ಅವರಿಗಿಂತ ಎಲ್ಲ ವಿಧದಲ್ಲಿಯೂ ಕೀಳಾದ, ಅಸುಖಿಗಳಾದ, ದೇವೇಂದ್ರ-ಹೈಮವತಿ-ಹೀರೆಯರನ್ನು ಸೃಷ್ಟಿಸಿದ್ದಾನೆ; ಅಪ್ರಯೋಜಕನೂ ನಿರ್ಭಾಗ್ಯನೂಆದ ತಾರಾಚರಣನನ್ನು ಸೃಷ್ಟಿಸಿದ್ದಾನೆ. ಅವನು ಯಾವುದಕ್ಕೂ ಲೆಕ್ಕವಿಲ್ಲ.</p>
<p> ‘ವಿಷವೃಕ್ಷ’ದ ಕಥೆಯಿರುವುದು ಸ್ವಲ್ಪ; ಗ್ರಂಥದ ಪ್ರಮಾಣ ದುರ್ಗೇಶನಂದಿನೀ ದೇವೀಚೌಧುರಾಣಿ ಮುಂತಾದ ಇತರ ಕೆಲವು ದೊಡ್ಡ ಕಾದಂಬರಿಗಳಷ್ಟೇ ಇದ್ದರೂ ಇದರಲ್ಲಿನ ಬಹುಭಾಗವು ವರ್ಣನೆಗಳು, ಪತ್ರವ್ಯವಹಾರ, ‘ಸ್ತೋತ್ರ’, ವಿಷವೃಕ್ಷದ ಲಕ್ಷಣ. ಸಮನ್ವಯ ಮನೋವಿಶ್ಲೇಷಣೆ, ಸ್ವಗತಚಿಂತೆ, ಇತ್ಯಾದಿಗಳನ್ನು ಒಳಕೊಂಡಿದೆ. ಆದರೆ ಈ ಮೆಟ್ಟಲುಗಳನ್ನು ಹತ್ತದಿದ್ದರೆ ರಸದಮಧ್ಯದಲ್ಲಿ ಪ್ರವೇಶ ಮಾಡಲಾಗುವುದಿಲ್ಲವೆಂದು ಕವಿಯು ಕಾಳಿದಾಸ-ಮಾಲಿನಿಯರ ಅಶ್ರುತಪೂರ್ವವಾದ, ಆದರೆ ಸುಂದರವಾದ, ವೃತ್ತಾಂತದಿಂದ (ಪರಿ.೬) ಎಚ್ಚರಿಸಿದ್ದಾನೆ.</p>
<p> ‘ವಿಷವೃಕ್ಷ’ವು ಭಾವಪ್ರಧಾನವಾದ ಕಾದಂಬರಿ; ಈ ಹೆಸರೇ ಅದನ್ನು ಸೂಚಿಸುತ್ತದೆ. ಬಂಕಿಮನು ತನ್ನ ಮಿಕ್ಕ ಕಾದಂಬರಿಗಳಿಗೆಲ್ಲಾ ನಾಯಕ ಅಥವಾ ನಾಯಿಕೆಯರ ಹೆಸರು ಕೊಟ್ಟಿರುವಾಗ, ಇದಕ್ಕೆ ಅಂಥ ಯಾವ ಹೆಸರನ್ನೂ ಕೊಡದೆ ಮನುಷ್ಯನ ಕಾಮಕ್ರೋಧಾದಿಗಳಿಂದ ಉಂಟಾಗುವ ದುಷ್ಕೃತ್ಯ ದುರ್ಮಾರ್ಗ ದುರಾಚರಣೆಗಳನ್ನು ‘ವಿಷವೃಕ್ಷ’ವೆಂದು ರೂಪಕವಾಗಿ ನಿರ್ದೇಶಿಸಿ, ಅದನ್ನು ಒಂದು ಪರಿಚ್ಛೇದದ ತುಂಬ ವಿವರಿಸಿ, ಕಾದಂಬರಿಯ ಪಾತ್ರಗಳಲ್ಲಿ ಸಮನ್ವಯ ಮಾಡಿ ತೋರಿಸಿದ್ದಾನೆ. ‘ಆನಂದ ಮಠ’ ‘ಕೃಷ್ಣಕಾಂತನ ಉಯಿಲು’ಗಳಿಗೆ ನಾಯಕ ನಾಯಕಿಯರ ಹೆಸರು ಇಲ್ಲವೆನ್ನಬಹುದು. ಆದರೆ ಆನಂದಮಠವು ಒಂದು ಸಂಸ್ಥೆಯ ಹೆಸರು; ಅದು ಆನಂದರ ಮಠ. ಅದರ ಮುಖ್ಯ ಪಾತ್ರಗಳೆಲ್ಲಾ ‘ಆನಂದ’ರೇ. ಆ ಸಂಸ್ಥೆಯ ಹಿಂದೆ, ಅದರ ಪಾತ್ರಗಳ ಹೆಸರುಗಳ ಹಿಂದೆ, (ಸತ್ಯ-ಜೀವ-ಭವ-ಶಾಂತಿ,) ಒಂದು ಧ್ಯೇಯವಿತ್ತೆಂಬುದೇನೋ ನಿಜ. ‘ಕೃಷ್ಣ ಕಾಂತನ ಉಯಿಲು’ನಲ್ಲಿ ಎಲ್ಲಾ ಅವಾಂತರಗಳಿಗೂ ಕಾರಣವಾದ ಉಯಿಲುಗಳನ್ನು ಬರೆದ ಯಜಮಾನ ಕೃಷ್ಣಕಾಂತನ ಹೆಸರು ಇದೆ. ಆದರೆ ಅವನನ್ನೇನು ಕಥಾನಾಯಕನೆನ್ನುವಂತಿಲ್ಲ.</p>
<p> ‘ವಿಷವೃಕ್ಷ’ವೆಂದರೆ ಕಾಮಕ್ರೋಧಾದಿಗಳೀಗೆ ವಶರಾಗಿ ನಾವು ಮಾಡುವ ದುಷ್ಕಾರ್ಯ. ಅದು ಎಲ್ಲರ ಮನೆಯ ಅಂಗಳಲ್ಲಿಯೂ ಬೆಳೆಯಲು ಅವಕಾಶವಿದೆ. ಏಕೆಂದರೆ, ಕಾಮಕ್ರಾಧಾದಿಗಳು ಎಲ್ಲರಲ್ಲಿಯೂ ಇರುತ್ತವೆ; ಅವು ಪ್ರಬಲವಾದರೆ ವಿಷವೃಕ್ಷಕ್ಕೆ ‘ಬೀಜ’ವಾಗುತ್ತವೆ.-(ಎಳೆಯ ಬೀಜಗಳಿಂದ ಗಿಡ ಹುಟ್ಟುವುದಿಲ್ಲ.) ಆಗ ಮನುಷ್ಯನು ತನ್ನ ಮನಸ್ಸನ್ನು ಬಿಗಿ ಹಿಡಿದಿದ್ದರೆ, ಬೀಜದ ಪಾಡಿಗೆ ಬೀಜ ಬಿದ್ದಿರುತ್ತದೆ-ಗಟ್ಟಿ ನೆಲದ ಮೇಲೋ ಕಲ್ಲು ಬಂಡೆಯ ಮೇಲೋ ಬಿದ್ದಿರುವಹಾಗೆ. ಹಾಗಲ್ಲದೆ ಮನಸ್ಸನ್ನು ಸಡಿಲ ಬಿಟ್ಟರೆ, ಹದಮಾಡಿದ ನೆಲದಲ್ಲಿ ಬಿದ್ದ ಬೀಜದಹಾಗೆ, ಅದು ಬೇರು ಬಿಟ್ಟು ಮೊಳಕೆಯಾಗುತ್ತದೆ. ‘ಚಿತ್ತ ಸಂಯಮದ ಅಭಾವವೇ ಅದರ ಅಂಕುರ, ಅದರಿಂದಲೇ ಈ ಮರದ ಬೆಳೆವಣಿಗೆ. ಈ ಮರ ತುಂಬಗಟ್ಟಿ; ಒಂದು ಸಲ ಅದು ಪುಷ್ಟಿ ಗೊಂಡರೆ, ಆಮೇಲೆ ಅದಕ್ಕೆ ನಾಶವಿಲ್ಲ; ಅದರ ಕಾಂತಿ ಕಣ್ಣಿಗೆ ತುಂಬ ಪ್ರೀತಿಕರ. ದೂರದಿಂದಲೇ ಅದರ ಬಗೆಬಗೆಯ ಬಣ್ಣ, ಚಿಗುರು, ಗೊಂಚಲುಗೊಂಚಲಾದ ಹೂವು ನೋಡುವುದಕ್ಕೆ ಬಹುಸುಂದರ; ಆದರೆ ಅದರ ಹಣ್ಣು ವಿಷಮಯ; ಅದನ್ನು ತಿನ್ನುವವರು ಸಾಯುವರು’. ವಿಷವೃಕ್ಷದ ನೆರಳೂ ವಿಷ; ಆದ್ದರಿಂದ ಅದರ ಅಡಿಯಲ್ಲಿ ನಿಂತವರೂ ದುಃಖ ಕಷ್ಟಗಳಿಗೆ ಗುರಿಯಾಗುವರು.</p>
<p> ವಿಷವೃಕ್ಷದಲ್ಲಿ, ಅದು ಹುಟ್ಟುವ ಸ್ಥಳವನ್ನನುಸರಿಸಿ, ಬಗೆಬಗೆಯಾದ ಹಣ್ಣುಗಳು ಬಿಡುತ್ತವೆ; ಎಂದರೆ ಆಯಾ ವ್ಯಕ್ತಿಯನ್ನನುಸರಿಸಿ ರೋಗಶೋಕಾದಿಗಳು ಉಂಟಾಗುತ್ತವೆ. ಇವುಗಳನ್ನು ತಪ್ಪಿಸಿಕೊಳ್ಳಬೇಕಾದರೆ ಗಿಡವು ಹುಟ್ಟದಂತೆ ನೋಡಿಕೊಳ್ಳಬೇಕು. ಮುಳ್ಳುಗಿಡಗಳೂ ಕಳೆಗಳೂ ಗಟ್ಟಿ; ಅವುಗಳನ್ನು ಕೀಳುವುದು ಕಷ್ಟ; ಏಕೆಂದರೆ ಅವುಗಳ ಬೇರು ಆಳವಾಗಿ ಹೋಗಿರುತ್ತದೆ; ಕತ್ತರಿಸಿದರೆ, ಅವಕ್ಕೆ ಕಸಿ ಮಾಡಿದಂತಾಗುತ್ತದೆ. ಗಿಡ ಹುಟ್ಟದಿರಬೇಕಾದರೆ ಮೊಳಕೆಯಾಗುವುದಕ್ಕಿಂತ ಮುಂಚೆಯೇ ಎಚ್ಚರದಿಂದರಬೇಕು; ಎಂದರೆ, ಮನಸ್ಸನ್ನು ಗಟ್ಟಿಮಾಡಿಕೊಂಡಿರಬೇಕು-ಅದೇ ಚಿತ್ತಸಂಯಮ.</p>
<p> ಚಿತ್ತಸಂಯಮ ಎಲ್ಲರಿಗೂ ಸಾಧ್ಯವಿಲ್ಲ;-ಅದು ಸಾಧ್ಯವಾದವರು ಮಹಾತ್ಮರು. ವಾತಾಂಬುಪರ್ಣಾಶನ ರಾದ ವಿಶ್ವಾಮಿತ್ರ ಪರಾಶರಾದಿಗಳೂ ಮೋಹಪರವಶರಾದರು. ಹಾಗಾದರೆ ಮನುಷ್ಯನು ಅಸಹಾಯನೇ? ಚಿತ್ತ ಸಂಯಮವನ್ನು ಕಲಿಯಲಾಗುವುದಿಲ್ಲವೇ? ಆಗುತ್ತದೆ.</p>
<p> ಮೊದಲು, ಚಿತ್ತಸಂಯಮ ಅಗತ್ಯ, ಅದರಿಂದ ಅನಿಷ್ಟನಿವಾರಣೆಯಾಗುತ್ತದೆ ಎಂಬತಿಳಿವಳಿಕೆ ಬಂದು, ಆಮೇಲೆ, ಅದರಲ್ಲಿ ‘ಪ್ರವೃತ್ತಿ’ ಎಂದರೆ ಅದನ್ನು ಅನುಷ್ಠಿಸಬೇಕೆಂಬ ಬುದ್ಧಿ ಉಂಟಾಗಬೇಕು. ಆಮೇಲೆ, ಅನುಷ್ಠಿಸಬೇಕು. ಏಕೆಂದರೆ, ಫಲ ಕೊಡುವುದು ಜ್ಞಾನವಲ್ಲ ಕಾರ್ಯಾಚರಣೆ. ಊಟ ಮಾಡಿದರೆ ಹೊಟ್ಟೆ ತುಂಬುತ್ತದೆ ಎಂಬ ‘ಜ್ಞಾನ’ಹಸಿವನ್ನು ಅಣಗಿಸುವುದಿಲ್ಲ; ಹೊಟ್ಟೆ ತುಂಬಿಸುವುದು ಭೋಜನಕಾರ್ಯ. ಆದರೆ, ಒಳ್ಳೆಯದೆಂದು ತಿಳಿದೂತಿಳಿದೂ ನಾವು ಎಷ್ಟೋ ಸಂಗತಿಗಳನ್ನು ಆಚರಣೆಗೆ ಆರಂಭಿಸಿದರೂ ನಡಸಿಕೊಂಡು ಹೋಗುವುದಿಲ್ಲ. ಊಟಕ್ಕೆ ಕುಳಿತು ಎರಡು ತುತ್ತು ತಿಂದು ಎದ್ದರೆ ಹೊಟ್ಟೆ ತುಂಬುವುದಿಲ್ಲ. ಹೀಗೆ ಪ್ರವೃತ್ತಿ ಯುಂಟಾದ ಕೆಲಸದಲ್ಲಿ ನಿಷ್ಠೆ ಇರಬೇಕಾದರೆ, ಕೆಟ್ಟದ್ದನ್ನು ಕಂಡಾಗ ಮೈಮೇಲೆ ಬಿದ್ದ ಹಾವಿನಂತೆ ಅದನ್ನು ಕೊಡವಿಕೊಂಡು ಬಿಡಬೇಕಾದರೆ, ಒಂದು ಮನೋದಾರ್ಢ್ಯ ಅಥವಾ ‘ಸಾಮರ್ಥ್ಯ’ ಬೇಕು. ಈ ಪ್ರವೃತ್ತಿ ಸಾಮರ್ಥ್ಯಗಳು ದೊರೆಯುವುದು ಹೇಗೆ?-‘ಶಿಕ್ಷಣ’ದಿಂದ. ಶಿಕ್ಷಣವು, ವಿದ್ಯೆ ಲೋಕಾನುಭವ ಎಂದು ಎರಡು ಭಾಗಗಳುಳ್ಳದ್ದು.</p>
<p> ವಿದ್ಯಾವಂತನಿಗೆ, ಇದು ಕೆಟ್ಟದ್ದು ಇದು ಒಳ್ಳೆಯದು, ಆದ್ದರಿಂದ ಇದು ತ್ಯಾಜ್ಯ, ಇದು ಗ್ರಾಹ್ಯ ಎಂಬ ಪರಿಜ್ಞಾವಿರುತ್ತದೆ; ಆದ್ದರಿಂದ ‘ಪ್ರವೃತ್ತಿ’-ಅಥವಾ ಸರಿಯಾದ ದಾರಿಯಲ್ಲಿ ಹೋಗಬೇಕೆಂಬ ಬುದ್ಧಿ-ಏನೋ ಉಂಟಾಗುತ್ತದೆ; ಅದರಂತೆ ಸನ್ಮಾರ್ಗದಲ್ಲಿ ಹೊರಟರೂ ಅದನ್ನೇ ಹಿಡಿದು ಮುಂದುವರಿದು ಶುಭವನ್ನು ಪಡೆ ಯುತ್ತಾನೆಂದು ಏನುಭರವಸೆ? ಏಕೆಂದರೆ, ವಿದ್ಯೆ ‘ಸಾಮರ್ಥ್ಯ’ವನ್ನೂ ಕೊಡುವುದೆಂಬ ನಿಶ್ಚಯವಿಲ್ಲ.- ‘ಬಲ ವಾನಿಂದ್ರಿಯಗ್ರಾಮಃ ವಿದ್ವಾಂಸಮಪಿಕರ್ಷತಿ.’ ಅದು ಪ್ರಕೃತಿದತ್ತವಾಗಿ ಬಂದಿರಬೇಕು.-ಆನೆಗೆ ದಪ್ಪಚರ್ಮವಿದ್ದ ಹಾಗೆ; ಇಲ್ಲದಿದ್ದರೆ ಕಷ್ಟಕ್ಕೆ ಸಿಕ್ಕಿಸಿಕ್ಕಿ ಜಡ್ಡುಕಟ್ಟಿ ಹೋಗಿರಬೇಕು.-ಸೌದೆ ಒಡೆಯುವವನ ಕರತಳದಹಾಗೆ. ಕಷ್ಟ ಸಹಷ್ಣುತೆಯೂ ಪ್ರಕೃತಿದತ್ತವಾದದ್ದೇ;-‘ನೈದಿಲೆಯು ಕೊಡಲಿಯಾಗಿ ಬನ್ನಿಯಮರವನ್ನು ಕಡಿದೀತೆ?’ ಎಂದರೆ, ಸುಖದಲ್ಲಿಯೇ ಬೆಳೆದವನು ಎಷ್ಟೇ ವಿದ್ಯಾವಿವೇಕಗಳುಳ್ಳವನಾದರೂ, ಸಂಯಮದಲ್ಲಿ ಪ್ರವೃತ್ತಿಯುಳ್ಳ ವನಾದರೂ, ಅದನ್ನು ಆಚರಿಸಿಕೊಂಡು ಹೋಗಲು ಚೈತನ್ಯವಿಲ್ಲದೆ ಸೋತು ಬೀಳುತ್ತಾನೆ. ‘ಅವಿಚ್ಛಿನ್ನವಾದ ಸುಖವು ದುಃಖಕ್ಕೆಮೂಲ. ಮೊದಲು ದುಃಖವನ್ನು ಅನುಭವಿಸಿರದಿದ್ದರೆ ಸ್ಥಾಯಿಯಾದ ಸುಖ ಉಂಟಾಗುವು ದಿಲ್ಲ.’ ಆದ್ದರಿಂದ ಚಿತ್ತಸಂಯಮವು ಫಲಕಾರಿಯಾಗಬೇಕಾದರೆ ವಿದ್ಯೆಯ ಜೊತೆಗೆ ಲೋಕಾನುಭವವೂ-ಸುಖಕ್ಕಿಂತ ಹೆಚ್ಚಾಗಿ ಕಷ್ಟದ ಅನುಭವವೂ-ತಕ್ಕಮಟ್ಟಿಗೆ ಇರಬೇಕು. ಅನುಭವವೂ ಶಿಕ್ಷಣದ ಒಂದು ಭಾಗ-ಪ್ರಾಯಶಃ ಹೆಚ್ಚು ಪರಿಣಾಮಕಾರಿಯಾದ ಭಾಗ.</p>
<p> ನಗೇಂದ್ರನು ವಿದ್ಯಾವಂತ; ಆದ್ದರಿಂದ ಅವನಿಗೆ ಕಾರ್ಯಾಕಾರ್ಯ ವಿವೇಚನೆ ಇತ್ತು; ‘ಪ್ರವೃತ್ತಿ’ ಇತ್ತು ಆದರೆ ಅಮಾರ್ಗವನ್ನು ಬಿಟ್ಟು, ಸರಿಯಾದದ್ದೆಂದು ತಿಳಿದದಾರಿಯಲ್ಲಿ ಹೋಗಲುಬೇಕಾದ ‘ಸಾಮರ್ಥ್ಯ’ವಿರ ಲಿಲ್ಲ. ಏಕೆಂದರೆ ಅವನಿಗೆ ಎಂದೂ ದುಃಖಭೋಗವೆಂಬ ಶಿಕ್ಷಣವಾಗಿರಲಿಲ್ಲ. ‘‘ಜಗದೀಶ್ವರನು ಅವನನ್ನು ಸಮಸ್ತಸುಖಗಳಿಗೂ ಅಧಿಪತಿಯಾಗಿಮಾಡಿ ಭೂಮಿಗೆ ಕಳುಹಿಸಿದ್ದನು: ಸುಂದರವಾದರೂಪ, ಅತುಲೈಶ್ವರ್ಯ, ಆರೋಗ್ಯವಾದದೇಹ, ಸರ್ವವ್ಯಾಪಿಯಾದ ವಿದ್ಯೆ, ಸುಶೀಲವುಳ್ಳ ನಡತೆ, ಸ್ನೇಹಮಯಿಯೂ ಸಾಧ್ವಿಯೂ ಆದ ಹೆಂಡತಿ,’’ ಎಲ್ಲಾಇದ್ದವು. ಅವನಗುಣವೂ ಅವನ ಸುಖಕ್ಕೆ ಕಾರಣ-‘ಅವನು ಸತ್ಯವಾದಿ, ಆದರೆ ಪ್ರಿಯವಾದಿ; ಪರೋಪಕಾರಿ ಆದರೆ ನ್ಯಾಯನಿಷ್ಠ; ದಾನಶೀಲ ಆದರೆ ಮಿತವ್ಯಯಿ; ಸ್ನೇಹಶೀಲ ಆದರೆ ಕರ್ತವ್ಯಕಾರ್ಯದಲಿ ಸ್ಥಿರಸಂಕಲ್ಪ; ಮಾತಾಪಿತೃಭಕ್ತ; ಹೆಂಡತಿಯಲ್ಲಿ ತುಂಬ ಅನುರಕ್ತ-ಅವಳಲ್ಲಿ ಅವಿಚಲಿತ ಅಪರಿಮಿತ ಅಕಲುಷಿತ ಸ್ನೇಹರಾಶಿ; ನೆಂಟರಿಗೆ ಹಿತಕಾರಿ, ಸೇವಕರಲ್ಲಿ ದಯಾಳು; ಅನುಗತರ ಪಾಲಕ; ಶತ್ರುಗಳಲ್ಲಿ ಜಗಳವಿಲ್ಲದವ; ಪರಾಮರ್ಶದಲ್ಲಿ ವಿಜ್ಞ, ಕಾರ್ಯದಲ್ಲಿ ಸರಳ; ಆಲಾಪದಲ್ಲಿ ನಮ್ರ.’ ಇದರಫಲ ಅವಿಚ್ಛಿನ್ನವಾದ ಸುಖ. ಎಲ್ಲರಿಂದಲೂ ಗೌರವ; ಎಲ್ಲೆಲ್ಲಿಯೂ ಒಳ್ಳೆಯ ಕೀರ್ತಿ.-ಇಷ್ಟೊಂದು ಸುಖವಿಲ್ಲದಿದ್ದರೆ ಅವನಿಗೆ ಇಷ್ಟೊಂದು ದುಃಖವಾಗುತ್ತಿರಲಿಲ್ಲ.</p>
<p> ಕುಂದನಂದಿನಿಯನ್ನು ಮರೆಯಲು ಅವನು ತುಂಬ ಪ್ರಯತ್ನಪಟ್ಟನು: ಅವಳಿಂದ ದೂರವಾಗಿರುತ್ತಿ ದ್ದನು, ಅವಳನ್ನು ಮರೆಯಲು ಮನೆಬಿಟ್ಟು ಹೋಗುತ್ತಿದ್ದನು, ಕುಡಿಯುವುದನ್ನು ಕಲಿತನು. ಏನುಮಾಡಿದರೂ ಅವಳ ಮೇಲಿನ ಮೋಹದಿಂದ ಪಾರಾಗಲು ಶಕ್ತನಾಗಲಿಲ್ಲ. ಅದಕ್ಕೆ ಬೇಕಾದ ಸಾಮರ್ಥ್ಯ ಅವನಿಗೆ ಇರಲಿಲ್ಲ; ಈ ಪ್ರಯತ್ನದಲ್ಲಿ ತನ್ನ ಮನಸ್ಸಿನೊಡನೆ ತಾನು ಹೋರಾಡಿ ‘ಕ್ಷತವಿಕ್ಷತನಾದನು’. ಆದರೂ ಕೃತಕೃತ್ಯನಾಗಲಿಲ್ಲ- ಕುಂದೆಯ ಮೇಲಣ ಮೋಹ, ಅದಕ್ಕೆ ಅಡ್ಡಿಯಾಗಿದ್ದಳೆಂದು ಸೂರ್ಯಮುಖಿಯ ಮೇಲೆಕ್ರೋಧ, ಇವು ಬೆಳೆ ಯುತ್ತಲೇ ಹೋದುವು; ಅವನನ್ನು ವಿಷದಂತೆ ವ್ಯಾಪಿಸಿಕೊಂಡು ಪರಾಭವಿಸಿದುವು; ತನಗೂ ತನ್ನ ಕುಟುಂಬ ದವರಿಗೂ ಅಪಾರವಾದ ಶೋಕ ಕಷ್ಟಗಳು ಉಂಟಾದುವು; ಕುಂದನಂದಿನಿಯು ಪ್ರಾಣವನ್ನು ತೆತ್ತಳು.</p>
<p> ಈ ದುಃಖಭೋಗ ಅವನ ಜೀವಕ್ಕೆ ಅಗತ್ಯವಾಗಿ ಆಗಬೇಕಾಗಿದ್ದ ಸಂಸ್ಕಾರವೆಂದು ತೋರುತ್ತದೆ; ಅದರಿಂದ ಅವನ ‘ಶಿಕ್ಷಣ’ ಪೂರ್ಣವಾಗಿ, ಅಲ್ಲಿಂದ ಮುಂದೆ ಅವನು ಇಂಥ ಅವಿವೇಕಕ್ಕೆ ಮನಸ್ಸು ಕೊಡದೆ ಸುಖವಾಗಿದ್ದನೆಂದು ಭಾವಿಸಬಹುದು.</p>
<p> ಸೂರ್ಯಮುಖಿಯಂಥ ಪ್ರೇಮಪತ್ನಿಯೊಡನೆ ಹತ್ತಾರು ವರ್ಷ ಲೋಲಾಪ್ತಿಯಲ್ಲಿದ್ದ³ ನಗೇಂದ್ರನ ಅವಸ್ಥೆಯೇ ಹೀಗಾದಮೇಲೆ ಕುಂದನಂದಿನಿಗೆ ಎಲ್ಲಿಯ ಚಿತ್ತಸಂಯಮ? ಹಳ್ಳಿಯ ಬಡತನದಲ್ಲಿಬೆಳೆದು ಬಾಲ್ಯ ವನ್ನು ಆಗತಾನೇ ಕಳೆದಿದ್ದ4 ಅವಳಿಗೆ ಎಲ್ಲಿಯಶಿಕ್ಷಣ, ಎಲ್ಲಿಯವಿದ್ಯೆ, ಎಲ್ಲಿಯಲೋಕಾನುಭವ? ಬಡತನವು ಸಿಂಹಜೀವವನ್ನೂ ಕುಗ್ಗಿಸುವುದು; ಅಂಥ ಬಡತನದಲ್ಲಿ ಬಳಲಿಬೆಂಡಾಗಿದ್ದ ಅವಳು ಕುಸುಮ ಸದೃಶಳೆಂದು, ಎಳೆಬಾಳೆಯ ಸುಳಿಯಂಥವಳೆಂದು, ಮಲ್ಲಿಗೆಯ ಹೂವಿನಂಥವಳೆಂದು, ನಿಷ್ಠುರವಾದ ಪ್ರಪಂಚನಿಯಮ ದಯೆತೋರೀತೇ?-ಯಮಸ್ಯಕರುಣಂನಾಸ್ತಿ! ಅವಳ‘ಪ್ರವೃತ್ತಿ’ಯೂ ಹೆಚ್ಚುದೂರ ಹೋಗಲಿಲ್ಲ, ‘ಸಾಮರ್ಥ್ಯ’ವೂ ಹೆಚ್ಚುಇರಲಿಲ್ಲ. ಅವಳಿಗೆ ವಿಷವೃಕ್ಷ ಫಲವು ಬೇವಿನಹಣ್ಣಿನಂತೆ ಸ್ವಲ್ಪಮಾತ್ರ ಸಿಹಿತೋರಿಸಿ ಕಹಿಯಲ್ಲಿ ಮುಳುಗಿಸಿತು. ಪ್ರತ್ಯಕ್ಷ ವಿಷದಿಂದ ಅವಳ ಜೀವವನ್ನು ತೆಗೆಯಿತು.</p>
<p> ಕುಂದೆಯಲ್ಲಿದ್ದಿರಬಹುದಾದ ಕಾಮಮೋಹಗಳು ಅವಳಿಗೆ ಕೆಡುಕು ಮಾಡಿದುವೆಂದು ಹೇಳುವುದ ಕ್ಕಿಂತಲೂ ನಗೇಂದ್ರ ದೇವೇಂದ್ರ ಹೀರೆಯರು ತಮ್ಮ ಅಂಗಳಗಳಲ್ಲಿ ವಿಷವೃಕ್ಷಬೆಳಸಿ ಅದರ ನೆರಳಿಗೆ ಅವಳನ್ನು ಎಳೆದದ್ದರಿಂದ ಅವಳಿಗೆ ಹೆಚ್ಚು ಘಾತವಾಯಿತೆಂದು ಹೇಳುವುದು ಉಚಿತ.</p>
<p> ಅವಳ ದುರಂತಕ್ಕೆ, ನಗೇಂದ್ರನನ್ನು ಬಿಟ್ಟರೆ, ಹೀರೆಯೇ ಹೆಚ್ಚುಜವಾಬುದಾರಳು ಎಂದು ತೋರುತ್ತದೆ. ಕುಂದೆಯ ತಾಯಿಯು ಅವರಿಬ್ಬರನ್ನೇ ತೋರಿಸಿದ್ದು; ಕುಂದೆ ನಗೇಂದ್ರನನ್ನು ಮೊದಲುಕಂಡಾಗ ಸ್ವಲ್ಪ ಹೆದರಿಕೆ ಯಾದರೂ ಆಮೇಲೆ ಅವನ ಆಕಾರ ನಡೆನುಡಿಗಳನ್ನು ನೋಡಿ ಅವಳು ಸಮಾಧಾನಗೊಂಡಳು; ಆದರೆ ಹೀರೆಯನ್ನು ಕಂಡಾಗ ಹುಲಿಯನ್ನು ಕಂಡಂತಾಯಿತು; ಅವಳಲ್ಲಿ ಯಾವ ಸೌಮ್ಯತೆಯೂ ಕಾಣಲಿಲ್ಲ.</p>
<p> ಹೀರೆಯು ತುರುಣವಯಸ್ಸಿನ ಹೆಂಗಸಾದರೂ(ವಯಸ್ಸು೨೦) ವಿಧವೆಯಾದರೂ ಅವಳು ವಿಷವೃಕ್ಷದ ಬೆಳೆವಣಿಗೆಗೆ ಹದವಾದಕ್ಷೇತ್ರವಾಗಿದ್ದಳು. ಬಡವಳಾದರೂ ಜನ್ಮತಃಅವಳು ರಸಿಕಳು-ಉಡುಗೆ ತೊಡುಗೆಗಳಲ್ಲಿ ಆಸೆ, ವಿನೋದಪರತೆ, ಚೆಲ್ಲಾಟ, ಚೇಷ್ಟೇ, ಅತ್ತರು ಪನ್ನೀರುಗಳ ಮೇಲೆಚಪಲ, ಸಂಗೀತದಲ್ಲಿ ಪ್ರೇಮ, ಹೆಂಚಿನ ಸಣ್ಣಮನೆಯಾದರೂ ಮುಂದೆ ಗುಲಾಬಿ ಮಲ್ಲಿಗೆ ಗಿಡಗಳು, ಆಟಕ್ಕೆ ಜಿಂಕೆಯಮರಿ, ಮಾಲಿಯೊಡನೆ ಸರಸ, ರಾತ್ರಿಪೋಲಿಸನ ಪರಿಚಯ, ಇವುಅದನ್ನು ತಿಳಿಸುತ್ತವೆ. ಆದರೆ ಅವಳರಸಿಕತೆಗೆ ತಕ್ಕಷ್ಟುಗ್ರಾಸವಿರಲಿಲ್ಲ. ಅವಳು ವಿದ್ಯಾವಂತಳಲ್ಲ; ಆದರೆ ಅವಳಿಗೆ ಲೋಕಶಿಕ್ಷಣ ಬೇಕಾದಷ್ಟಿತ್ತು; ಆದ್ದರಿಂದ ಮಾನವಾಗಿ ಗದ್ದಲಕ್ಕೆ ಅವಕಾಶ ಕೊಡದೆ ಬಾಳಿಕೊಂಡಿದ್ದಳು. ಪ್ರವೃತ್ತಿ ಸಾಮರ್ಥ್ಯಗಳೆರಡೂ ತಕ್ಕಮಟ್ಟಿಗಿದ್ದುವು. ದೇವೇಂದ್ರನಂಥ ಸುಂದರನೂ ಸುಲಭನೂ ಆದ ಗಂಡಸನ್ನು ಕಂಡರೂ, ಅವನು ‘ಅಂಕಾಗತನಾಗಿ ಬಂದಿದ್ದರೂ’’ ಅವಳು ಅಪೂರ್ವ ಸಂಯಮದಿಂದ ಅವನನ್ನು ಓಡಿಸಿದಳು; ಏಟುಬಿಗಿಸಿದಳು; ಆದರೆಒಳಗೇ ಅವಳಮನಸ್ಸು ಬಾಗುತ್ತಿತ್ತು; ಅದು ದೇವೇಂದ್ರನಂಥ ಕದೀಮನ ಮುಂದೆ ಎಷ್ಟುಕಾಲ ಸೆಡೆತುನಿಂತೀತು? ಅವನ ಕಾಮಕೌಶಲ್ಯಗಳಿಗೆ, ಅಥವಾ ಸೇಡುಕೋಪಗಳಿಗೆ, ಬಲಿಯಾಗಬೇಕಾಯಿತು. ದೇವೇಂದ್ರನ ಮಾಯೆಗೆಮರುಳಾಗಿ ಚಿತ್ತಸಂಯಮದಲ್ಲಿ ಪ್ರವೃತ್ತಿ ಯೇ ಇಲ್ಲದೆ, ಆದ್ದರಿಂದ ಸಾಮರ್ಥ್ಯವಿದ್ದರೂ ಉಪಯೋಗವಾಗದೆ, ವಿಷವೃಕ್ಷದ ಫಲವನ್ನು ಪಡೆದಳು.</p>
<p>_________</p>
<p>3
. ಅವನ ಶಯ್ಯಾಗೃಹದ ವರ್ಣನೆಯಿಂದ ಇದನ್ನು ಊಹಿಸಬಹುದು. (ಪರಿ. ೪೪)</p>
<p>4
. ಕಥೆ ಆರಂಭವಾಗುವಾಗ ಅವಳಿಗೆ ಹದಿಮೂರು ವರ್ಷ.</p>
<p> ಹೀರೆಯಲ್ಲಿ ಅರಿಷಡ್ವರ್ಗಗಳಷ್ಟೂ ಆಧಿಪತ್ಯ ಮಾಡುತ್ತಿದ್ದುವು-ಅತೃಪ್ತವಾದ ಕಾಮ, ದೇವೆಂದ್ರನ ರೂಪದಲ್ಲಿ ಮೋಹ, ತನ್ನನ್ನು ಅಲಕ್ಷಿಸಿ ಕುಂದೆಯನ್ನು ಅಪೇಕ್ಷಿಸಿದನಲ್ಲಾ ಎಂದು ಅವನ ಮೇಲೆ ಕ್ರೋಧ, ಕುಂದೆಯ ಮೇಲೆ ಮಾತ್ಸರ್ಯ, ಅವಳನ್ನು ಹಿಂದಕ್ಕೆ ಕಳುಹಿಸಿದರೆ ಕಮಲಮಣಿಯ ಹಾರವೋ ಅದಕ್ಕಿಂತ ಹೆಚ್ಚಾಗಿ ನಗೇಂದ್ರನಿಂದ ಪ್ರತಿಫಲವೋ ಅಥವಾ ಅವನ ಮನೆಯಲ್ಲಿ ತನಗೆ ಸರ್ವಾಧಿಕಾರವೋ ದೊರಕುತ್ತ ದೆಂಬ ಲೋಭ, ತಾನೇ ಸುಂದರಿ ಯುವತಿ ಬುದ್ಧಿವಂತೆ ಎಂಬ ಮದ,-ಇವೆಲ್ಲಾ ತುಂಬಿದ್ದುವು. ತನ್ನ ವಯೋರೂಪಾದಿಗಳನ್ನು ಸಾರ್ಥಕಪಡಿಸಲಿಲ್ಲವೆಂದು ಅವಳಿಗೆ ಬ್ರಹ್ಮನಮೇಲೆ ಅಸಮಾಧಾನ; ತನ್ನನ್ನು ಅವನು ಸೂರ್ಯಮುಖಿಯ ಸ್ಥಾನದಲ್ಲಿಟ್ಟದ್ದರೆ ತನ್ನ ಹೃದಯದಲ್ಲಿ ಅಷ್ಟು ಖಲಕಪಟಗಳಿರುತ್ತಿರಲಿಲ್ಲವೆಂದು ವಾದ; ಐದಕ್ಕೆ ಎರಡನ್ನು ಸೇರಿಸಿದರೆ ಅದೂ ಏಳಾಗುತ್ತದೆ; ಏಳರದ್ದೇನು ದೊಡ್ಡಸ್ತಿಕೆ ಎಂಬ ಗಣಿತದರ್ಶನ!</p>
<p> ಆದರೂ ದೇವೇಂದ್ರನು ಅವಳನ್ನು ಪ್ರಯತ್ನಪುರಸ್ಸರವಾಗಿ ಪರಾಭವಿಸದಿದ್ದರೆ ಅವಳು ಆ ದುರವಸ್ಥೆಗೆ ಈಡಾಗುತ್ತಿರಲಿಲ್ಲ. ಅವನ ಪರಿಚಯವಾಗುವುದಕ್ಕೆ ಮುಂಚೆ ಅವಳಿಗೆ ಉನ್ಮಾದವಿದ್ದರೆ, ಅವಳ ನಡತೆಯಲ್ಲಿ ಸಂಶಯವಿದ್ದರೆ, ಅದು ಸ್ಪಷ್ಟಾಸ್ಪಷ್ಟವಾಗಿತ್ತು. ಯಾರಿಗೂ ಬಾಧಕವಾಗಿರಲಿಲ್ಲ. ಅವಳನ್ನೂ ಅವಳ ಮೂಲಕ ಕುಂದೆಯನ್ನೂ ನಾಶಪಡಿಸುವುದಕ್ಕೆ ಅವನೇ ನೇರವಾದ ಕಾರಣ.</p>
<p> ದೇವೇಂದ್ರನ ಚಿತ್ರವನ್ನು ಪೂರ್ಣವಾಗಿ ಮನಸ್ಸಿಗೆ ತಂದುಕೊಂಡರೆ ಅವನಲ್ಲಿ ದ್ವೇಷಕ್ಕಿಂತ ಮರುಕವೇ ಉಂಟಾಗುತ್ತದೆ. ಐದಕ್ಕೆ ಎರಡು ಕೊಟ್ಟರೆ ಅದೂ ಏಳಾಗುತ್ತದೆ ಎಂಬ ಹೀರೆಯ ಸಂಕಲನ ಲೆಕ್ಕವು ಅವಳ ಜೀವನಕ್ಕಿಂತ ಹೆಚ್ಚಾಗಿ ಅವನ ಜೀವನಕ್ಕೆ ಅನ್ವಯಿಸುತ್ತದೆ. ಅವನ ಅದೃಷ್ಟ ಚೆನ್ನಾಗಿದ್ದಿದ್ದರೆ ಅವನು ನಗೇಂದ್ರ ನಿಗೆ ಯಾವ ವಿಧದಲ್ಲಿಯೂ ಕಡಮೆಯಾಗಿರುತ್ತಿಲಿಲ್ಲ. ಅವರಿಬ್ಬರೂ ಒಂದೇ ವಂಶದವರು. ಆದರೆ ಎರಡು ಮನೆತನದವರಿಗೂ ಹಲವು ತಲೆಮಾರುಗಳಿಂದ ವ್ಯಾಜ್ಯ ನಡೆಯುತ್ತಿದ್ದು, ನಗೇಂದ್ರ ದೇವೇಂದ್ರರ ತಾತಂದಿರ ಕಾಲಕ್ಕೆ ಜಮೀನುದಾರಿಯೆಲ್ಲಾ ನಗೇಂದ್ರನ ಮನೆತನಕ್ಕೆ ಬಂದು ದೇವೇಂದ್ರನ ಮನೆಯವರು ಬಡವರಾದರು. ಬಡತನವನ್ನು ಕಳೆದುಕೊಳ್ಳೋಣವೆಂದು ದೇವೇಂದ್ರನ ತಂದೆಯು ಅವನಿಗೆ ಹೈಮವತಿಯೆಂಬ ಹುಡುಗಿ ಯನ್ನು ಮದುವೆ ಮಾಡಿದನು; (ಅವಳು ದೊಡ್ಡ ಜಮೀನುದಾರನ ಒಬ್ಬಳೇ ಮಗಳು) ಆದರೆ ಅವಳು ‘ಕುರೂಪಿ, ಕುತ್ಸಿತಬುದ್ಧಿ, ಕುಟಿಲೆ, ಆತ್ಮಪರಾಯಣೆ.’ ಆದ್ದರಿಂದ ದೇವೇಂದ್ರನಿಗೆ ಗೃಹಸುಖವಿಲ್ಲದಂತಾಯಿತು. ಅಲ್ಲಿಯ ತನಕ ಅವನ ನಡತೆ ನಿಷ್ಕಳಂಕವಾಗಿತ್ತು. ಕುರೂಪದ ಜೊತೆಗೆ ಹೈಮವತಿಯ ಕಟೂಕ್ತಿಯೂ ಸೇರಿ ಅವನನ್ನು ಮನೆಬಿಟ್ಟು ಹೊರಡಿಸಿತು. ಕಲ್ಕತ್ತೆಗೆ ಹೋಗಿ ಅಲ್ಲಿ ಪಾಪಪಂಕದಲ್ಲಿ ಮುಳುಗಿದನು, ಕುಡಿಯುವು ದನ್ನು ಕಲಿತನು; ‘ಬಾಬುಗಿರಿ’ಯಲ್ಲಿ ಅಭ್ಯಾಸ ಪಡೆದು, ಊರಿಗೆ ಬಂದು ಸಮಾಜ ಸಂಸ್ಕಾರಕನೆಂಬ ಸೋಗು ಹಾಕಿ ಇಂದ್ರಿಯ ತೃಪ್ತಿಗೆ ಅವಕಾಶ ಮಾಡಿಕೊಂಡನು. ಅವನಿಗಿದ್ದ ರೂಪ, ಯೌವನ, ವಿದ್ಯೆ, ಬುದ್ಧಿ ಸಂಗೀತ ಜ್ಞಾನ, ರಸಿಕತೆಗಳ ಜೊತೆಗೆ ಸೂರ್ಯಮುಖಿಯಂಥ ಹೆಂಡತಿ ದೊರಕಿದ್ದು, ತಕ್ಕಮಟ್ಟಿನ ಐಶ್ವರ್ಯವೂ ಇದ್ದಿದ್ದರೆ ಅವನು ನಗೇಂದ್ರನಿಗೆ ಏನೂ ಕಡಮೆಯಾಗಿರುತ್ತಿರಲಿಲ್ಲ. ಈಗ ಅವನು ‘ನಾನು ಬದುಕಿದ್ದು ಲಾಭ ವೇನು?’ ಎಂದು ನಿರಾಶನಾಗಿ, ಯಾವ ಅತ್ಯಾಚಾರಕ್ಕೂ ಹೇಸದೆ, ಎಂಥವರ ಸ್ನೇಹವನ್ನೂ ಲಕ್ಷಿಸದೆ, ಚಿತ್ತ ಸಂಯದಲ್ಲಿ ‘ಪ್ರವೃತ್ತಿ’ಯನ್ನು ಪೂರ್ತಿಯಾಗಿಬಿಟ್ಟು, ‘ಸಾಮರ್ಥ್ಯ’ ಸ್ವಲ್ಪವೂಇಲ್ಲದೆ, ಪಾತಾಳಕ್ಕೆ ಹೋಗುತ್ತಿದ್ದನು. ಆ ಸ್ಥಿತಿಯಲ್ಲಿ ಹೀರೆ ಅವನ ಕೈಗೆ ಸಿಕ್ಕಿದಳು; ಕುಂದೆ ಕಣ್ಣಿಗೆ ಬಿದ್ದಳು; ಇಬ್ಬರೂ ಬಲಿಯಾದರು. ಕುಂದೆ ಸತ್ತು ಬದುಕಿದಳು; ದೇವೇಂದ್ರ ಹೀರೆಯರಿಬ್ಬರೂ ರೋಗಪೀಡಿತರಾಗಿ ಮರ್ಮಯಾತನೆಯನ್ನನುಭವಿಸಿ, ಮೊದಲು ದೇವೇಂದ್ರನೂ ಆಮೇಲೆ ಹೀರೆಯೂ, ಭಯಂಕರವಾದ ಮರಣವನ್ನನುಭವಿಸಿದರು.</p>
<p> ಸೂರ್ಯಮುಖಿಯು ‘ಪತಿಪ್ರಾಣೆಯಾದ ಸಾಧ್ವೀ.’ ಅವಳು ಗಂಡನನ್ನು ನಿಜವಾದ ಪ್ರೇಮದಿಂದ ಕಂಡುಕೊಂಡಿದ್ದಳು; ಅವನ ವಿರಹದಿಂದ ನೊಂದು ಅವನನ್ನು ಬಿಟ್ಟಿರಲಾರದೆ ಎಷ್ಟೋಕಷ್ಟ ಅನುಭವಿಸಿ, ಹಿಂತಿರುಗಿ ಬಂದಳು. ಅಂಥವಳಲ್ಲಿ ದೋಷವನ್ನು ತೋರಿಸುವುದು ಕಷ್ಟವಾದೀತು. ಎಲ್ಲದರಲ್ಲಿಯೂ ಅವಳು ನಗೇಂದ್ರನಿಗೆ ಅನುರೂಪಳಾದ ಪತ್ನಿ. ಹಾಗಾದರೆ ಅವಳಿಗೆ ವಿಷವೃಕ್ಷದ ಫಲಭೋಗವೇಕಾಯಿತು? ಅವಳಲ್ಲಿ ಮುಖ್ಯವಾಗಿ ಕಂಡುಬರುವುದು ‘ಮಾತ್ಸರ್ಯ.’ ನಗೇಂದ್ರನು ಕಲ್ಕತ್ತೆಯಲ್ಲಿ ತಡಮಾಡಿದ್ದು ಕುಂದನಂದಿನಿಯ ಕಾರಣದಿಂದ ಎಂದು ಭ್ರಮಿಸಿ ಅವಳು ಕುಂದೆಯನ್ನು ಇನ್ನೂ ನೋಡುವುದಕ್ಕೆ ಮುಂಚೆಯೇ-‘ಈ ಅಧಮ ಹೆಂಗಸು ಒಂದು ಕಸುಗಾಯಿ!’ ಎನ್ನುತ್ತಾಳೆ. ಆಮೇಲೆ ತನ್ನ ಗಂಡನನ್ನು ತನ್ನಿಂದ ಅವಳು ಕಸಿದುಕೊಂಡಳು ಎಂದು ಅವಳಮೇಲೆ ಕೋಪ.-ಅದಕ್ಕೆ ಕುಂದೆ ಏನು ಮಾಡಿಯಾಳು? ‘ಈ ಪಾಪಿ ಎಲ್ಲಿಗಾದರೂ ಹೋದರೆ ಬದುಕಿಕೊಂಡೇನು!’ ಎಂದುಅಸಹನೆ! ಮುಂದೆ ಇವು ಬೆಳೆಯುತ್ತಹೋಗಿ ಅವಳಮೇಲೆ ಸಂಶಯಗೊಳ್ಳುವಳು; ಅವಳಲ್ಲಿ ಕ್ರೂರವಾಗಿ ವರ್ತಿಸುವಳು. ಅದೆಲ್ಲಾ, ತನ್ನವಸ್ತು ಕೈಬಿಟ್ಟು ಹೋಯಿತೆಂಬ ಸಂಕಟದಿಂದ ಉಂಟಾದ ದ್ದೆಂದು ಬೇಕಾದರೆ ಹೇಳೋಣ. ಆಮೇಲೆ ಅವಳನ್ನು ತನ್ನ ಕೈಯಾರ-ಮನಸಾರ ಹೌದೋ ಅಲ್ಲವೋ-ತನ್ನ ಗಂಡನಿಗೆ ಮದುವೆ ಮಾಡಿಕೊಟ್ಟಳು. ಆದರೆ ತನ್ನ ಗಂಡನ ಸುಖದಲ್ಲಿ ತಾನೇಕೆ ಸುಖವಾಗಿರಲಿಲ್ಲ? ಕುಂದೆಯ ಸುಖವನ್ನು ಅವಳು ಸಹಿಸದಾದಳು. ತಾನುಮನೆಬಿಟ್ಟುಹೋಗದೆ, ಕುಂದೆಯನ್ನು ತನ್ನತಂಗಿಯಂತೆ ಕಂಡುಕೊಂಡಿದ್ದರೆ, ಮುಂದೆ ಒದಗಿದ ಅನರ್ಥಗಳು ಬರುತ್ತಿರಲಿಲ್ಲ. ತನ್ನ ಗಂಡನಿಗೆ ಇನ್ನೊಬ್ಬ ಹೆಂಡತಿ ಇದ್ದಿದ್ದರೆ ತಾನು ಏನುಮಾಡುತ್ತಿದ್ದಳು? ನಗೇಂದ್ರನು ಮತ್ತೆ ಮದುವೆಯಾಗಿರಲಿಲ್ಲ, ಅಷ್ಟೇ. ಅದಕ್ಕೆ ಅವನಿಗೆ-ಸೂರ್ಯಮುಖಿಯಿಂದ ಮಕ್ಕಳಿರಲಿಲ್ಲವೆಂಬ-ನೆಪವೂಇತ್ತು; ಇದನ್ನು ಅವನು ಕುಂದೆಯೊಡನೆ ಮದುವೆಗೆ ಒಂದು ಕಾರಣವಾಗಿ ಒಡ್ಡುತ್ತಾನೆ. ಅವಳಿಗೂ ದುಃಖಭೋಗವೆಂಬ ಶಿಕ್ಷಣವಾಗಬೇಕಾಗಿತ್ತೆಂದು ತೋರುತ್ತದೆ.</p>
<p> ವಿಷವೃಕ್ಷವನ್ನು ತಮ್ಮ ಅಂಗಳದಲ್ಲಿ ಬೆಳೆಯಗೊಡದೆ, ಹೆರರ ಅಂಗಳದಲ್ಲಿ ಬೆಳೆದ ಅದರ ನೆರಳಿನಲ್ಲಿ ಮಾತ್ರ ನಿಂತು ನೊಂದವರು ಕಮಲಮಣಿ ಶ್ರೀಶರು. ಕಮಲಮಣಿಯು ಬಂಕಿಮನ ಸ್ತ್ರೀಪಾತ್ರ ಸೃಷ್ಟಿಯಲ್ಲೆಲ್ಲಾ ಅತ್ಯಂತ ಶ್ಲಾಘ್ಯಳಾದವಳು, ಆದರ್ಶನಾರೀ ಸ್ವರೂಪಳು, ಎಂಬುದು ಅನೇಕ ವಿಮರ್ಶಕರ ಅಭಿಪ್ರಾಯ.</p>
<p> ಯುವಕ ಯುವತಿಯರು ಒಬ್ಬರಿಂದ ಒಬ್ಬರು ಆಕರ್ಷಿತರಾಗಿ ಅವರಮೇಲೆ ಗೀಳುಹತ್ತಿದಾಗ ಅದನ್ನು ‘ಪ್ರಣಯ’ವೆಂದು ಹೇಳಿಕೊಳ್ಳುವುದುಂಟು. ಇದನ್ನು ಬಂಕಿಮನು ವಿವೇಚನೆಮಾಡಿ ‘ಪ್ರೀತಿ’ ಅಥವಾ ‘ಪ್ರಣಯ’ ವನ್ನೂ ‘ಮೋಹ’ವನ್ನೂ ಬೇರ್ಪಡಿಸುತ್ತಾನೆ. ಇದು ಅವನ ಸಾಂಸಾರಿಕ ಕಾದಂಬರಿಗಳಲ್ಲೆಲ್ಲಾ ಬರುತ್ತದೆ. ‘ರಾಜಮೋಹನನ ಹೆಂಡತಿ’ಯಲ್ಲಿ ಬಂದಿದೆ, ಮುಂದೆ ‘ಕೃಷ್ಣಕಾಂತಿನ ಉಯಿಲು’ನಲ್ಲಿ ಬರುತ್ತದೆ. ಅದನ್ನು ಇಲ್ಲಿ ವಿಸ್ತಾರವಾಗಿ ಪ್ರತಿಪಾದಿಸಿದ್ದಾನೆ. (ಪರಿ. ೩೨):-</p>
<p> ನಿಜವಾದ ಪ್ರಣಯಕ್ಕೆ ಹೆಗ್ಗುರುತು ಸ್ವಾರ್ಥತ್ಯಾಗ, ಸ್ವಾರ್ಥ ಸಂಪಾದನೆಯ ಆಶೆಯಲ್ಲ. ಆದ್ದರಿಂದ ರೂಪವತಿಯಾದ ಯುವತಿಯ ರೂಪವನ್ನು ಭೋಗಿಸುವ ಅಪೇಕ್ಷೆ ಪ್ರೀತಿಯೆನ್ನಿಸಿಕೊಳ್ಳುವುದಿಲ್ಲ; ಹಸಿವಾದವ ನಿಗೆ ಆಗುವ ಅನ್ನದ ಮೇಲಣ ಅಪೇಕ್ಷೆಯನ್ನು ‘ಪ್ರಣಯ’ವೆನ್ನಬಹುದೇ? ಪ್ರಣಯವು ಬುದ್ಧಿಯ ಮೂಲಕ ಗುಣವನ್ನುಗ್ರಹಿಸಿ ಹೃದಯದಲ್ಲಿ ಸಂಚಾರವಾಗತಕ್ಕದ್ದು; ಅದರಿಂದ ಸಹೃದಯತೆಯುಹುಟ್ಟಿ, ಆತ್ಮವಿಸರ್ಜನೆಯ ಭಾವವುಂಟಾಗುವುದು.-ಎಂದರೆ, ನಿಜವಾದ ಪ್ರೀತಿಯಿದ್ದರೆ ನಮ್ಮಸುಖವನ್ನು ಲಕ್ಷಿಸದೆ, ‘ಸ್ವಸುಖ ನಿರಭಿಲಾಷ’ ರಾಗಿ ನಾವು ಪ್ರೀತಿಸುವವರ ಸಂತೋಷಕ್ಕೆ ಯತ್ನಿಸುತ್ತೇವೆ. ಆದರ್ಶ ದಾಂಪತ್ಯಪ್ರೇಮ ಇಂಥದು. ಹೀಗೆ ಬುದ್ಧಿ ವೃತ್ತಿಮೂಲಕ-ಗುಣಗ್ರಹಣದ ಮೂಲಕ-ಹುಟ್ಟಿದ ಸ್ನೇಹವು ಸ್ಥಾಯಿಯಾದದ್ದು. ರೂಪಜವಾದ ಮೋಹ ಅಂಥದಲ್ಲ; ಅದರಿಂದ ಉಂಟಾದ ವಿಕಾರ ಮೊದಲು ಬಹಳ ಪ್ರಬಲವಾಗಿದ್ದು, ತೃಪ್ತಿಯಾದ ಮೇಲೆ ಕ್ಷಯಿಸಿ ಹೋಗುತ್ತದೆ; ಗುಣದಿಂದ ಹುಟ್ಟಿದ್ದಕ್ಕೆ ಪರಿತೃಪ್ತಿಯಿಲ್ಲ. ರೂಪಮೋಹದಿಂದ ಸಂಸರ್ಗಉಂಟಾಗಿ ಆ ಮೂಲಕ ಗುಣವನ್ನೂ ಗ್ರಹಿಸಿದಮೇಲೆ ಕ್ರಮೇಣ ಪ್ರಣಯ ಹುಟ್ಟಬಹುದು. ಹೀಗೆ ರೂಪ ಗುಣಗಳೆರಡೂ ಇರುವ ಕಡೆ ಪ್ರಣಯವು ಶೀಘ್ರವಾಗಿ ಹುಟ್ಟವುದು. ಒಂದುಸಾರಿ ಪ್ರಣಯವುಹುಟ್ಟಿ ಬದ್ಧಮೂಲವಾದರೆ, ಆಮೇಲೆ ರೂಪವಿ ರಲಿ ಹೋಗಲಿ, ಪ್ರಣಯವು ನಡೆದುಕೊಂಡು ಹೋಗುವುದು. ಆದರೆ ಪ್ರಣಯವುಬೇರು ಬಿಡುವುದಕ್ಕೆ ಕಾಲ ಬೇಕು. ರೂಪದಿಂದ ಹುಟ್ಟುವ ಮೋಹವು ಭುಗ್ಗನೆ ಒಂದೇತಡವೆಗೆ ಬಲವಾಗಿಎದ್ದು, ದುರ್ದಮನೀಯವಾಗಿ, ಮಿಕ್ಕ ಎಲ್ಲಾ ವೃತ್ತಿಗಳನ್ನೂ ಮುಚ್ಚಿಬಿಡುವುದು. ಆಗ ನಮಗೆ ಅದು ಮೋಹವೇ ಪ್ರಣಯವೇ ಎಂದು ತಿಳಿದು ಕೊಳ್ಳುವ ಶಕ್ತಿ ಇರುವುದಿಲ್ಲ.</p>
<p> ನಿಜವಾದ ಪ್ರೀತಿಯೊಂದರಿಂದಲೇ ಮನುಷ್ಯನಿಗೆ ನಿರ್ಮಲವಾದ ಅವಿನಶ್ವರವಾದ ಸುಖ; ಪ್ರೀತಿಯೇ ಮನುಷ್ಯ ಜಾತಿಯ ಉನ್ನತಿಗೆ ಕಡೆಯ ಸಾಧನ ರೂಪವಾದದ್ದು. ಮನುಷ್ಯರು ಒಬ್ಬರನ್ನೊಬ್ಬರು ಪ್ರೀತಿಸಿದರೆ, ಮನುಷ್ಯಕೃತ ಅನಿಷ್ಟವು ಭೂಲೋಕದಲ್ಲಿರುವುದಿಲ್ಲ.</p>
<p> ನಗೇಂದ್ರನಿಗೆ ಸೂರ್ಯಮುಖಿಯಲ್ಲಿ ಬಹುಕಾಲ ಸಂಸಾರ ನಡಸಿ, ಅವಳ ಗುಣಗಳಿಂದ ಆಕೃಷ್ಟ ನಾಗಿ, ಪ್ರೀತಿಹುಟ್ಟಿ ಬೆಳೆದು ಬೇರುಬಿಟ್ಟಿತ್ತು. ಕುಂದೆಯ ಮೇಲಣ ಮೋಹವು ಮೋಡದಂತೆ ಅದನ್ನು ಕ್ಷಣಕಾಲ ಮುಚ್ಚಿಕೊಂಡಿತು; ಅವನ ಆ ಭಾವವನ್ನು ‘ಕಾಮ’ವೆನ್ನಲಾಗುವುದಿಲ್ಲ. ಹೀರೆಯಲ್ಲಿ ದೇವೇಂದ್ರನಿಗೆ ಉಂಟಾದ ದ್ದನ್ನು ಬೇಕಾದರೆ ಕಾಮವೆನ್ನಬಹುದು. ಅದು ‘ಮೋಹ’ವೂಅಲ್ಲ. ಹೀರೆಗೆ ದೇವೇಂದ್ರನ ರೂಪದಲ್ಲಿ ‘ಮೋಹ’ ವೂ ಸನ್ನಿವೇಶಾನುಗುಣವಾಗಿ ‘ಕಾಮ’ವೂ ಇದ್ದುವು. ಕಮಲಮಣಿ ಶ್ರೀಶರ ಸಂಸಾರದಲ್ಲಿದ್ದದ್ದು ಸ್ಥಿರವಾದ ಸಾಂಸಾರಿಕಪ್ರೇಮ; ಮಕ್ಕಳುಳ್ಳ ಸಂಸಾರಿಗಳ ಪ್ರೇಮ, ವಿಶುದ್ಧವಾದ ಹಸುವಿನ ಹಾಲಿನಂಥ ಮಧುರಪ್ರೇಮ. ಅದು ಅವರನ್ನು ಮೋಹ ವಿದೂರರನ್ನಾಗಿ ಮಾಡಿರುವಂತಿದೆ. ಹೀರೆ ದೇವೇಂದ್ರದು ಹೆಂಡದಂಥ ಕಾಮ! ಅವರ ಚರ್ಯೆಯಲ್ಲಿ ನಿರ್ಮಲವಾದ ಶೃಂಗಾರವಿಲ್ಲ; ಪರಿಶುದ್ಧವಾದ ಹಾಸ್ಯವಿಲ್ಲ. ಅವನ್ನು ನೋಡ ಬೇಕಾದರೆ ಕಮಲಮಣಿಯ ಸಂಸಾರದಲ್ಲಿ ನೋಡಬೇಕು. ನಗೇಂದ್ರ ಕುಂದನಂದಿನಿಯರ ವ್ಯವಹಾರದಲ್ಲಿ ಕರುಣವೇ ಹೊರತು ಶೃಂಗಾರವೇನಿಲ್ಲ: ಅದರ ನಿರೂಪಣೆಯಿಲ್ಲ. ಕುಂದೆಗೆ ನಗೇಂದ್ರನಲ್ಲಿದ್ದ ಭಾವವನ್ನು ಕಾಮ ಅಥವಾ ಮೋಹ ಎನ್ನುವುದಕ್ಕಿಂತ ಪ್ರೇಮ ಎನ್ನುವುದೇ ಉಚಿತ. ನಗೇಂದ್ರನನ್ನು ಅವನ ಮೋಹಜಾಲ ದಿಂದ ಉದ್ಧಾರ ಮಾಡಿದ್ದು ಅವನಿಗೆ ಸೂರ್ಯಮುಖಿಯಲ್ಲಿದ್ದ ನಿಜವಾದ, ಸ್ಥಿರವಾದ, ದಾಂಪತ್ಯಪ್ರೇಮ.</p>
<p> ನಗೇಂದ್ರನು ಕುಂದೆಯನ್ನು ನೋಡುವುದಕ್ಕಿಂತ ಮುಂಚೆ ಸುಖವಾಗಿದ್ದನು; ಅವಳು ರಂಗದಿಂದ ಅದೃಶ್ಯಳಾದ ಮೇಲೆ-ದುಸ್ಸ್ವಪ್ನವನ್ನು ಕಂಡು ಎಚ್ಚತ್ತವನಂತೆ-ಸುಖವಾಗಿರುವನು. ಸೂರ್ಯಮುಖಿಯೂ ಹಾಗೆಯೇ. ಆದರೆ ಕುಂದೆ-ಅಲ್ಪಾಯುಸ್ಸಿನ, ದುರದೃಷ್ಟದ ಕುಂದೆ-ಎಂದಾದರೂ ಸುಖವಾಗಿದ್ದಳೋ ಇಲ್ಲವೋ! ಅವಳನ್ನು ಬಲಿಕೊಟ್ಟು ಕಾದಂಬರೀಕಾರನು ಈ ಕಥೆಯ್ನನು ದಾರುಣವಾಗಿ ಮಾಡಿದ್ದಾನೆ.5 ಇದನ್ನು ಸುಖಾಂತವಾಗಿ ಮಾಡುವುದು ಅವನಿಗೇನು ಕಷ್ಟವಾಗಿರಲಿಲ್ಲ. ಆದರೆ ವಿಷವೃಕ್ಷದ ಸಂಕಟಕಾರಿ ವಿಷ ಫಲವನ್ನು ತೋರಿಸಲು ಹೀಗೆ ಅನಾಥೆಯಾದ, ಅಸಹಾಯಳಾದ, ಕುಂದೆಯನ್ನು, ಅಜ್ಞಾನಿಯಾದ ಆಡಿನ ಮರಿಯನ್ನು ಮಾರಿಗೆ ಬಲಿಕೊಡುವಂತೆ ಬಲಿಕೊಟ್ಟು ಓದುಗರ ಹೃದಯರಂಗವನ್ನು ಶೋಕಲಿಪ್ತವಾಗಿ ಮಾಡಿದ್ದಾನೆ. ಇದರಿಂದ ಪ್ರತಿಮನೆಯಲ್ಲಿಯೂ ಅಮೃತ ಫಲಿಸುತ್ತದೆ ಎಂಬ ಭರವಸೆಯನ್ನು ಇಟ್ಟು ಕೊಂಡಿದ್ದಾನೆ. ಆದರೆ ಅವನೇ ಬೇರೊಂದೆಡೆ (ಪರಿ. ೩೭) ವಿಧಾತನನ್ನು ಕೇಳಿರುವಂತೆ ನಾವೂ ‘ನೀನು ಇಚ್ಛಾಮಯ; ಇಚ್ಛೆಯು ಬಂದರೆ ಸುಖಿಯಾದ ಸಂಸಾರಿಗಳನ್ನು ಸೃಷ್ಟಿಸಬಲ್ಲೆ; ಸಂಸಾರದಲ್ಲಿ ಇಷ್ಟು ದುಃಖ ವೇಕೆ?’ ಎಂದು ಕೇಳಬೇಕೆನ್ನಿಸುತ್ತದೆ. ಏಕೋ, ಅದನ್ನು ಸೃಷ್ಟಿಸಿದವನಿಗೊಬ್ಬನಿಗೇ ಗೊತ್ತು!</p>
<p> ಬಂಕಿಮನ ಅಭಿಪ್ರಾಯದಲ್ಲಿ ಈ ದುಃಖಕ್ಕೆ, ವಿವೇಚನೆಇಲ್ಲದ ವಿವಾಹ-ಬಹುಪತ್ನೀವಿವಾಹ, ವಿಧವಾ ವಿವಾಹ-ಒಂದು ಕಾರಣ. ಬಂಕಿಮನೇನು ಹಿಂದಿನ ಕಾಲದ, ಸಂಪ್ರದಾಯ ಬದ್ಧನಾದ, ಗೊಡ್ಡುವ್ಯಕ್ತಿಯಲ್ಲ. ಅವನ ‘ಧರ್ಮತತ್ವ’ವನ್ನೂ ‘ಕೃಷ್ಣಚರಿತೆ’ಯನ್ನೂ ಓದಿದವರಿಗೆ ಇದು ಸ್ಪಷ್ಟವಾಗುತ್ತದೆ. ಅಂಥವನು ಇದನ್ನು ಖಂಡಿಸಬೇಕಾದರೆ ಅದಕ್ಕೆ ತಾನು ಕಣ್ಣೆದುರಿಗೆ ಕಾಣುತ್ತಿದ್ದ ಕ್ಲೇಶಗಳೇ ಕಾರಣ. ಕುಂದನಂದಿನಿಯ ಚಿತ್ರದಲ್ಲಿ ಆತ್ಮಹತ್ಯೆ ಮಾಡಿಕೊಂಡ ಅವನ ಕಿರಿಯ ಮಗಳ ಸಾದೃಶ್ಯವನ್ನು ಕೆಲವರು ಕಾಣುತ್ತಾರೆ. ಈ ಸಾದೃಶ್ಯ ಎಷ್ಟು ದೂರ ಹೋಗುತ್ತದೋ ತಿಳಿಯದು. ಆಗಿನ ಕಾಲದಲ್ಲಿ ವಿಧವಾ ವಿವಾಹವನ್ನು, ಶಾಸ್ತ್ರಸಮ್ಮತವಾದದ್ದೆಂದು, ನ್ಯಾಯವಾಗಿ ನಡೆಯಬೇಕಾದದ್ದೆಂದು ಸಮರ್ಥಿಸಿ ವಾದಿಸುತ್ತಿದ್ದವನು ಈಶ್ವರಚಂದ್ರ ವಿದ್ಯಾಸಾಗರ(೧೮೨೦-೧೮೯೧). ‘ವಿಷವೃಕ್ಷ’ವು ‘ವಂಗದರ್ಶನ’ದಲ್ಲಿ ಬಂದಾಗ (೧೮೭೨) ಅವನು ಇನ್ನೂ ಬದುಕಿದ್ದನು. ಸೂರ್ಯ ಮುಖಿಯ ಬಾಯಿಂದ ಅವನ ಹೆಸರು ಹೇಳಿಸಿ ‘ವಿಧವಾ ವಿವಾಹವು ಆಗಬಹುದೆಂದು ಹೇಳುವವರೆಲ್ಲರೂ ಪಂಡಿತರಾಗುವುದಾದರೆ ಮೂರ್ಖರು ಉಳಿಯುವವರಾರು?’ ಎಂದುಕೇಳಿಸಿದ್ದಾನೆ.(ಪರಿ.೧೧) ಕುಂದೆ ವಿಧವೆ ಯಾದರೂ ವಯಸ್ಸಾದವಳಲ್ಲ; ಮಕ್ಕಳಿರುವವಳಲ್ಲ; ಕಾಣದವಳಲ್ಲ; ಮುಗ್ಧಳು; ಅವಳನ್ನು ಮುದುವೆ ಮಾಡಿ ಕೊಂಡರೆ ಮತ್ತಾವ ತೊಡಕುಗಳೂ ಇರುವುದಿಲ್ಲ; ತನಗೆ ಸೂರ್ಯಮುಖಿಯಿಂದ ಅದುವರೆಗೆ6 ಮಕ್ಕಳಾಗಿರ ಲಿಲ್ಲವಾದ್ದರಿಂದ ಇನ್ನೊಂದುಮದುವೆ ಮಾಡಿಕೊಂಡರೆ ಮಕ್ಕಳಾಗುವಸಂಭವ; ಕುಂದೆನಿರ್ಗತಿಕಳು. ಅವಳಿಗೂ ಒಂದುದಿಕ್ಕಾಗುತ್ತದೆ; ಅವಳೂ ಸರಳ ಮೃದುಸ್ವಭಾವದ ಹುಡುಗಿ; ಸೂರ್ಯಮುಖಿಯೂ ಮದುವೆಗೆ ಒಪ್ಪಿಗೆ ಕೊಟ್ಟಿದ್ದಳು.-ಇವೇ ಮುಂತಾದ ಅನುಕೂಲ ಸಂದರ್ಭಗಳಿರುವಾಗಲೂ(ಪರಿ.೨೫) ವಿಧವಾವಿವಾಹಕ್ಕೆ ಏನೋ ಶಾಪವಿದೆ, ಅದರಿಂದ ಜನಕ್ಕೆ ಸುಖವಾಗುವುದಿಲ್ಲ, ಭಂಗಾರದಂಥ ಸಂಸಾರಕೆಟ್ಟು ಹೋಗುತ್ತದೆ ಎಂಬುದೇ ಅವನ ನಿರ್ಧರವಾಗಿ ಕಾಣುತ್ತದೆ. ಬರಿಯ ವಿಷವೃಕ್ಷದ ಫಲವನ್ನಷ್ಟೇ ತೋರಿಸುವುದು ಅವನ ಉದ್ದೇಶ ವಾಗಿದ್ದರೆ ಕುಂದೆಗೆ ಬದಲಾಗಿ, ಪರಪತ್ನಿಯನ್ನೋ ಇಲ್ಲದಿದ್ದರೆ ಹಿಂದಿನ ಸಾಹಿತ್ಯಗಳಲ್ಲಿರುವಂತೆ ಸಾಧಾರಣ ಸ್ತ್ರೀ(ಸೂಳೆ)ಯನ್ನೋ ತರಬಹುದಾಗಿತ್ತು.</p>
<p> ಇನ್ನು, ಬಹುಪತ್ನೀವಿವಾಹ; ಇದನ್ನು ಈಶ್ವರಚಂದ್ರನೂ ವಿರೋಧಿಸುತ್ತಿದ್ದನು. ಐಶ್ವರ್ಯವಂತರು ಲೋಕ ಸಮ್ಮತವಾಗಿ ಒಬ್ಬಳಿಗಿಂತ ಹೆಚ್ಚುಹೆಂಡಿರನ್ನು ಮದುವೆಮಾಡಿಕೊಂಡು ಅದರ ಕಷ್ಟಸುಖಗಳನ್ನು ಅನುಭವಿಸಿದ್ದು ಎಲ್ಲಾದೇಶಗಳಲ್ಲೂ ಉಂಟು. ಅದು ಹಿಂದಿನ ಸುವರ್ಣಯುಗ. ಇಂದು ಆರ್ಥಿಕ ಮುಂತಾದ ಕಾರಣಗಳಿಂದ ಮದುವೆಗೆ ಮನಸ್ಸು ಮಾಡುವವರೇ ಕಡಮೆಯಾಗಿದ್ದಾರೆ; ಮಾಡಿಕೊಂಡರೆ ಒಬ್ಬ ಹೆಂಡತಿಯನ್ನು ಬಾಳಿಸು ವುದೂ, ಅಥವಾ ಅವಳೊಡನೆ ಬಾಳುವೆ ಮಾಡುವುದೂ, ಕಷ್ಟವೆಂಬ ಭಾವನೆಯುಂಟಾಗಿದೆ. ವಿಧವೆಯೋ ಅವಿಧವೆಯೋ, ಎರಡನೆಯ ಹೆಂಗಸಿನ ಯೋಚನೆಇಲ್ಲದೆ, ಪಾಲಿಗೆಬಂದದ್ದು ಪಂಚಾಮೃತವೆಂದು ಸೂರ್ಯ ಮುಖಿಯೊಡನೆ ಸಂಸಾರ ಮಾಡಿಕೊಂಡಿದ್ದರೆ ನಗೇಂದ್ರನ ಸುಖಕ್ಕೇನು ಕಡಮೆಯಾಗಿರುತ್ತಿಲಿಲ್ಲ. ಎಷ್ಟು ಜನಕ್ಕೆ ಸೂರ್ಯಮುಖಿಯಂಥ ಹೆಂಡಿರು ದೊರೆಯುತ್ತಾರೆ? ದೇವೇಂದ್ರನಿಗೆ ಅಂಥ ಹೆಂಡತಿ ದೊರೆತಿದ್ದರೆ ಅವನ ಜೀವನವೇ ಬೇರೆ ರೂಪವನ್ನು ತಾಳುತ್ತಿತ್ತು. ಅವನೂ ತನ್ನ ಪಾಲಿಗೆ ಬಂದ ಹೈಮವತಿಯನ್ನು ಪತಿಕರ್ತವ್ಯ ಬುದ್ಧಿಯಿಂದ ನಡಸಿಕೊಂಡಿದ್ದರೆ ಮಾನವಾಗಿಯೇ ಇರುತ್ತಿದ್ದ; ಅವನ ದುಡುಕಿನಿಂದ ಅವಳು ಕಾಡುಪಾಲಾದ ದ್ದಲ್ಲದೆ, ತಾನೂ ಕೊಳಚೆಯಲ್ಲಿ ಮುಳುಗಿ ಮೃತ್ಯುವಿಗೆ ತುತ್ತಾದನು. ಆ ನಿರ್ಭಾಗ್ಯ ಹೈಮವತಿ ಏನಾದಳೋ ಗ್ರಂಥಕರ್ತನು ಹೇಳುವುದಿಲ್ಲ; ವಿಧವೆಯಾಗಿ,-ತನ್ನ ವೈಧವ್ಯವನ್ನು ಅಷ್ಟಾಗಿ ಮನಸ್ಸಿಗೆ ಹತ್ತಿಸಿಕೊಳ್ಳದೆ-ಗಂಡನ ಮನೆಯಲ್ಲೋ, ತವರುಮನೆಯಲ್ಲಿಯೋ, ಯಾವನಹಂಗೂ ಬೇಡವೆಂದು ಪಾಷಾಣಜೀವನವನ್ನು ಜೀವಿಸುತ್ತಿ ದ್ದಿರಬಹುದು! ಗಂಡನೊಡನೆ ಇದ್ದಷ್ಟು ದಿನವೂ ಕಂಟಕ ಜೀವನ; ಇಂಥವರಿಂದ ತಮಗೂ ಸುಖವಿಲ್ಲ, ಇತರರಿಗೂ ಸುಖವಿಲ್ಲ. ಅಂಥ ಗಂಡನೊಂದಿಗೆ ಸಂಸಾರ ಮಾಡಿಕೊಂಡಿರುವುದಕ್ಕಿಂತ ವಿಧವೆಯಾಗಿರುವುದು</p>
<p>__________</p>
<p>5
. ‘ವಿಷವೃಕ್ಷೋಪಿ ಸಂವರ್ಧ್ಯ ಸ್ವಯಂ ಛೇತ್ತುಮಸಾಂಪ್ರತಂ’-ಕುಮಾರಸಂಭವ, ॥-೫೫.</p>
<p>6
. ಅವಳಿಗೆ ಆಗ ಇಪ್ಪತ್ತಾರು ವರ್ಷ.</p>
<p>ಮೇಲೆಂದು ಕೆಲವರಿಗೆ ತೋರಬಹುದು. ಆದರೆ ದೇವೇಂದ್ರನು ದೈತ್ಯೇಂದ್ರನಾದದ್ದು ಅವಳ ಕಟೂಕ್ತಿಗಳನ್ನು ಕೇಳುತ್ತ ಮನೆಯಲ್ಲಿರಲಾರದೆ ಕಲ್ಕತ್ತೆಗೆ ಹೋದಮೇಲೆ ಎಂಬುದನ್ನು ಜ್ಞಾಪಕದಲ್ಲಿಟ್ಟಿರಬೇಕು. ಅದೇನೇ ಇರಲಿ, ದೇವೆಂದ್ರನ ಮೂಲಕ ಅಂದಿನ ಬ್ರಹ್ಮಸಮಾಜದಲ್ಲಿ ಎಂಥೆಂಥ ಸ್ಥಾಪಕರು, ಸದಸ್ಯರು, ಪ್ರಚಾರಕರು, ಉಪನ್ಯಾಸಕರು ಇದ್ದರು ಎಂದು ಆ ಸಂಸ್ಥೆಯನ್ನು ವಿಡಂಬನ ಮಾಡುವುದೂ ಬಂಕಿಮನ ಒಂದು ಉದ್ದೇಶವಾಗಿ ಕಾಣುತ್ತದೆ. ಯಾವುದೇ ಸಂಸ್ಥೆಯಾದರೂ ಅದನ್ನು ಸ್ಥಾಪಿಸಿದ ಆದರ್ಶವ್ಯಕ್ತಿ ಕಣ್ಮರೆಯಾದ ಮೇಲೆ ಅಷ್ಟು ಸಮರ್ಥರಲ್ಲದ, ಸದುಸದ್ದೇಶವಿಲ್ಲ, ಸಣ್ಣ ಜನಗಳ ಕೈಗೆ ಬಿದ್ದರೆ, ದಿನದಿನಕ್ಕೆ ಕೆಟ್ಟುಹೋಗುತ್ತದೆ; ಸ್ವಾರ್ಥ, ಸೋಮಾರಿತನ, ಅನೀತಿಗಳು ತುಂಬಿಕೊಳ್ಳುತ್ತವೆ.</p>
<p> ಕೆಲವರು ಹುಟ್ಟಿರುವುದೇ ದುಃಖಪಡುವುದಕ್ಕೆ, ಕಷ್ಟಪಡುವುದಕ್ಕೆ, ಎಂದು ತೋರುತ್ತದೆ. ಕುಂದೆ ಚಿಕ್ಕಂದಿನಲ್ಲಿಯೇ ಬಡತನವನ್ನು ಅನುಭವಿಸಿ, ತಾಯಿಯನ್ನು ಕಳೆದುಕೊಂಡು, ಬಂಧುಬಾಂಧವರನ್ನು ಕಳೆದುಕೊಂಡು, ನಿರ್ಗತಿಕಳಾದಳು. ಆ ಊರೊಳಗಾಗಿ ಅವಳಿಗೆ ನೀನೇ ಎಂಬ ದಿಕ್ಕಿಲ್ಲ. ಅನಾಯಾಸವಾಗಿ ಒಬ್ಬ ದೊಡ್ಡ ಜಮೀನುದಾರನ ಆಶ್ರಯ ಸಿಕ್ಕಿದರೆ, ಅದೇ ಅನಿಷ್ಟಕ್ಕೆ ಕಾರಣವಾಗಿ ವೈಧವ್ಯ ಒದಗಿ ಒಂದುಕಡೆ ದೇವೇಂದ್ರನೂ ಇನ್ನೊಂದು ಕಡೆ ನಗೇಂದ್ರನೂ ಮತ್ತೊಂದುಕಡೆ ಹೀರೆಯೂ ಅವಳನ್ನು ಎಳೆದಾಡಬೇಕೆ? ಎಷ್ಟೋ ಸದ್ಗುಣಶಾಲಿನಿಯರಾದ ಕಮಲೆ ಸೂರ್ಯಮುಖಿಯರೂ ಅವಳಲ್ಲಿ ಉದಾಸೀನರಾದರು, ವಿರುದ್ಧ ವಾದರು. ಕಲ್ಕತ್ತೆಗೆ ಹೋಗಬೇಕೆಂದರೆ ಅಡ್ಡಿ, ಕೊಳದಲ್ಲಿ ಬೀಳಬೇಕೆಂದರೆ ಅಡ್ಡಿ, ಎಲ್ಲಾದರೂ ಹೋಗಿ ಬಿಡೋಣವೆಂದು ಹೊರಟರೆ ಹೀರೆಯ ಮನೆಯಲ್ಲಿ ಸೆರೆ; ಕೊನೆಗೂ ಅತ್ತುಅತ್ತು ಕೊರಗಿ ಕೊರಗಿ ಕೈಯಾರ ದುರ್ಮರಣ! ಅದೇ ಸೂರ್ಯಮುಖಿ ಆರು ತಿಂಗಳೋ ವರ್ಷವೋ ಸಂಕಟಪಟ್ಟು ಮತ್ತೆ ಸುಖಿಯಾದಳು. ಈ ವ್ಯತ್ಯಾಸಕ್ಕೆ ಕಾರಣವೇನು? ಚಿತ್ತಸಂಯಮದ ಅಭಾವವನ್ನು ಆ ಆಜನ್ಮದುಃಖಕ್ಕೆ ಕಾರಣವಾಗಿ ಹೇಳಲು ಸಾಧ್ಯವಿಲ್ಲ. ಅದು ಅವಳ ಪ್ರಾಪ್ತಿ, ದೈವಸಂಕಲ್ಪ, ಎಂದು ಗ್ರಂಥಕರ್ತನು ಅಭಿಪ್ರಾಯಪಡುವಂತೆ ತೋರುತ್ತದೆ.</p>
<p> ‘ದುರ್ಗೇಶನಂದಿನಿ’ ‘ಮೃಣಾಳಿನಿ’ಗಳಲ್ಲಿರುವಂತೆ ಇದರಲ್ಲಿ ಜ್ಯೋತಿಷದ ಗುಣಿತದಿಂದ ಭವಿಷ್ಯ ಸೂಚಿತವಾಗುವುದಿಲ್ಲ; ಆದರೆ ಅದರ ಸ್ಥಾನವನ್ನು ಸ್ವಪ್ನವು-ಸ್ವಪ್ನವಲ್ಲದ ಸ್ವಪ್ನವು-ತೆಗೆದುಕೊಳ್ಳುತ್ತದೆ. ಕುಂದೆಗೆ ಎರಡುಸಾರಿ ಸ್ವಪ್ನವಾಗಿ ಅವಳ ತಾಯಿ ಅವಳಿಗೆ ಅಮಂಗಳವನ್ನುಂಟು ಮಾಡುವ ಗಂಡುಹೆಣ್ಣುಗಳನ್ನು ತೋರಿಸುತ್ತಾಳೆ, ಎಚ್ಚರಿಸುತ್ತಾಳೆ, ತನ್ನಲ್ಲಿಗೆ ಬಂದು ಬಿಡೆಂದು ಕರೆಯುತ್ತಾಳೆ. ಆದ್ದರಿಂದ ಅವಳು ಅಸಹಾಯ ಳಾಗಿ, ಅನಿವಾರಣೀಯವಾದ ದೈವದ ಬಲೆಯಲ್ಲಿ, ವಿಧಿಯ ಸುಳಿಯಲ್ಲಿ, ಸಿಕ್ಕಿ, ಅಕಾಲದುರ್ಮರಣಕ್ಕೆ ಬಲಿಯಾದಳೆಂದು ಸೂಚಿತವಾಗಿದೆ.</p>
<p> ವಿಧಿಯಪ್ರಶ್ನೆ ತೊಡಕಿನದು;ಅದು ಅವಳೊಬ್ಬಳಿಗೆ-ಕನಸಾಗಲಿ, ಬಿಡಲಿ-ಸಂಬಂಧಪಟ್ಟದ್ದೇ, ಎಲ್ಲರಿಗೂ ಅನ್ವಯಿಸುವುದೇ? ವೈಯಕ್ತಿಕ ಮನೋಬುದ್ಧಿ ವಿವೇಕ ವೈಕಲ್ಯ ದೌರ್ಬಲ್ಯಗಳಿಗೂ ಅದಕ್ಕೂ ಸಂಬಂಧವೇನು? ಅದು ಪ್ರತಿಯೊಬ್ಬ ವ್ಯಕ್ತಿಯನ್ನೂ ತನ್ನ ಇಷ್ಟದಂತೆ ನಡಸುವುದೇ? ಗೀತೆಯ ಮಾತಿನಲ್ಲಿ ಹೇಳಬೇಕಾದರೆ, ಈಶ್ವರನು ಎಲ್ಲರ ಹೃದಯದಲ್ಲಿಯೂ ಕುಳಿತು ತನ್ನ ಮಾಯೆಯಿಂದ ಅವರನ್ನು ಯಂತ್ರದಮೇಲೆ ಕುಳಿತಿ ರುವವರಂತೆ ಗರಗರನೆ ಸುತ್ತಿಸುತ್ತಾನೆಯೇ? ಆವಾಗ ಯಾರನ್ನು ತಾನೇ ಕೆಟ್ಟಕೆಲಸಕ್ಕೆ-ಒಳ್ಳೆಯದಕ್ಕೂ ಅಷ್ಟೆ-ಜವಾಬುದಾರರೆನ್ನಬಹುದು? ಯಾವಶಕ್ತಿ ಒಳ್ಳೆಯ ಬುದ್ಧಿಯನ್ನು ಕೊಡುತ್ತದೆಯೋ ಅದೇ ಶಕ್ತಿ ಬುದ್ಧಿಯನ್ನೂ ಕೆಡಿಸಿದರೆ? ಅದಕ್ಕೆ ತಕ್ಕಂತೆ ಘಟನಾವಳಿಗಳನ್ನು ಒದಗಿಸಿ ಅವುಗಳೊಳಗೆ ಪಶುವ್ಯಕ್ತಿಯನ್ನು ಎಳೆದುಕೊಂಡು ಹೋದರೆ? ಈ ದೃಷ್ಟಿಯಿಂದ ‘ವಿಷವೃಕ್ಷ’ದಲ್ಲಿ ಕಂಡುಬರುವ ವಿಧಿವಿಲಾಸವನ್ನು ನೋಡೋಣ:-</p>
<p> ನಗೇಂದ್ರನು ಕಲ್ಕತ್ತೆಗೆ ಹೋದಾಗ ದೋಣಿಯಲ್ಲಿಯೇ ಹೋಗಬೇಕೇ? ರೈಲುಗಾಡಿ, ಇರಲಿಲ್ಲವೆಂದು ಇಟ್ಟುಕೊಳ್ಳೋಣ; ಎರಡು ದಿನ ಬರದಿದ್ದ ಮಳೆಗಾಳಿ ಇನ್ನೊಂದು ದಿನ ತಡೆಯಬಾರದಾಗಿತ್ತೇ? ಆಮೇಲೆ ಅವನು ಮಿಕ್ಕವರಂತೆ ದೋಣಿಯಲ್ಲಿಯೇ ಇರಬಾರದಾಗಿತ್ತೇ? ಸಂಜೆಗತ್ತಲಲ್ಲಿ, ಮಳೆಯಲ್ಲಿ, ನೋಡುವುದಕ್ಕೆ ಝಮಝಮಪುರವು ಯಾವ ಮಹಾದೊಡ್ಡ ಊರು? ಊರೊಳಗೆ ಹೋಗಿ ಕುಂದನಂದಿನಿಯ ಮನೆಯ ಹತ್ತಿರ ನಿಂತರೆ, ಎಷ್ಟೋ ದಿನದಿಂದ ಹಿಡಿದುಕೊಂಡಿದ್ದ ಮುದುಕನ ಜೀವ ಇನ್ನು ಸ್ವಲ್ಪಕಾಲ ಅಂಟಿಕೊಂಡಿರ ಬಾರದಾಗಿತ್ತೇ? ಅಷ್ಟು ಸುಂದರಿಯಾದ ಹುಡುಗಿಯನ್ನು ಊರಿನವರು ಯಾರಾದರೂ ಮದುವೆಯಾಗುವ ಆಸೆಯಿಂದಲಾದರೂ ಇಟ್ಟುಕೊಳ್ಳದೆ ಅಷ್ಟು ನಿಷ್ಠುರವಾಗಿ, ನಿಷ್ಕರುಣವಾಗಿ, ವರ್ತಿಸಬೇಕಾಗಿತ್ತೇ? ನಗೇಂದ್ರನೂ ಅಷ್ಟು ಒಳ್ಳೆಯವನಾಗದೆ, ಮರುಕಗೊಳ್ಳದೆ, ಅವಳಪಾಡಿಗೆ ಅವಳನ್ನು ಬಿಡಬಹುದಾಗಿತ್ತು. ಆ ಊರಿನಲ್ಲಿ ಅಂಥ ಅನಾಥರು ಎಷ್ಟುಜನರಿದ್ದರೋ! ಆಮೇಲೆ ಕಲ್ಕತ್ತೆಯಲಿ ಅವಳ ಸೋದರಮಾವನಾರೂ ಇಲ್ಲದೆ, ಅವಳ ಗ್ರಾಮದಲ್ಲಿ ಅವಳನ್ನು ಬಿಡೋಣವೆಂದರೆ, ಸೂರ್ಯಮುಖಿ ಕರೆಸಿಕೊಂಡು ನಿರ್ಭಾಗ್ಯ ತಾರಾಚರಣನಿಗೆ ಮದುವೆಮಡಿದಳು. ಅವನಾದರೂ ನಾಲ್ಕುಕಾಲ ಬದುಕಿರಬಾರದಾಗಿತ್ತೇ? ಕುಂದೆ ಪ್ರಾಣಕಳೆದುಕೊಳ್ಳಬೇಕೆಂದು ಹೋದಾಗಲೇ ನಗೇಂದ್ರನು ಬಂದು ಅವಳನ್ನು ತಡೆಯಬೇಕಾಗಿತ್ತೇ? ಕೊಟ್ಟಕೊನೆಯಲ್ಲಿ ಹೀರೆಯ ವಿಷದ ಭರಣಿಯನ್ನು ಅವಳ ಮುಂದಿಟ್ಟು ಹೋಗಿ ಅವಳನ್ನು ಚಪಲಗೊಳಿಸಬೇಕಾಗಿತ್ತೇ? ಕೊಳದ ಹತ್ತಿರ ಬಂದು ಅವಳ ಆತ್ಮಹತ್ಯೆಯನ್ನು ಸಕಾಲದಲ್ಲಿ ತಪ್ಪಿಸಿದ ನಗೇಂದ್ರನು ಸ್ವಲ್ಪಮುಂಚೆ ಬಂದು ಅವಳನ್ನು ನೋಡಬಾರದಾ ಗಿತ್ತೇ? ಹೀಗೆ ಎಲ್ಲವೂ ತಡೆಯಲಾರದ, ತಪ್ಪಿಸಲಾರದ, ರೀತಿಯಲ್ಲಿ ದುರಂತದ ಕಡೆಗೇ-ಅಥವಾ ನಿರ್ದಿಷ್ಟ ವಾದ ಗುರಿಯ ಕಡೆಗೇ-ಓಡುತ್ತಿರುವಂತೆ ತೋರುತ್ತದೆ.</p>
<p> ಈ ಕಾದಂಬರಿಯಲ್ಲಿ ಬರುವ ಪಾತ್ರಗಳಿಗೆ ಅವುಗಳ ಗುಣವಿಶೇಷಗಳನ್ನು ಸೂಚಿಸುವ ಹೆಸರುಗಳನ್ನೇ ಉದ್ಧೇಶಪೂರ್ವಕವಾಗಿ-ಇಟ್ಟಂತಿದೆ. ಹೀಗೆ, ನಗೇಂದ್ರನೆಂದರೆ ಪರ್ವತರಾಜ, ಅಚಲ, ಘನಗಂಭೀರ; ದೇವೇಂದ್ರನು, ದೇವರಾಜನಂತೆ ಸುಂದರ, ಆದರೆ ನಡತೆ ಶುದ್ಧವಿಲ್ಲ; ಹೀರೆ ಎಂದರೆ ವಜ್ರ; ಅಷ್ಟು ಕಠಿಣಳೂ ಹೌದು, ಪ್ರಾಣಹಾರಕಳೂ ಹೌದು. ಶ್ರೀಶನು, ‘ಶ್ರೀ’ಯ ಎಂದರೆ ಕಮಲೆಯ ಗಂಡ; ಅವನಿಗಿಂತ ಕಮಲೆಗೇ ಪ್ರಾಧಾನ್ಯ; ಕಮಲೆ ಬರಿಯ ಕಮಲೆ-ಲಕ್ಷ್ಮಿ-ಅಲ್ಲ; ಕಮಲಮಣಿ-ರತ್ನ. ಸೂರ್ಯಮುಖಿಯು ನಗುಮುಖವಿಟ್ಟು ಕೊಂಡು ಸೂರ್ಯನಂತೆ ಬೆಳಗುತ್ತ ಉಲ್ಲಾಸವೀಯುವವಳು; ಅವಳಿಗೂ ಕಮಲೆಗೂ ಸಹಜಸಿದ್ಧವಾದ ಸ್ನೇಹ. ಕಮಲ ದೊಡ್ಡ ಹೂ; ಲಕ್ಷ್ಮಿಗೆ ಆವಾಸಸ್ಥಾನ; ಬೇಗಬಾಡುವುದಲ್ಲ. ಕುಂದ-ಎಂದರೆ ಮಲ್ಲಿಗೆ-ಸಣ್ಣ ಹೂ; ಕಮಲದ ರಂಗು ಅದಕ್ಕೆ ಇಲ್ಲ; ಶುದ್ಧವಾದ ಬಿಳಿಯ ಬಣ್ಣ: ಸುವಾಸನೆ. ಆದರೆ ಅಲ್ಪಯುಸ್ಸಿನದು; ಅದು ಸಂಜೆ ಅರಳಿ, ಬೆಳಗ್ಗೆ ಬಾಡಿಹೋಗುವುದು; ಉದುರಿಹೋಗುವುದು; ‘ಪರಿಸ್ಫುಟ’ವಾಗದಿದ್ದರೆ ಮೊಗ್ಗಾಗಿಯೇ ಗಿಡದಮೇಲೆ ಕಂದಿಕುಂದಿ ಒಣಗಿಹೋಗುವುದೂ ಉಂಟು.</p>
<p> ಬಂಕಿಮನು ಗಂಗೆಯ ಮಡಿಲಲ್ಲಿಯೇ ಬೆಳೆದವನು; ವಿದ್ಯಾರ್ಥಿಯಾಗಿದ್ದ ಕಾಲದಿಂದಲೂ ಅವನಿಗೆ ಗಂಗೆಯ ನೆರೆಯಿತ್ತು. ಅದನ್ನು ಅವನು ಕವಿಯಾಗಿ, ಧಾರ್ಮಿಕನಾಗಿ, ನೋಡಿನೋಡಿ ಆನಂದಪಟ್ಟಿದ್ದನು; ಆದ್ದರಿಂದ ಸಂದರ್ಭ ಒದಗಿದಾಗಲೆಲ್ಲಾ, ಯಾವ ಕಥೆಯಾಗಲಿ, ಅದರ ವರ್ಣನೆಇರುತ್ತದೆ. ಇದರಲ್ಲಿ ಬರುವ ಕಾಶೀಗಂಗೆಯ ವರ್ಣನೆಯು(ಪರಿ.೫೫) ಅವನು ಕಣ್ಣಾರಕಂಡ ದೃಶ್ಯದಆಧಾರದ ಮೇಲೆಮಾಡಿದ್ದು. ಮೊದಲ ನೆಯ ಅಧ್ಯಾಯದಲ್ಲಿಯೇ ಬರುವ ವಿಸ್ತಾರವಾದ ವರ್ಣನೆ ಅವನಿಗೆ ನಿತ್ಯಪರಿಚಿತವಾದ ಗಂಗಾಯಾತ್ರೆಯದು. ನಗೇಂದ್ರನ ಅರಮನೆಯಂಥ ಆರುಮಹಲುಗಳ ಮನೆ, ಅದರ ಆನಂದದಲ್ಲಿ(ಪರಿ.೭), ಅದರ ಅಂಧಕಾರ ದಲ್ಲಿ(ಪರಿ.೪೨), ಕಣ್ಣಿಗೆ ಕಟ್ಟಿದಂತಿದೆ. ಪ್ರಾಯಶಃ, ಮತ್ತಾವ ಕಾದಂಬರಿಯಲ್ಲಿಯೂ ಶಯ್ಯಾಗೃಹದ ಇಂಥ ವಿವರವಾದ ವರ್ಣನೆಯಿಲ್ಲ; ಅದರಲ್ಲಿ ಬರುವ ಶಿವ-ಪಾರ್ವತಿ, ರಾಮ-ಜಾನಕಿ, ಅರ್ಜುನ-ಸುಭದ್ರೆ, ವತ್ಸ ರಾಜ-ರತ್ನಾವಳೀ, ದುಷ್ಯಂತ-ಶಕುಂತಲೇ, ಅಭಿಮನ್ಯು-ಉತ್ತರೆ, ಕೃಷ್ಣ-ಸತ್ಯಭಾಮೆ ಈ ಒಂದೊಂದು ತೈಲ ಚಿತ್ರದ ವರ್ಣನೆಯೂ ಚಿತ್ರಕಲಾಕುಶಲರ ಕೃತಿಗಳನ್ನು ಕಣ್ಣೆದುರಿಗಿಟುಕೊಂಡು ಬರೆಯುತ್ತಿ ರುವಂತಿದೆ. ಈ ಕಲ್ಪನಾಶಕ್ತಿಯು ಆಶ್ಚರ್ಯಾವಹವಾದದ್ದು. ಪ್ರಾಚೀನ ಭಾರತೀಯ ಸಾಹಿತ್ಯದಲ್ಲಿ ಚಿತ್ರಯೋಗ್ಯ ವಾದ ಸುಂದರ ವಸ್ತುಗಳೆಷ್ಟು ಸಿಕ್ಕಬಹುದೋ ಅವೆಲ್ಲವನ್ನೂ ಇಲ್ಲಿಆರಿಸಿ ತಂದುಕಟ್ಟಿ ಒಂದು ಮನಮೋಹಕವಾದ ಚಿತ್ರಶಾಲೆ ಯನ್ನು ರಚಿಸಿದ್ದಾನೆ. ಇವುಗಳಲ್ಲಿ ಶ್ರೀಕೃಷ್ಣತುಲಾಭಾರವಂತೂ, ಪಾತ್ರಗಳು ಅವುಗಳ ವಿಭಾವಾನುಭಾವಗಳು ಮುಂತಾದ ವಿವರಗಳಲ್ಲಿ, ಅತ್ಯಂತ ಸುಂದರವಾದದ್ದು. ಆ ಚಿತ್ರಪಟದ ಕೆಳಗೆ ಸೂರ್ಯಮುಖಿಯು ‘‘ಎಂಥ ಕರ್ಮವೋ ಅಂಥ ಫಲ; ಗಂಡನನ್ನು ಚಿನ್ನಬೆಳ್ಳಿಗಳಿಂದ ತೂಗುವುದೇ?’’ ಎಂದು ಬರೆದಿದ್ದಳು.</p>
<p class="text-center">ಅಧ್ಯಾಯ ೬</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಕೃಷ್ಣಕಾಂತನ ಉಯಿಲು</h1>
<p> ‘‘ಕೃಷ್ಣಕಾಂತನ ಉಯಿಲು’’ ಬಂಕಿಮನ ಆರುಸಾಮಾಜಿಕ ಕಾದಂಬರಿಗಳಲ್ಲಿ, ಕಾಲಾನುಕ್ರಮವನ್ನು ಗಣನೆಗೆ ತೆಗೆದುಕೊಂಡರೆ, ಕೊನೆಗೆ ಬರಬೇಕು. ಆದರೆ ‘ವಿಷವೃಕ್ಷ’ಕ್ಕೂ ಇದಕ್ಕೂ ಇರುವ ವಿಷಯ ಸಾಮ್ಯ ಸಾದೃಶ್ಯಗಳಿಂದ ಇಲ್ಲಿಯೇ ತೆಗೆದುಕೊಳ್ಳಲಾಗಿದೆ. ಇದನ್ನು ಎರಡನೆಯ ವಿಷವೃಕ್ಷವೆಂದರೂ ಸಲ್ಲುವುದು.</p>
<p> ಇದು ೧೮೭೫
¹
 ಮತ್ತು ೧೮೭೭ರ ‘ವಂಗದರ್ಶನ’ದಲ್ಲಿ ಧಾರಾವಾಹಿಕವಾಗಿ ಬಂದು ೧೮೭೮ರಲ್ಲಿ ಪುಸ್ತಕಾಕಾರದಲ್ಲಿ ಪ್ರಕಟವಾಯಿತು. ಬಂಕಿಮನ ಜೀವತ ಕಾಲದಲ್ಲಿ ೧೮೯೨ರವರೆಗೆ ಇದರ ನಾಲ್ಕು ಸಂಸ್ಕರಣ ಗಳು ಬಂದುವು. ಇವುಗಳಲ್ಲಿ ಯಾವುದಕ್ಕೂ ಬಂಕಿಮನು ‘ಭೂಮಿಕೆ’ ಅಥವಾ ‘ವಿಜ್ಞಾಪನೆ’ಯನ್ನು ಬರೆದಿಲ್ಲ. ಇದರಲ್ಲಿ ಈಗ ಎರಡು ಖಂಡಗಳೂ (೩೧+೧೫=) ೪೬ ಪರಿಚ್ಛೇದಗಳೂ ಒಂದು ಪರಿಶಿಷ್ಟವೂ ಇವೆ.</p>
<p>__________</p>
<p>1
. ಈ ವರ್ಷದ ಪುಷ್ಯ ಮಾಘ ಫಾಲ್ಗುಣಗಳಲ್ಲಿ ಇದರ ಒಂಬತ್ತು ಪರಿಚ್ಛೇದಗಳು ಬಂದುವು. ಅನಂತರ ‘ವಂಗದರ್ಶನ’ವು ನಿಂತುಹೋಯಿತು. ಎರಡು ವರ್ಷಗಳನಂತರ ಸಂಜೀವಚಂದ್ರನ ಸಂಪಾದಕತ್ವದಲ್ಲಿ ಆರಂಭವಾಯಿತು. ಅದರಲ್ಲಿ ಮಿಕ್ಕ ಪರಿಚ್ಛೇದಗಳು ಬಂದುವು.</p>
<p> ‘ವಂಗದರ್ಶನ’ದಲ್ಲಿ ಬಂದಕಥೆಗೂ ಆಮೇಲಿನಕಥೆಗೂ ಗೋವಿಂದಲಾಲ ರೋಹಿಣಿಯರ ಪಾತ್ರ ಗಳಲ್ಲಿ ವ್ಯತ್ಯಾಸಗಳಾದುವು. ಮೊದಲ ಕಥೆಯಲ್ಲಿ ಗೋವಿಂದಲಾಲನು ರೋಹಿಣಿ ಬಿದ್ದ ಕೊಳದಲ್ಲಿ ಮುಳುಗಿ ಆತ್ಮಹತ್ಯೆ ಮಾಡಿಕೊಳ್ಳತ್ತಾನೆ. ಆಮೇಲಿನ ಕಥೆಯಲ್ಲಿ ಭಗವಂತನ ಧ್ಯಾನದಿಂದ ಶಾಂತಿ ಪಡೆಯಲಿಚ್ಛಿಸುತ್ತಾನೆ. ರೋಹಿಣಿಯು ಮೊದಲು ದುಶ್ಚರಿತ್ರೆ, ಲೋಭಿ. ಆಮೇಲೆ ದುಶ್ಚರಿತ್ರ ಕಡಮೆಯಾಗುತ್ತದೆ; ಲೋಭವಿರುವುದಿಲ್ಲ; ಆದರೆ ಸಂಯಮ ದೃಢತೆಗಳು ಮೊದಲೂ ಇಲ್ಲ, ಆಮೇಲೂ ಇಲ್ಲ.</p>
<p> ಇದರ ಮೊದಲ ಸಂಸ್ಕರಣದಲ್ಲಿ ಕೆಲವು ದೊಡ್ಡ ದೋಷಗಳಿದ್ದುವೆಂದೂ ಅವನ್ನು ಸ್ವಲ್ಪಮಟ್ಟಿಗೆ ತಿದ್ದಿ ಎರಡನೆಸಾರಿ ಮುದ್ರಣ ಮಾಡಿಸಿದನೆಂದೂ ಆದ್ದರಿಂದ ಕಾದಂಬರಿಯ ಮೊದಲ ಮತ್ತು ಕೊನೆಯ ಭಾಗ ಗಳಲ್ಲಿ ಕೆಲವು ಅಸಾಂಗತ್ಯಗಳಿದ್ದುವೆಂದೂ ಬಂಕಿಮನು ತನ್ನಸ್ನೇಹಿತ ಗಿರಿಜಾಪ್ರಸನ್ನರಾಯನಿಗೆ ಬರೆದ ಒಂದು ಪತ್ರದಲ್ಲಿ (೨೪-೫-೧೮೮೬) ತಿಳಿಸಿದ್ದಾನೆ. ಆಮೇಲೆ ತನಗೆ ತೃಪ್ತಿಯಾಗುವಂತೆ ಗ್ರಂಥವನ್ನು ತಿದ್ದಲಾಯಿತೋ ಇಲ್ಲವೋ ತಿಳಿಯದು.</p>
<p>ಇದು ಕಥಾಸಾರಾಂಶ:-</p>
<p class="text-center">ಪ್ರಥಮಖಂಡ</p>
<p> ಹರಿದ್ರಾ ಗ್ರಾಮದಲ್ಲಿ ಕೃಷ್ಣಕಾಂತರಾಯ ರಾಮಕಾಂತರಾಯ ಎಂಬ ಇಬ್ಬರು ಅಣ್ಣತಮ್ಮಂದಿರು ಒಂದು ದೊಡ್ಡ ಜಮೀನುದಾರಿಯನ್ನು ಸಂಪಾದಿಸಿ ಅವಿಭಕ್ತ ಕುಟುಂಬದಲ್ಲಿ ಜೀವಿಸುತ್ತಿದ್ದರು. ಕ್ರಯಪತ್ರಗಳು ಕೃಷ್ಣಕಾಂತನ ಹೆಸರಿನಲ್ಲಿದ್ದವು. ಅದರ ವಾರ್ಷಿಕಆದಾಯ ಎರಡುಲಕ್ಷ ರೂಪಾಯಿ. ಕೃಷ್ಣಕಾಂತನಿಗೆ ಹರಲಾಲ ವಿನೋದಲಾಲ ಎಂಬ ಇಬ್ಬರು ಗಂಡುಮಕ್ಕಳೂ ಶೈಲವತಿಯೆಂಬ ಒಬ್ಬ ಮಗಳೂ ಇದ್ದರು. ರಾಮಕಾಂತನಿಗೆ ಗೋವಿಂದಲಾಲನೆಂಬ ಒಬ್ಬನೇ ಮಗನಿದ್ದನು. ಒಂದುದಿನ ರಾಮಕಾಂತನು ಹಠಾತ್ತನೆ ಕಾಲವಾಗಲು, ಕೃಷ್ಣ ಕಾಂತನು ಒಂದುಉಯಿಲನ್ನು ಬರೆದು ಅದರಲ್ಲಿ ಒಟ್ಟುಆಸ್ತಿಯ ಎಂಟಾಣೆಯ ಪಾಲನ್ನು ಗೋವಿಂದಲಾಲ ನಿಗೂ ಮೂರುಮೂರು ಆಣೆಯ ಪಾಲನ್ನು ಹರಲಾಲ ವಿನೋದಲಾಲರಿಗೂ ತನ್ನ ಹೆಂಡತಿಗೆ ಮತ್ತು ಮಗಳಿಗೆ ಒಂದೊಂದು ಆಣೆಯ ಪಾಲನ್ನೂ ಬರೆದನು. ಹರಲಾಲನು ಇದಕ್ಕೆ ಒಪ್ಪದೆ ಜಗಳವಾಡಿದನು; ಆಗ ಕೃಷ್ಣಕಾಂತನು ಮೊದಲನೆಯ ಉಯಿಲನ್ನು ಹರಿದುಹಾಕಿ, ಗೋವಿಂದಲಾಲನಿಗೆ ಮೊದಲಿನಂತೆ ಎಂಟಾಣೆಯ ಪಾಲನ್ನೂ, ವಿನೋದಲಾಲನಿಗೆ ಐದಾಣೆಯ ಪಾಲನ್ನೂ, ಹೆಂಡತಿ ಮಗಳು ಹರಲಾಲ ಈ ಮೂರು ಜನಕ್ಕೂ ಒಂದೊಂದು ಆಣೆಯ ಪಾಲನ್ನೂ ಬರೆದನು.</p>
<p> ಹರಲಾಲನು ಕೋಪಗೊಂಡು ಕಲ್ಕತ್ತೆಗೆ ಹೋಗಿ ಅಲ್ಲಿಂದ, ತನಗೆ ಎಂಟು ಆಣೆಯ ಪಾಲುಕೊಟ್ಟು ಉಯಿಲನ್ನು ರಿಜಿಸ್ಟರು ಮಾಡಿಸದಿದ್ದರೆ ತಾನು ಒಬ್ಬ ವಿಧವೆಯನ್ನು ಮದುವೆ ಮಾಡಿಕೊಳ್ಳುವುದಾಗಿ ಹೆದರಿಸಿ ತಂದೆಗೆ ಕಾಗದ ಬರೆದನು. ತಂದೆಯು ತುಂಬ ಅಸಮಾಧಾನದಿಂದ ಯಾರನ್ನಾರೂ ಮದುವೆ ಮಾಡಿಕೊ ಎಂದುಬಿಟ್ಟು, ಇನ್ನೊಂದು ಉಯಿಲನ್ನು ಬರೆದು, ಅದರಲ್ಲಿ ಹರಲಾಲನಿಗೆ ಸೊನ್ನೆಸುತ್ತಿ ಅವನಿಗಿದ್ದ ಒಂದು ಗಂಡುಮಗುವಿಗೆ ಕಾಲಾಣೆಯ ಪಾಲನ್ನು ಗೊತ್ತು ಮಾಡಬೇಕೆಂದಿದ್ದನು. ಇಂಥ ಬರವಣಿಗೆಯ ಕೆಲಸವನ್ನು ಮಾಡುತ್ತಿದ್ದವನು ಅವನ ನೆರೆಯಲ್ಲಿದ್ದ ಬ್ರಹ್ಮಾನಂದನೆಂಬವನು. ಇದನ್ನೆಲ್ಲಾ ತಿಳಿದುಕೊಂಡ ಹರಲಾಲನು ಬ್ರಹ್ಮಾನಂದನನ್ನು ಗೋಪ್ಯವಾಗಿ ಕಂಡು ಅವನಿಗೆ ಒಂದು ಸಾವಿರ ರೂಪಾಯಿಯ ಆಸೆ ತೋರಿಸಿ ತನ್ನ ಇಷ್ಟದಂತೆ ಒಂದು ಉಯಿಲು ಬರೆಸಿ ಅದಕ್ಕೆ ಕೃಷ್ಣಕಾಂತನ ಮತ್ತು ಸಾಕ್ಷಿಗಳ ರುಜವನ್ನು ತಾನೇ ಹಾಕಿ, ಅಂದಿನ ಸಂಜೆ ಅವನು ಕೃಷ್ಣಕಾಂತನ ಮನೆಯಲ್ಲಿ ಹೊಸ ಉಯಿಲನ್ನು ಬರೆದು ಅದಕ್ಕೆ ಬಿಕ್ಕಲಂ ಹಾಕುವಾಗ ತಾನು ಬರಸಿದ ಸೃಷ್ಟನೆಯ ಉಯಿಲನ್ನು ಅದಲುಬದಲು ಮಾಡಬೇಕೆಂದು ಹೇಳಿದನು. ಅದರ ಪ್ರಕಾರ ಹರಲಾಲನಿಗೆ ಹನ್ನೆರಡಾಣೆ, ವಿನೋದಲಾಲನಿಗೆ ಮೂರಾಣೆ, ಗೋವಿಂದಲಾಲ, ಹರಲಾಲನ ತಾಯಿ, ತಂಗಿ, ಮಗ ಇವರಿಗೆ ಕಾಲು ಕಾಲಾಣೆ ಬರುವುದಾಗಿತ್ತು. ಬ್ರಹ್ಮಾನಂದನು ಅಂದಿನ ಸಂಜೆ ಹೊಸ ಉಯಿಲನ್ನು ಬರೆದಾಗ ಹರಲಾಲನ ಅಪೇಕ್ಷೆಯಂತೆ ಅದರ ಸ್ಥಳದಲ್ಲಿ ಸೃಷ್ಟನೆಯದನ್ನು ಇಡಲಾರದೆ, ಅದನ್ನೂ ತಾನು ಮುಂಗಡವಾಗಿ ಪಡೆದಿದ್ದ ಹಣವನ್ನೂ ಹರಲಾಲನಿಗೆ ಹಿಂದಕ್ಕೆ ಕೊಟ್ಟುಬಿಟ್ಟನು.</p>
<p> ಅದನ್ನು ತೆಗೆದುಕೊಂಡು ಅವನು ಅಡಿಗೆಯ ಮನೆಗೆಹೋಗಿ ಅಲ್ಲಿಅಡಿಗೆ ಮಾಡುತ್ತಿದ್ದ ಬ್ರಹ್ಮಾನಂದನ ಅಣ್ಣನ ಮಗಳು ರೋಹಿಣಿಯನ್ನು ನೋಡಿದನು. ಅವಳು ವಿಧವೆಯಾದ ತರುಣಿ. ಅವಳಿಗೆ ತಾನುಹಿಂದೆ ಮಾಡಿದ್ದ ಉಪಕಾರ ವನ್ನೆಲ್ಲಾ ಜ್ಞಾಪಿಸಿ ಈಗ ಅದಕ್ಕೆ ಪ್ರತಿಯಾಗಿ ಈ ಉಯಿಲನ್ನು ಅದಲುಬದಲು ಮಾಡ ಬೇಕೆಂದು ಕೇಳಿದನು. ಮೊದಲು ಅವಳು ಈ ವಿಶ್ವಾಸಘಾತುಕ ಕೆಲಸವನ್ನು ಮಾಡಲಾರೆನೆಂದರೂ ಅವನು ತನ್ನನ್ನು ಮದುವೆಮಾಡಿಕೊಳ್ಳಬಹುದೆಂಬ ಆಸೆಯಿಂದ, ಒಪ್ಪಿಕೊಂಡಳು. ಅವನಿಗೆ ಹೆಂಡತಿ ಇರಲಿಲ್ಲ. ಅವಳು ಒಂದು ಮಗುವನ್ನು ಬಿಟ್ಟು ಸತ್ತುಹೋಗಿದ್ದಳು.(೧-೩)</p>
<p> ಅಂದಿನ ರಾತ್ರಿ ರೋಹಿನಿಯು ಕೃಷ್ಣಕಾಂತನ ಮಲಗುವ ಮನೆಗೆಹೋಗಿ ಅವನು ಆಫೀಮಿನ ಅಮಲಿನಲ್ಲಿ ಮಲಗಿದ್ದಾಗ, ಉಯಿಲಿಗೆ ರುಜು ಮಾಡಿದ್ದಾನೋ ಇಲ್ಲವೋ ನೋಡಿಕೊಂಡು ಬಾ ಎಂದು ಬ್ರಹ್ಮಾನಂದನು ಹೇಳಿದಂತೆ ತಿಳಿಸಿ, ಕೃಷ್ಣಕಾಂತನಿಂದ ಅದನ್ನು ತೆಗೆಸಿದಳು. ಆಗ ಅದನ್ನು ಇಟ್ಟಿದ್ದ ಖಾನಿ, ಅದರ ಬೀಗದಕೈ, ಅದನ್ನು ಇಟ್ಟಸ್ಥಳ, ಎಲ್ಲಾ ಗೊತ್ತಾಯಿತು; ಮತ್ತೆ ಕತ್ತಲಲ್ಲಿ ಅವನು ನಿದ್ರಿಸುತ್ತಿದ್ದಾಗ, ತಾನು ಬೀಗ ತೆಗೆದು ಉಯಿಲುಗಳನ್ನು ಅದಲುಬದಲು ಮಾಡಿಬಂದಳು. ಆದರೆ ಕದ್ದು ತಂದದ್ದನ್ನು ಹರಲಾಲನಿಗೆ ಕೊಡಲಿಲ್ಲ; ‘ನೀನು ವಿಧವಾವಿವಾಹ ಮಾಡಿಕೊಂಡಾಗ ಅದನ್ನು ಆ ನಿನ್ನ ಹೆಂಡತಿಗೆ ಕೊಡುತ್ತೇನೆ’ ಎಂದು ಮುಚ್ಚಿಟ್ಟಳು. ಅವನು ಒಪ್ಪಲಿಲ್ಲ; ಜಗಳಕಾದು ಹೊರಟುಹೋದನು.(೫)</p>
<p> ಮರುದಿನ ಅವಳು ಕೃಷ್ಣಕಾಂತನ ಉಪವನದಲ್ಲಿದ್ದ ಕೊಳಕ್ಕೆ ನೀರುತರಲು ಹೋದಾಗ ಅಲ್ಲಿ ಗೋವಿಂದಲಾಲನು ನಿಂತಿದ್ದನು; ಅವನನ್ನು ನೋಡಿ ಮನಸ್ಸು ಕಲಕಿತು; ಕೊಳದಲ್ಲಿ ಹೋಗಿ ಅಳುತ್ತ ಕುಳಿತಳು. ಕತ್ತಲಾದರೂ ಏಳಲಿಲ್ಲ; ಗೋವಿಂದಲಾಲನು ಅವಳನ್ನು ಕಂಡು ಸಮಾಧಾನ ಮಾಡಿ ಮನೆಗೆ ಕಳುಹಿಸಿದನು; ಅಂದಿನಿಂತ ನಿತ್ಯವೂ ಅವಳು ನೀರಿಗೆ ಬಂದಾಗಲೆಲ್ಲಾ ಅವನನ್ನು ಕಾಣುತ್ತಿದ್ದು ಅವನಲ್ಲಿ ಆಸೆಯಾಯಿತು; ಅವನಿಗೆ ಅನಿಷ್ಟಕಾರಕವಾದ ಸೃಷ್ಟನೆಯ ಉಯಿಲನ್ನು ಹಿಂದಕ್ಕೆ ತಂದು ನಿಜವಾದ ಉಯಿಲನ್ನು ಅದರ ಸ್ಥಳದಲ್ಲಿ ಮೊದಲಿನಂತೆಯೇ ಇಡಬೇಕೆಂದು ಹೋದಳು. ಆದರೆ ಈಗ ಕೃಷ್ಣಕಾಂತನು ಅಮಲಿನಲ್ಲಿರಲಿಲ್ಲವಾಗಿ ಅವನ ಕೈಗೆ ಸಿಕ್ಕಿಬಿದ್ದಳು; ಆಗ ಅವಳು ನಿಜವಾದ ಉಯಿಲನ್ನು ಅದರ ಸ್ಥಳದಲ್ಲಿಟ್ಟು ಸೃಷ್ಟನೆಯದನ್ನು ಹರಿದು ದೀಪದಲ್ಲಿ ಸುಟ್ಟುಬಿಟ್ಟಳು; ಅವಳು ನಿಜವಾದ ಉಯಿಲಿನ ಸ್ಥಳದಲ್ಲಿ ಹರಲಾಲನು ತಯಾರಿಸಿದ್ದ ಸೃಷ್ಟನೆಯದನ್ನು ಇರಿಸಲು ಬಂದಿದ್ದಳೆಂದೇ ಅವನು ಭಾವಿಸಿದನು. ಅವಳು ಅದರ ವಿಚಾರ ಒಂದನ್ನೂ ಬಾಯಿಬಿಡಲಿಲ್ಲ; ಕೃಷ್ಣಕಾಂತನು ಅವಳನ್ನು ಬಂಧನದಲ್ಲಿರಿಸಿ ಮರುದಿನ ಅವಳ ತಲೆಬೋಳಿಸಿ ಅದಕ್ಕೆ ಮೊಸರುಮೆತ್ತಿ ಊರಲ್ಲೆಲ್ಲಾ ಮೆರವಣಿಗೆ ಮಾಡಿಸಿ ಊರುಬಿಟ್ಟು ಓಡಿಸಬೇಕೆಂದಿದ್ದನು. (೬-೯)</p>
<p> ಮಾರನೆಯ ದಿನ ಬೆಳಗ್ಗೆ ರೋಹಿಣಿ ಬಂಧನದಲ್ಲಿದ್ದ ಸಮಾಚಾರ ದಾಸಿಯರ ಮೂಲಕ ಗೋವಿಂದ ಲಾಲನ ಹೆಂಡತಿ ಭ್ರಮರೆಗೂ ಅವಳ ಮೂಲಕ ಗೋವಿಂದಲಾಲನಿಗೂ ತಿಳಿಯಿತು. ರೋಹಿಣಿಯು ಕಳ್ಳತನ ಮಾಡುವುದಕ್ಕೆ ಬಂದಿರಲಾರಳೆಂದೂ ಅದರ ಹಿಂದೆ ಏನೋ ರಹಸ್ಯವಿರಬೇಕೆಂದೂ ಭಾವಿಸಿ, ಗೋವಿಂದಲಾಲನು ಅವಳನ್ನು ಬಿಡಿಸಬೇಕೆಂದು ಕೃಷ್ಣಕಾಂತನಲ್ಲಿಗೆ ಹೋದನು. ಅವಳು ಒಬ್ಬಳೇ ಇರುವಾಗ ತಾನು ವಿಚಾರಿಸುವೆನೆಂದನು. ಕೃಷ್ಣಕಾಂತನು ಒಪ್ಪಲು ರೋಹಿಣಿಯನ್ನು ಅಂತಃಪುರದಲ್ಲಿ ರಹಸ್ಯವಾಗಿ ವಿಚಾರ ಮಾಡಿದನು. ಅವಳು ಎಲ್ಲವನ್ನೂ ಹೇಳಿದಳು; ಜೊತೆಗೆ ಅವನಲ್ಲಿದ್ದ ಮೋಹವನ್ನೂ ವ್ಯಕ್ತಪಡಿಸಿದಳು. ಅವನು ಅದನ್ನು ತಿಳಿದು ಇನ್ನು ಮೇಲೆ ಅವಳು ಅಲ್ಲಿರುವುದು ಸರಿಯಲ್ಲವೆಂದೂ ಅವಳು ಚಿಕ್ಕಪ್ಪನೊಡನೆ ಕಲ್ಕತ್ತೆಗೆ ಹೋಗಿರಬೇಕೆಂದೂ ಅದಕ್ಕೆ ಬೇಕಾದ ಏರ್ಪಾಡನ್ನು ತಾನು ಮಾಡುವುದಾಗಿಯೂ ಹೇಳಿದನು. ಅವಳು ಒಪ್ಪಿದಳು. ಅವನು ಕೃಷ್ಣಕಾಂತನಿಗೆ ನಿಜಸ್ಥಿತಿಯನ್ನು ಸಂಕ್ಷೇಪವಾಗಿ ತಿಳಿಸಿ ಅವಳನ್ನು ಶಿಕ್ಷೆಯಿಂದ ಬಿಡುಗಡೆ ಮಾಡಿಸಿದನು. (೧೦-೧೩)</p>
<p> ರೋಹಿಣಿಯು ಗಓವಿಂದಲಾಲನ ಕಣ್ಮರೆಯಾಗಿ ಕಲ್ಕತ್ತೆಗೆ ಹಓಗಲು ಮನಸ್ಸುಮಾಡಲಾರದೆ ಹೋದಳು; ಗೋವಿಂದಲಾಲನು ರೋಹಿಣೀಗೆ ತನ್ನ ಮೇಲೆ ಮನಸ್ಸಾಗಿತ್ತೆಂದು ಹೆಂಡತಿಗೆ ತಿಳಿಸಿದನು. ಅವಳು ತನ್ನ ದಾಸಿ ಕ್ಷೀರೆಯನ್ನು ಕರೆದು ‘ನೀನು ಕೊಳದಲ್ಲಿ ಬಿದ್ದು ಪ್ರಾಣಬಿಡು!’ ಎಂದು ರೋಹಿಣಿಗೆ ಹೇಳಿ ಕಳುಹಿಸಿದಳು. (೧೪)</p>
<p> ಒಂದುದಿನ ಸಂಜೆ ಗೋವಿಂದಲಾಲನು ಉದ್ಯಾನದಲ್ಲಿದ್ದಾಗ ರೋಹಿಣಿಯು ಎಂದಿನಂತೆ ನೀರಿಗೆ ಬಂದಳು; ಎಷ್ಟು ಹೊತ್ತಾದರೂ ಕೊಳದಿಂದ ಹೊರಕ್ಕೆ ಬರಲಿಲ್ಲ; ಗೋವಿಂದಲಾಲನು ಹೋಗಿ ನೋಡಲು ಅವಳು ನೀರಿನಲ್ಲಿ ಮುಳುಗಿದ್ದಳು; ಕೂಡಲೇ ಅವನು ನೀರಿನಲ್ಲಿಳಿದು ಅವಳನ್ನು ಎತ್ತಿಮಲಗಿಸಿ ನೀರು ತೆಗೆದು ಪ್ರಥಮಚಿಕಿತ್ಸೆ ನಡಸಿದನು. ಮಾಲಿಯನ್ನು ಕರೆದು ಅವನ ಸಹಾಯದಿಂದ ಅವಳ ಬಾಯಲ್ಲಿ ಉಸಿರು ತುಂಬಿ ಕೃತಕ ಶ್ವಾಸವನ್ನು ಉಂಟುಮಾಡಿ ಅವಳನ್ನು ಬದುಕಿಸಿದನು. ಅವಳು ಮನೆಗೆ ಹೋದ ಮೇಲೆ ಅವನು ಭೂಮಿಯ ಮೇಲೆಬಿದ್ದು ‘ಅಯ್ಯೋ! ನಾವಿಬ್ಬರೂ ಸಾಯುತ್ತೇವೆ. ನಮ್ಮನ್ನು ಕಾಪಾಡು!’ ಎಂದು ದೇವರನ್ನು ಪ್ರಾರ್ಥಿಸಿದನು. (೧೫-೧೮)</p>
<p> ತಾನು ಊರುಬಿಟ್ಟು ಹೋಗಿ ಗೃಹಕೃತ್ಯದಲ್ಲಿ ಮನಸ್ಸಿಟ್ಟರೆ ರೋಹಿಣಿಯನ್ನು ಮರೆಯಬಹುದೆಂದು ಯೋಚಿಸಿ ಗೋವಿಂದಲಾಲನು ಕೃಷ್ಣಕಾಂತನನ್ನು ಕಂಡು ಆಸ್ತಿಯ ಮಾಹಿತಿ ಮಾಡಕೊಳ್ಳಬೇಕೆಂದು ಹೇಳಿ ಎಂಟುಹತ್ತು ದಿನದ ಮಟ್ಟಿಗೆ ಬಂದರಖಾಲಿಗೆ ಹೋದನು. ಭ್ರಮರೆಯು ತಾನೂ ಬರುತ್ತೇನೆಂದಳು; ಆದರೆ ಅವಳ ಅತ್ತೆ ಅವಳನ್ನು ಕಳುಹಿಸಲು ಒಪ್ಪಲಿಲ್ಲ. (೧೯)</p>
<p> ಭ್ರಮರೆಯು ಅನ್ನನೀರು ಬಿಟ್ಟು ಬಡವಾದಳು; ಕ್ಷೀರೆಯು ಅವಳನ್ನು ಸಮಾಧಾನ ಮಾಡಲೋಸುಗ ‘ಏಕೆ ಸುಮ್ಮನೆ ಕೊರಗುತ್ತೀಯೆ? ನಿನ್ನ ಗಂಡನಿಗೆ ರೋಹಿಣಿಯ ಮೇಲೆ ಮನಸ್ಸು!’ ಎಂದಳು. ಅದಕ್ಕೆ ಅವಳು ಏಟು ತಿನ್ನಬೇಕಾಯಿತು. ಆಮೇಲೆ ಅವಳು ರೋಹಿಣೀ-ಗೋವಿಂದಲಾಲರ ರಹಸ್ಯವನ್ನು ಊರುತುಂಬ ಹರಿಡಿದಳು; ಅವರೆಲ್ಲಾ ಬಂದು ಭ್ರಮರೆ ಯನ್ನು ಪೀಡಿಸಿದರು; ‘ಗೋವಿಂದಲಾಲನು ರೋಹಿಣಿಗೆ ಏಳುಸಾವಿರ ರೂಪಾಯಿನ ಒಡವೆ ಕೊಟ್ಟಿದ್ದಾನಂತೆ’ ಎಂದು ಹೇಳಿದರು. ಇದು ರೋಹಿಣಿಯ ಕಿವಿಗೂಬಿತ್ತು; ಈ ವರ್ತಮಾನಕ್ಕೆಲ್ಲಾ ಭ್ರಮರೆಯೇ ಕಾರಣಳಾಗಿರ ಬೇಕೆಂದುಕೊಂಡು ಅವಳು ಭ್ರಮರೆಯ ಹೊಟ್ಟೆ ಉರಿಸಲು ಕೆಲವು ಗಿಲೀಟಿನ ಒಡವೆಗಳನ್ನೂ ಒಳ್ಳೆಯ ಸೀರೆಗಳನ್ನೂ ಎರವಲು ತಂದು ಭ್ರಮರೆಯ ಮುಂದೆ ಹಾಕಿ ಅದನ್ನು ಗೋವಿಂದಲಾಲನು ಕೊಟ್ಟನೆಂದು ತೋರಿಸಿದಳು. (೨೦-೨೨)</p>
<p> ಈ ವಿಚಾರವನ್ನು ಪ್ರಸ್ತಾಪಿಸಿ ಭ್ರಮರೆಯು ಗಂಡನಿಗೆ ಕಾಗದಬರೆದಳು; ಬ್ರಹ್ಮಾನಂದನೂ ಅವಳು ರೋಹಿಣಿಯನ್ನು ಊರುತುಂಬ ದೂರುಮಾಡಿರುವುದಾಗಿ ಬರೆದನು. ಇದನ್ನು ನೋಡಿ, ಮರುದಿನವೇ ಗೋವಿಂದಲಾಲನು ದೋಣಿಯಲ್ಲಿ ಊರಿಗೆ ಹೊರಟನು. ಅವನು ಹೊರಟ ಸುದ್ದಿಯನ್ನು ನಾಯಿಬನು ಊರಿಗೆ ಕಾಗದ ಬರೆದು ತಿಳಿಸಿದನು; ಟಪ್ಪಾಲು ಮರುದಿನವೇ ಬಂತು; ಆದರೆ ಗೋವಿಂದಲಾಲನು ದೋಣಿಯಲ್ಲಿ ಊರು ತಲುಪಲು ನಾಲ್ಕೈದು ದಿನ ತಡವಾಯಿತು; ಟಪ್ಪಾಲು ಬಂದ ದಿನವೇ ಭ್ರಮರೆಯು ತನಗೆ ಕಾಯಿಲೆ, ತವರೂರಿಗೆ ಬರುತ್ತೇನೆ, ಎಂದು ತಾಯಿಗೆ ಬರೆದಳು. ಅವಳ ತಂದೆಯು ಕೃಷ್ಣಕಾಂತನಿಗೆ ಕಾಗದ ಬರೆದು ಭ್ರಮರೆಯ ತಾಯಿಗೆ ತುಂಬ ಕಾಯಿಲೆಯೆಂದು ತಿಳಿಸಿ ಭ್ರಮರೆಯನ್ನು ಕರಸಿ ಕೊಂಡನು. ಗೋವಿಂದಲಾಲನು ಬಂದಾಗ ಅವಳು ಮನೆಯಲ್ಲಿರಲಿಲ್ಲ. ಅದನ್ನು ನೋಡಿ ಅವನು ‘ನನ್ನ ಮೇಲೆ ಇಷ್ಟು ಅಪ ನಂಬಿಕೆಯೇ? ಯಾವುದನ್ನೂ ವಿಚಾರ ಮಾಡದೆಯೇ ಹೊರಟುಹೋಗುವುದೇ? ನಾನುಇನ್ನು ಅವಳಮುಖ ನೋಡುವು ದಿಲ್ಲ!’ ಎಂದು ಅಸಮಾಧಾನಪಟ್ಟುಕೊಂಡು, ತಾಯಿಗೆ ‘ಅವಳನ್ನು ಕರಸಬೇಕಾಗಿಲ್ಲ!’ ಎಂದು ತಿಳಿಸಿಬಿಟ್ಟನು. (೨೩-೨೪)</p>
<p> ಭ್ರಮರೆಯನ್ನು ಮರೆಯಲು ಗೋವಿಂದಲಾಲನು ರೋಹಿಣಿಯನ್ನು ಚಿಂತಿಸತೊಡಗಿದನು. ಒಂದು ದಿನ ಸಂಜೆ ರೋಹಿಣಿಯು ನೀರು ತರುತ್ತ ಗೋವಿಂದಲಾಲನನ್ನು ಅವನ ಪುಷ್ಪೋದ್ಯಾನದಲ್ಲಿ ಕಂಡಳು. ಅವನು ಯಾರು ಈ ಅಪವಾಧಗಳನ್ನೆಲ್ಲಾ ಹುಟ್ಟಿಸಿದವರು ಎಂದು ಕೇಳಿದನು. ಅವನೊಡನೆ ನಡೆದ ಸಂಭಾಷಣೆಯಿಂದ ಅವನು ತನ್ನ ರೂಪದಲ್ಲಿ ಮುಗ್ಧನಾಗಿದ್ದನೆಂದು ರೋಹಿಣಿಗೆ ಗೊತ್ತಾಯಿತು. ಅವರ ಸಂಬಂಧ ಹೆಚ್ಚಾಯಿತು. ಇದು ಕೃಷ್ಣಕಾಂತನ ಕಿವಿಗೂ ಬಿತ್ತು. ಈ ಮಧ್ಯೆ ಅವನು ಕಾಯಿಲೆಬಿದ್ದನು. ಒಂದು ದಿನ ರಾತ್ರಿ ಗೋವಿಂದಲಾಲನು ತುಂಬ ಹೊತ್ತಾಗಿ ಮನೆಗೆ ಬರಲು ಕೃಷ್ಣಕಾಂತನು ‘ಏಕೆ ಇಷ್ಟುಹೊತ್ತು?’ ಎಂದು ಕೇಳಿದನು. ಗೋವಿಂದನು ಉತ್ತರ ಕೊಡದೆ ಮಾತುಮರಸಿದನು. ಅವನ ಕಾಯಿಲೆ ಹೆಚ್ಚಾಗಿ, ಉಳಿಯುವ ಆಸೆಯಿಲ್ಲದಾದಾಗ, ಅವನು ಹಳೆಯ ಉಯಿಲನ್ನು ಹರಿದುಹಾಕಿ ಹೊಸದೊಂದನ್ನು ಬರಸಿದನು. ಅದರಲ್ಲಿ ಹಿಂದೆ ಗೋವಿಂದಲಾಲನಿಗೆ ಬರೆದಿದ್ದ ಆಸ್ತಿಯನ್ನು ಅವನ ಹೆಂಡತಿಗೆಮಾಡಿಸಿ, ಭ್ರಮರೆಯ ಕಾಲಾನಂತರ ಗೋವಿಂದ ಲಾಲನು ಅದರ ಅರ್ಧವನ್ನು ಅನುಭವಿಸಬಹುದು ಎಂದು ಬರಸಿದನು. ಕೃಷ್ಣಕಾಂತನೂ ಸಾಕ್ಷಿಗಳೂ ರುಜು ಹಾಕಿದರು. ಗೋವಿಂದಲಾಲನೂ ತನ್ನ ಸಮ್ಮತಿಯನ್ನು ಹಾಕಿದನು. ಅಂದಿನ ರಾತ್ರಿ ಕೃಷ್ಣಕಾಂತನು ಸ್ವರ್ಗಸ್ಥನಾದನು. (೨೫-೨೬)</p>
<p> ಮರುದಿನವೇ ಗೋವಿಂದಲಾಲನ ತಾಯಿಯು ಸೊಸೆಯನ್ನು ಕರಸಿದಳು. ಗೋವಿಂದಲಾಲನೂ ಭ್ರಮರೆಯೂ ಹೆಚ್ಚು ಮಾತುಗಳನ್ನಾಡಲಿಲ್ಲ; ಉತ್ತರಕ್ರಿಯಾದಿಗಳು ನಡೆಯಲಿ ಎಂದುಸುಮ್ಮನಿದ್ದರು. ಆದರೆ ಮನಸ್ಸೇನೋ ಕೆಟ್ಟುಹೋಗಿತ್ತು. ಹರಲಾಲನು ಬಂದು ಉತ್ತರಕ್ರಿಯಾದಿಗಳನ್ನು ನಡಸಿದನು. ಅನಂತರ ಉಯಿಲನ್ನು ಓದಿಯಾಯಿತು. ಅದರಿಂದ ಹರಲಾಲನಿಗೆ ಅಸಮಾಧಾನವಾಗಿ ಅವನು ಹೊರಟುಹೋದನು. ಗೋವಿಂದಲಾಲನು ಹೆಂಡತಿಯನ್ನು ಕುರಿತು ‘ಇದು ನಿನ್ನ ಆಸ್ತಿ; ನಾನು ನಿನ್ನ ಅನ್ನ ತಿಂದುಕೊಂಡಿರಲಾರೆ; ಎಲ್ಲಾದರೂ ಹೋಗಿ ಸಂಪಾದನೆ ಮಾಡಿಕೊಂಡಿರುತ್ತೇನೆ’ ಎಂದನು. ಅವಳು ಇದನ್ನೆಲ್ಲಾ ನಿನಗೆ ದಾನಮಾಡುತ್ತೇನೆಂದಳು. ಅವನು ‘ನಿನ್ನ ದಾನದಿಂದ ನಾನು ಜೀವಿಸಬೇಕೇ? ನಾನು ನಿನ್ನನ್ನು ಬಿಟ್ಟುಬಿಡುತ್ತೇನೆ!’ ಎಂದನು. ಗೋವಿಂದಲಾಲನ ತಾಯಿಯು ‘ನಾನು ಸೊಸೆಯ ಅನ್ನವನ್ನು ತಿಂದುಕೊಂಡಿರಲಾರೆ, ನನ್ನನ್ನು ಕಾಶಿಯಲ್ಲಿ ಬಿಟ್ಟುಬಿಡು!’ ಎಂದು ಮಗನನ್ನು ಕೇಳಿಕೊಂಡಳು. ಅವನೂ ಒಪ್ಪಿದನು. ಈ ನಡುವೆ ಭ್ರಮರೆಯು ತವರುಮನೆಗೆ ಹೋಗಿ ಆಸ್ತಿಯನ್ನೆಲ್ಲಾ ಗಂಡನ ಹೆಸರಿಗೆ ದಾನಮಾಡಿಸಿ ದಾನಪತ್ರವನ್ನು ತಂದಳು. ಗೋವಿಂದಲಾಲನು ತನ್ನ ಅಧೀನದಲ್ಲಿದ್ದ ಚರಸ್ವತ್ತನ್ನು ಮಾರಿ ಒಂದುಲಕ್ಷ ರೂಪಾಯಿ ಮಾಡಿಕೊಂಡು ಹೊರಡಲು ಸಿದ್ಧನಾದನು. ಯಾವಾಗ ಬರುತ್ತೀರಿ ಎಂದು ಭ್ರಮರೆ ಕೇಳಿದ್ದಕ್ಕೆ ಸರಿಯಾಗಿ ಉತ್ತರ ಕೊಡಲಿಲ್ಲ. ‘ಇಲ್ಲಿ ನಿನ್ನ ಅನ್ನವನ್ನು ತಿಂದುಕೊಂಡಿರಲಾರೆ!’ ಎಂದನು. ಅವಳು ದಾನಪತ್ರವನ್ನು ಕೈಲಿಟ್ಟಳೂ; ಅವನು ಅದನ್ನು ಹರಿದುಹಾಕಿದನು. ‘ನಾನು ಪತಿವ್ರತೆಯಾಗಿದ್ದರೆ ನೀವು ಹಿಂತಿರುಗಿ ಬರುತ್ತೀರಿ!’ ಎಂದು ಅವಳು ಗಂಡನಿಗೆ ನಮಸ್ಕರಿಸಿದಳು. ಈ ಕಥೆ ಆರಂಭವಾಗುವುದಕ್ಕೆ ಸ್ವಲ್ಪ ಮುಂಚೆ ಅವಳಿಗೆ ಒಂದು ಗಂಡುಮಗುವಾಗಿ ಏಳು ದಿನವಿದ್ದು ಸತ್ತುಹೋಗಿತ್ತು. ಅದನ್ನು ಈಗ ನೆನಸಿಕೊಂಡು ಅಳುತ್ತ, ದೇವತೆಗಳು ತುಂಬ ನಿರ್ದಯರೆಂದು ನಿರ್ಧರಿಸಿದಳು. ಗೋವಿಂದಲಾಲನು ರೋಹಿಣಿಯನ್ನು ನೆನೆಯುತ್ತ ಹೊರಟುಹೋದನು. (೨೭-೩೧)</p>
<p class="text-center">ದ್ವಿತೀಯ ಖಂಡ</p>
<p> ಗೋವಿಂದಲಾಲನೂ ಅವನ ತಾಯಿಯೂ ಕಾಶಿಯನ್ನು ಸೇರಿದರು. ಆದರೆ ಭ್ರಮರೆಗೆ ಕಾಗದ ಬರಲಿಲ್ಲ, ಅವಳೂ ಬರೆಯಲಿಲ್ಲ. ಒಂದೆರಡು ತಿಂಗಳಾದ ಮೇಲೆ ಅವನು ಕಾಶಿಯನ್ನು ಬಿಟ್ಟು ಎಲ್ಲಿಗೋ ಹೋದನು; ಊರಿಗೆ ಬರಲಿಲ್ಲ. ತಾಯಿಗೆ ಬರೆಯಲಾಗಿ, ಅವನು ಊರೂರು ತಿರುಗುತ್ತಿದ್ದನೆಂದೂ ಎಲ್ಲಿಯೂ ನೆಲೆಯಾಗಿ ನಿಂತಿರಲಿಲ್ಲವೆಂದೂ ಉತ್ತರ ಬಂತು. ರೋಹಿಣಿಯು ಹೊಟ್ಟೆಯ ಶೂಲೆಯೆಂದು ನರಳುತ್ತಿದ್ದು, ಗುಣವಾಗದೆ, ತಾರಕೇಶ್ವರದಲ್ಲಿ ಸೇವೆ ಮಾಡಲೆಂದು ಊರುಬಿಟ್ಟು ಹೋದಳು. ಆದರೆ ಹಿಂತಿರುಗಿ ಬರಲಿಲ್ಲ. ಭ್ರಮರೆಯು ಅತ್ತು ಅತ್ತು ತಾಯಿಯ ಮನೆಗೆ ಹೋದಳು; ಊರಲ್ಲಿದ್ದರೆ ಗಂಡನ ಸಮಾಚಾರ ತಿಳಿದೀತೆಂದು ಮತ್ತೆ ಬಂದಳು; ಆದರೆ ಏನೂ ತಿಳಿಯಲಿಲ್ಲ; ಕೊರಗುಹತ್ತಿ ಹಾಸಿಗೆ ಹಿಡಿದಳು. ಅವಳ ತಂದೆ ಮಾಧವೀನಾಥನು ಅದನ್ನು ನೋಡಿ ದುಃಖಗೊಂಡನು, ರೋಷಗೊಂಡನು. ಅಳಿಯನಿಗೆ ತಕ್ಕಶಿಕ್ಷೆ ಮಾಡಬೇಕೆಂದು ಮನಸ್ಸಿನಲ್ಲಿ ನಿರ್ಧರ ಮಾಡಿಕೊಂಡು, ಮಗಳಿಗೆ ಸಮಾಧಾನ ಹೇಳಿ, ಅಲ್ಲಿ ಯಾರೂ ಅವಳನ್ನು ನೋಡಿಕೊಳ್ಳುವವರಿಲ್ಲದ್ದರಿಂದ ತಮ್ಮ ಊರಾದ ರಾಜಗ್ರಾಮಕ್ಕೆ ಕರೆದುಕೊಂಡು ಬಂದನು. (೧-೨)</p>
<p> ಮಾಧವೀನಾಥನು ಶಕ್ತ, ಕಾರ್ಯಸಮರ್ಥ, ವ್ಯವಹಾರ ದಕ್ಷ; ಅವನು ಈ ಅನರ್ಥಗಳಿಗೆಲ್ಲಾ ರೋಹಿಣೀ ಗೋವಿಂದಲಾಲರೇ ಕಾರಣವೆಂದು ನಿಶ್ಚಯಿಸಿ, ಅವರು ಎಲ್ಲಿದ್ದರು ಎಂದು ಪತ್ತೆ ಮಾಡಲು ಹೊರಟನು. ಹರಿದ್ರಾಗ್ರಾಮ ದಲ್ಲಿದ್ದ ಅಂಚೆಯ ಕಛೇರಿಗೆ ಹೋಗಿ ಅದರ ಪೋಸ್ಟುಮೇಷ್ಟರನ್ನು ಆಸೆ ತೋರಿಸಿ, ಭಯಪಡಿಸಿ, ಬ್ರಹ್ಮಾನಂದನಿಗೆ ಕೆಲವು ಕಾಲದಿಂದ ಯಶೋಹರ ಜಿಲ್ಲೆಯ ಪ್ರಸಾದಪುರದಿಂದ ಪತ್ರಗಳು ಬರುತ್ತಿದ್ದುವೆಂದು ತಿಳಿದುಕೊಂಡನು. ಬ್ರಹ್ಮಾನಂದನ ಹತ್ತಿರ ಹೋಗಿ ಅವನನ್ನು ಹೆದರಿಸಿ ರೋಹಿಣಿಯು ಪ್ರಸಾದಪುರದಿಂದ ಹಣ ಕಳುಹಿಸುತ್ತಿದ್ದಳೆಂದು ದೃಢಪಡಿಸಿಕೊಂಡನು. ಅನಂತರ ಕಲ್ಕತ್ತೆಗೆ ಹೋಗಿ ತನ್ನ ಸ್ನೇಹಿತ ನಿಶಾಕರದಾಸನನ್ನು ಕರೆದುಕೊಂಡು ಪ್ರಸಾದಪುರಕ್ಕೆ ಹೋದನು. (೩-೪)</p>
<p> ಅಲ್ಲಿ ಹಿಂದೆ ನೀಲಿಕೋಠಿಯಾಗಿದ್ದ ಒಂದು ಮಹಡಿಮನೆಯನ್ನು ಕೊಂಡುಕೊಂಡು ಗೋವಿಂದಲಾಲನೂ ರೋಹಿಣಿಯೂ ವಾಸವಾಗಿದ್ದರು. ಮಾಧವೀನಾಥನು ಹಿಂದೆನಿಂತು ನಿಶಾಕರನನ್ನು ಅಲ್ಲಿಗೆ ಕಳುಹಿಸಿದನು. ಆಗಅಲ್ಲಿ ದಾನೇಶ ಖಾನನೆಂಬ ಒಬ್ಬ ಗವಾಯಿಯು ತಂಬೂರಿ ಶ್ರುತಿಯಿಟ್ಟುಕೊಂಡು ಹಾಡುತ್ತಿದ್ದನು; ಜೊತೆಗೆ ರೋಹಿಣಿಯು ಸ್ವರಸೇರಿಸಿ, ತಬಲಾ ಬಾರಿಸುತ್ತಿದ್ದಳು; ಹತ್ತಿರದ ಒಂದು ಕೊಠಡಿಯಲ್ಲಿ ಗೋವಿಂದಲಾಲನು ಕುಳಿತು ಅವಳನ್ನು ನೋಡುತ್ತ, ಒಂದು ಕಾದಂಬರಿಯನ್ನು ಓದುತ್ತಿದ್ದನು. ನಿಶಾಕರನು ಬಾಗಿಲಲ್ಲಿದ್ದ ಆಳಿನೊಡನೆ ಹೇಳಿಕಳುಹಿಸಿ ಸುತ್ತಇದ್ದ ಪುಷ್ಫೋದ್ಯಾನದಲ್ಲಿ ತಿರುಗಾಡುತ್ತಿದ್ದನು. ರೋಹಿಣೀಯು ಮೇಲಿಂದ ಅವನನ್ನು ನೋಡಿ ಅವನ ರೂಪದಿಂದ ಮೋಹಿತಳಾದಳು. ಅವನೂ ಅವಳನ್ನು ನೋಡಿದನು. ಸೇವಕನು ಬರಲಿಲ್ಲವಾಗಿ, ನಿಶಾಕರನೇ ಬಂದು ಗೋವಿಂದಲಾಲನನ್ನು ಕಂಡು, ತನ್ನ ಹೆಸರು ರಾಸ ವಿಹಾರಿದೇವೆನೆಂದೂ, ತನ್ನ ಊರು ವರಾಹನಗರವೆಂದೂ, ಭ್ರಮರೆಯು ಅವಳ ಆಸ್ತಿಯನ್ನು ಅವನಿಗೆ ಆಧಾರಮಾಡುವವ ಳಾಗಿದ್ದಾಳೆಂದೂ, ಅದಕ್ಕೆ ಅವನಅನುಮತಿ ಬೇಕಾಗಿತ್ತೆಂದೂ ಒಂದುಕಾಗದ ಬರೆದುಕೊಟ್ಟರೆ ತೆಗೆದುಕೊಂಡು ಹೋಗುವೆ ನೆಂದೂ ತಿಳಿಸಿದನು. ಗೋವಿಂದಲಾಲನು ಆಸ್ತಿ ಭ್ರಮರೆಯದೆಂದೂ ಅವಳೂ ಏನುಬೇಕಾದರೂ ಮಾಡಬಹುದೆಂದೂ ತಾನು ಕಾಗದ ಬರೆದುಕೊಡುವುದಿಲ್ಲವೆಂದೂ ಹೇಳೀ, ಮನಸ್ಸು ಹದಗೆಟ್ಟು, ಕೊಠಡಿಗೆ ಹೋಗಿ ಬಾಗಿಲು ಹಾಕಿಕೊಂಡು ಅಳುತ್ತ ಕುಳಿತನು. (೫-೬)</p>
<p>ರೋಹಿಣಿಯು ಪರದೆಯ ಹಿಂದಿನಿಂದ ಅವರ ಮಾತನ್ನು ಕೇಳಿದ್ದಳು, ನಿಶಾಕರನು ಹರಿದ್ರಾಗ್ರಾಮದಿಂದ ಬಂದಿದ್ದರೆ ಅವನಿಂದ ಬ್ರಹ್ಮಾನಂದನ ಯೋಗಕ್ಷೇಮವನ್ನು ತಿಳಿಯಬೇಕೆನ್ನಿಸಿತು; ತನ್ನ ಸೇವಕನ ಮೂಲಕ ನಿಶಾಕರನಿಗೆ ತಿಳಿಸದಳೂ; ಅವನು ಸ್ವಲ್ಪ ಕತ್ತಲಾದ ಮೇಲೆ ನದಿಯ ಘಾಟಿಯ ಹತ್ತಿರ ನೋಡಬಹುದೆಂದು ಹೇಳಿಕಳುಹಿಸಿದನು. ಇನ್ನೊಬ್ಬ ಆಳನ್ನು ಕರೆದು ಅವನಿಗೆ ಆಸೆ ತೋರಿಸಿ, ರೋಹಿಣಿಯು ಇಳೀದು ಘಾಟಿಯ ಕಡೆಗೆ ಬರುತ್ತಿದ್ದ ಹಾಗೇ ಗೋವಿಂದಲಾಲನಿಗೆ ಅದನ್ನು ತಿಳಿಸಬೇಕಾಗಿ ಹೇಳಿದನು. ಅದರಂತೆ ರೋಹಿಣಿಯು ಕತ್ತಲಾದ ಮೇಲೆ ಬಂದಳು; ಹಿಂದೆಯೇ ಅವಳಿಗೆ ತಿಳಿಯದಂತೆ ಗೋವಿಂದಲಾಲನೂ ಬಂದನು. ಅವನನ್ನು ನೋಡಿ ನಿಶಾಕರನು ಅದೃಶ್ಯನಾದನು. ಗೋವಿಂದಲಾಲನು ಅವಳನ್ನು ಮನೆಗೆ ಕರೆದುಕೊಂಡು ಹೋಗಿ ಬೈದು ಪಿಸ್ತೂಲಿನಿಂದ ಹೊಡೆದು ಕೊಂದನು. (೭-೯)</p>
<p> ಪೋಲೀಸುಠಾಣೆಯು ದೂರವಿದ್ದದ್ದರಿಂದ ಪೋಲೀಸರಿಗೆ ವರ್ತಮಾನ ತಿಳಿದು ಅವರು ಬರುವ ಹೊತ್ತಿಗೆ ಮಾರನೆಯ ದಿನ ಮಧ್ಯಾಹ್ನವಾಯಿತು. ಅಷ್ಟುಹೊತ್ತಿಗೆ ಗೋವಿಂದಲಾಲನು ಪರಾರಿಯಾಗಿದ್ದನು. ಅವನು ಪ್ರಸಾದಪುರದಲ್ಲಿ ಚುನಿಲಾಲದತ್ತನೆಂದು ಹೆಸರಿಟ್ಟುಕೊಂಡಿದ್ದನು. ಅವನ ಊರುಕೇರಿ ಯಾವುದೂ ಯಾರಿಗೂ ಗೊತ್ತಿರಲಿಲ್ಲ. ಫಿಛೆಲ್​ ಖಾನನೆಂಬ ಪತ್ತೇದಾರನು ಬಂದು ಮನೆಯಲ್ಲಿದ್ದ ಕಾಗದಪತ್ರಗಳಿಂದ ಅವನ ವಿಚಾರ ತಿಳಿದುಕೊಂಡು ಹರಿದ್ರಾಗ್ರಾಮಕ್ಕೆ ಹೋದನು; ಗೋವಿಂದಲಾಲನು ಅಲ್ಲಿಗೆ ಬಂದಿರಲಿಲ್ಲ. ನಿಶಾಕರನೂ ಮಾಧವೀನಾಥನು ಹಿಂತಿರುಗಿ ಬಂದರು. (೧೦)</p>
<p> ಭ್ರಮರೆಯು ಹರಿದ್ರಾಗ್ರಾಮದಲ್ಲಿ ಗಂಡನಿಗೆ ಕಾಯುತ್ತ ಕುಳಿತಳು. ನಾಲ್ಕು ವರ್ಷ ಕಳೆಯಿತು. ಬರಲಿಲ್ಲ. ಐದನೆಯ ವರ್ಷ, ಬೈರಾಗಿವೇಷದಲ್ಲಿದ್ದ ಅವನನ್ನು ಪೋಲೀಸರು ಬೃಂದಾವನದಲ್ಲಿ ಹಿಡಿದು ಯಶೋಹರಕ್ಕೆ ತಂದರೆಂದು ವರ್ತಮಾನ ಬಂತು. ಗೋವಿಂದಲಾಲನು ದಿವಾನನಿಗೆ ತನ್ನನ್ನು ಹಣಕೊಟ್ಟು ಬಿಡಿಸಿಕೊಳ್ಳಬಹುದಾದರೆ ಬಿಡಿಸಿಕೊಳ್ಳಿ ಎಂದು ಕಾಗದ ಬರೆದನು. ಭ್ರಮರೆಯು ಐವತ್ತುಸಾವಿರ ರೂಪಾಯಿಯನ್ನು ತಂದೆಯ ಕೈಯಲ್ಲಿ ಕೊಟ್ಟು ‘ಏನು ಮಾಡಬೇಕೋ ಮಾಡು’ ಎಂದು ಬೇಡಿಕೊಂಡಳು. ಅವನು ಯಶೋಹರಕ್ಕೆ ಹೋಗಿ ನೋಡಲು, ಫಿಛೆಲ್​ಖಾನನು ದುಡ್ಡುಕೊಟ್ಟು ಕೆಲವುಜನ ಸಾಕ್ಷಿಗಳನು ತಯಾರು ಮಾಡಿ ಅವರಿಂದ ‘‘ಗೋವಿಂದಲಾಲ ಉರುಫ್​ ಚುನಿಲಾಲದತ್ತನು ಕೈಯಾರ ರೋಹಿಣಿಯನ್ನು ಪಿಸ್ತೂಲಿನಿಂದ ಕೊಂದದ್ದನ್ನು ನಾವು ನೋಡಿದೆವು’’ ಎಂದು ಹೇಳಿಸಿದ್ದನು. ಅದರ ಆಧಾರದ ಮೇಲೆ ಮ್ಯಾಜಿಸ್ಟ್ರೇಟನು ಮೊಖದ್ದಮೆಯನ್ನು ಸೆಷನ್ಸಿಗೆ ಹಾಕಿದ್ದನು. ಆಗ ಮಾಧವೀನಾಥನು ಇದ್ದ ಮೂವರು ಸಾಕ್ಷಿಗಳನ್ನೂ ಕಂಡು ಒಬ್ಬೊಬ್ಬರಿಗೆ ಐನೂರೈನೂರು ರೂಪಾಯಿ ಕೊಟ್ಟು ಮೇಲಿನ ಕೋರ್ಟಿನಲ್ಲಿ ‘‘ನಮಗೇನೂ ತಿಳಿಯದು!’’ ಎಂದೆಉ ಹೇಳಬೇಕೆಂದೂ ಗೋವಿಂದಲಾಲನಿಗೆ ಖುಲಾಸೆಯಾದರೆ ಮತ್ತೆ ಐನೂರೈನೂರು ರೂಪಾಯಿಗಳನ್ನು ಕೊಡುವುದಾಗಿಯೂ ತಿಳಿಸಿದನು. ಅದರಂತೆ ಅವರು ತಮಗೇನೂ ತಿಳಿಯದೆಂದೂ ಫಿಛೆಲ್​ಖಾನನು ತಮ್ಮನ್ನು ಹೊಡೆದು ಹೆದರಿಸಿ ಹಾಗೆ ಹೇಳಿಸಿದ್ದನೆಂದೂ ಕೈಫಿಯತ್ತು ಕೊಟ್ಟರು. ಒಬ್ಬನು ತನ್ನ ಅಣ್ಣತಮ್ಮಂದಿರೊಡನೆ ಕೆಲವು ದಿನಗಳ ಹಿಂದೆ ಮಾರಾಮಾರಿ ನಡೆಸಿ ಮೈಮೇಲೆ ಬಿದ್ದ ಬಾಸುಂಡೆಗಳನ್ನು ತೋರಿಸಿದನು. ಖೂನಿಗೆ ಆಧಾರವಿಲ್ಲವೆಂದು ಗೋವಿಂದಲಾಲನಿಗೆ ಬಿಡುಗಡೆಯಾಯಿತು. ಮಾಧವೀ ನಾಥನು ತನ್ನನ್ನು ನೋಡಬೇಕೆಂದು ತಿಳಿಸಿದರೂ, ಗೋವಿಂದಲಾಲನು ತಲೆಮರಿಸಿಕೊಂಡು ಎಲ್ಲಯೋ ಹೋದನು. ಮಾಧವೀನಾಥನು ನಾಲ್ಕೈದು ದಿನ ನೋಡಿ ಹರಿದ್ರಾಗ್ರಾಮಕ್ಕೆ ಹಿಂತಿರುಗಿ ಬಂದನು. (೧೧-೧೨)</p>
<p> ಗೋವಿಂದಲಾಲನು ಪ್ರಸಾದಪುರಕ್ಕೆ ಹೋಗಿ ನೋಡಲು ಅಲ್ಲಿ ಅವನ ಆಸ್ತಿಯೆಲ್ಲಾ ಲೂಟಿಯಾಗಿ ಹೋಗಿತ್ತು. ಉಳಿದಿದ್ದನ್ನು ಯಾರಿಗೋ ಮಾರಿಬಂದ ಹಣ ತೆಗೆದುಕೊಂಡು ಕಲ್ಕತ್ತೆಗೆ ಹೋದನು. ಒಂದು ವರ್ಷದೊಳಗೆ ಕೈಬರಿದಾಗಲು, ಆರುವರ್ಷದ ಮೇಲೆ, ಭ್ರಮರೆಗೆ ಒಂದು ಪತ್ರ ಬರೆದನು; ತಾನು ‘ಭಿಕಾರಿ’ಯೆಂದೂ ಹೊಟ್ಟೆಗಿಲ್ಲವೆಂದೂ ತಾಯಿ ಸತ್ತುಹೋದಳೆಂದೂ, ಏನಾದರೂ ಕಳುಹಿಸಿಬೇಕೆಂದೂ ಬೇಡಿ ಬರೆದನು. ಭ್ರಮರೆ ‘ಆಸ್ತಿ ನಿಮ್ಮದು; ಬಂದು ಅನುಭವಿಸಬಹುದು; ನಾನು ಗಂಗಾತೀರದಲ್ಲಿ ಒಂದು ಮನೆಕಟ್ಟಿಸಿಕೊಂಡು ಇರಬೇಕೆಂದಿದ್ದೇನೆ; ಅಲ್ಲಿಯವರೆಗೆ ತವರುಮನೆಯಲ್ಲಿರುತ್ತೇನೆ’ ಎಂದು ಉತ್ತರ ಬರೆದಳು. ಗೋವಿಂದಲಾಲನು ಅದಕ್ಕೆ ಒಪ್ಪದೆ ತಾನು ಇದ್ದಕಡೆಗೇ ಹಣ ಕಳುಹಿಸಬೇಕೆಂದು ಅಪೇಕ್ಷಿಸಿದನು. ಅದರಂತೆ ಅವನಿಗೆ ತಿಂಗಳಿಗೆ ಐನೂರು ರೂಪಾಯಿ ಬರಲು ಏರ್ಪಾಟಾಯಿತು. (೧೩)</p>
<p>ಭ್ರಮರೆಗೆ ಕಾಯಿಲೆ ಹೆಚ್ಚಾಗಿ ಅವಳು ದಿನದಿನಕ್ಕೆ ಕ್ಷಯಿಸುತ್ತ ಬಂದಳು. ಫಾಲ್ಗುಣ ಶುದ್ಧ ಹುಣ್ಣಿಮೆಯಂದು ತನ್ನ ಉಪಚಾರಕ್ಕಿದ್ದ ಅವಳ ಅಕ್ಕ ಯಾಮಿನಿಯನ್ನು ಕುರಿತು ‘ಅಕ್ಕ! ಅವರು ಕಾಶಿಗೆ ಹೋದಾಗ, ನಾನು ಪತಿವ್ರತೆಯಾಗಿದ್ದರೆ ಮತ್ತೆ ನಿಮ್ಮನ್ನು ನೋಡುತ್ತೇನೆ ಎಂದು ಹಠಕಟ್ಟಿದ್ದೇ; ಇವೊತ್ತು ಒಂದು ಸಾರಿ ನೋಡಬಲ್ಲೆನೇ?’ ಎಂದಳು. ಗೋವಿಂದಲಾಲನು ಅವಳಿಗೆ ತುಂಬ ಕಾಯಿಲೆಯಾಗಿತ್ತೆಂದು ಮಾವನಿಂದ ತಿಳಿದು ಅವಳನ್ನು ನೋಡುವ ಸಲುವಾಗಿ ಅಂದು ತಾನೆ ಬಂದಿದ್ದನು. ಆದರೆ ಅವಳು ತುಂಬ ಆಶಕ್ತಳಾಗಿದ್ದದ್ದರಿಂದ ತಟ್ಟನೆ ಮೂಖ ತೋರಿಸಬಾರದೆಂದು ಮರೆಯಾಗಿದ್ದನು. ಈಗ ಕಾಣಿಸಿ ಕೊಂಡನು. ಗಂಡ ಹೆಂಡಿರಿಬ್ಬರೂ ಅತ್ತರು. ಅವಳು ಅವನನ್ನು ತನ್ನ ಹಾಸಿಗೆಯಮೇಲೆ ಕುಳ್ಳಿರಿಸಿಕೊಂಡು ಅವನ ಪಾದವನ್ನು ಮುಟ್ಟಿ ಕಣ್ಣಿಗೊತ್ತಿಕೊಂಡು ‘ನನ್ನ ತಪ್ಪನ್ನೆಲ್ಲಾ ಮನ್ನಿಸಿ ಆಶೀರ್ವಾದ ಮಾಡಿ’ ಎಂದು ಕೇಳಿಕೊಂಡಳು. ಅವನು ಅವಳ ಕೈಯನ್ನು ತನ್ನ ಕೈಯಲ್ಲಿಟ್ಟುಕೊಂಡು ಕುಳಿತನು. ಅವಳು ನಿಶ್ಯಬ್ದವಾಗಿ ಪ್ರಾಣತ್ಯಾಗ ಮಾಡಿದಳು. (೧೪)</p>
<p> ಭ್ರಮರೆಯ ಉತ್ತರಕ್ರಿಯೆಗಳಾದ ಮೇಲೆ ಗೋವಿಂದಲಾಲನು ಒಂದು ಸಂಜೆ ತನಗೆ ಪ್ರಿಯವಾಗಿದ್ದ-ಆದರೆ ಈಗ ಕಾಡುಕಾಡಾಗಿದ್ದ-ಪುಷ್ಪೋದ್ಯಾನಕ್ಕೆ ಹೋಗಿ ಪುಷ್ಕರಿಣಿಯ ಹತ್ತಿರ ನಿಂತನು; ಅವನ ಮನಸ್ಸು ತುಂಬ ಕಳವಳಗೊಂಡಿತ್ತು; ಆಗ ರೋಹಿಣಿಯು ಕಾಣಿಸಿಕೊಂಡು ‘ಇಲ್ಲೇ, ಇಷ್ಟುಹೊತ್ತಿನಲ್ಲೇ, ನಾನು ನೀರಿನಲ್ಲಿ ಮುಳುಗಿದೆ!.....ನೀನು ಪ್ರಾಯಶ್ಚಿತ್ತ ಮಾಡಿಕೋ, ಸಾಯಿ!’ ಎಂದಹಾಗಾಯಿತು. ಆದರೆ, ಭ್ರಮರೆ ಕಾಣಿಸಿಕೊಂಡು ‘ಏಕೆ ಸಾಯಬೇಕು? ನನ್ನನ್ನು ಮರೆತದ್ದರಿಂದ ಸಾಯಬೇಕೇ? ಬದುಕಿದ್ದರೆ ನನಗಿಂತ ದೊಡ್ಡ ವಸ್ತು ಲಭಿಸುತ್ತದೆ!’ ಎಂದಹಾಗಾಯಿತು. ಅವನು ಮೂರ್ಛೆಹೋಗಿ ರಾತ್ರಿಯೆಲ್ಲಾ ಅಲ್ಲೇ ಬಿದ್ದಿದ್ದನು. ಮರುದಿನ ಬೆಳಗ್ಗೆ ಯಾರೋ ಕಂಡು ಅವನನ್ನು ಮನೆಗೆ ಕರೆತಂದರು. ಎರಡುಮೂರು ತಿಂಗಳಲ್ಲಿ ಅವನಿಗೆ ಗುಣವಾಯಿತು. ಇನ್ನು ಅವನು ಮನೆಬಿಟ್ಟು ಹೋಗುವುದಿಲ್ಲವೆಂದು ಎಲ್ಲರೂ ಭಾವಿಸಿದ್ದರು. ಆದರೆ ಒಂದು ದಿನ ರಾತ್ರಿ ಅವನು ಯಾರಿಗೂ ಹೇಳದೆ ಎಲ್ಲಿಗೋ ಹೋಗಿಬಿಟ್ಟನು.</p>
<p> ಏಳು ವರ್ಷ ಕಾದುನೋಡಿ, ಅವನು ಸತ್ತನೆಂದು ಭಾವಿಸಿ, ಅವನಿಗೆ ಶ್ರಾದ್ಧನಡಸಿಬಿಟ್ಟರು. (೧೫)</p>
<p class="text-center">ಪರಿಶಿಷ್ಟ</p>
<p>ಗೋವಿಂದಲಾಲನ ಆಸ್ತಿ ಅವನ ತಂಗಿಯ ಮಗ ಶಚೀಕಾಂತನಿಗೆ ಬಂತು. ಅವನು ಒಣಗಿಹೋಗಿದ್ದ ಪುಷ್ಪೋ ದ್ಯಾನವನ್ನು ಮತ್ತೆ ಬೆಳಸಿದನು. ಪ್ರಮೋದಭವನವಿದ್ದ ಕಡೆಯಲ್ಲಿ ಒಂದು ಮಂದಿರವನ್ನು ಕಟ್ಟಿಸಿ, ಅದರಲ್ಲಿ ಭ್ರಮರೆಯ ಒಂದ ಚಿನ್ನದ ಪ್ರತಿಮೆಯನ್ನು ಸ್ಥಾಪಿಸಿ, ಅದರ ಕೆಳಗೆ ‘‘ಸುಖದಲ್ಲಿಯೂ ದುಃಖದಲ್ಲಿಯೂ ದೋಷದಲ್ಲಿಯೂ ಗುಣದಲ್ಲಿಯೂ ಯಾರು ಭ್ರಮರೆಗೆ ಸರಿಸಮನಾಗುತ್ತಾರೆಯೋ, ಅವರಿಗೆ ನಾನು ಈ ಚಿನ್ನದ ಪ್ರತಿಮೆಯನ್ನು ದಾನಮಾಡುತ್ತೇನೆ’’ ಎಂದು ಕೆತ್ತಿಸಿದನು.</p>
<p> ಭ್ರಮರೆ ಸತ್ತ ಹನ್ನೆರಡು ವರ್ಷದನಂತರ, ಗೋವಿಂದಲಾಲನು ಒಬ್ಬ ಸಂನ್ಯಾಸಿಯ ವೇಷದಲ್ಲಿ ಅಲ್ಲಿಗೆ ಬಂದನು. ಆಗ ಅಲ್ಲಿದ್ದ ಶಚೀಕಾಂತನಿಗೆ ‘ಈ ಭ್ರಮರೆ ನನ್ನವಳಾಗಿದ್ದಳು, ನಾನು ಗೋವಿಂದಲಾಲರಾಯ!’ ಎಂದು ತಿಳಿಸಿದನು. ಶಚೀ ಕಾಂತನು ಆಶ್ಚರ್ಯಪಟ್ಟು, ಅವನಿಗೆ ನಮಸ್ಕರಿಸಿ, ಮನೆಗೆ ಬರಬೇಕೆಂದನು; ಅವನ ಆಸ್ತಿಯನ್ನು ಅವನು ಅನುಭವಿಸಿಕೊಂಡಿರ ಬೇಕೆಂದನು. ಅವನು ‘ಇಂದಿಗೆ ನನ್ನ ಹನ್ನೆರಡು ವರ್ಷದ ಅಜ್ಞಾತವಾಸ ಮುಗಿಯಿತು; ನಾನು ನಿಮಗೆಲ್ಲಾ ಆಶೀರ್ವಾದ ಮಾಡಿಹೋಗಬೇಕೆಂದು ಬಂದಿದ್ದೇನೆ; ಆಸ್ತಿಗಿಂತ ಹೆಚ್ಚಾದ, ಭ್ರಮರೆಗಿಂತ ಹೆಚ್ಚಾದ, ಪವಿತ್ರವಾದ ಶಾಂತಿಯನ್ನು ಪಡೆದಿದ್ದೇನೆ....ಈಗ ಭಗವಂತನೇ ನನ್ನ ಆಸ್ತಿ, ಭ್ರಮರೆ, ಬ್ರಮರೆಗಿಂತ ಹೆಚ್ಚಿನ ಭ್ರಮರೆ’ ಎಂದು ಹೊರಟುಹೋದನು. ಆಮೇಲೆ ಯಾರೂ ಅವನನ್ನು ಹರಿದ್ರಾಗ್ರಾಮದಲ್ಲಿ ನೋಡಲಿಲ್ಲ.</p>
<p> ಹೀಗೆ, ಇದೂ ಒಬ್ಬ ತರುಣ ಜಮೀನುದಾರನು ಒಬ್ಬ ವಿಧವೆಯಾದ ಯುವತಿಯ ರೂಪದಲ್ಲಿ ಮೋಹಿತನಾಗಿ ಅವಳನ್ನು ಕೊಂದು ತಾನೂ ಸತ್ತ-ಅಥವಾ ಸತ್ತ ಪ್ರಾಯವಾದ-ಕಥೆ.</p>
<p> ಈಗ ಇಂಥಕಥೆಗಳು ಸಿನಿಮಾದಲ್ಲಿ ಬಹುಸಾಮಾನ್ಯ. ಬಂಗಾಳದಲ್ಲಿ ಇದನ್ನು ಚಲನಚಿತ್ರವಾಗಿ ಮಾಡಿ ಯೂ ಇದ್ದಾರೆ. ಈ ಕಾದಂಬರಿಯ ಹೆಸರೇನೋ ‘‘ಕೃಷ್ಣಕಾಂತನ ಉಯಿಲು’’; ಆದರೆ ಅದರಲ್ಲಿ ಬರುವುದು ಒಂದು ಉಯಿಲಲ್ಲ, ಹಲವು ಉಯಿಲುಗಳು-ಸುಟ್ಟುಹೋದ ಒಂದು ಸೃಷ್ಟನೆಯ ಉಯಿಲೂ ಸೇರಿ. ಕಥೆ ತೊಡಗುವುದೂ ತೊಡಕಾಗುವುದೂ ಉಯಿಲಿನಿಂದ; ರಾಮಕಾಂತನು ಸತ್ತಮೇಲೂ ಒಟ್ಟುಸಂಸಾರ ಸುಖ ವಾಗಿಯೇ ನಡೆಯುತ್ತಿತ್ತು; ಕೃಷ್ಣಕಾಂತನು ನ್ಯಾಯಬುದ್ಧಿಯಿಂದ, ತಮ್ಮನಮೇಲಣ ವಿಶ್ವಾಸದಿಂದ, ಅವನ ಸಂಸಾರದ ಹಿತಚಿಂತನೆಯಿಂದ ಉಯಿಲನ್ನು ಬರೆದದ್ದೇ ಕಷ್ಟಕ್ಕೆಬಂತು; ಮುಂದೂ, ಅವನು ತಮ್ಮನಸಂಸಾರ ದ ಹಿತಚಿಂತನೆಯಿಂದಲೇ, ಭ್ರಮರೆಯ ಹೆಸರಿನಲ್ಲಿ ಆಸ್ತಿಯ ಎಂಟಾಣೆಯನ್ನು ಬರೆದದ್ದೇ ಸಂಸಾರ ವೃಕ್ಷಕ್ಕೆ ಕೊಡಲಿಯ ಪೆಟ್ಟುಕೊಟ್ಟು ಉರುಳಿಸಿದಂತಾಯಿತು. ಅವನು ಇನ್ನೂ ನಾಲ್ಕುಕಾಲ ಬದುಕಿದ್ದರೆ ಯಾವ ಅನರ್ಥವೂ ಸಂಭವಿಸುತ್ತಿರಲಿಲ್ಲ. ಸಕಾಲದಲ್ಲಿ ಎಚ್ಚರಗೊಳ್ಳುವ, ಆದತಪ್ಪನ್ನು ತಿದ್ದುವಶಕ್ತಿ ಅವನಿಗಿತ್ತು; ಅವನು ಹಿಂದಿನ ಕಾಲದ ಸಮರ್ಥವ್ಯಕ್ತಿ, ಅವನ ಸಾವೇ ಕಾರಣವಾಗಿ, ಮನೆಯ ಊರೆ ತಪ್ಪಿದಂತಾಗಿ, ಸಂಸಾರ ಕುಸಿದುಬಿತ್ತು.</p>
<p> ಯೌವನಂ ಧನಸಂಪತ್ತಿಃ ಪ್ರಭುತ್ವಮವಿವೇಕತಾ।</p>
<p> ಏಕೈಕಮಪ್ಯನರ್ಥಾಯ ಕಿಮು ಯತ್ರ ಚತುಷ್ಟಯಂ ॥</p>
<p>ಎಂಬ ಹೇಳಿಕೆಯು ಹರಲಾಲ ಗೋವಿಂದಲಾಲರಿಬ್ಬರಿಗೂ ಅನ್ವಯಿಸುತ್ತದೆ. ಆಗಲೇ ಒಂದುಮಗುವಿನ ತಂದೆ ಯಾಗಿದ್ದರೂ ‘‘ಹರಲಾಲನು ತುಂಬ ದುರ್ದಾಂತ; ತಂದೆಗೆ ಅವಿಧೇಯ, ಮತ್ತು ಕೆಟ್ಟ ಬಾಯಿಯವನು.’’ ಆದರೆ ತಂದೆಯಮುಂದೆ ಅವನ ಹಾರಾಟ ಏನೂಕೆಲಸಕ್ಕೆ ಬರುವುದಿಲ್ಲ; ಅವನು ತಂದೆ ತನಗೆ ಉಯಿಲಿನಲ್ಲಿ ಸುತ್ತಿದ್ದ ಸೊನ್ನೆಗೆ ಏನನ್ನೂ ಸೇರಿಸಲಾಗಲಿಲ್ಲ; ಆಮೇಲೆ ಅವನು ಯಾರನ್ನಾದರೂ(ದುಡ್ಡುಳ್ಳ?) ವಿಧವೆಯನ್ನು ಮದುವೆ ಮಾಡಿಕೊಂಡನೋ, ಮಗನಿಗೆಬಂದ ಮೂರುಕಾಸಿನ ಪಾಲಿನಲ್ಲಿ ಜೀವಿಸಿಕೊಂಡಿದ್ದನೋ, ಒಂದಾಣೆ ಬಂದ ತಾಯಿಹಾಕಿದ ಅನ್ನದಲ್ಲಿ ಜೀವಿಸಿದ್ದನೋ ಒಂದು ಗೊತ್ತಾಗುವುದಿಲ್ಲ. ಕಥೆ ಆರಂಭವಾಗುವಾಗಲೇ ಅವನು ಮುರಿದಮರ. ಅವನು ರೋಹಿಣಿಯನ್ನು ಚಪಲಗೊಳಿಸಿದ್ದು, ಅವಳನ್ನು ಉದ್ರೇಕಗೊಳಿಸಿ ಅವಳ ಮತ್ತು ಗೋವಿಂದಲಾಲನ ಅಧಃಪತನಕ್ಕೆ ಸಹಾಯಮಾಡಿತು. ಹರಲಾಲನ ಹೆಂಡತಿಯು ಸತ್ತುಹೋಗಿದ್ದು ಅವನೊಡನೆ ಪಡಬೇಕಾಗಿದ್ದ ಸಂಸಾರ ಕ್ಲೇಶವನ್ನು ತಪ್ಪಿಸಿಕೊಂಡಳು. ಅವನ ದುರ್ದಾಂತ ದುರ್ಬೋಧ ಸ್ವಭಾವ, ಲಂಚ ಫೋರ್ಜರಿಗಳನ್ನಾದರೂ ಮಾಡಿ ಹಣಸಂಪಾದಿಸುವ ದುರ್ಬುದ್ಧಿ ದುರಾಶೆಗಳು, ಇವುಗಳ ಜೊತೆಗೆ-ಗೋವಿಂದಲಾಲಾನಲ್ಲಿರುವಂತೆ-ಇಂದ್ರಿಯ ಚಾಪಲ್ಯವನ್ನೂ ಗ್ರಂಥಕರ್ತನು ಸ್ಪಷ್ಟವಾಗಿ ಚಿತ್ರಿಸಿಲ್ಲ; ಅವನಿಗೆ ಅದು ಅಪ್ರಕೃತವೆನಿಸಿರಬಹುದು. ಅವನ ಗಮನವೆಲ್ಲಾ ಗೋವಿಂದಲಾಲನ ಚರಿತ್ರೆಯ ಮೇಲೆ.</p>
<p> ಗೋವಿಂದಲಾಲನಿಗೆ ಹಿಂದಿನ ಕಾಲದ ಪದ್ಧತಿಯಂತೆ ಚಿಕ್ಕವಯಸ್ಸಿನಲ್ಲಿಯೇ ಮದುವೆಯಾಗಿರುತ್ತದೆ; ಮದುವೆಯಾದಾಗ ಅವನ ಹೆಂಡತಿ ಎಂಟುವರ್ಷದ ಹುಡುಗಿ; ಅವಳು ನೆರೆಯಗ್ರಾಮದ ಒಬ್ಬ ಸಂಭಾವಿತನ ಮಗಳು; ಒಳ್ಳೆಯ ನಡವಳಿಕೆಯುಳ್ಳ ಮನೆತನ; ತಾಯಿಯ ಮನೆಗೂ ಅತ್ತೆಯ ಮನೆಗೂ ಇಬ್ಬರೂ ಹೋಗುತ್ತ ಬರುತ್ತ ಗಂಡಹೆಂಡಿರಿಗೆ ವಿಶ್ವಾಸಬೆಳೆದಿತ್ತು; ಅವರಿಗೆ ಒಂದು ಗಂಡುಮಗುವೂ ಆಗಿತ್ತು; ಆದರೆ ದುರದೃಷ್ಟ ದಿಂದ ಅದು ಒಂದು ವಾರಕ್ಕಿಂತ ಹೆಚ್ಚಾಗಿ ಬದುಕಲಿಲ್ಲ; ಹೊಲೆಮನೆಯಲ್ಲಿಯೇ ಸತ್ತುಹೋಯಿತು; ಭ್ರಮರೆ ಎಷ್ಟು ಗುಣವಂತಳೋ, ಅಷ್ಟು ರೂಪವಂತಳಲ್ಲ; ಹೆಸರಿಗೆ ತಕ್ಕಂತೆ ಕಪ್ಪು; ಆದರೆ ಹೆಚ್ಚೇನೂ ಕಪ್ಪಿರಲಾರದು; ರೋಹಿಣಿಯನ್ನೂ ನೋಡಿ, ಅವಳಕಣ್ಣು ತುಟಿ ಒಲಪುವೈಯಾರಗಳ ಪರಿಚಯವಾಗುವವರೆಗೂ ಗೋವಿಂದ ಲಾಲನು ಹೆಂಡತಿಯ ಕಪ್ಪನ್ನು ಅಷ್ಟಾಗಿ ಮನಸ್ಸಿಗೆ ಹತ್ತಿಸಿಕೊಂಡಹಾಗೆ ಕಾಣುವುದಿಲ್ಲ; ಅವಳು ಬೆಳ್ಳಗಿದ್ದಿದ್ದರೆ ಅವನು ದಾರಿ ತಪ್ಪುತ್ತಿರಲಿಲ್ಲವೆಂಬ ಭರವಸೆಯೇನೂ ಇಲ್ಲ; ಸೂರ್ಯಮುಖಿ ಬೆಳ್ಳಗಿರಲಿಲ್ಲವೇ? ನಗೇಂದ್ರ ನಿಗೇಕೆ ಭ್ರಮೆ? ರೂಪಮೋಹ ಅಂಥದು. ಚಿಕ್ಕವಯಸ್ಸಿನಲ್ಲಿ ಮದುವೆಯಾಗಿ, ಒಬ್ಬರಿಗೊಬ್ಬರು ಅಭ್ಯಾಸವಾಗಿ, ಗಾಡಿಯ ಎತ್ತುಗಳಂತೆ ಸಂಸಾರವನ್ನು ಹೇಗೋ ತಳ್ಳಿಕೊಂಡು ಹೋಗುವುದು ಹಿಂದೆ ಸಾಧಾರಣವಾಗಿತ್ತು. ಬಾಲ್ಯ ವಿವಾಹದಲ್ಲಿ-ಶಿಶುವಿವಾಹದಲ್ಲಲ್ಲ-ಕೆಲವು ಅನುಕೂಲಗಳೂ ಇವೆ. ಅದರ ನಿರೂಪಣೆ ಇಲ್ಲಿ ಅಪ್ರಕೃತ.</p>
<p> ‘ಕನ್ಯಾ ವರಯತೇ ರೂಪಂ’ ಎಂಬುದು ಎಷ್ಟುನಿಜವೋ ‘ವರೋ ವರಯತೇ ರೂಪಂ’ ಎಂಬುದೂ ಅಷ್ಟೇನಿಜ;(ರೂಪತೃಷ್ಣೆಯಿಂದಲೇ ಗೋವಿಂದಲಾಲನು ಅಡ್ಡದಾರಿ ಹಿಡಿದದ್ದು.)ಈಗ ಮದುವೆಯ ಪೇಟೆಯಲ್ಲಿ ವರಗಳ ಬೆಲೆ ಯದ್ವಾತದ್ವಾ ಏರಿರುವಾಗ, ‘ಎಣ್ಣೆಗೆಂಪಿನ’ ಹುಡುಗಿಯರಿಗೂ ಮದುವೆಯಾಗುವುದು ಕಷ್ಟ; ಇಬ್ಬರೂ ರೂಪವಂತರಾಗಿದ್ದರೆ, ಹೇಗೋ ಮದುವೆಯಾಗಬಹುದು.-ಆಮೇಲೆಅವರ ಅದೃಷ್ಟವಿದ್ದಂತಾಗುತ್ತದೆ. ತುಂಬಅನುರೂಪರಾಗಿದ್ದರೆ, ಅನುರಾಗಶೀಲರಾಗಿದ್ದರೆ, ವಿಧಿಗೆಕಣ್ಣು ಕೆಂಪಾಗುವುದೂಉಂಟು. ಅದಿರಲಿ; ಕಥೆ ನೂರುವರ್ಷಕ್ಕೆ ಹಿಂದಿನದು ತಾನೇ! ಆಗ ರೂಪವಂತನಾದ ಗೋವಿಂದಲಾಲನಿಗೂ ಕಪ್ಪುಛಾಯೆಯ ಭ್ರಮರೆ ಗೂ ಮದುವೆಯಾಗಿತ್ತು; ಅವಳು ‘ಕ್ಷುದ್ರ ಶರೀರೆಯಾದ ಬಾಲಿಕೆ’. ಆದರೂ ಅವರು ತುಂಬ ಅನ್ಯೋನ್ಯವಾಗಿ ದ್ದರು; ಒಬ್ಬರನ್ನೊಬ್ಬರು ಆಗಲಿರುತ್ತಿರಲಿಲ್ಲ; ಗೋವಿಂದಲಾಲನು ಹೆಂಡತಿಯನ್ನು ಮುದ್ದಿನಿಂದ ಭ್ರಮರ, ಭೋಮರಾ, ಭೋಮರ್​, ಭೋಮ್, ಭುಮರಿ, ಭುಮಿ, ಭುಂ, ಭೋಂ ಭೋಂ, ಎಂದುಮುಂತಾಗಿ ‘ನಿತ್ಯ ನೂತನವಾದ, ನಿತ್ಯಸ್ನೇಹಪೂರ್ಣವಾದ, ಹಾಸ್ಯಪೂರ್ಣವಾದ, ಸುಖಪೂರ್ಣವಾದ ಹೆಸರುಗಳಿಂದ’ ಕರೆಯು ತ್ತಿದ್ದನು. ಒಂದೊಂದುವೇಳೆ ಅವಳ ಬಣ್ಣವನ್ನು ಮನಸ್ಸಿನಲ್ಲಿಟ್ಟುಕೋಂಡು ಅಷ್ಟೇ ಮುದ್ದಿನಿಂದ, ಕಾಳಿ, ಕರಿಯ ಚಂದ್ರ, ಕರಿಯಚಿನ್ನ, ಕಪ್ಪುಮಾಣಿಕ್ಯ, ಕಾಳಿಂದಿ, ಕಾಳೀಯೆ-ಎಂದು ಕೂಗುತ್ತಿದ್ದದ್ದೂ ಉಂಟು. ಕಣ್ಣಿಗೆಕಣ್ಣನ್ನೂ ಸೇರಿದರೆಸಾಕು, ನಗುತಾನಾಗಿ ಉಕ್ಕಿಬರುವುದು; ಅವನನ್ನುನೋಡಿ ಅವಳು ‘ಎಂಥರೂಪ!’ ಎಂದುಕೊಳ್ಳು ವಳು; ಅವಳನ್ನುನೋಡಿ ಅವನು ‘ಎಂಥಗುಣ!’ ಎಂದುಕೊಳ್ಳುವನು. ಅವರ ಸಂಭಾಷಣೆ ಅರ್ಧ ಮಾತಿನಲ್ಲಿ, ಅರ್ಧಕಣ್ಣಿನಲ್ಲಿ, ಅರ್ಧತುಟಿಯಲ್ಲಿ ನಡೆಯುವುದು. ಅವರಹೃದಯವು ಮಧ್ಯಾಹ್ನದ ಸೂರ್ಯಕಿರಣದಿಂದ ಪ್ರಫುಲ್ಲವಾದ ಪದ್ಮದಂತಿರುತ್ತಿತ್ತು. ಇಂಥ ಅಮೃತಮತವಾದ ಸಂಸಾರ ಒಡೆದುಹೋಯಿತು. ಗೋವಿಂದ ಲಾಲನು ಯೌವನದ ರೂಪತೃಷ್ಣೆಯನ್ನು ಅಡಗಿಸಲಾರದೆ ಹೋದನು. ಹಾಲಿನಲ್ಲಿಬಿದ್ದರೆ ಕರಗದಕಲ್ಲು ಸಕ್ಕರೆಯೂ ಉಂಟೇ?</p>
<p> ರೋಹಿಣಿಯು ಕುಂದೆಗಿಂತ ರೂಪವತಿ, ಯೌವನಸಂಪನ್ನೆ, ಪ್ರೌಢೆ, ಮೋಹಕಾರಿ, ಮಾಯಕಾರಿ, ಬುದ್ದಿವಂತೆ, ವಿದ್ಯಾವಂತೆ, ಕಲಾವಂತೆ, ಧೃಷ್ಟೆ, ಚತುರೆ, ರಸಿಕೆ, ವಿಧವೆಯ ವೇಷಭೂಷಗಳಿಲ್ಲ; ದಿವ್ಯವಾಗಿ ಅಡಿಗೆ ಮಾಡುವಳು, ಹಾಡುವಳು, ಕಸೂತಿ ಕೆಲಸ ಮಾಡುವಳು, ಜಡೆಹಾಕುವಳು, ಹೂಕಟ್ಟುವಳು; ತುಂಬು ಯೌವನ; ರೂಪ ಉಕ್ಕುತ್ತಿತ್ತು. ಇಷ್ಟುದಿನವೂ ಅವಳು ಗೋವಿಂದಲಾಲನನ್ನು ಬಲೆಯಲ್ಲಿ ಹಾಕಿಕೊಳ್ಳದಿದ್ದದ್ದೇ ಆಶ್ಚರ್ಯ. ಅದಕ್ಕೆ, ಬಹುಮಟ್ಟಿಗೆ ಗೋವಿಂದಲಾಲನು ಭ್ರಮರೆಯ ಗುಣದಲ್ಲಿ ಆಸಕ್ತನಾಗಿದ್ದದ್ದು, ಮೆನತನದ ಸತ್ಸಂಸ್ಕಾರ, ಸಿಂಹಸ್ವಪ್ನದಂತಿದ್ದ ಕೃಷ್ಣಕಾಂತನ ರಕ್ಷೆ ಇವೇ ಕಾರಣ. ಆದರೆ, ಕೆಡುವ ಕಾಲ ಬಂದಾಗ ಇವೆಲ್ಲಾ ಎಲ್ಲಿಯೋ ಹೋದುವು. ರೂಪೋನ್ಮಾದ ಇವೆಲ್ಲವನ್ನೂ ಅಳಿಸಿಬಿಟ್ಟಿತು. ಸಾಲದ್ದಕ್ಕೆ, ಅವಳಿಗೆ ಪ್ರಾಣದಾನ ಮಾಡುವುದಕ್ಕೆಹೋಗಿ ಘಂಟೆಗಟ್ಟಲೆ ಅವಳ ಅಧರಾಗ್ನಿಯಲ್ಲಿ ಬೀಳಬೇಕಾಯಿತು. ಅಂಥ ಸಂದರ್ಭದಲ್ಲಿ ಒಬ್ಬ ಯೋಗ್ಯವ್ಯಕ್ತಿಯು ಮಾಡಬಹುದಾದ್ದನ್ನೆಲ್ಲಾ ಅವನು ಮಾಡಿದನು.-ಬಾಯಲ್ಲಿ ಊದುವ ಕೆಲಸವನ್ನು ಮಾಲಿಗೆ ಕೊಡಲು ನೋಡಿದನು; ಅವಳನ್ನು ಊರುಬಿಟ್ಟು ಹೊರಡಿಸಲು ನೋಡಿದನು; ‘ದೇವರೇ! ನನ್ನನ್ನು ಈ ವಿಪತ್ತಿ ನಿಂದ ಪಾರುಮಾಡು’ ಎಂದು ಪ್ರಾರ್ಥಿಸಿದನು; ತಾನು ಊರುಬಿಟ್ಟು ಹೋದನು. ಒಬ್ಬ ವಿವೇಚನ ಶೀಲನಾದ ಯುವಕನಿಂದ ಮತ್ತೇನನ್ನು ನಿರೀಕ್ಷಿಸಬಹುದು? ಆದರೆ ಎಲ್ಲ ಘಟನೆಗಳೂ ಅವನನ್ನು ಜಾರಿಕೆಗೆ ತಳ್ಳಿದುವು. ಜಾರಿದ್ದೇತಡ, ಅಸಹಾಯನಾಗಿ-‘ಭ್ರಷ್ಟಸ್ಯ ಕಾವಾ ಗತಿಃ’ ಎಂಬಂತೆ-ಪ್ರಪಾತಕ್ಕೆ ಬೀಳಬೇಕಾಯಿತು.2</p>
<p>________</p>
<p>2
. ಇದಕ್ಕೆ ತಕ್ಕಂತೆ ಕಾದಂಬರಿಯ ದ್ವಿತೀಯ ಖಂಡದಲ್ಲಿ ಸುಮಾರು ಇಪ್ಪತ್ತೈದು ವರ್ಷದ ಕಥೆಯು ಬಹು ರಭಸದಿಂದ ಮುನ್ನುಗ್ಗಿ ನಲವತ್ತು ಪುಟಗಳಲ್ಲಿ ಮುಗಿದುಹೋಗುತ್ತದೆ.</p>
<p> ಸಂದರ್ಭಗಳೂ ಹಾಗೇ ಒದಗಿದುವು. ವಿಧಿಯು ರೂಪವತಿಯಾದ ರೋಹಿಣಿಯನ್ನು ಬಾಲವಿಧವೆ ಯಾಗಿ ಮಾಡಿತ್ತು. ಅವಳ ವೈಧವ್ಯದುಃಖ ಹೊಟ್ಟೆಯಲ್ಲಿಯೇ ಕನಲುತ್ತಿತ್ತು. ಹರಲಾಲನು ಅದನ್ನು ಎಬ್ಬಿಸಿ ಅವಳ ಸಂಕಟವನ್ನು ಹೆಚ್ಚಿಸಿದನು. ನೆರೆಯಲ್ಲಿದ್ದರೂ, ಬಹುಶಃ ಇಷ್ಟುದಿನ ಅವಳೂ ಘಂಟೆಗಟ್ಟಲೆ ಅಳುತ್ತ ಕುಳಿತಿದ್ದದ್ದನ್ನು ಗೋವಿಂದಲಾಲನು ನೋಡಿರಲಿಲ್ಲ. ಇಂದು ಅವನಿಗೆ ‘ಅಯ್ಯೋ!’ ಎನ್ನಿಸಿತು. (ಇದಕ್ಕೆ ಗ್ರಂಥ ಕರ್ತನು ವಿನೋದವಾಗಿ ಕೋಗಿಲೆಯನ್ನು ದೂರುತ್ತಾನೆ!) ಅವಳನ್ನು ತಂಗಿಯಂತೆ ಭಾವಿಸಿ, ‘ಸೃಷ್ಟಿ ಕರುಣಾ ಮಯೀ, ಮನುಷ್ಯನೇ ನಿಷ್ಕರುಣ;ಮೇಘವು ಇದು ಮುಳ್ಳುಕಾಡು ಇದು ಗದ್ದೆಯಬಯಲು ಎಂದು ವಿವೇಚನೆ ಮಾಡಿ ಮಳೆ ಹುಯ್ಯತ್ತದೆಯೇ?’ ಎಂದುಕೊಂಡು ನಗೇಂದ್ರನಂತೆ ಅವಳ ದುಃಖನಿವಾರಣೆಯನ್ನು ಬಗೆದನು. ಅಯ್ಯೋ ಎಂದರೆ ಆಯುಸ್ಸೇ ಕಡಮೆಯಾಗೋಣವೇ? ಅವಳು ಸ್ತ್ರೀಸುಲಭವಾದ ನಾಚಿಕೆಯಿಂದಲೋ ಸಂಕೋಚದಿಂದಲೋ ಅಲ್ಲಿಗೆ ಬಿಟ್ಟಿದ್ದರಾಗಿತ್ತು. ಆದರೆ ಅವಳಲ್ಲಿ ಅವನ ಮೇಲೆ ಮೋಹ ಹುಟ್ಟಿ ಬೇರೂರಿತು. ಬಾಲ್ಯಕಾಲದಿಂದ ಒಬ್ಬರನ್ನೊಬ್ಬರು ನೋಡುತ್ತಿದ್ದು ಇಂದು ಹಠಾತ್​ ಈ ವಿಕಾರವೇಕೆ? ಗ್ರಂಥಕಾರನು ‘ಗೊತ್ತಿಲ್ಲ!’ ಎನ್ನುತ್ತಾನೆ. ತನ್ನ ಪ್ರೇಮಪಾತ್ರನಿಗೆ ಅನಿಷ್ಟವಾಗಬಾರದೆಂದು ನಿಜವಾದ ಉಯಿಲನ್ನು ಇಟ್ಟು ಕಳ್ಳ ಉಯಿಲನ್ನು ಹಿಂತಿರುಗಿ ತರಲುಹೋಗಿ ಅವಳು ಸಿಕ್ಕಿಬೀಳುತ್ತಾಳೆ-ದುಷ್ಕಾರ್ಯಕ್ಕೆ ಹಿಂದೆ ಸಹಾಯಮಾಡಿದ ವಿಧಿ, ಈಗ ಸತ್ಕಾರ್ಯದಲ್ಲಿ ಪ್ರತಿಕೂಲವಾಗುತ್ತದೆ. ಏಕೆ?-ಗೊತ್ತಿಲ್ಲ. ಅವಳಿಗೆ ಶಿಕ್ಷೆ ಸಿದ್ಧವಾಗಿದ್ದಾಗ, ಹಿಂದೆ ಅವಳ ದುಃಖ ದಲ್ಲಿ ಅನುಕಂಪಗೊಂಡು ಅವಳ ದುಃಖನಿವಾರಣೆ ಮಾಡುವುದಾಗಿ ಮಾತುಕೊಟ್ಟಿದ್ದ ಗೋವಿಂದ ಲಾಲನು, ನಿಜಸ್ಥಿತಿಯನ್ನು ತಿಳೀದು ಅವಳಿಗೆ ಸಹಾಯ ಮಾಡಬೇಕಾಯಿತು; ಇದರಿಂದ ಅವರ ಮನಸ್ಸು ಹತ್ತಿರವಾಯಿತು. ಅವನಿಗಿಂತ ಅವಳಿಗೇ ಉದ್ವೇಗ ಹೆಚ್ಚಾಯಿತು. ಭ್ರಮರೆಯೇನೋ ಅವಳಿಗೆ ಕೊಳದಲ್ಲಿಬಿದ್ದು ಸಾಯುವಂತೆ ಹೇಳಿಕಳುಹಿಸಿದಳು; ಅದು ಗೋವಿಂದಲಾಲನ ಕಣ್ಣೆದುರಿಗೇ ಆಗಬೇಕೇ? ಅವನು ಇನ್ನು ಸ್ವಲ್ಪ ಹಿಂಚುಮುಂಚಾಗಿ ಬಂದಿದ್ದರೆ ಪ್ರಾಯಶಃ ಇಬ್ಬರೂ ಪಾರಾಗುತ್ತಿದ್ದರು; ಈಗ ಗೋವಿಂದಲಾಲನೂ ಅವಶ ನಾದನು. ಅವನು ಈ ಕಾಡುಕಿಚ್ಚಿನಿಂದ ದೂರಹೋದರೆ, ಭ್ರಮರೆಗೂ ಪೀಕಲಾಟಬಂತು. ಅವಳು ಇದುವರೆಗೆ ಸುಖವಾಗಿದ್ದಳು.-ಊರಿನಜನ ಸಹಿಸರು. ಮುಂದೆ ಬರುವುದು ಅವರಿಗೇನು ಗೊತ್ತು! ‘ಈ ಕರಿಯ ಹುಡುಗಿಗೆ ಇಷ್ಟು ಸುಖವೇ? ದೇವತೆಗೂ ದುರ್ಲಭನಾದಂಥ ಗಂಡನೇ? ಇಷ್ಟು ಐಶ್ವರ್ಯವೇ? ಕೀರ್ತಿಯೇ?’ ಎಂದು ಅವರು ಹೊಟ್ಟೆಯ ಕಿಚ್ಚುಪಡುತ್ತಿದ್ದರು; ಆದ್ದರಿಂದ ಈಗ ಎಲ್ಲರೂ ಅವಳನ್ನು ದೂರವವರೇ; ಅವಳೇ ರೋಹಿಣಿಯ ಮೇಲಣ ಅಪವಾದ ಹುಟ್ಟಿಸಿದವಳೆಂದು ಪ್ರತಿಜ್ಞೆ ಮಾಡುವವರೇ; ಇವರ ಬಾಯಿಂದ ಭ್ರಮರೆ ಪತಿವಿರಹಿಣಿಯಾದ ಹುಡುಗಿಯೆಂದಾಗಲಿ ಜನಕ್ಕೆಕನಿಕರವಿಲ್ಲ. ನೂರುಸುಳ್ಳುಗಳು ಸತ್ಯದಬಲವನ್ನು ತಾಳಿದುವು. ರೋಹಿಣಿಯು ತಾಳ್ಮೆಮೀರಿ ಸುಳ್ಳನ್ನೂ ನಿಜವಾಗಿ ಮಾಡಿ ಭ್ರಮರೆಗೆ ಹೊಟ್ಟೆಯುರಿಸಿ ಬುದ್ಧಿ ಕೆಡಿಸಿದಳು; ಅವಳು ಗಂಡನಿಗೆ ನಿಷ್ಠುರವಾದ ಕಾಗದ ಬರೆದಳೂ; ಅವನು ಬಂದಾಗ, ತವರುಮನೆಯಲ್ಲಿದ್ದು ಅವನಿಗೆ ರೋಹಿಣಿಯನ್ನು ಚಿಂತಿಸಲು ಅವಕಾಶ ಮಾಡಿಕೊಟ್ಟಳು; ಅವಳು ಊರಿಗೆಹೋಗಲು ನಾಲ್ಕುದಿನ ಏನಾದರೂ ಅಡ್ಡಿಬರಬಾರದಾಗಿತ್ತೇ?</p>
<p> ಮುಂದೆ ಗೋವಿಂದಲಾಲನು ಇದನ್ನೇ ಒಂದು ದೊಡ್ಡ ಕಾರಣವನ್ನಾಗಿ ಒಡ್ಡುತ್ತಾನೆ; ಊರುಬಿಟ್ಟು ಹೋದರೆ ಅವನು ಕ್ಷೇಮವೆಂದುಕೊಂಡಿದ್ದನು; ಆದರೆ ಅದೇ ಮೃತ್ಯುವಾಯಿತು. ಅವನು ಊರಲ್ಲಿದ್ದಿದ್ದರೆ, ಕ್ಷೀರೆಯು ಅಸಮಾಧಾನಪಟ್ಟುಕೊಂಡು ಊರ ತುಂಬ ಬೆಂಕಿ ಹಚ್ಚುತ್ತಿರಲಿಲ್ಲ, ಭ್ರಮರೆಯಾಗಲಿ ಬ್ರಹ್ಮಾನಂದ ನಾಗಲಿ ಅವನಿಗೆ ಕಾಗದ ಬರೆಯುತ್ತಿರಲಿಲ್ಲ, ರೋಹಿಣಿಯು ಭ್ರಮರೆಯ ಮುಂದೆ ತನ್ನ ಪ್ರದರ್ಶನವನ್ನು ನಡಸುತ್ತಿರಲಿಲ್ಲ.</p>
<p> ‘‘ಪ್ರಿಯರಾದವರು ಕಣ್ಮರೆಯಾಗಬಾರದು; ಪ್ರೇಮಬಂಧನ ಗಟ್ಟಿಯಾಗಬೇಕಾದರೆ, ಕಟ್ಟಿದಹಗ್ಗ ಸಣ್ಣದಾ ಗಬೇಕು.’’ ಅದರಲ್ಲಿಯೂ ಗಂಡಹೆಂಡಿರು ಒಬ್ಬರಿಗೊಬ್ಬರು ಕೋಟೆಯ ಗೋಡೆಯಹಾಗೆ; ಅವರು ಒಟ್ಟಿಗಿದ್ದರೆ ಹೊರಗಿನ ಶತ್ರುಗಳ ಭಯಕಡಿಮೆ; ದಂಪತಿಗಳೂ ದಾರಿಬಿಟ್ಟು ಹೋಗುವುದು ಕಷ್ಟ; ದೂರವಾದರೆ ಸ್ನೇಹ ಮಸುಕಾಗುತ್ತದೆ; ಮನಸ್ಸು ಲಗಾಮುಬಿಚ್ಚಿದ ಕುದುರೆಯಾಗುತ್ತದೆ; ಸಾಧುಕುದುರೆಯಾಗಿ ಮನೆಗೆ ಬಂದರಂತೂ ಸರಿಹೋಯಿತು; ಇಲ್ಲದೆ, ತೊಂಡುಬಿದ್ದರೆ?</p>
<p> ಅವರಿಬ್ಬರೂ ಒಟ್ಟಿಗಿದ್ದಿದ್ದರೆ, ಮಾತುಕಥೆಗಳಲ್ಲಿ ವಿವಾದ ಮುಗಿದುಹೋಗುತ್ತಿತ್ತು; ಸಂದೇಹ ನಿವಾರಣೆ ಯಾಗಿ ನಿಜಸ್ಥಿತಿ ತಿಳಿಯುತ್ತಿತ್ತು; ಸಮಾಧಾನವಾಗುತ್ತಿತ್ತು. ಅವಳೂ ಅವನೊಡನೆ ಹಳ್ಳಿಗೆ ಹೊರಟುಹೋಗಿ ದ್ದರೂ ಚೆನ್ನಾಗಿತ್ತು; ಅದನ್ನೂ ಅವಳು ಕೇಳಿದಳು; ಆದರೆ ಅವಳ ಅತ್ತೆ ಅದಕ್ಕೆ ಅಡ್ಡಿಬಂದಳು. ‘‘ಅವಳು ಪಕ್ಕಾ ಗೃಹಿಣಿಯಾಗಿದ್ದರೆ ಒಂದುಸಲ ಉಃಫ್​ ಎಂದು ತನ್ನ ಸಂಸಾರದಲ್ಲಿ ಎದ್ದ ಈ ಕಾಲಮೇಘವನ್ನು ಊದಿಬಿಡ ಬಹುದಾಗಿತ್ತು.’’ ಆದರೆ ಅವಳುಅಂಥ ಸಮರ್ಥಳೂ ಅಲ್ಲ; ಅಲ್ಲದೆ, ಆಸ್ತಿ ಸೊಸೆಯ ಪಾಲಾಯಿತಲ್ಲಾ ಎಂದು ಅವಳಮೇಲೆ ದ್ವೇಷವನ್ನೇ ತಳೆದಿದ್ದಳು; ತನ್ನ ಮಗನ ಯೋಗ್ಯತೆಯನ್ನು ನೋಡಿ ಕೃಷ್ಣಕಾಂತನು ಆಸ್ತಿಯನ್ನು ಅವಳ ಹೆಸರಿಗೆ ಮಾಡಿದ್ದನೆಂಬುದನ್ನು ವಿಚಾರ ಮಾಡದೆ ಹೋದಳು; ಅವಳದು ಸಣ್ಣ ಬುದ್ಧಿ; ಹೆಂಗಸಿನ</p>
<p>ವಕ್ರ ಬುದ್ಧಿ.</p>
<p> ಭ್ರಮರೆಯು ಹದಿನಾರು ಹದಿನೇಳು ವರ್ಷದಹುಡುಗಿ; ಅವಳೇನು ಅಷ್ಟುವಿದ್ಯಾವಂತಳಲ್ಲ; ಗಂಡನಿಗೆ ಸರಿಯಾಗಿ ಒಂದುಕಾಗದ ಬರೆಯುವುದಕ್ಕೂ ಬಾರದು; ಅಂಥವಳು ಅವಳ ವಯಸ್ಸಿಗೆಮೀರಿದ ವಿವೇಕದಿಂದ ನಡೆದುಕೊಂಡಳು; ಗಂಡನಲ್ಲಿ ಅವಳಿಗೆ ತುಂಬ ಪ್ರೇಮ; ‘ಅವನ ನಂಬಿಕೆಯೇ ಅವಳ ನಂಬಿಕೆ.’ ಅವಳು ಅತ್ತಳು, ಕರೆದಳೂ-ಅಸಹಾಯಳಾದ ಹುಡುಗಿ ಇನ್ನೇನು ಮಾಡಬಲ್ಲಳು?-ತನ್ನದೇನು ತಪ್ಪಿದ್ದರೂ ಕ್ಷಮಿಸ ಬೇಕೆಂದು ಅಂಗಲಾಚಿ ಬೇಡಿಕೊಂಡಳು, ಆಸ್ತಿಯನ್ನು ಅವನ ಹೆಸರಿಗೆ ಮಾಡಿ ಪತ್ರವನ್ನು ರಿಜಿಸ್ಟರು ಮಾಡಿಸಿ ಅವನ ಕೈಲಿಟ್ಟಳು. ಆದರೂ ಸಮಯದಲ್ಲಿ ಬುದ್ಧಿ ಮೋಸಹೋಯಿತು; ದುಡುಕಿನಿಂದಲೂ ದುರಭಿಮಾನ ದಿಂದಲೂ, ಅವನ ಮುಖವನ್ನು ನೋಡುವುದಿಲ್ಲವೆಂದು ಅವನು ಬರುವಹೊತ್ತಿಗೆ ತವರುಮನೆಗೆ ಹೊರಟು ಹೋಗಿದ್ದಳು. ಮುಂದೆ ಅವನು ದಿವಾನನಿಗೆ ಕಾಗದ ಬರೆದಾಗ ತನಗೆ ಬರೆಯಲಿಲ್ಲವಲ್ಲ ಎಂದು ಮುರುತು ಕೊಂಡು ತಾನೂ ಬರೆಯಲಿಲ್ಲ. ದುಡುಕು ದುರಭಿಮಾನಗಳಲ್ಲಿ ಗೋವಿಂದಲಾಲನೇನು ಕಡಮೆ? ಅವನು ‘ಭ್ರಮರೆ ಹೋದರೆಹೋದಳು; ಅವಳಿಲ್ಲದಿದ್ದರೆ ಪ್ರಾಣ ಹೋಗಿಬಿಡುತ್ತದೆಯೇ?’ ಎಂದುಕೊಂಡನು. ಆಮೇಲೆ, ಕೃಷ್ಣಕಾಂತನು ಆಸ್ತಿಯನ್ನು ಭ್ರಮರೆಯ ಹೆಸರಿಗೆ ಮಾಡಿದಾಗ ‘ಈ ಮುದುಕನು ನನ್ನನ್ನು ಭ್ರಮರೆಯ ಸೆರಗಿ ನಲ್ಲಿ ಕಟ್ಟಿಹೋದನು’; ‘ನಾನು ಹೆಂಡತಿಯ ದಾನದಲ್ಲಿ ಕಾಲ ಕಳೆಯಲೇ? ಅವಳ ಅನ್ನದಾಸನಾಗಿರಲೇ?’ ಎಂದು ಬೀಗಿದನು. ಆಸ್ತಿ ಇಲ್ಲದ ಹೆಂಡತಿಯೂ ಗಂಡನನ್ನು ಈ ಮಾತು ಕೇಳಬಹುದಲ್ಲ! ಈಗ ಆ ಕಾಲ ಬಂದಿದೆ. ಪ್ರತಿಯೊಬ್ಬ ಹೆಂಗಸೂ ಈಗ ಸಾಧ್ಯವಾದಷ್ಟು ಸ್ವಾತಂತ್ರ್ಯದಲ್ಲಿ-ಆರ್ಥಿಕ ಸ್ವಾತಂತ್ರ್ಯದಲ್ಲಿ-ಇರಬೇಕೆನ್ನು ತ್ತಾಳೆ. ಅದು ಅನೀತಿ ಅನರ್ಥ ಅನ್ಯಾಯಗಳಿಗೂ ಕಾರಣವಾಗಿದೆ. ಕೆಲವು ಹೆಂಗಸರಿಗಂತೂ ಸಂಪಾದನೆ, ಸ್ವಾತಂತ್ರ್ಯ, ಆತ್ಮಗೌರವಗಳು ಸರ್ವಸ್ವವಾಗಿವೆ; ಗಂಡನಿಗೇ ಆಗಲಿ ‘ದಾಸಿ’ಯಂತಿರುವುದು ಸಲ್ಲದುಎನ್ನಿಸುತ್ತಿದೆ.</p>
<p> ಗೋವಿಂದಲಾಲನು ದುಡುಕಿನಲ್ಲಿ ಹಿಂತಿರುಗಿ ಬರುವುದಿಲ್ಲವೆಂದು ಹೇಳಿಹೊರಟು ಹೋದವನು, ಹಿಂತಿರುಗಿ ಬಂದು ಬಾಗಿಲುತೆಗೆಸಿ ‘ಭ್ರಮರೆ! ನಾನು ಬಂದಿದ್ದೇನೆ’ ಎಂದಿದ್ದರೆ ಎಲ್ಲಾ ಸರಿಹೋಗುತ್ತಿತ್ತು; ಅದು ಹಲವುಸಲ ಅವನ ಮನಸ್ಸಿಗೆ ಬಂದೂಬಂತು; ಆದರೂ ಹಾಗೆಮಾಡಲಿಲ್ಲ. ಕೆಟ್ಟುಹೋಗುವವನು ಏಕೆ ವಿವೇಕ ವನ್ನು ಆಚರಿಸುತ್ತಾನೆ? ‘ಏನುಅವಸರ! ಬೇಕಾದಾಗ ಹಿಂತಿರುಗಿ ಬಂದರಾಯಿತು’ ಎಂದುಕೊಂಡು ಹೊರಟು ಹೋದನು. ಭ್ರಮರೆಯು ದೇವತೆಯಂತೆ, ಪತಿವ್ರತೆಯಂತೆ, ಕಾಲಜ್ಞಾನಿಯಂತೆ ‘ಹಾಗಾದರೆ ಹೋಗಿ! ನನ್ನನ್ನು ನಿಷ್ಕಾರಣವಾಗಿ ಬಿಡಬೇಕೆನ್ನುತ್ತೀರಿ-ಬಿಟ್ಟುಕೊಳ್ಳಿ! ಆದರೆ ಜ್ಞಾಪಕವಿರಲಿ, ಮೇಲೆ ದೇವರಿದ್ದಾನೆ; ಒಂದು ದಿನ ನೀವು ನನಗೋಸ್ಕರ ಗೋಳಾಡುತ್ತೀರಿ; ಭೂಮಿಯಮೇಲೆ ಅಕೃತ್ರಿಮವಾದ ಆಂತರಿಕವಾದ ಪ್ರೇಮವೆಲ್ಲಿದೆ ಎಂದು ಹುಡುಕುತ್ತೀರಿ. ನಾನು ಪತಿವ್ರತೆಯೇ ಆಗಿದ್ದರೆ, ನಮಗೆ ಮತ್ತೆ ಭೇಟಿಯಾಗಿಯೇ ಆಗುತ್ತದೆ...ನೀವು ಮತ್ತೆ ಬಂದೇ ಬರುತ್ತೀರಿ. ‘ಭ್ರಮರೆ!’ ಎನ್ನುತ್ತೀರಿ...ಇದು ಸುಳ್ಳಾಗುವುದಾದರೆ ದೇವರು ಸುಳ್ಳು, ಧರ್ಮ ಸುಳ್ಳು, ನಾನು ಅಸತ!’ ಎಂದಳು. ಇದನ್ನು ಓದಿ ಕೆಲವರಿಗೆ ‘ಭ್ರಮರೆ ಏಕೆ ಹೀಗೆ ಗೋಗರೆಯುತ್ತಾಳೆ! ಇಷ್ಟು ದೈನ್ಯ ದಿಂದ ವರ್ತಿಸುತ್ತಾಳೆ! ಗಂಡನಿಲ್ಲದಿದ್ದರೆ ಪ್ರಪಂಚ ಮುಳುಗಿಹೋಗುತ್ತದೆಯೇ?-ಅದರಲ್ಲಿಯೂ ಅಂಥ ಅಯೋಗ್ಯ ಗಂಡ!’ ಎನಿಸಬಹುದು. ಆದರೆ ಭ್ರಮರೆ ಅಷ್ಟುದೂರ ಹೋಗಲಿಲ್ಲ. ಅವಳು ಒಂದು ಶತಮಾನ ಹಿಂದಿನವಳು! ‘ಕ್ಷಮಾಮಯೀ, ದಯಾಮಯೀ, ಸ್ನೇಹಮಯೀ; ರಮಣಿಯು ಈಶ್ವರನ ಕೀರ್ತಿಯ ಚರಮೋತ್ಕರ್ಷ, ದೇವತೆಯ ಛಾಯೆ!’ ಬಂಕಿಮನು ಸತ್ಪತ್ನಿಯೊಡನೆ ಸಂಸಾರ ಮಾಡಿದ ಪುಣ್ಯವಂತ!</p>
<p> ಗೋವಿಂದಲಾಲ ಭ್ರಮರೆ ಇಬ್ಬರೂ ಇನ್ನೂ ಚಿಕ್ಕವಯಸ್ಸಿನವರು; ಪ್ರಪಂಚದ ಕಷ್ಟಸುಖಗಳನ್ನು ಚೆನ್ನಾಗಿ ಕಾಣದವರು; ಅವರಿಗೆ ಲೋಕಾನುಭವವೆಂಬ ಶಿಕ್ಷಣವಾಗಿರಲಿಲ್ಲ; ಆದ್ದರಿಂದ ಅವರಲ್ಲಿ ಒಂದು ವಿಧವಾದ ಅವಿಚಾರತೆಯು ಕಂಡುಬರುತ್ತದೆ; ಭ್ರಮರೆಯಲ್ಲಿ, ಗಂಡನಮೇಲೆ ಎಷ್ಟು ಅನುರಾಗವಿರಲಿ, ಸ್ತ್ರೀ ಸುಲಭವಾದ ಒಂದು ವಕ್ರತೆ ಕಾಣುತ್ತದೆ. ಗಂಡನು ಹೊಟ್ಟೆಗಿಲ್ಲದೆ, ಭಿಕ್ಷವೂ ದೊರೆಯದೆ ಹೆಂಡತಿಗೆ ಕಾಗದ ಬರೆದಾಗ ‘ಆಸ್ತಿ ನಿನ್ನದು!’ ಎಮದು ಮೂದಲಿಸುತ್ತಾನೆ. ಅವಳು ದಾನಪತ್ರವನ್ನು ರಿಜಿಸ್ಟರು ಮಾಡಿಸಿದ್ದರೂ, ‘ಗಂಗಾತೀರದಲ್ಲಿ ಮನೆ ಕಟ್ಟಿಸಿಕೊಂಡಿರುತ್ತೇನೆ; ಆ ಮನೆ ಸಿದ್ದಾವಾಗುವವರೆಗೂ ತವರುಮನೆಯಲ್ಲಿರುತ್ತೇನೆ’ ಎಂದು ಅದಕ್ಕೆ ಒಂದ ಷರಾ ಬರೆಯುತ್ತಾಳೆ. ‘ನಾನು ಊರಿಗೆ ಬರುವುದಿಲ್ಲ!’ ಎಂದು ಅವನು. ‘ನಿನ್ನ ಮುಖ ನೋಡುವುದಿಲ್ಲ!’ ಎಂದು ಅವಳು.-ಅಂಥ ದುರವಸ್ಥೆಯಲ್ಲಿಯೂ! ಕೊನೆಗೆ ಅದೇನು ತಪ್ಪಿತೇ? ಅವನೂ ಊರಿಗೆ ಬಂದ; ಅವಳೂ ಅವನ ಮುಖವನ್ನು ನೋಡಿದಳು, ಕಾಲಿಗೂ ನಮಸ್ಕರಿಸಿದಳು; ಅವನು ಬಂದದ್ದು ಮಾತ್ರವಲ್ಲದೆ ಅವಳು ಪ್ರಾಣಬಿಟ್ಟಿದ್ದನ್ನೂ ನೋಡಿ, ಅವಳಿಗೆ ಉತ್ತರಕ್ರಿಯೆಗಳನ್ನೂ ನಡಸಬೇಕಾಯಿತು. ಸ್ವಲ್ಪ ದಿನ ಮುಂಚೆ ಇಬ್ಬರೂ ಸೇರಿದ್ದರೆ, ಅವರ ಮೊಂಡತನವನ್ನು-ದುರಭಿಮಾನವನ್ನು-ಮೊಟಕು ಮಾಡಿಕೊಂಡಿ ದ್ದರೆ, ಇಬ್ಬರೂ ಬದುಕಿರುತ್ತಿದ್ದರೇನೋ! ಕೊಲೆಯ ಕಳಂಕ ಒಳಗೇ ಹೊಗೆಯಾಡುತ್ತಿದ್ದರೂ, ಒಬ್ಬರನ್ನೊಬ್ಬರು ಸಮಾಧಾನಪಡಿಸಿಕೊಂಡಿರುತ್ತಿದ್ದರೇನೋ! ಏಕೆಂದರೆ ಅವರಿಗೆ ನಿಜವಾದ ಪ್ರೇಮವಿತ್ತು; ಪ್ರೇಮವಿದ್ದೆಡೆಯಲ್ಲಿ, ಅಪರಾಧಗಳೂ ಮಸುಳಿ ಹೋಗುತ್ತವೆ. ಅವಳು ಹಿಂದೆ ಅವನಿಗೆ ‘ಭಯಂಕರ ಪತ್ರ’ವನ್ನು ಬರೆದದ್ದುಂಟು. ಅದರಲ್ಲಿ ‘ಎಲ್ಲಿಯವರೆಗೆ ನೀನು ಭಕ್ತಿಗೆ ಯೋಗ್ಯನೋ ಅಲ್ಲಿಯವರೆಗೆ ನನಗೂ ಭಕ್ತಿ; ಎಲ್ಲಿಯವರೆಗೆ ನೀನು ವಿಶ್ವಾಸಿಯೋ, ಅಲ್ಲಿಯವರೆಗೆ ನನಗೂ ವಿಶ್ವಾಸ; ಈಗ ನಿನ್ನಮೇಲೆ ನನಗೆ ಭಕ್ತಿಯೂ ಇಲ್ಲ ವಿಶ್ವಾಸವೂ ಇಲ್ಲ’ (।-೨೩) ಎಂದು ಬರೆದದ್ದುಂಟು; ಅವನು ‘ಭ್ರಮರೆಗೆ ತುಂಬ ಹಟ; ಅವಳನ್ನು ಸ್ವಲ್ಪ ಅಳಿಸಬೇಕು!’ ಎಂದು ಕೊಂಡದ್ದುಂಟು. ಇದೇನು ಗಂಡಹೆಂಡರಿಗೆ ಸ್ಪರ್ಧೆ! ಆದರೆ ಅವಳ ಭಕ್ತಿಯೂ ಅಳಿಯಲಿಲ್ಲ, ಅವನ ಪ್ರೇಮವೂ ಅಳಿಯಲಿಲ್ಲ; ಮಧ್ಯೆ ಸ್ವಲ್ಪಕಾಲ ಮೋಹವು ಶಾಪದಂತೆ ಅವರ ನಡುವೆ ಕತ್ತಲನ್ನು ಕವಿಸಿತ್ತು.</p>
<p> ಮೋಹವು ಕವಿದುಕೊಂಡರೆ ವಿವೇಕ ಹೋಗಿಬಿಡುತ್ತದೆ; ಬುದ್ಧಿ ಕುತರ್ಕದ ಕಡೆಗೆ ತಿರುಗುತ್ತದೆ-‘ಸಂಮೋಹಾತ್​....ಬುದ್ಧಿನಾಶಃ.’ ಗೋವಿಂದಲಾಲನು ಹೀಗೆ ಭ್ರಮರೆಯನ್ನು ಮರೆಯುವುದಕ್ಕೆಂದು ರೋಹಿಣಿಯ ಉಪಾಸನೆಗೆ ತೊಡಗಿದನು-ಅದು ಸಣ್ಣರೋಗಕ್ಕೆ ವಿಷವೈದ್ಯ ಮಾಡಿದಹಾಗಾಯಿತು. ಆಮೇಲೆ ‘ಇವಳು ಕರಿಗಿ; ರೋಹಿಣಿ ಎಷ್ಟುಸುಂದರಿ! ಇವಳಿಗೆ ಗುಣವಿದೆ, ಅವಳಿಗೆ ರೂಪವಿದೆ. ಇಷ್ಟು ಕಾಲವೂ ಗುಣವನ್ನು ಸೇವಿಸಿಯಾಯಿತು, ಈಗ ಸ್ವಲ್ಪದಿನ ರೂಪವನ್ನು ಸೇವಿಸೋಣ; ನನ್ನ ಈ ಅಸಾರ, ಆಶಾಶೂನ್ಯ, ಪ್ರಯೋಜನಶೂನ್ಯ ಜೀವನವನ್ನು ಸ್ವೇಚ್ಛೆಯಾಗಿ ಕಳೆಯೋಣ; ಗಡಿಗೆಯನ್ನು ಬೇಕಾದಾಗ ಒಡೆದರಾಯಿತು’ ಎಂದುಕೊಂಡನು. ತಾನೂ ಮಣ್ಣಿನ ಗಡಿಗೆಯೇ ರೋಹಿಣಿಯೂ ಮಣ್ಣಿನ ಗಡಿಗೆಯೇ! ಅವಳನ್ನು ಗುಂಡಿಟ್ಟು ಒಡೆದಾಯಿತು; ಜೊತೆಗೆ ತನ್ನ ಘಟವೂ ಒಡೆಯಿತು; ಭ್ರಮರೆಯ ಘಟವೂ ಒಡೆಯಿತು. ಆದರೆ ಈ ಗಡಿಗೆ ಒಡೆಯುವ ಕೆಲಸ ಹಿತವಲ್ಲ. ರೋಹಿಣಿಯು ದುಃಖದಲ್ಲಿ ಆತ್ಮಹತ್ಯೆಮಾಡಿಕೊಂಡಾಗ ಸಾವು ಸುಖವಾಗಿತ್ತು. ಆದರೆ ಈಗ ಸುಖದಲ್ಲಿದ್ದು ಮತ್ತೊಬ್ಬರ ಕೈಯಿಂದ ಸಾಯಬೇಕಾಗಿ ಬಂದಾಗ ಗೋಳಾಡಿದಳು; ತನ್ನನ್ನು ಕೊಲ್ಲಬೇಡವೆಂದು ಗೋವಿಂದಲಾಲನನ್ನು ಅಂಗಲಾಚಿ ಬೇಡಿಕೊಂಡಳು; ‘ಈ ಸಂಸಾರದಲ್ಲಿ ವಿಶೇಷ ದುಃಖ ವೇನೆಂದರೆ, ಸಾಯಬೇಕಾಧ ಕಾಲದಲ್ಲಿ ಯಾರೂ ಸಾಯುವುದಿಲ್ಲ; ಎಲ್ಲರೂ ಸಾಯುವುದು ಕಾಲವಲ್ಲದ ಕಾಲದಲ್ಲಿಯೇ!’ (॥-೧೧)</p>
<p> ಹಾಗೆ ಅವನು ‘ರೂಪಮೋಹವೇ? ಅದು ಯಾರಿಗಿಲ್ಲ? ನಾನು ಹಸುರು ನೀಲಿ ಬಣ್ಣಗಳ ಈ ಚಿಟ್ಟೆಯಲ್ಲಿ ಮುಗ್ಧನಾದರೆ, ನೀವು ಪುಷ್ಪಿತವಾದ ಕಾಮಿನೀಲತೆಯ ರೂಪದಲ್ಲಿ ಮುಗ್ಧರಾಗುತ್ತೀರಿ; ಅದರಿಂದ ದೋಷವೇನು? ರೂಪವಿರುವುದೇ ಮೋಹಗೊಳಿಸುವುದಕ್ಕೋಸ್ಕರ!’ ಎಂದು ಭಾವಿಸಿದನು. ‘ಪಾಪದ ಮೊದಲ ಮೆಟ್ಟಿಲ ಮೇಲೆ ಕಾಲಿಟ್ಟ ಪುಣ್ಯಾತ್ಮನೂ ಹೀಗೇ ಭಾವಿಸುತ್ತಾನೆ.’ (।-೨೬) ಆಮೇಲೆ ಅವನ ತಪ್ಪು ಅವನಿಗೆ ಗೊತ್ತಾಯಿತು; ಮಣ್ಣಿನ ಗಡಿಗೆಯನ್ನಾಗಲಿ, ಬಣ್ಣದ ಚಿಟ್ಟೆಯನ್ನಾಗಲಿ ಅವನು ಎಲ್ಲಿಡಬೇಕೋ ಅಲ್ಲಿಡಲಿಲ್ಲ. ‘ಕಾಲಿಗೆ ಹಾಕಿಕೊಳ್ಳಬೇಕಾದ್ದನ್ನು ತಲೆಯ ಮೇಲೆ ಇಟ್ಟುಕೊಂಡನು.’ (॥-೯) ಅದು ಗೊತ್ತಾದದ್ದು ಅವನ ರೂಪ ತೃಷ್ಣೆ ಅಡಗಿದ ಮೇಲೆ; ಆದರೂ ರೋಹಿಣಿಯನ್ನು ಪಿಸ್ತೂಲಿನಿಂದ ಹೊಡೆದು ಕೊಂದದ್ದು, ತುಂಬ ಆತುರದಲ್ಲಿ, ಅವಿಚಾರದಲ್ಲಿ, ಎನ್ನಿಸುತ್ತದೆ; ಹೆಂಡತಿಯ ಸಂಬಂಧದಲ್ಲಿ ವ್ಯಕ್ತಪಡಿಸಿದ ದುಡುಕನ್ನೇ ಅವನು ಇಲ್ಲಿಯೂ ತೋರಿಸಿದ್ದಾನೆ.</p>
<p> ರೋಹಿಣಿಯು ನಿಶಾಕರನ ರೂಪದಿಂದ ಮುಗ್ಧಳಾಗಿ, ತಮ್ಮ ಊರಿನ ಯೋಗಕ್ಷೇಮವನ್ನು ತಿಳಿದು ಕೊಂಡು ಬರುತ್ತೇನೆಂದು ಅವನನ್ನು ಕಾಣಲು ಹೋದಾಗ, ಅವಳ ಮನಸ್ಸಿನಲ್ಲಿಯೂ ಘಟಪಟಗಳಂಥ ಒಂದು ಕುತರ್ಕ ನಡೆಯುತ್ತದೆ. ಗೋವಿಂದಲಾಲನನ್ನು ಬಲೆಗೆ ಹಾಕಿಕೊಂಡಂತೆ ಅವನನ್ನೂ ಬಲೆಯಲ್ಲಿ ಹಾಕಿಕೊಳ್ಳಬೇಕೆಂದು ಅವಳು ಯೋಚಿಸುತ್ತಾಳೆ. ಅದಕ್ಕೆ ಅವಳ ಸಮರ್ಥನೆ ಹೀಗೆ:- ‘‘ಎಚ್ಚರ ತಪ್ಪಿದ ಜಿಂಕೆ ಸಿಕ್ಕಿದರೆ ಯಾವ ಬೇಟೆಗಾರ ಅದನ್ನು ಹೊಡೆಯದೆ ಬಿಡುತ್ತಾನೆ? ಸೋಲಬಲ್ಲ ಗಂಡಸು ಸಿಕ್ಕಿದರೆ ಯಾವ ಹೆಂಗಸು ಅವನನ್ನು ಜಯಿಸಲಿಚ್ಛಿಸುವುದಿಲ್ಲ? ಹುಲಿ ಹಸುವನ್ನು ಕೊಲ್ಲುತ್ತದೆ-ಹಸುವಷ್ಟನ್ನೂ ತಿನ್ನುವುದಿಲ್ಲ. ಹೆಂಗಸು ಗಂಡಸನ್ನು ವಶಪಡಿಸಿಕೊಳ್ಳುತ್ತಾಳೆ-ಕೇವಲ ಜಯಧ್ವಜವನ್ನೂ ಏರಿಸುವುದಕ್ಕೋಸ್ಕರ! ಅನೇಕರು ಮೀನು ಹಿಡಿಯುತ್ತಾರೆ-ಹಿಡಿಯುವುದಕ್ಕೋಸ್ಕರ, ಅಷ್ಟೇ! ಅವರೇನು ಅದನ್ನು ತಿನ್ನುವುದಿಲ್ಲ, ಮಾರುವುದಿಲ್ಲ; ಹಾಗೇ ಅನೇಕರು ಹಕ್ಕಿಪಕ್ಷಿಗಳನ್ನು ಹೊಡೆಯುತ್ತಾರೆ-ಹೊಡೆಯುವುದಕ್ಕೋಸ್ಕರ, ಅಷ್ಟೇ!-ಹೊಡೆದು ಆಚೆಗೆ ಎಸೆದುಬಿಡುತ್ತಾರೆ! ಷಿಕಾರಿ ಮಾಡುವುದು, ಷಿಕಾರಿಗೋಸ್ಕರ; ತಿನ್ನುವುದಕ್ಕಲ್ಲ!. . .’’ ಇತ್ಯಾದಿ (॥-೭)</p>
<p> ಗಂಡು ಹೆಣ್ಣುಗಳ ವ್ಯವಹಾರದಲ್ಲಿ ಸಾಧಾರಣವಾಗಿ ಗಂಡು ದೃಷ್ಟತನದಿಂದ ಮುಂದುವರಿಯುವುದು ಎಲ್ಲರೂ ಕಂಡಸಂಗತಿ. ಆದರೆ ಹೆಣ್ಣೇ ಕಂದರ್ಪನ ಕಬ್ಬುಬಿಲ್ಲನ್ನೂ ಹೂಬಾಣಗಳನ್ನೂ ಹಿಡಿದು ಷಿಕಾರಿ ಮಾಡುವುದಕ್ಕೆ ಹೊರಟರೆ ಗಂಡಿನಗತಿಯೇನು? ಕುಂದೆ ಭೀರು, ಸಾಧು; ರೋಹಿಣಿಯು ಧೃಷ್ಟೆ; ಅವಳುಹುಲಿ -ಹೆಣ್ಣುಹುಲಿ; ಗೋವಿಂದಲಾಲನು ಎತ್ತು. ‘ತಸ್ಮಾತ್​ಪುರುಷೇ ದೋಷೋ ಹ್ಯಧಿಕೋ ನಾತ್ರಸಂಶಯಃ’ ಎಂಬ ಮಹಾಭಾರತ ವಚನವು (
XII
-೫೮-೫.) ಗೋವಿಂದಲಾಲನಿಗಿಂತ ನಗೇಂದ್ರನಿಗೆ ಹೆಚ್ಚಾಗಿ ಅನ್ವಯಿಸುತ್ತದೆ.</p>
<p> ಗೋವಿಂದಲಾಲ ಭ್ರಮರೆಯರನ್ನು ಬಿಟ್ಟರೆ, ಆ ಸಂಸಾರದಲ್ಲಿ ಹರಲಾಲ ಅವನಮಗು ಅವನ ತಾಯಿ ತಂಗಿ ಮುಂತಾದರೇನಾದರೆಂದು ಕಥೆ ಹೇಳುವುದಿಲ್ಲ. ತಂಗಿಯ ಮಗ ಶಚೀಕಾಂತನಿಗೆ ಗೋವಿಂದಲಾಲನ ಆಸ್ತಿ ಹೋಗುತ್ತದೆಯಂತೆ; ಅದು ಹಏಗೆ ಅವನಿಗೆ ಹೋಯಿತೋ! ಇಬ್ಬರ ಜಗಳ ಮೂರನೆಯವನಿಗೆ ಲಾಭ. ‘ಲಕ್ಷ್ಮಿ ಹೇಗೆ ಬರುತ್ತಾಳೋ ಹಾಗೆ ಹೋಗುತ್ತಾಳೆ’ ಎಂದು ಹೇಳುವುದುಂಟು. ಯಾರ ಸಾಮರ್ಥ್ಯದಿಂದಲೋ ಪುಣ್ಯದಿಂದಲೋ ಕೂಡಿದ ಹಿರಿಯಆಸ್ತಿ ಸಾಧಾರಣವಾಗಿ ಅವರ ಕಾಲಕ್ಕೆ ಮಾತ್ರಇದ್ದು ಮುಂದಿನ ತಲೆ ಮಾರಿಗೇ ‘ತೀನ್​ತೇರ್​’ ಆಗುವುದನ್ನು ನಾವೆಲ್ಲರೂ ನೋಡಿದ್ದೇವೆ. ಆಸ್ತಿಇದ್ದಾಗ ಅದರ ವ್ಯವಹಾರ ಶುದ್ಧ ವಾಗಿರಬೇಕು. ಏಕೆಂದರೆ, ಇವೊತ್ತು ಇದ್ದ ವಿಶ್ವಾಸ ನಾಳೆ ಇರುತ್ತದೆ ಎಂಬ ನಂಬಿಕೆ ಇಲ್ಲ; ಅಣ್ಣತಮ್ಮಂದಿರು ರಾಮಲಕ್ಷ್ಮಣರಂತಿದ್ದರೂ ಅವರ ತಾಯಿಯರೂ ಹೆಂಡತಿಯರೂ ಅಷ್ಟೇ ಸ್ನೇಹದಿಂದಿರುವರೇ? ಅವರ ಮಕ್ಕಳು ಲವಕುಶರಂತಿರುವರೇ? ಕೃಷ್ಣಕಾಂತ ರಾಮಕಾಂತರ ಒಟ್ಟು ಆಸ್ತಿ, ಕೃಷ್ಣಕಾಂತನ ಹೆಸರಿನಲ್ಲಿದ್ದದ್ದೇ ಮುಂದೆ ಹರಲಾಲನ ಜಗಳಕ್ಕೆ ಬೀಜವಾಯಿತು. ಅವನೊಬ್ಬ ದುರ್ಯೋಧನನಂಥವನು; ಎಲ್ಲಾ ಆಸ್ತಿಯೂ ತನಗೇ ಬರಬೇಕೆಂದು ಏಕೋಕೇಳಲಿಲ್ಲ.-ಎಂಟಾಣೆಯ ಪಾಲಿಗೆಮಾತ್ರ ಹೊಡೆದಾಡಿದ. ಆದರೆ ವಿಧವೆಯನ್ನು ಮದುವೆ ಮಾಡಿಕೊಳ್ಳುತ್ತೇನೆಂದು ತಂದೆಯನ್ನು ಹೆದರಿಸಿ, ಅನ್ಯಾಯದ ದಾರಿಹಿಡಿದು, ತಕ್ಸೀರುಗಳನ್ನು ನಡಸಿ, ಬರುವುದನ್ನೂ ಕಳೆದುಕೊಂಡನು.</p>
<p> ಕೃಷ್ಣಕಾಂತನು ಇಂಥ ಪುಂಡಾಟಗಳಿಗೆಲ್ಲಾ ಜಗ್ಗುವವನಲ್ಲ; ಅವನು ದಕ್ಷನಾದ ಹಿಂದಿನ ಕಾಲದ ಮುದುಕ; ಸತ್ಯನ್ಯಾಯ ಧರ್ಮಗಳಿಗೆ ಒಲಿದವನು; ಗ್ರಾಮಕ್ಕೇ ತಾಯಿತಂದೆಯಂತಿದ್ದವನು. ವಿಷಯಿಯಾದರೂ ತುಂಬ ಸಾಚಾ ಮನುಷ್ಯ; ದರಿದ್ರರಿಗೂ ಬ್ರಾಹ್ಮಣರಿಗೂ ಅವಲಂಬನ. ಒಳ್ಳೆಯ ಉದ್ದೇಶದಿಂದಲೇ ಉಯಿಲು ಗಳ ಮೇಲೆ ಉಯಿಲುಗಳನ್ನು ಬರೆದನು. ಆದರೆ, ‘ಎಂಟಿಟ್ಟರೆರಡಕ್ಕೂ, ನೆಂಟರೂ ಹಗೆಯಕ್ಕು, ದಂಟುಗಳೆದ್ದು ಹಾವಕ್ಕು, ಕರ್ಮ ತಾನಂಟುವಾ ದಿನಕೆ!’ ಅವನು ಇರುವತನಕ ಹತ್ತುಜನಕ್ಕೆ ಬೇಕಾದವನಾಗಿದ್ದು ಕೊನೆಗಾಲಕ್ಕೆ ಹರಿನಾಮಸ್ಮರಣೆ ಮಾಡುತ್ತ ತುಲಸೀತಲದಲ್ಲಿ ಪ್ರಾಣಬಿಟ್ಟನು.</p>
<p> ಗೋವಿಂದಲಾಲನ ದೊಡ್ಡಪ್ಪನಷ್ಟೇ ಘಟ್ಟಿಗ ಅವನ ಮಾವ, ಮಾಧವೀನಾಥ; ಪ್ರಾಯಶಃ ಅವನಿಗಿಂತ ಹೆಚ್ಚು ಬುದ್ಧಿವಂತ; ಅವನು ಸ್ಥಿತಿಗತಿಗಳನ್ನು ಇನ್ನು ಸ್ವಲ್ಪ ಮುಂಚೆ ಗ್ರಹಿಸಿ, ಸನ್ನಿವೇಶವನ್ನು ಕೈಗೆ ತೆಗೆದು ಕೊಂಡಿದ್ದರೆ, ಚೆನ್ನಾಗಿತ್ತು. ಆದರೆ ಎಷ್ಟೇದಕ್ಷರಾಗಿರಲಿ, ಕೆಲವರದು ಕೊನೆಯಕ್ಷಣದವರೆಗೂ, ಸ್ಥಿತಿ ವಿಷಮಿಸುವ ವರೆಗೂ, ತಳ್ಳಿಕೊಂಡು ಬರುವುದು ಸ್ವಭಾವ. ಅಲ್ಲದೆ, ಕೃಷ್ಣಕಾಂತ ಬದುಕಿದ್ದಾಗ, ಅವನು ಕೈ ಹಾಕುವ ಹಾಗಿರ ಲಿಲ್ಲ; ಅವನು ಸತ್ತ ಸ್ವಲ್ಪದಿನಗಳಲ್ಲಿಯೇ, ಅನರ್ಥಗಳು ವೇಗದಿಂದ ಮುಂದುವರಿದುವು; ಗೋವಿಂದಲಾಲ-ರೋಹಿಣಿಯರ ವ್ಯವಹಾರದಂಥ ಸಂಗತಿಗಳು ಗೋಪ್ಯವಾಗಿ ನಡೆಯುವುವು; ಹೊರಗೆ ಬರುವಾಗ ಬಣ್ಣಬಣ್ಣ ಗಳಾಗುವುವು, ವಿಕಾರವಾಗುವುವು, ಕೈಮೀರುವಷ್ಟು ದೂರ ಹೋಗಿರುವುವು.</p>
<p> ಮೊದಲ ಕಥೆಯಲ್ಲಿ ಗೋವಿಂದಲಾಲನು ರೋಹಿಣೀ ತನ್ಮಯನಾಗಿ ಅವಳು ಸತ್ತಂತೆ, ಸತ್ತಕಡೆ, ಸತ್ತ ಹೊತ್ತು, ಮುಳುಗಿ ಸಾಯುತ್ತಾನೆ; ಇದು ಅವನ ಮೋಹಕ್ಕೆ ಜಯ; ಪ್ರೇಮಕ್ಕೆ ಸೋಲು. ಅದು ಬಂಕಿಮನಿಗೆ ಇಷ್ಟವಿಲ್ಲ; ಆದರೆ ವಿಷವೃಕ್ಷದಂತೆ ಇಲ್ಲಿ ಪ್ರೇಮಜಯವನ್ನು ಸಾರಲುಅವಕಾಶವಿಲ್ಲ; ಭ್ರಮರೆ ಸತ್ತುಹೋಗಿದ್ದಾಳೆ. ಆದ್ದರಿಂದ ಮುಗಿವನ್ನು ಆಮೇಲೆ ಬದಲಾಯಿಸಿ, ಭ್ರಮರೆಯ ದನಿಯು ರೋಹಿಣಿಯ ದನಿಯನ್ನು ಮೆಟ್ಟಿ ಅವನ ನಿರ್ಧರವನ್ನು ಬದಲಾಯಿಸಿತೆಂದೂ ಅವನು ಆತ್ಮಹತ್ಯ ಮಾಡಿಕೊಳ್ಳದೆ ಹೊರಟುಹೋಗಿ ಸಂನ್ಯಾಸಿ ಯಾದನೆಂದೂ ಹೇಳಿದ್ದಾನೆ. ವೇಷ ತಾಳಿದರೆ ಸಂನ್ಯಾಸದ ಫಲ ದೊರೆತೀತೇ? ಶಚೀಕಾಂತನು ‘ಸಂನ್ಯಾಸ ದಿಂದ ಶಾಂತಿ ದೊರೆಯುತ್ತದೆಯೆ?’ ಎಂದು ಕೇಳುತ್ತಾನೆ. ಗೋವಿಂದಲಾಲನು ‘ಎಂದೂ ಇಲ್ಲ.....ಭಗವಂತನ ಪಾದಪದ್ಮದಲ್ಲಿ ಮನಸ್ಸಿಡದೆ ಶಾಂತಿ ದೊರೆಯುವುದಕ್ಕೆ ಬೇರೆ ಮಾರ್ಗವಿಲ್ಲ!’ ಎಂದು ಉತ್ತರ ಕೊಡುತ್ತಾನೆ. ಆದರೆ ‘ಭಗವಂತ’ನನ್ನು ಕಾಣುವುದು ಹೇಗೆ? ಅವನ ‘ಪಾದಪದ್ಮ’ ದೊರೆತೀತು ಹೇಗೆ?</p>
<p> ಸುಖವನ್ನು ಬಯಸುವುದು ಕೆಟ್ಟದ್ದೇ? ಸುಖಪಡುವುದು ತಪ್ಪೇ? ಗೋವಿಂದಲಾಲನು ಸುಖವಾಗಿರ ಲಿಲ್ಲವೇ? ಗ್ರಂಥಕರ್ತನು ‘ಸುಖ’ಕ್ಕೂ ‘ಭೋಗ’ಕ್ಕೂ ವ್ಯತ್ಯಾಸ ಮಾಡುತ್ತಾನೆ. ಊರುಬಿಟ್ಟು ದೇಶಬಿಟ್ಟು, ಹೆಂಡತಿ ಮಕ್ಕಳು ನೆಂಟರಿಷ್ಟರನ್ನು ಬಿಟ್ಟು, ವಿಧವೆಯೊಬ್ಬಳನ್ನು ಕಟ್ಟಿಕೊಂಡು, ತನ್ನನೆರಳಿಗೆ ತಾನೇ ಹೆದರುತ್ತ, ಜನದಿಂದ ದೂರನಾಗಿ ವಿಜನವಾದ ಪ್ರದೇಶವೊಂದರಲ್ಲಿ, ಅವಳ ಮುಖ ನೋಡುತ್ತ, ಗಾನ ಮೃದಂಗಗಳನ್ನು ಕೇಳುತ್ತ, ಲಕ್ಷಾಂತರ ರೂಪಾಯಿಗಳನ್ನು ಹಾಳು ಮಾಡಿಕೊಳ್ಳುವುದು ಭೋಗ, ಸುಖವಲ್ಲ. ಅದರ ಪರಿಣಾಮ ಘೋರ. ಬಂಕಿಮನಿಗೆ ಸಂಯಮ ಶುದ್ಧವಾದ ಪವಿತ್ರ ದಾಂಪತ್ಯ ಜೀವನದಲ್ಲಿಯೇ ನಂಬಿಕೆ, ಗೌರವ.</p>
<p> ದೇವೆಂದ್ರನಂಥವನು ಪೋಲಿಬೀಳುವುದು ಅರ್ಥವಾಗುತ್ತದೆ; ಮನೆಯಲ್ಲಿ ಪ್ರೇಮಸರ್ವಸ್ವಳಾದ ಹೆಂಡತಿ ಇದ್ದೂ ಅಡ್ಡದಾರಿ ಹಿಡಿಯುವುದಕ್ಕೆ ನಗೇಂದ್ರನಿಗೂ ಗೋವಿಂದಲಾಲನಿಗೂ ಏನಾಗಿತ್ತು? ಭ್ರಮರೆ ಕಪ್ಪೆಂದರೆ, ಗೋವಿಂದಲಾಲನಿಗೆ ರೂಪವತಿಯಾದ ಇನ್ನೊಬ್ಬ ಹೆಂಡತಿಯನ್ನು ಮದುವೆಮಾಡಿಕೊಳ್ಳುವುದು ಕಷ್ಟವಾಗಿರ ಲಿಲ್ಲ; ಅದು ಮನೆತನದ ಸಂಪ್ರದಾಯಕ್ಕೆ ವಿರುದ್ಧವಾಗಿಯೂ ಇರಲಿಲ್ಲ. ಕುಂದೆಯನ್ನು ಸೂರ್ಯಮುಖಿ ಗಂಡನಿಗೆ ಮದುವೆಮಾಡಿಕೊಟ್ಟಳು. ರೋಹಿಣಿ ಅದನ್ನೂ ಹೇಳಿಕೊಳ್ಳುವಹಾಗಿಲ್ಲ.-ಅವಳು ಗೋವಿಂದಲಾಲ ನಿಗೆ ಯಾರೂ ಅಲ್ಲ; ‘ಇಟ್ಟುಕೊಂಡಿದ್ದಷ್ಟದಿನ ದಾಸಿ; ಇಲ್ಲದಿದ್ದರೆ ಅದೂ ಇಲ್ಲ.’ (॥-೯)</p>
<p> ಹೆಂಡತಿ ಒಬ್ಬಳಿರಬೇಕೆ ಹಲವರಿರಬಹುದೇ ಎಂಬ ವಿಚಾರದಲ್ಲಿ ಎಂದಿನಿಂದಲೂ ಭಿನ್ನಾಭಿಪ್ರಾಯ ವಿದೆ. ಏಕಪತ್ನಿ ವ್ರತಸ್ಥನೆಂದು ಶ್ರೀರಾಮನನ್ನು ಗೌರವಿಸತಕ್ಕ ನಾವು ‘ಷೋಡಶ ಸ್ತ್ರೀ ಸಹಸ್ರೇಶ’ನೆಂದು ಶ್ರೀಕೃಷ್ಣ ನನ್ನು ಗೌರವಿಸುತ್ತೇವೆ, ‘ರಾಧಾವಲ್ಲಭ’ನೆಂದು ಪೂಜಿಸುತ್ತೇವೆ.</p>
<p> ಸಾಕ್ರೆಟೀಸನು, ‘‘ಮದುವೆಮಾಡಿಕೊಳ್ಳುವುದು ಹೇಗೂ ಒಳ್ಳೆಯದು; ಒಳ್ಳೆಯ ಹೆಂಡತಿ ಸಿಕ್ಕಿದರೆ, ಸುಖಿ ಯಾಗಬಹುದು; ಕೆಟ್ಟ ಹೆಂಡತಿ ಸಿಕ್ಕಿದರೆ ವೇದಾಂತಿಯಾಗಬಹುದು’’ ಎಂದನಂತೆ. ಗೋವಿಂದಲಾಲನಿಗೆ ಒಳ್ಳೆಯ ಹೆಂಡತಿ ಕೆಟ್ಟ ಹೆಂಡತಿ ಇಬ್ಬರೂ ದೊರೆತರು; ಸೌಖ್ಯವೂ ಲಭಿಸಿತ್ತು; ಆದರೆ ಅವನು ವೇದಾಂತಿ ಯಾದನೋ ಇಲ್ಲವೋ! ಈ ಉದ್ದೇಶದಿಂದಲೇ ಪರಿಷ್ಕೃತ ಮುದ್ರಣದಲ್ಲಿ ಅವನ ಆತ್ಮಹತ್ಯವು ಸಂನ್ಯಾಸಕ್ಕೆ ತಿರುಗಿತೆಂದು ತೋರುತ್ತದೆ!</p>
<p> ‘ಕೃಷ್ಣಕಾಂತನ ಉಯಿಲು’ ‘ವಿಷವೃಕ್ಷ’ಕ್ಕಿಂತ ತುಂಬ ಅಡಕವಾಗಿದೆ. ವಿಷವೃಕ್ಷದಲ್ಲಿ, ನಗೇಂದ್ರ-ಸೂರ್ಯಮುಖಿ, ಕಮಲಮಣಿ-ಶ್ರೀಶ, ತಾರಾಚರಣ-ಕುಂದೆ, ದೇವೇಂದ್ರ-ಹೈಮವತಿ-ಹೀರೆ, ಹೀಗೆ ನಾಲ್ಕು ಜೋಡಿಗಳಿದ್ದರೂ, ಕೃಷ್ಣಕಾಂತನ ಉಯಿಲಿನಲ್ಲಿ ಇರುವುದು ಗೋವಿಂದಲಾಲ-ಭ್ರಮರೆ-ರೋಹಿಣಿ ಈ ಒಂದೇ ಜೋಡಿ. ಗೋವಿಂದಲಾಲನಲ್ಲಿ ನಗೇಂದ್ರ ದೇವೇಂದ್ರರಿಬ್ಬರನ್ನೂ ಕಾಣಬಹುದು; ಹಾಗೇ ರೋಹಿಣಿಯಲ್ಲಿ ಹೀರೆ ಕುಂದೆಯರಿಬ್ಬರನ್ನೂ ಕಾಣಬಹುದು; ಭ್ರಮರೆಯು ಸೂರ್ಯಮುಖಿಯ ತಂಗಿ. ದೇವೇಂದ್ರ-ಹೀರೆ ಯರ ದೃಷ್ಟಿಯಿಂದ ವಿಷವೃಕ್ಷವು ಒಂದು ದುರಂತಕಥೆ; ಆದರೆ ನಗೇಂದ್ರ ಸೂರ್ಯಮುಖಿಯರ ದೃಷ್ಟಿ ಯಿಂದ, ಕುಂದೆಯ ವೃತ್ತಾಂತ ಒಂದು ದುಸ್ಸ್ವಪ್ನದಂತೆ ಇದ್ದು, ಮುಂದೆ ಅವರ ಶಾಂತಿ ಸುಖಸೌಭಾಗ್ಯಗಳು ಧ್ವನಿತವಾಗುತ್ತವೆಂದು ಹೇಳಬಹುದು. ಕುಂದೆಯ ದೃಷ್ಟಿಯಿಂದ, ಅವಳ ದೌರ್ಭಾಗ್ಯವೋ, ದುರದೃಷ್ಟವೋ, ನಿರ್ಘೃಣವಾದ ವಿಧಿಯ ಕೃತ್ಯವೋ ಏನು ಹೇಳಬೇಕೋ ತಿಳಿಯದು. ಒಟ್ಟಿನಮೇಲೆ ಅವಳ, ದೇವೆಂದ್ರನ, ಹೀರೆಯ ದುರ್ಮರಣಗಳು ಕಥೆಯ ಅಂತ್ಯದಲ್ಲಿ ಮನಸ್ಸನ್ನು ವಿಷಾದದಲ್ಲಿ ಮುಳುಗಿಸುತ್ತವೆ; ಅದಕ್ಕಿಂತಲೂ ಉಯಿಲಿನ ಕಥೆಯು ಪರಿಣಾಮದಲ್ಲಿ ಘೋರ. ಎರಡು ಖಂಡಗಳ ಮೊದಲ ಕೆಲವು ಪರಿಚ್ಛೇದಗಳೂ ಪತ್ತೆ ದಾರಿ ಕಾದಂಬರಿಯಂತಿವೆ. ಫಿಛೆಲ್​ಖಾನನು ಪತ್ತೆದಾರ; ಮಾಧವೀನಾಥನು ಕಸಬುದಾರಿಯ ಪತ್ತೆದಾರನನ್ನು ಮೀರಿಸಿದವನು. ಆದರೂ, ಮೊದಲಿನಿಂದಲೂ ಗ್ರಂಥಕರ್ತನು ಈ ಕಥೆಯನ್ನು ಹಗುರವಾಗಿ, ಒಂದು ವಿಧವಾದ ನಿರ್ಲಿಪ್ತತೆಯಿಂದಲೂ, ಉಲ್ಲಾಸಚಿತ್ತವೃತ್ತಿಯಿಂದಲೂ ಬರೆಯುತ್ತಿದ್ದಾನೆ. ಇದರ ಫಲವಾಗಿ ಅನಿರೀಕ್ಷಿತವಾದ ಎಡೆಗಳಲ್ಲಿಯೂ ಹಾಸ್ಯಪರಿಹಾಸ್ಯಗಳು ಇಣುಕುತ್ತವೆ. ಉದಾಹರಣೆಗೆ, ಇವನ್ನು ನೋಡಿ:-</p>
<p class="li">೧. 
ರೋಹಿಣಿ.-(ಹರಲಾಲನನ್ನು ಕುರಿತು) ವಿಧವೆಯಾಗಲಿ ಸಧವೆಯಾಗಲಿ-ಎಂದರೆ ವಿಧವೆಯಾಗಲಿ, ಕುಮಾರಿಯೇ ಆಗಲಿ-ಒಂದು ಮದುವೆಮಾಡಿಕೊಂಡು ಸಂಸಾರಿಯಾದರೆ ಚೆನ್ನ. (।-೪)</p>
<p class="li">೨. 
ಅವನ (ಕೃಷ್ಣಕಾಂತನ) ಮೂಗು ನಾದಸ್ವರದಲ್ಲಿ, ಗಮಕಗಮಕದಲ್ಲಿ, ತಾನಮೂರ್ಛನಾದಿ ಸಹಿತವಾಗಿ ನಾನಾ ವಿಧವಾದ ರಾಗರಾಗಿಣಿಗಳನ್ನು ಆಲಾಪನೆ ಮಾಡುತ್ತಿತ್ತು....ರೋಹಿಣಿಯು ಹಠಾತ್​ ಶಚೀದೇವಿಯಾಗಿ ಮಹಾದೇವನ ಗೂಳಿಯನ್ನು ಕದಿಯುವುದಕ್ಕೆ ಹೋಗಿದ್ದಾಳೆ; ನಂದಿಯು ಕೈಯಲ್ಲಿ ತ್ರಿಶೂಲವನ್ನು ಹಿಡಿದುಕೊಂಡು ಗೂಳಿಗೆ ಹುಲ್ಲು ಹಿಂಡಿ ಹಾಕುವುದಕ್ಕೆ ಹೋಗಿ ಅವಳನ್ನು ಹಿಡಿದಿದ್ದಾನೆ...ಷಣ್ಮುಖನೇ ನವಿಲಿನ ದುಷ್ಟತನವನ್ನು ನೋಡಿ ಮಹಾದೇವನ ಹತ್ತಿರ ದೂರು ಕೊಡಲು ಹೋಗಿ ‘ದೊಡ್ಡಪ್ಪಾ!’ ಎಂದು ಕೂಗುತ್ತಾನೆ. (ಇದು ಕೃಷ್ಣಕಾಂತನು ಅಫೀಮಿನ ಅಮಲಿನಲ್ಲಿ ಕಾಣುವ ದೃಶ್ಯ!) (।-೧೩)</p>
<p class="li">೩. 
ಯಾರ ಮನೆಯಲ್ಲಿ ದಾಸಿಯರಿಲ್ಲವೋ ಅಂಥವರ ಮನೆಯಲ್ಲಿ ವಂಚನೆ, ಸುಳ್ಳು ಸಮಾಚಾರ, ಕದನ, ಕೊಳೆ ಈ ನಾಲ್ಕೂ ಇರುವುದಿಲ್ಲ....ಯಾರ ಮನೆಯಲ್ಲಿ ಹೆಚ್ಚುಮಂದಿ ದಾಸಿಯರಿರುವರೋ ಆ ಮನೆಯಲ್ಲಿ ನಿತ್ಯವೂ ಕುರುಕ್ಷೇತ್ರ ಯುದ್ಧವಾಗುತ್ತಿರುವುದು; ನಿತ್ಯವೂ ರಾವಣವಧೆ; ಭೀಮರೂಪಿಣಿಯಾದ ದಾಸಿಯೊಬ್ಬಳು ಸರ್ವದಾ ಸಮ್ಮಾರ್ಜನೀ ಎಂಬ ಗದೆಯನ್ನು ಕೈಯಲ್ಲಿ ಹಿಡಿದು ಗೃಹ ರಣಕ್ಷೇತ್ರದಲ್ಲಿ ತಿರುಗಾಡುತ್ತಿರುವಳು. (।-೬)</p>
<p class="li">೪. 
ಬರಿದಾದ ಕೊಡದಲ್ಲಿ ನೀರನ್ನು ತುಂಬುವುದಕ್ಕೆ ಹೋದರೆ, ಅದು ಮಣ್ಣಿನ ಕೊಡವಾಗಿದ್ದರೂ ಮನುಷ್ಯ ಕೊಡ ವಾಗಿದ್ದರೂ ಹೀಗೇ ಅಡ್ಡಿ ಮಾಡುವುದು. (।-೭)</p>
<p class="li">೫. 
ಗೋವಿಂದಲಾಲ-ಭ್ರಮರೆ, ಬೈಗಳನ್ನು ತಿಂದು ಬಂಗಾಳಿ ಹುಡುಗರ ಹೊಟ್ಟೆ ತುಂಬುವಹಾಗಿದ್ದರೆ, ಇಷ್ಟುದಿನ ಕ್ಕಾಗಲೇ ದೇಶದವರಿಗೆಲ್ಲಾ ಆಜೀರ್ಣವುಂಟಾಗಿ ಸತ್ತುಹೋಗುತ್ತಿದ್ದರು. ಈ ಪದಾರ್ಥವು ಬಂಗಾಳಿ ಹೊಟ್ಟೆ ಯಲ್ಲಿ ಬಹು ಸುಲಭವಾಗಿ ಜೀರ್ಣವಾಗುತ್ತದೆ. (।-೧೦)</p>
<p class="li">೬. 
ಆಗ ಅವನು ಆ ಗುಂಪಾದ ಗಡ್ಡ ಮೀಸೆಗಳ ಅಂಧಕಾರ ಮಧ್ಯದಿಂದ ತುಷಾರಧವಳವಾದ ಹಲ್ಲುಗಳನ್ನು ಹೊರಪಡಿಸಿ, ವೃಷಭ ದುರ್ಲಭವಾದ ಕಂಠಸ್ವರವನ್ನು ಎತ್ತಲು ಮೊದಲು ಮಾಡಿದನು. (॥-೫)</p>
<p style="margin-left:36.0pt">
ಹರಿದ್ರಾಗ್ರಾಮದ ಅಂಚೆಯ ಕಛೇರಿಯ ವರ್ಣನೆಯು ಡಿಕೆನ್ಸ್​ನ ಪಾತ್ರಗಳನ್ನೂ ವರ್ಣನೆಗಳನ್ನೂ</p>
<p>ಜ್ಞಾಪಕಕ್ಕೆ ತರುತ್ತದೆ.</p>
<p> ಯಾವ ಮನುಷ್ಯನೇ ಆಗಲಿ, ಪೂರ್ತಿಯಾಗಿ ಸನ್ಮಾರ್ಗಿಯೂ ಅಲ್ಲ, ದುರ್ಮಾರ್ಗಿಯೂ ಅಲ್ಲ; ಸನ್ಮಾರ್ಗಿಯ ಮಾತಿರಲಿ, ಎಂಥ ದುರ್ಮಾರ್ಗಿಯೂ ದುರ್ಮಾರ್ಗದಲ್ಲಿ ಕಾಲಿಡುವಾಗ, ಅವನ ಅಂತರಾತ್ಮ ಅದು ಬೇಡವೆನ್ನುತ್ತದೆ; ಆದರೆ ದುರ್ಬುದ್ಧಿ ಬಲವಾಗಿದ್ದರೆ ಅದನ್ನು ಪರಾಭವಿಸಿ, ಮೆಟ್ಟಿ, ಮುಂದೆ ಹೋಗುತ್ತದೆ. ಇದನ್ನೇ ಕಾದಂಬರೀಕಾರನು ಮನುಷ್ಯ ಹೃದಯದಲ್ಲಿರುವ ಸುಮತಿ-ಕುಮತಿಗಳೆಂದು-ದೇವತಾ ರಾಕ್ಷಿಸಿಯರೆಂದು-ಆಲಂಕಾರಿಕವಾಗಿ ಹೇಳಿದ್ದಾನೆ. ಇವು ರೋಹಿಣೀ ಗೋವಿಂದಲಾಲ ಇಬ್ಬರಲ್ಲಿಯೂ ಇವೆ. ಆದರೆ ಇದರ ಪ್ರತಿಪಾದನೆ-ಅವುಗಳ ಸಂಭಾಷಣೆ-ವಿನೋದವಾಗಿದೆ. (।-೮, ೨೯)</p>
<p> ಈ ಕಾದಂಬರಿಯ ಒಂದು ಪರಿಚ್ಛೇದದ ತುಂಬ, ಸುಂದರವಾದ, ಕಾವ್ಯಾತ್ಮಕವಾದ, ಕೋಗಿಲೆಯ ವರ್ಣನೆಯಿದೆ. (।-೬); ಯುವಕರ ವಿಷಯದಲ್ಲಿ, ಅದರ ಕಾಲಾಕಾಲ ವಿವೇಚನಾರಹಿತವಾದ ದೌರಾತ್ಮ್ಯದ ವರ್ಣನೆಯಿದೆ. ಇದರಲ್ಲಿಯೂ ಸೂಕ್ಷ್ಮವಾದ ಹಾಸ್ಯವಿನೋದವಿದೆ.</p>
<p> ಈ ಕಾದಂಬರಿಯಲ್ಲಿ ಜ್ಯೋತಿಷವಿಲ್ಲ, ಸ್ವಪ್ನವಿಲ್ಲ, ಸಾಮುದ್ರಿಕವಿಲ್ಲ-ಶಕುನವಿದೆ. ಗೋವಿಂದಲಾಲನು ತನ್ನ ಉದ್ಯಾನಗೃಹದಲ್ಲಿ ರೋಹಿಣಿಗೆ ಕೃತಕಶ್ವಾಸವನ್ನುಂಟು ಮಾಡುತ್ತಿದ್ದಾಗ, ಭ್ರಮರೆಯು ತನ್ನ ಮನೆಯಲ್ಲಿ ಒಂದು ಬೆಕ್ಕನ್ನು ಹೊಡೆಯುವುದಕ್ಕೆ ಹೋಗಿ, ಅವಳ ತಲೆಗೇ ಏಟು ಬೀಳುತ್ತದೆ. (।-೧೬) ನಿಶಾಕರನು ಪ್ರಸಾದಪುರದ ಮನೆಗೆ ಕಾಲಿಟ್ಟಾಗ (॥-೫) ರೋಹಿಣಿಯ ತಬಲಾವಾದನದಲ್ಲಿ ಅಪಸ್ವರ ಮೂಡುತ್ತದೆ, ತಂಬೂರಿಯ ತಂತಿ ಕಿತ್ತುಹೋಗುತ್ತದೆ, ಗೋವಿಂದಲಾಲನ ಕೈಯಿಂದ ಕಾದಂಬರಿ ಬಿದ್ದುಹೋಗುತ್ತದೆ. ಶಕುನ ಗಳು ಭವಿಷ್ಯಸೂಚಕವೆಂದು ಮಹಾಭಾರತದ ಕಾಲದಿಂದಲೂ ನಂಬಿಕೆಯಿದೆ.</p>
<p> ವಿಧವಾವಿವಾಹವಾಗಲಿ ಸಹವಾಸವಾಗಲಿ ಸುಖದಲ್ಲಿ ಪರಿಣಮಿಸಲಿಲ್ಲ ಎಂದು ನಿದರ್ಶಿಸುವ ಈ ಕಥೆಯಲ್ಲಿ, ಕಷ್ಟಸುಖಗಳ ಸಮಸ್ಯೆಯೂ ಇದೆ. ಗೋವಿಂದಲಾಲನು ತನ್ನ ಪಾಪದ ಫಲವನ್ನು ಅನುಭವಿಸಿದನೆ ನ್ನೋಣ; ಆದರೆ ರೋಹಿಣಿಯ ಬಾಲ್ಯವೈಧವ್ಯಕ್ಕೇನು ಕಾರಣ? ಅವಳು ಈ ಲೋಕದಲ್ಲಿ ಯಾವ ಸುಖವನ್ನೂ ಪಡೆಯದಿರುವುದಕ್ಕೆ ‘ನಾನು ಮಿಕ್ಕವರಿಗಿಂತ ಹೆಚ್ಚಾಗಿ ಮಾಡಿರುವ ಅಪರಾಧವೇನು? ನನಗೆ ಈ ರೂಪ ಯೌವನಗಳಿರುವಾಗ ನನ್ನ ಯಾವತಪ್ಪಿನಿಂದ ಕೇವಲ ಒಣಕಲು ಕಟ್ಟಿಗೆಯಂತೆ ನಾನು ಜೀವನ ನಡಸಬೇಕಾಗಿ ಬಂದಿದೆ? ಯಾರು ಜೀವನದ ಸಕಲ ಸುಖಗಳಲ್ಲಿಯೂ ಸುಖಿಯಾಗಿದ್ದಾರೋ-ಉದಾಹರಣೆಗೆ, ಗೋವಿಂದ ಲಾಲ ಬಾಬುವಿನ ಹೆಂಡತಿ-ಅವರು ನನಗಿಂತ ಯಾವ ಗುಣದಲ್ಲಿ ಗುಣವಂತರು? ಯಾವ ಪುಣ್ಯಫಲದಿಂದ ಅವರ ಹಣೆಯಲ್ಲಿ ಈ ಸುಖ, ನನ್ನ ಹಣೆಯಲ್ಲಿ ಸೊನ್ನೆ?.....ಈ ಸುಖವಿಲ್ಲದ ಜೀವನವನ್ನು ಕಟ್ಟಿಕೊಂಡು ಏನುಮಾಡಲಿ?’ ಎಂದು ಕೇಳುತ್ತಾಳೆ. (।-೭) ಅವಳ ದುಃಖವೂ ಹರಿಯಲಿಲ್ಲ, ಭ್ರಮರೆಯ ಸುಖವೂ ನಿಲ್ಲಲಿಲ್ಲ.</p>
<p> ಹಾಗೇ ಭ್ರಮರೆಯು ‘‘ನನ್ನ ಯಾವ ತಪ್ಪಿನಿಂದ, ಇನ್ನೂ ಹದಿನೇಳನೆಯ ವಯಸ್ಸಿನಲ್ಲಿ ಇಂಥ ಅಸಂಭವ ದುರ್ದಶೆ ಉಂಟಾಯಿತು? ನನ್ನ ಮಗ ಹೋದ, ಗಂಡ ಬಿಟ್ಟುಬಿಟ್ಟ; ಗಂಡನ ಪ್ರೀತಿಯನ್ನು ಬಿಟ್ಟು ನಾನು ಮತ್ತೇನನ್ನೂ ಅಪೇಕ್ಷಿಸಿಲ್ಲ; ಅಪೇಕ್ಷಿಸುವುದನ್ನು ಕಲಿತೂ ಇಲ್ಲ; ಹಾಗಿದ್ದರೂ ನಿರಾಶೆ ಏಕೆ?’’ ಎಂದು ಕೇಳುತ್ತಾಳೆ; ದೇವತೆಗಳು ಅತ್ಯಂತ ನಿಷ್ಠುರರೆಂದು ನಿರ್ಧರಿಸುತ್ತಾಳೆ; ಅವಳ ನಿರ್ಧಾರ ಸರಿಯೋ ತಪ್ಪೋ ಹೇಳಬಲ್ಲವರಾರು?</p>
<p> ಈ ಸಂದರ್ಭದಲ್ಲಿ ಗ್ರಂಥಕರ್ತನು ಒಗಟಿನಂತೆ ಕಾಣುವ ಈ ವಾಕ್ಯಗಳನ್ನು ಬರೆಯುತ್ತಾನೆ:-‘ಈ ಪೃಥಿವಿಯ ಸುಖವು ಸುಖವಲ್ಲ; ಯಾವ ಸುಖದಲ್ಲಿಯೂ ಸುಖವಿಲ್ಲ; ಯಾವ ಸುಖವೂ ಪೂರ್ಣವಲ್ಲ; ಆದ್ದರಿಂದ ಅನೇಕ ಸುಖಿಗಳು ಸಾವನ್ನು ಆಶಿಸುತ್ತಾರೆ. ದುಃಖಿಗಳೋ ಎಂದರೆ, ದುಃಖದ ಭಾರವನ್ನು ಹೊರಲಾರದೆ ಸಾವನ್ನು ಆಶಿಸುತ್ತಾರೆ.’ (।-೯)</p>
<p> ಈ ಎರಡು ಕಾದಂಬರಿಗಳಲ್ಲಿಯೂ ಕಾದಂಬರೀಕಾರನು ಪ್ರತಿಪಾದಿಸಿರುವುದು ಕೇವಲ ರೂಪ ಮೋಹದಿಂದ ಉಂಟಾಗುವ ಅನರ್ಥವಲ್ಲ; ಸಂಸಾರಿಯಾಗಿದ್ದವನು ರೂಪವತಿಯಾದ ವಿಧವೆಯನ್ನು ಮೋಹಿಸಿ ಅವಳನ್ನೂ ಹಾಳುಮಾಡಿ ತಾನೂಹಾಳಾದದ್ದು; ಅವಿವಾಹಿತನು ರೂಪವತಿಯನ್ನು ಮೋಹಿಸಿದಾಗ, ಕನ್ಯೆಯಾಗಿದ್ದರೆ-ಅವಳನ್ನು ಮದುವೆಮಾಡಿಕೊಳ್ಳಬಹುದು; ಇಲ್ಲದಿದ್ದರೆ ತಿರಸ್ಕೃತನಾಗಬಹುದು; ವಿವಾಹಿತೆ ಯಾಗಿದ್ದರೆ ಬೇರೆ ದುಷ್ಪರಿಣಾಮವಾಗಬಹುದು. ಅದು ಪ್ರಕೃತವಲ್ಲ.</p>
<p> ‘ವಿಷವೃಕ್ಷ’ದ ಕೊನೆಯಲ್ಲಿ ‘ಗಂಡನನ್ನು ಬೆಳ್ಳಿಬಂಗಾರಗಳಿಂದ ತೂಗಲಾಗುವುದೇ?’ ಎಂಬ ಪ್ರಶ್ನೆ ಬರುತ್ತದೆ. ಈ ಕಾದಂಬರಿಯ ಕೊನೆಯಲ್ಲಿ ಬರುವ ಭ್ರಮರೆಯ ಸ್ವರ್ಣಪ್ರತಿಮೆಯನ್ನು ನೋಡಿ ‘ಹೆಂಡತಿಯನ್ನೇ ಆಗಲಿ, ಬೆಳ್ಳಿಬಂಗಾರಗಳಿಂದ ತೂಗಲಾಗುವುದೇ?’ ಎಂದು ಕೇಳಬೇಕಾಗುತ್ತದೆ.</p>
<p> ಕಮಪರಮವಶಂ ನ ವಿಪ್ರಕುರ್ಯುಃ</p>
<p> ವಿಭುಮಪಿ ತಂ ಯದಮೀ ಸ್ಪೃಶಂತಿ ಭಾವಾಃ ॥</p>
<p style="margin-left:270.0pt;text-indent:-18.0pt">
- 
ಕುಮಾರಸಂಭವ, ೬-೯೫.</p>
<p class="text-center">ಅಧ್ಯಾಯ ೭</p>
<p class="text-center">ರ ಜ ನೀ</p>
<p> ‘ರಜನಿ’ಯು ಮೊದಲು ‘ವಂಗದರ್ಶನ’ದಲ್ಲಿ ಕ್ರಮಶಃಬಂದು (೧೮೭೩-೭೪?) ೧೮೭೭ರಲ್ಲಿ ಪುಸ್ತಕ ರೂಪದಲ್ಲಿ ಪ್ರಕಾಶಿತವಾಯಿತು. ಅದರ ಎರಡನೆಯ ಮುದ್ರಣವು ೧೮೮೧ರಲ್ಲಿಯೂ ಮೂರನೆಯ ಮುದ್ರಣವು ೧೮೮೭ರಲ್ಲಿಯೂ ಬಂದುವು. ಪುಟಗಳು ೧೨೨ರಿಂದ ೧೬೨ಕ್ಕೆ ಹೆಚ್ಚಿ, ಮೂರನೆಯ ಮುದ್ರಣವು ಹೊಸಗ್ರಂಥವೆನ್ನಬಹುದಾದಷ್ಟು ವ್ಯತ್ಯಾಸ ಹೊಂದಿತು. ಮೊದಲನೆಯ ಮುದ್ರಣದ ಪ್ರತಿಯ್ನನು ಈಗ ಬ್ರಿಟಿಷ್​ ಮ್ಯೂಸಿಯಂನಲ್ಲಿ ಮಾತ್ರ ನೋಡಬಹುದಾಗಿದೆ.</p>
<p> ಲಾರ್ಡ್ಲಿಟ್ಟನ್​(೧೮೦೩-೧೮೭೩) ಬರೆದ 
Last days of Pompeii
 (೧೮೩೪) ಎಂಬ ಕಾದಂಬರಿ ಯಲ್ಲಿ ಬರುವ ನಿಡಿಯಾ ಎಂಬ ಹೂಮಾರುವ ಹುಡುಗಿಯು ‘ರಜನಿ’ಯ ಸೃಷ್ಟಿಯನ್ನು ಸೂಚಿಸಿದಂತೆಯೂ ವಿಲ್ಕಿ ಕಾಲಿನ್ಸ್​ನ(೧೮೨೪-೧೮೮೯) 
Woman in White
 ಎಂಬ ಗ್ರಂಥದ ಕಥನಕ್ರಮವು ಮುಖ್ಯ ಪಾತ್ರಗಳೇ ಕಥೆ ಹೇಳುವ ತಂತ್ರವನ್ನು ಸೂಚಿಸದಂತೆಯೂ ಬಂಕಿಮನೇ ‘ವಿಜ್ಞಾಪನ’ದಲ್ಲಿ ತಿಳಿಸಿದ್ದಾನೆ. ಇದರ ಲಾಭನಷ್ಟ ಗಳನ್ನೂ ಹೀಗೆ ಬರೆದಿದ್ದಾನೆ:- ‘‘ಈ ಗ್ರಂಥವನ್ನು ಉದ್ದೇಶಿಸಿರುವ ಮಾನಸಿಕ ಮತ್ತು ನೈತಿಕ ತತ್ವ ಪ್ರತಿಪಾದನೆ ಯನ್ನು ಅಂಧಯುವತಿಯ ಕಲ್ಪನೆಯು ಹೆಚ್ಚು ಸ್ಪಷ್ಟಪಡಿಸುವುದೆಂದು ಈ ಭಿತ್ತಿಯ ಮೇಲೆ ರಜನಿಯ ಚರಿತ್ರೆಯನ್ನು ಸೃಷ್ಟಿಸಿದೆ.-ಈ ಕ್ರಮದ (ಪಾತ್ರಗಳೇ ಕಥೆ ಹೇಳುವುದರ) ಗುಣವೇನೆಂದರೆ, ಯಾವ ಮಾತು ಯಾರ ಬಾಯಲ್ಲಿ ಬಂದರೆ ಚೆನ್ನಾಗಿ ಹಿಡಿಸುತ್ತದೋ ಅಂಥ ಮಾತನ್ನು ಅವರ ಬಾಯಲ್ಲಿ ಹೇಳಿಸಬಹುದು. ಈ ಕ್ರಮದ ಅನುಸರಣೆಯಿಂದ ಈ ಕಾದಂಬರಿಯಲ್ಲಿ ಯಾವುದಾದರೂ ಅನೈಸರ್ಗಿಕ ಅಥವಾ ಅಪ್ರಾಕೃತ ವಾದದ್ದೆಂದು ಕಂಡು ಬಂದರೆ ಅದಕ್ಕೆ ನಾನು ಜವಾಬುದಾರನಲ್ಲ.’’ ಹೀಗೆ ಇದರ ಗುಣಾವಗುಣಗಳನ್ನು ಅವನೇ ಕಂಡುಕೊಂಡು ಸೂಕ್ಷ್ಮವಾಗಿ ತಿಳಿಸಿದ್ದರೂ ಕೆಲವು ಬಂಗಾಳಿ ವಿಮರ್ಶಕರು ಅವನ್ನೇ ದೊಡ್ಡದು ಮಾಡಿ ಖಂಡಿಸಿದ್ದಾರೆ. ಅದೇನಾದರೂ ಇರಲಿ, ‘ರಜನಿ’ಯು ಬಂಗಾಳಿ ಸಾಹಿತ್ಯದಲ್ಲಿ ಮನೋವಿಶ್ಲೇಷಣವನ್ನು ವಿವರವಾಗಿ ಒಳಕೊಂಡ ಮೊಟ್ಟಮೊದಲನೆಯ ಕಾದಂಬರಿ. ಇದರಲ್ಲಿ ನಾಯಕ ನಾಯಿಕೆಯರ ಮನಸ್ಸಿನಲ್ಲಿ ನಡೆಯುವ ಒಳತೋಟಿ ಕ್ರಿಯೆ ಪ್ರತಿಕ್ರಿಯೆಗಳಿಗೂ ಪ್ರಾಧಾನ್ಯ ಕೊಟ್ಟಿದೆ. ಈ ದೃಷ್ಟಿಯಿಂದ ನೋಡಿದರೆ ಪಾತ್ರಗಳೇ ಕಥೆ ಹೇಳುವುದು ಅವರವರ ಮನಸ್ಸನ್ನು ಬಿಚ್ಚಿ ತೋರಿಸುವುದಕ್ಕೆ ಸೌಕರ್ಯವನ್ನು ಕಲ್ಪಿಸುತ್ತದೆ ಎಂದು ಧಾರಾಳವಾಗಿ ಹೇಳಬಹುದು.</p>
<p>Last days of Pompeii
 ಕಾದಂಬರಿಯನ್ನೂ ರಜನಿಯನ್ನೂ ವಿವರವಾಗಿ ಹೋಲಿಸಿ ವಿಮರ್ಶಿಸು ವುದು ಪ್ರಕೃತವಲ್ಲ, ಅದರಿಂದ ಪ್ರಯೋಜನವೂ ಇಲ್ಲ. ರಜನಿಯ ಪಾತ್ರವು ನಿಡಿಯಳಿಂದ ಸೂಚಿತವಾಗಿದೆ ಎಂದು ಗ್ರಂಥಕರ್ತನೇ ಸ್ಪಷ್ಟವಾಗಿ ಹೇಳಿರುವುದರಿಂದ ಅದರ ವಿಚಾರವಾಗಿ ಒಂದೆರಡು ಮಾತು ಬರೆಯು ವುದು ಆವಶ್ಯಕ.¹ ನಿಡಿಯಾ ರಜನೀ ಇಬ್ಬರೂ ಹುಟ್ಟು ಕುರುಡಿಯರಾದರೂ ನಿಡಿಯಳದು ದಾರುಣವಾದಕಥೆ; ಅವಳ ಕಣ್ಣಿನದೋಷ ಚಿಕಿತ್ಸೆಗೆ ಮೀರಿದ್ದು; ಅವಳು ಬಾಲ್ಯದಲ್ಲಿಯೇ ಸ್ವಜನದಿಂದ ದೂರಳಾಗಿ, ಗುಲಾಮಳಾಗಿ, ತನ್ನ ಮಧುರವಾದ ಕಂಠದಿಂದಲೂ ವಾದನದಿಂದಲೂ ತನ್ನ ಯಜಮಾನನಿಗೆ ದುಡಿದು ಹಾಕುತ್ತಿದ್ದಳು; ಅವನ ಹೆಂಡತಿಯಿಂದ ಏಟು ತಿನ್ನುತ್ತಿದ್ದಳು. ಗ್ಲಾಕಸಿನಿಂದ ಬಿಡುಗಡೆ ಹೊಂದಿ ಅವನ ಮರುಕ ವಿಶ್ವಾಸಗಳಿಗೆ ಪಾತ್ರಳಾಗಿ, ಅವನನ್ನು ಪ್ರೀತಿಸಿ, ಅವನನ್ನು ಪಡೆಯಲು ಸಾಧ್ಯವಿಲ್ಲದೆ, ಅವನ ಮೆಚ್ಚಿನ ಪ್ರೇಯಸಿಯೊಡನೆ ಅವನು ಸೇರಿದ ಮೇಲೆ, ತಾನು ನಿರಾಶಳಾಗಿ ಸಮುದ್ರದಲ್ಲಿ ಬಿದ್ದು ಪ್ರಾಣ ಕಳೆದುಕೊಳ್ಳುತ್ತಾಳೆ. ಇಂಥ ಆಜನ್ಮ ದುಃಖಿಗಳನ್ನು ಸೃಷ್ಟಿಸುವುದರಲ್ಲಿ ವಿಧಿಯ ಉದ್ದೇಶವೇನೋ! ಅದೊಂದು ಭಯಂಕರ ಸಮಸ್ಯೆ; ವೆಸುವಿಯಸ್​ ಅಗ್ನಿಪರ್ವತ ಹಠಾತ್ತಾಗಿ ರೋಷಗೊಂಡು ಬೆಂಕಿಯನ್ನು ಕಾರಿ ಸಂಪತ್ತಿನಲ್ಲಿ ಮೆರೆಯುತ್ತಿದ್ದ ಪಾಂಪೆ ನಗರವನ್ನು ಹೂಳಿಬಿಟ್ಟ ವೃತ್ತಾಂತದಷ್ಟೇ ಅಭೇದ್ಯ ಸಮಸ್ಯೆ.</p>
<p>_________</p>
<p>1
. ಲಿಟ್ಟನ್ನಿನ 
Last days of Pompeii
 ಬಂಕಿಮನ ಮನಸ್ಸಿನ ಮೇಲೆ ತುಂಬ ಪರಿಣಾಮವನ್ನು ಉಂಟು ಮಾಡಿರುವಂತೆ ತೋರುತ್ತದೆ. ಇಲ್ಲಿ ರಜನಿಯ ಪಾತ್ರವು ನಿಡಿಯಾ ಎಂಬ ಹುಡುಗಿಯನ್ನು ಹೋಲುತ್ತದೆ: ಅದರಿಂದ ಸೂಚಿತವಾಯಿತು ಎಂದು ಬಂಕಿಮನೇ ಒಪ್ಪಿಕೊಂಡಿದ್ದಾನೆ. ಹಾಗೆಯೇ ೧) ಗ್ಲಾಕಸನು ನೇಪಲ್ಸಿನ ಒಂದು (
Minerva
) ದೇವಾಲಯದಲ್ಲಿ ಮೊದಲು ಆಯೋನೆಯನ್ನು ನೋಡಿ ಕೊನೆಗೆ ಅವಳನ್ನು ಮದುವೆಯಾಗುವುದು ಜಗತ್ಸಿಂಹನು ತಿಲೋತ್ತಮೆಯನ್ನು ಮೊದಲು ಶೈಲೇಶ್ವರ ದೇವಾಲಯದಲ್ಲಿ ನೋಡಿ ಕೊನೆಗೆ ಅವಳ ಮದುವೆಯಾಗುವುದನ್ನೂ ೨) ಮಾಟಗಾತಿಯ ಚಿಕಿತ್ಸೆಯಿಂದ ಗ್ಲಾಕಸಿನ ಬುದ್ಧಿಭ್ರಮಣೆಯಾಗುವುದು ಸಂನ್ಯಾಸಿಯ ಚಿಕಿತ್ಸೆಯಿಂದ ಶಚೀಂದ್ರನ ಬುದ್ಧಿ ವಿಕಲವಾಗುವುದನ್ನೂ ೩) ಆರ್ಬೇಕಸನು ಕಾಪಾಲಿಕನನ್ನೂ ೪) ಅವನು ವಿಗ್ರಹದ ಕೆಳಗೆ ಸಿಕ್ಕುವುದು ಪಶುಪತಿಯು ಚಿನ್ನದ ವಿಗ್ರಹದ ಕೆಳಗೆ ಸಿಕ್ಕುವುದನ್ನೂ-ಸೂಚಿಸುತ್ತವೆ ಎಂದು ಹೇಳಬಹುದು. ಇವಕ್ಕೆ ಪರಸ್ಪರ ಹೋಲಿಕೆ ಸ್ಪಷ್ಟವಾಗಿ ಕಾಣುತ್ತದೆ.</p>
<p> ಆದರೆ ರಜನಿಯ ಕಥೆ ಇಷ್ಟು ಘೋರವಲ್ಲ; ಅದು ಅವಳ ಅಂಧತೆಯಿಂದ ಆರಂಭವಾದರೂ, ಅವಳು ಹೂ ಮಾರುವ ಹುಡುಗಿಯಾದರೂ, ಅವಳು ವಾಸಿಸುವುದು ಅವಳ ಚಿಕ್ಕಮ್ಮನೊಡನೆ; ಅವಳು ರಜನಿಯನ್ನು ಸ್ವಂತಮಗಳಿಗಿಂತ ಹೆಚ್ಚಾಗಿ ನೋಡಿಕೊಳ್ಳುತ್ತಾಳೆ; ಅವಳೂ ಆಸ್ತಿವಂತಳು; ಆದರೆ ಅವಳ ದೃಷ್ಟಿಗೆ ಇರುವಂತೆ ಅವಳ ಆಸ್ತಿಗೂ ಒಂದುಅಡ್ಡಿ ಇರುತ್ತದೆ; ದೇವರ ದಯದಿಂದ ಅನುಕೂಲ ಕಾಲ ಒದಗಿ ಎರಡೂ ಅವಳಿಗೆ ಲಭಿಸುತ್ತವೆ. ಇಲ್ಲಿ ಅವಳ ಉದ್ಧಾರಕನ ಮೇಲೆ ಅವಳಿಗೆ ಕೃತಜ್ಞತೆ-ಪ್ರೇಮವೇನಿಲ್ಲ; ಪ್ರೇಮವನ್ನು ಅವಳು ಆಗಲೇ ಮತ್ತೊಬ್ಬನಿಗೆ ಕೊಟ್ಟುಬಿಟ್ಟಿದ್ದಳು; ಅವನನ್ನು ಪಡೆದದ್ದು ಅವಳ ಪುಣ್ಯ; ಅಡ್ಡಿಯ ತೆರೆ ಹರಿ ಯಲು, ಆಸ್ತಿಯೂ ಬಂತು ದೃಷ್ಟಿಯೂ ಬಂತು; ಮುದ್ದಾದ ಗಂಡು ಮಗುವೂ ಆಯಿತು. ಯಾವ ಪುಣ್ಯ ದಿಂದಲೋ, ಅದೃಷ್ಟ ಸುಮುಖವಾಗಿ ಅವಳ ಕಥೆ ಸಂತೋಷದಲ್ಲಿ ಕೊನೆಗೊಂಡಿತು-ಅಥವಾ ಅವಳ ಜೀವನವು ನಗುವಿನಲ್ಲಿ ಪುನರಾರಂಭವಾಯಿತು.</p>
<p> ಇದು ‘‘ರಜನೀ’’ ಕಾದಂಬರಿಯ ಕಥಾಸಾರಾಂಶ: -ಭವಾನೀ ನಗರವೆಂಬ ಗ್ರಾಮದಲ್ಲಿ ವಾಂಛಾರಾಮ ಮಿತ್ರನೆಂಬ ಧನಿಕನಿದ್ದನು. ಅವನ ಮಗ ರಾಮಸದಯನು ಅದೇ ಊರಿನಲ್ಲಿದ್ದ ಮನೋಹರದಾಸನೆಂಬ ವಾಂಛಾರಾಮನ ಆಪ್ತ ಸ್ನೇಹಿತನಿಗೆ ಅಪಮಾನಮಾಡಲು ಮನೋಹರ ದಾಸನು ಅಸಮಾಧಾನಪಟ್ಟುಕೊಂಡು ಆ ಊರನ್ನೇ ಬಿಟ್ಟು ಹೊರಟುಹೋದನು. ಅದೇ ಕಾರಣವಾಗಿ ತಂದೆಮಕ್ಕಳಿಗೆ ಮನಸ್ತಾಪವುಂಟಾಗಿ ರಾಮಸದಯನು ಭವಾನೀನಗರವನ್ನು ಬಿಟ್ಟು ಕಲ್ಕತ್ತೆಗೆ ಬಂದು ಅಲ್ಲಿ ವಾಣಿಜ್ಯದಿಂದ ಸಂಪಾದನೆ ಮಾಡಿಕೊಂಡು ಸುಖವಾಗಿದ್ದನು. ತಂದೆಯು ಅವನ ಹಟವನ್ನು ನೋಡಿ, ಒಂದು ಉಯಿಲನ್ನು ಬರೆದು ತನ್ನ ಆಸ್ತಿಯನ್ನೆಲ್ಲಾ ಮನೋಹರದಾಸನಿಗೂ ಅವನ ಉತ್ತರಾಧಿಕಾರಿಗಳಿಗೂ ಬಿಟ್ಟನು. ಅವರಾರೂ ಇಲ್ಲದೆ ಹೋದರೆ ರಾಮಸದಯನ ಮಕ್ಕಳು ಮೊಮ್ಮಕ್ಕಳು ಅದನ್ನು ಅನುಭವಿಸಬಹುದಾಗಿತ್ತೇ ಹೊರತು ರಾಮಸದಯನಿಗೆ ಅದರ ಮೇಲೆ ಯಾವ ಹಕ್ಕೂ ಇರಲಿಲ್ಲ. ಈ ಉಯಿಲಿನಂತೆ ಆಸ್ತಿಯನ್ನು ವ್ಯವಸ್ಥೆ ಮಾಡಲು ಕಲ್ಕತ್ತದ ವಿಷ್ಣುರಾಮ ಸರ್ಕಾರನು ನಿರ್ವಾಹಕನಾಗಿ (
Executor
) ನೇಮಕ ವಾದನು. ಹೀಗೆ ಉಯಿಲನ್ನು ಬರೆದಿಟ್ಟು ವಾಂಛಾರಾಮನು ಹಠಾತ್ತಾಗಿ ಕಾಲವಾದನು.</p>
<p>ಅನಂತರ ವಿಷ್ಣಯರಾಮನು ಮನೋಹರದಾಸನನ್ನು ಹುಡುಕಿಸಲಾಗಿ ಅವನು ಡಾಕಾದಿಂದ ಕಲ್ಕತ್ತಕ್ಕೆ ದೋಣಿಯಲಿ ಬರುತ್ತಿದ್ದಾಗ ದೋಣಿಮುಳುಗಿ ಪರಿವಾರಸಹಿತನಾಗಿ ಸತ್ತುಹೋದನೆಂದು ತಿಳಿಯಬಂದಿತು. ಅವನ ವಾರಸು ದಾರರು ಯಾರಾದರೂ ಇದ್ದರೋ ಇಲ್ಲವೋ ಗೊತ್ತಾಗಲಿಲ್ಲ. ಆದ್ದರಿಂದ ಅವನು ರಾಮಸದಯನಿಗೆ ಈ ವಿಚಾರವನ್ನು ತಿಳಿಸಿ ಅವನ ಮಕ್ಕಳಿಗೆ ವಾಂಛಾರಾಮನ ಆಸ್ತಿಯನ್ನು ಒಪ್ಪಿಸಿದನು. ಅವರು ಅದನ್ನು ಒಟ್ಟುಕುಟುಂಬದಲ್ಲಿ ಅನುಭವಿಸು ತ್ತಿದ್ದರು. ರಾಮಸದಯನಿಗೆ ಮೊದಲನೆಯ ಹೆಂಡತಿಯಿಂದ ಇಬ್ಬರು ಗಂಡುಮಕ್ಕಳಿದ್ದರು. ಅವಳು ರೋಗಿಷ್ಠೆಯಾಗಿದ್ದದ್ದರಿಂದ ಅವನು ಲವಂಗಲತೆಯೆಂಬ ಇನ್ನೊಬ್ಬಳನ್ನು ಮದುವೆಯಾಗಿದ್ದನು. ಕಥೆ ಆರಂಭವಾಗುವಾಗ ಅವನಿಗೆ ೬೩ ವರ್ಷ; ಲವಂಗ ಲತೆಗೆ ೧೯ ವರ್ಷ; ಅವಳಿಗೆ ಮಕ್ಕಳಿರಲಿಲ್ಲ.</p>
<p>ಮನೋಹರದಾಸನಿಗೆ ಹರೇಕೃಷ್ಣದಾಸನೆಂಬ ತಮ್ಮನಿದ್ದನು. ಅವನಿಗೆ ರಜನಿಯೆಂಬ ಹುಟ್ಟು ಕುರುಡಾದ ಹೆಣ್ಣುಮಗುವಿತ್ತು. ಅದು ಇನ್ನೂ ತುಂಬ ಎಳೆಯದಾಗಿದ್ದಾಗಲೇ ತಾಯಿ ಸತ್ತು ಹೋದಳು. ತಾನೂ ರೋಗಿಷ್ಠನಾದದ್ದರಿಂದ ಹರೇಕೃಷ್ಣನು ಅದನ್ನು ಹೆಂಡತಿಯ ತಂಗಿಗೆ ಸಾಕಿಕೊಳ್ಳುವಂತೆ ಕೊಟ್ಟುಬಿಟ್ಟನು. ಮಗುವಿಗೆ ಆರುತಿಂಗಳಾಗಿದ್ದಾಗ ಅನ್ನಪ್ರಾಶನ ಮಾಡಿಸಿದರು. ಅಂದಿನ ಸಂಜೆ ಆ ಮಗು ಕಳವಾಯಿತು. ಕಳ್ಳನು ಸಿಕ್ಕಿ, ವರ್ಧಮಾನದ ನ್ಯಾಯಾಸ್ಥಾನದಲ್ಲಿ ಆತನ ವಿಚಾರಣೆಯಾಗಿ ಮಗುವಿನ ಸಾಕುತಂದೆಯಾದ ರಾಜಚಂದ್ರನು ಸಾಕ್ಷಿ ಹೇಳುವುದಕ್ಕೆ ಅಲೆದಾಡಿ ತುಂಬ ಶ್ರಮಪಟ್ಟು ಮಗುವನ್ನು ಬಿಡಿಸಿಕೊಂಡು ಬರಬೇಕಾಯಿತು. ವಾಂಛಾರಾಮನ ಆಸ್ತಿಗೆ ರಜನಿಯು ಹಕ್ಕುದಾರಳಾಗಿದ್ದಾಳೆಂಬುದು ಅವನಿಗೆ ತಿಳಿಯದು. ಅವನು ಕಲ್ಕತ್ತದ ಬಾಲಿಗಂಜಿನ ಹತ್ತಿರ ಒಂದು ಹೂದೋಟವನ್ನು ಮಾಡಿಕೊಂಡು ಹೂಕಟ್ಟಿ ಮಾರಿ, ಜೀವಿಸುತ್ತಿದ್ದನು. ರಜನಿಯು ದೊಡ್ಡವಳಾದ ಮೇಲೆ ಹೂಕಟ್ಟಿ ಕೊಡುತ್ತಿದ್ದಳು. ರಾಜಚಂದ್ರನೂ ಅವನ ಹೆಂಡತಿಯೂ ಹೂವನ್ನು ಮಾರಿಕೊಂಡು ಬರುತ್ತಿದ್ದರು. ರಾಮಸದಯನ ಮನೆಯು ಅವಿಗೆ ಒಂದು ಮುಖ್ಯ ಗಿರಾಕಿಯಾಗಿತ್ತು. ಒಂದುದಿನ ತನ್ನ ಚಿಕ್ಕಮ್ಮನಿಗೆ ಜ್ವರ ಬಂದು ಮಲಗಿಬಿಟ್ಟದ್ದರಿಂದ ರಜನಿಯು ಹೂ ತೆಗೆದುಕೊಂಡುಹೋಗಿ ಕೊಡಬೇಕಾಯಿತು. ಕೋಲು ಊರಿಕೊಂಡು ನೆಪ್ಪಿನ ಮೇಲ ಕಲ್ಕತ್ತೆಯಲ್ಲೆಲ್ಲಾ ಓಡಾಡುವುದು ಅವಳಿಗೆ ಅಭ್ಯಾಸವಾಗಿಹೋಗಿತ್ತು. ಅವಳು ಲವಂಗಲತೆ ಯೊಡನೆ ಮಾತನಾಡುತ್ತಿದ್ದಾಗ ರಾಮಸದಯನ ಕಿರಿಯ ಮಗ ಶಚೀಂದ್ರನು ಬಂದು ‘‘ಇದು ಯಾರು ಚಿಕ್ಕಮ್ಮ?’’ ಎಂದು ಕೇಳಿದನು. ಆ ಮಾತಿನ ಮಧುರಸ್ವರವು ರಜನಿಯ ಹೃದಯದಲ್ಲಿ ನಾಟಿತು. ಅವಳೂ ಕುರುಡಿ ಎಂದು ತಿಳಿದ ಅವನು ಕಣ್ಣನ್ನು ಪರೀಕ್ಷೆ ಮಾಡಅುವುದಕ್ಕೆಂದು ಅವಳ ಗಲ್ಲವನ್ನು ಹಿಡಿದು ಮುಖವೆತ್ತಿ ನೋಡಿದನು. ಅವನ ಆ ಸ್ಪರ್ಶದಿಂದ ರಜನಿಯ ಮೈಯಲ್ಲಿ ರೋಮಾಂಚವಾಯಿತು. ಅವನ ಸ್ವರವೆಷ್ಟು ಮಧುರವೋ ಸ್ಪರ್ಶವೂ ಅಷ್ಟೇ ಮಧುರ. ಅವನೂ ಅವಳ ಸೌಂದರ್ಯದಲ್ಲಿ ಆಸಕ್ತನಾದನು. ಅವನ ಹೆಂಡತಿ ಸತ್ತು ವರ್ಷವಾಗಿತ್ತು. ಮತ್ತೆ ಮದುವೆ ಮಾಡಿಕೊಂಡಿರಲಿಲ್ಲ.</p>
<p>ಅಲ್ಲಿಂದ ಮುಂದೆ ಆ ಮನೆಗೆ ರಜನಿಯೇ ನಿತ್ಯವೂ ಹೂ ತೆಗೆದುಕೊಂಡು ಹೋಗಿ ಕೊಡುತ್ತಿದ್ದಳು; ಶಚೀಂದ್ರನ ಮಾತು ತನ್ನ ಕಿವಿಗೆ ಬಿದ್ದೀತೇನೋ ಎಂಬ ಚಪಲ! ಅವಳಿಗೆ ಈಗ ಸುಮಾರು ಇಪ್ಪತ್ತು ವರ್ಷ ವಯಸ್ಸು; ಅದು ಬಾಲ್ಯ ವಿವಾಹದ ಕಾಲ; ಆದರೂ ಅವಳು ಕುರುಡಿಯಾಗಿದ್ದದ್ದರಿಂದ ಮದುವೆಯಾಗಿರಲಿಲ್ಲ.</p>
<p>ಶಚೀಂದ್ರನೂ ಲವಂಗಲತೆಯೂ ರಜನಿಯ ಗುಣರೂಪ ಯೌವನಗಳನ್ನು ನೋಡಿ ಕನಿಕರಪಟ್ಟು ಅವಳಿಗೆ ಮದುವೆ ಮಾಡಿಸೋಣವೆಂದು ಯೋಚಿಸಿದರು. ಯಾರಾದರೂ ಅವಳನ್ನು ಮದುವೆ ಮಾಡಿಕೊಂಡರೆ, ತಾನು ವರದಕ್ಷಿಣೆ ಕೊಡಿಸುವುದಾಗಿ ಲವಂಗಲತೆ ಹೇಳಿದಳು. ಶಚೀಂದ್ರನು ತಮ್ಮ ಮನೆವಾರ್ತೆಯ ಗುಮಾಸ್ತನಾಗಿದ್ದ ಹರನಾಥ ಬಸುವಿನೊಡನೆ ಮಾತನಾಡಿ-ಹಣಕೊಟ್ಟು-ಅವನ ಮಗ ಗೋಪಾಲನಿಗೆ ರಜನಿಯನ್ನು ತಂದುಕೊಳ್ಳುವಂತೆ ಒಪ್ಪಿಸಿದನು. ಗೋಪಾಲನಿಗೆ ಆ ಮೂವತ್ತು ವರ್ಷ; ಮದುವೆಯಾಗಿತ್ತು; ಆದರೆ ಮಕ್ಕಳಿರಲಿಲ್ಲ. ಸಂತಾನಕ್ಕಾಗಿ ಇನ್ನೊಬ್ಬ ಹೆಂಡತಿಯನ್ನು-ಅವಳು ಕುರುಡಿಯಾದರೂ-ಮದುವೆ ಮಾಡಿಕೊಳ್ಳುವುದಕ್ಕೆ ಅವನ ಆಕ್ಷೇಪಣೆಯಿರಲಿಲ್ಲ. ಅದರಿಂದ ಹಣವೂ ಬರುತ್ತಿತ್ತು. ಆದರೆ ಶಚೀಂದ್ರನ ಧ್ವನಿಯನ್ನು ಕೇಳಿ, ಅವನ ಸ್ಪರ್ಶವನ್ನು ಅನುಭವಿಸಿದಂದಿನಿಂದ ರಜನಿಗೆ ಮತ್ತಾರ ಮೇಲೂ ಮನಸ್ಸು ಹೋಗುತ್ತಿರಲಿಲ್ಲ. ಗೋಪಾಲನೊಡನೆ ಮದುವೆ ಬೇಡವಾಗಿತ್ತು; ಆದರೆ ಅದನ್ನು ತಪ್ಪಿಸಿಕೊಳ್ಳಲು ಮಾರ್ಗವಿಲ್ಲದೆ ಕೊರಗುತ್ತಿದ್ದಳು. ಈ ಸ್ಥಿತಿಯಲ್ಲಿ ಮದುವೆಗೆ ಒಂದೆರಡು ದಿನ ಮುಂಚೆ ಗೋಪಾಲನ ಹೆಂಡತಿಯಾದ ಚಂಪಾ ತನ್ನ ಗಂಡನ ಎರಡನೆಯ ಮದುವೆಯನ್ನು ತಪ್ಪಿಸಲೋಸುಗ ರಜನಿ ಒಬ್ಬಳೇ ಇದ್ದಾಗ ಅವಳ ಮನೆಗೆ ಬಂದು ಅವಳನ್ನು ದೂರಿದಳು, ಬೈದಳು. ರಜನಿಯು ತನಗೂ ಅದು ಇಷ್ಟವಿರಲಿಲ್ಲವೆಂದೂ ಅದು ಹೇಗಾದರೂ ತಪ್ಪಿದರೆ ತನಗೆ ಸಂತೋಷವೆಂದು ತಿಳಿಸಿದಳು. ಚಂಪೆಯು ಹಾಗಾದರೆ ಅವಳನ್ನು ತನ್ನ ತಮ್ಮನ ಜೊತೆಮಾಡಿ ತನ್ನ ತವರು ಮನೆಗೆ ಕಳುಹಿಸುವುದಾಗಿಯೂ ಅಲ್ಲಿ ಕೆಲವುಕಾಲ ತಲೆಮರೆಸಿಕೊಂಡು ಇರಬಹುದಾಗಿಯೂ ತಿಳಿಸಿದಳು. ರಜನಿಯು ಒಪ್ಪಿದಳು.</p>
<p>ಮದುವೆ ನಡೆಯಬೇಕಾಗಿದ್ದ ಹಿಂದಿನರಾತ್ರಿ ರಜನಿಯು ಚಂಪೆಯತಮ್ಮ ಹೀರಾಲಾಲನ ಜೊತೆಯಲ್ಲಿ ಹೊರಟಳು. ಅವನು ಒಬ್ಬ ಅಪ್ರಯೋಜಕ; ಅವಳನ್ನು ಮದುವೆಮಾಡಿಕೊಂಡರೆ ದುಡ್ಡು ಸಿಕ್ಕುವುದೆಂಬ ಆಸೆಯಿಂದ ದಾರಿಯಲ್ಲಿ ಅವಳೊಡನೆ ಮದುವೆಯ ಪ್ರಸ್ತಾಪ ಮಾಡಿದನು. ಅವಳು ಒಪ್ಪಲಿಲ್ಲ. ಆದ್ದರಿಂದ ಅವಳನ್ನು ದೋಣಿಯಲ್ಲಿ ಕರೆದುಕೊಂಡು ಹೋಗಿ ಗಂಗೆಯ ಒಂದು ನಡುಗಡ್ಡೆಯ ಮೇಲೆ ಇಳಿಸಿ ತನ್ನ ದಾರಿಹಿಡಿದು ಹೊರಟುಹೋದನು. ಅವನು ನಿರಾಶಳಾಗಿ ಗಂಗೆಯಲ್ಲಿ ಮುಳುಗಿ ಪ್ರಾಣಕಳೆದುಕೊಳ್ಳುತ್ತಿರುವಾಗ ಅಲ್ಲಿ ಹೋಗುತ್ತಿದ್ದ ಒಂದು ದೋಣಿಯ ಜನರು ಅವಳನ್ನು ಎತ್ತಿ ಕೂರಿಸಿಕೊಂಡರು. ಆ ಪ್ರಯಾಣಿಕರಲ್ಲಿ ಒಬ್ಬನು ತಾನು ಅವಳನ್ನು ಕರೆದುಕೊಂಡುಹೋಗಿ ಕಲ್ಕತ್ತೆಯಲ್ಲಿ ಬಿಡುವುದಾಗಿ ಹೇಳಿ, ಮುಂದಿನ ಗ್ರಾಮದಲ್ಲಿ ಇಳಿದು, ಅವಳನ್ನು ವಶಪಡಿಸಿಕೊಳ್ಳಲು ಯತ್ನಿಸಿದನು. ಅವಳು ಕಿರಿಚಿಕೊಳ್ಳಲು ಅದನ್ನು ಕೇಳಿ ಅಲ್ಲಿ ಹೋಗುತ್ತಿದ್ದ ಅಮರನಾಥನೆಂಬವನು ಅವಳನ್ನು ಬಿಡಿಸಿ ಕರೆದುಕೊಂಡು ಹೋದನು.</p>
<p> ಅಮರನಾಥನು ಶಾಂತಿಪುರದವನು; ಅದರ ಹತ್ತಿರವೇ ಲವಂಗಲತೆಯ ತೌರೂರಾದ ಕಾಲಿಕಾಪುರ, ಮತ್ತು ರಾಮಸದಯನ ಊರಾದ ಭವಾನೀನಗರ. ಅವನಿಗೆ ಲವಂಗಲತೆಯನ್ನು ಕೊಟ್ಟು ಮದುವೆಯಾಗಲು ನಿಶ್ಚಿತವಾಗಿದ್ದು ಅದು ತಪ್ಪಿ ಹೋಯಿತು. ಅವಳನ್ನು ರಾಮಸದಯನು ಮದುವೆಯಾದನು. ಅಮರನಾಥನು ಮದುವೆ ಇಲ್ಲದೆ, ನೆಲೆಯಾಗಿ ನಿಲ್ಲದೆ, ಊರುಬಿಟ್ಟು ಅಲೆಯುತ್ತಿದ್ದನು. ಕಾಶಿಯಲ್ಲಿದ್ದಾಗ ಗೋವಿಂದಕಾಂತನೆಂಬವನಿಂದ ರಜನಿಯ ಪೂರ್ವವೃತ್ತಾಂತ ತಿಳಿಯಿತು. ಅವನು ಹರೇಕೃಷ್ಣನ ಸ್ನೇಹಿತ. ಅಮರನಾಥನು ಹೀಗೆ ಊರೂರು ಅಲೆಯುತ್ತಿದ್ದಾಗಲೇ ರಜನಿ ಅಕಸ್ಮಾತ್ತಾಗಿ ದೊರೆತದ್ದು. ಅವಳನ್ನು ಅವನು ಕಲ್ಕತ್ತೆಗೆ ಕರೆತಂದು ರಾಜಚಂದ್ರನಿಗೆ ಒಪ್ಪಿಸಿದನು. ರಜನಿಯಿಂದಲೂ ರಾಜಚಂದ್ರನಿಂದಲೂ ಅವನಿಗೆ ರಜನಿಯ ವಿಚಾರ ಮತ್ತಷ್ಟು ತಿಳಿಯಿತು.</p>
<p>ಸ್ವಲ್ಪದಿನದ ಮೇಲೆ ಹೀರಾಲಾಲನು ಊರಿಗೆ ಬಂದನು; ರಜನಿಯೂ ಬಂದಳೆಂದು ಶಚೀಂದ್ರನಿಗೆ ಗೊತ್ತಾಯಿತು. ಆದರೆ ಮದುವೆ ಗೊತ್ತಾಗಿದ್ದ ಹಿಂದಿನರಾತ್ರಿ ಅವಳು ಏಕೆ ಮನೆಬಿಟ್ಟಳು, ಎಲ್ಲಿಗೆ ಹೋಗಿದ್ದಳು, ಹೇಗೆ ಬಂದಳು, ಒಂದೂ ಅವನಿಗೆ ತಿಳಿಯಲಿಲ್ಲ. ರಾಜಚಂದ್ರ, ಅವನ ಹೆಂಡತಿ, ರಜನಿ ಎಲ್ಲರೂ ರಾಮಸದಯನ ಮನೆಗೆ ಬರುವುದು ನಿಂತು ಹೋಯಿತು. ಅವರು ಆ ಊರನ್ನೇ ಬಿಟ್ಟು ಎಲ್ಲಿಗೋ ಹೋದರೆಂದು ತಿಳಿಯಿತು.</p>
<p> ಇದಾದ ಸುಮಾರು ಒಂದು ತಿಂಗಳ ಹೊತ್ತಿಗೆ ಅಮರನಾಥನು ರಜನಿಯ ಪೂರ್ವೋತ್ತರಗಳನ್ನೆಲ್ಲಾ ಕೂಲಂಕಷವಾಗಿ ವಿಚಾರಮಾಡಿ ತಿಳಿದುಕೋಂಡು ಶಚೀಂದ್ರನ ಹತ್ತಿರ ಬಂದು ಆ ಮಾತು ಈ ಮಾತು ಆಡುತ್ತ, ಅವರ ಆಸ್ತಿಯು ರಜನಿಯದೆಂದು ತಿಳಿಸಿದನು. ಅವನು ಅದನ್ನು ನಂಬಲಿಲ್ಲ. ‘‘ಹಾಗಾದರೆ ಅದನ್ನು ವಕೀಲನಿಂದ ತಿಳಿಯುವಿರಿ’’ ಎಂದು ಹೇಳಿ ಹೋಗಿ ಅಮರನಾಥನು ವಿಷ್ಣುರಾಮದಾಸನಿಗೆ ಈ ವೃತ್ತಾಂತವನ್ನು ತಿಳಿಸಿದನು. ವಿಷ್ಣುರಾಮದಾಸನೂ ಅದೇ ಅರ್ಥಕ್ಕೆ ಕಾಗದ ಬರೆಯಲು ಶಚೀಂದ್ರನು ಅವನ ಹತ್ತಿರಕ್ಕೆ ಹೋಗಿ ವಿಷಯಗಳನ್ನೆಲ್ಲಾ ಮುಖತಃ ತಿಳಿದುಕೊಂಡನು. ರಜನಿಯ ಕಳವಿನ ಸಂಬಂಧದಲ್ಲಿ ವಿಚಾರಣೆ ನಡೆದಾಗ ಹರೇಕೃಷ್ಣನೂ ರಾಜಚಂದ್ರನೂ ಕೊಟ್ಟಿದ್ದ ಹೇಳಿಕೆಗಳಿಂದ ರಜನಿಯ ಹಕ್ಕುದಾರಿಯು ಸ್ಪಷ್ಟವಾಗುತ್ತಿತ್ತು. ಅವು ಕೋರ್ಟಿನಿಂದ ಪಡೆದ ನಕಲುಗಳು. ಶಚೀಂದ್ರನು ಕೋರ್ಟಿಗೆ ಹೋಗಿ ಅಸಲು ಗಳನ್ನು ನೋಡಿಒಪ್ಪಿ ಆಸ್ತಿಯನ್ನು ರಜನಿಗೆ ಬಿಟ್ಟುಕೊಡಲು ಸಿದ್ಧನಾದನು. ಆದರೆಅದನ್ನು ವಹಿಸಿಕೊಳ್ಳಲು ಯಾರೂ ಬರಲಿಲ್ಲ.</p>
<p>ಒಂದು ದಿನ ರಾಜಚಂದ್ರನು ಬಂದು ತಾನು ಸಿಮ್ಲಾದಲ್ಲಿ ಒಂದು ಮನೆ ತೆಗೆದುಕೊಂಡು ಅಲ್ಲಿ ವಾಸವಾಗಿರುವು ದಾಗಿಯೂ ಅಮರನಾಥನು ಅದಕ್ಕೆ ಬೇಕಾದಹಣವನ್ನು ಒದಗಿಸಿರುವುದಾಗಿಯೂ, ರಾಮಸದಯನು ಹೇಳಿಕಳುಹಿಸಿದ್ದರಿಂದ ಬಂದದ್ದಾಗಿಯೂ ತಿಳಿಸಿದನು. ಶಚೀಂದ್ರನು ರಜನಿಯನ್ನು ಮದುವೆ ಮಾಡಿಕೊಂಡರೆ ಈಗ ತಾವು ಅನುಭವಿಸುತ್ತಿದ್ದ ರಜನಿಯ ಆಸ್ತಿಯು ತಮಗೇ ಉಳಿಯುವುದೆಂಬುದು ರಾಮಸದಯನ ಆಶೆ. ಅದನ್ನು ಅವನು ಮಗನಿಗೆ ಹೇಳಿದನು. ಅವನಿಗೆ ಅದನ್ನು ಕೇಳಿ ತುಂಬ ಕೋಪ ಬಂತು; ಆ ಮದುವೆಗೆ ಒಪ್ಪದೆ ತಾಯಿಯ ಹತ್ತಿರ ಹೇಳಿಕೊಂಡನು; ಅವಳು ಅತ್ತು ಕರೆದು ಆತನನ್ನು ಒಪ್ಪಿಸಲು ಪ್ರಯತ್ನಪಟ್ಟಳು; ಅನಂತರ ಅವನು ಚಿಕ್ಕಮ್ಮನಾದ ಲವಂಗಲತೆಯ ಮರೆಹೊಕ್ಕನು. ಅವಳೊಡನೆ ಮಾಡಿದ ಚರ್ಚೆಯೂ ಪ್ರಯೋಜನಕ್ಕೆ ಬರಲಿಲ್ಲ. ‘‘ನಾನು ಈ ಮದುವೆ ಮಾಡಿಸಿಯೇ ತೀರುತ್ತೇನೆ’’ಂದು ಅವಳು ಪ್ರತಿಜ್ಞೆ ಮಾಡಿದಳು.</p>
<p> ಅವರ ಮನೆಗೆ ಒಬ್ಬ ಸಂನ್ಯಾಸಿ ಬರುತ್ತಿದ್ದರು. ಅವನು ಮಂತ್ರ ತಂತ್ರ ಯೋಗ ವೈದ್ಯಸಾಮುದ್ರಿಕ ಪ್ರಶ್ನಶಾಸ್ತ್ರ ಮುಂತಾದವುಗಳನ್ನು ಬಲ್ಲವನಾಗಿದ್ದನು. ಶಚೀಂದ್ರನಿಗೆ ಅವನಲ್ಲಿ ಗೌರವವಿತ್ತು. ರಾಮಸದಯನೂ ಲವಂಗಲತೆಯೂ ಅವನನ್ನು ಹಿಡಿದು ರಜನಿಯೊಡನೆ ಮದುವೆಗೆ ಶಚೀಂದ್ರನನ್ನು ಹೇಗಾದರೂ ಒಪ್ಪಿಸಬೇಕೆಂದು ಕೇಳಿಕೊಂಡರು. ಶಚೀಂದ್ರನು ಒಪ್ಪಲಿಲ್ಲ; ಸಂನ್ಯಾಸಿಯು ‘ಇಂದಿನ ರಾತ್ರಿ ನೀನು ಕನಸಿನಲ್ಲಿ ನಿನ್ನನ್ನು ತುಂಬ ಪ್ರೀತಿಸುವ ಹೆಂಗಸನ್ನು ನೋಡುವೆ; ಅವಳನ್ನು ನೀನು ಮದುವೆ ಮಾಡಿಕೊಳ್ಳಬಹುದಲ್ಲ!’ ಎಂದು ಒಪ್ಪಿಸಿ, ಅವನು ನಿದ್ರೆ ಹೋಗುವುದಕ್ಕಿಂತ ಮುಂಚೆ ಏನೇನೋ ಮಂತ್ರ ತಂತ್ರಗಳನ್ನು ಮಾಡಿದನು. ರಾತ್ರಿ ಸ್ವಪ್ನದಲಿ ಶಚೀಂದ್ರನು ಗಂಗಾತೀರದಲ್ಲಿ ಸಂಚರಿಸುತ್ತಿದ್ದ ರಜನಿಯನ್ನು ಕಂಡನು.</p>
<p> ರಾಜಚಂದ್ರನಿಗೂ ಅವನ ಹೆಂಡತಿಗೂ ಈ ಮದುವೆಗೆ ಆಕ್ಷೇಪಣೆ ಇರಲಿಲ್ಲ; ಏಕೆಂದರೆ ರಾಮಸದಯನು ರಾಜಚಂದ್ರನಿಗೆ ತಕ್ಕ ಪ್ರತಿಫಲ ಕೊಡುವವನಾಗಿದ್ದನು. ಇದ್ದ ದೊಡ್ಡಅಡ್ಡಿ ಎಂದರೆ ಅಮರನಾಥನದು; ಅವನಿಗೆ ರಜನಿಯನ್ನು ತಾನೇ ಮದುವೆ ಮಾಡಿಕೊಳ್ಳಬೇಕೆಂದು ಇಷ್ಟ; ಅವಳ ಹಣಕ್ಕಾಗಿಯಲ್ಲ; ಅವಳ ರೂಪಗುಣಗಳಿಗಾಗಿ. ರಜನಿಗೂ ಅಮರನಾಥನೊಡನೆ ಮದುವೆಯಾಗವುದು ಇಷ್ಟವೆಂದು ರಾಜಚಂದ್ರನ ಹೆಂಡತಿ ಲವಂಗಲತೆಗೆ ಹೇಳಿದಳು. ಲವಂಗ ಲತೆಯು ಒಂದುದಿನ ರಜನಿಯ ಮನೆಗೆ ಹಓಗಿ ಅವಳಲ್ಲಿ ಶಚೀಂದ್ರನೊಡನೆ ಮದುವೆಯ ಪ್ರಸ್ತಾಪ ಮಾಡಲು ರಜನಿಯು ಶಚೀಂದ್ರನನ್ನು ತನ್ನ ಪ್ರಾಣಕ್ಕಿಂತಲೂ ಹೆಚ್ಚಾಗಿ ಪ್ರೀತಿಸುತ್ತಿದ್ದಳೆಂದೂ ಆದರೆ ಪುಂಡನಿಂದ ತನ್ನ ಪ್ರಾಣಮಾನಗಳನ್ನು ಉಳಿಸಿ ತನ್ನ ಆಸ್ತಿಯನ್ನು ಸಂಪಾದಿಸಿಕೊಟ್ಟ ಅಮರನಾಥನ ಇಚ್ಛೆಯಂತೆ ನಡೆಯುವುದು ತನ್ನ ಧರ್ಮವೆಂದೂ ಹೇಳಿದಳು. ತನ್ನ ಆಸ್ತಿಯನ್ನು ಬೇಕಾದರೆ ಲವಂಗಲತೆಗೆ ದಾನ ಮಾಡುವುದಾಗಿ ಹೇಳಿದಳು. ಲವಂಗಲತೆಗೆ ಬರಿಯ ಆಸ್ತಿದಾನ ಇಷ್ಟವಿಲ್ಲ. ರಜನಿಯು ಶಚೀಂದ್ರನನ್ನು ಮದುವೆಯಾದರೆ ಆಸ್ತಿ ತಾನಾಗಿ ಬರುತ್ತದೆ ಎಂಬುದು ಅವಳ ಯೋಚನೆ. ಆದರೆ ರಜನಿಗೆ ಧರ್ಮಸಂಕಟ. ಶಚೀಂದ್ರನ ಮೇಲೆ ಪ್ರೇಮ; ಅಮರನಾಥನಲ್ಲಿ ಕೃತಜ್ಞತೆ.</p>
<p> ಲವಂಗಲತೆಯು ಅಮರನಾಥನ ಅಭಿಪ್ರಾಯವನ್ನು ಕೇಳಿದಳು; ಆಸ್ತಿ ಬರಲಿ ಬರದಿರಲಿ ರಜನಿಯನ್ನು ತಾನು ಮದುವೆಮಾಡಿಕೊಳ್ಳುವುದೇ ಸಿದ್ಧವೆಂದು ಅವನು ಹೇಳಿದನು. ಆಗ ಲವಂಗಲತೆಯು ಅವನನ್ನು ಹೆದರಿಸಲು ನೋಡಿದಳು-ಕೆಲವು ವರ್ಷಗಳ ಕೆಳಗೆ ಅವನು ಲವಂಗಲತೆಯ ಕೋಣೆಗೆ ಕಳ್ಳತನದಿಂದ ನುಗ್ಗಿ ಬಂದಾಗ ಅವನನ್ನು ಹಿಡಿಯಿಸಿ ಅವನ ಬೆನ್ನ ಮೇಲೆ ‘ಕಳ್ಳ’ ಎಂದು ಬರೆ ಹಾಕಿದ್ದದ್ದನ್ನು ಜ್ಞಾಪಿಸಿ, ಅದನ್ನು ರಜನಿಗೆ ಹೇಳುವುದಾಗಿಯೂ ಅದರ ಗುರುತು ಅವನ ಬೆನ್ನಮೇಲೆ ಇನ್ನೂ ಇರುವುದಾಗಿ ಹೇಳುವಳೆಂದೂ ತಿಳಿಸಿದಳು. ಅವನು ಅದಕ್ಕೆ ಜಗ್ಗಲಿಲ್ಲ. ‘ನಾನೇ ರಜನಿಗೆ ಆ ವೃತ್ತಾಂತ ವನ್ನು ಹೇಳುತ್ತೇನೆ; ಅದನ್ನು ತಿಳಿದೂ ತಿಳಿದೂ ಅವಳು ಮದುವೆ ಮಾಡಿಕೊಂಡರೆ ಮಾಡಿಕೊಳ್ಳಲಿ, ಇಲ್ಲದಿದ್ದರೆ ಬೇಡ!’ ಎಂದನು. ಸಂದರ್ಭವೊದಗಿದಾಗ ಅದನ್ನು ಅವಳಿಗೆ ಸ್ಪಷ್ಟವಾಗಿ ಹೇಳಿಯೂ ಹೇಳಿದನು. ಅವಳೂ ಅಳುತ್ತ ‘‘ನೀವು ಯಾವಾಗಲೂ ಕಳ್ಳತನ ಮಾಡುತ್ತಿರಿ, ಸಾವಿರ ಬ್ರಹ್ಮಹತ್ಯ ಗೋಹತ್ಯ ಸ್ತ್ರೀಹತ್ಯಗಳನ್ನು ಮಾಡಿರಿ; ಏನೇ ಆದರೂ ನೀವು ನನ್ನ ಪಾಲಿಗೆ ದೇವರು!...ಆದರೆ ನಾನು ನಿಮಗೆ ಯೋಗ್ಯಳಲ್ಲ...ಏಕೆಂದರೆ ನನ್ನ ಈ ಪಾಪಿ ಮನಸ್ಸು ಮತ್ತೊಬ್ಬರಲ್ಲಿ ಆಸಕ್ತವಾಗಿದೆ’’ ಎಂದಳು. ಆ ಮತ್ತೊಬ್ಬನು ಶಚೀಂದ್ರನೆಂಬುದು ಲವಂಗಲತೆಯಿಂದ ಗೊತ್ತಾಯಿತು.</p>
<p> ಇತ್ತ ಶಚೀಂದ್ರನು ಮನಸ್ಸಿನ ಸ್ವಸ್ಥತೆ ಕೆಟ್ಟು ಹಾಸಿಗೆ ಹಿಡಿದನು. ಆಸ್ತಿ ಹೋಯಿತೆಂಬ ಕಳವಳದಿಂದಲೂ, ಸಂನ್ಯಾಸಿಯ ಮಂತ್ರ ತಂತ್ರಗಳ ಪ್ರಭಾವದಿಂದಲೂ ಮನಸ್ಸು ಕಲಕಿ ಅವನು ಪುಸ್ತಕವನ್ನು ಓದುವುದಕ್ಕೆ ಹಿಡಿದನು. ಅದರಿಂದ ಉಪಯೋಗವಾಗಲಿಲ್ಲ; ಬುದ್ಧಿ ಭ್ರಮಣೆಯಾಗಿ ಸದಾ ಅವನು ರಜನಿಯು ಗಂಗಾನದಿಯಲ್ಲಿ ಮುಳುಗಲು ಹೋಗುತ್ತಿರುವ ದೃಶ್ಯವನ್ನು ನೋಡುವನು. ‘‘ಮೆಲ್ಲಗೆ! ಮೆಲ್ಲಗೆ! ರಜನೀ!!’’ ಎಂದು ಕೂಗಿಕೊಳ್ಳುತ್ತಿರುವನು. ಯಾವ ವೈದ್ಯರೂ ಅದಕ್ಕೆ ಏನೂ ಚಿಕಿತ್ಸೆ ಮಾಡಲಾರದೆ ಹೋದರು. ಅವನ ತಾಯಿತಂದೆಗಳು ಅವನಿಗೆ ಗಮನಕೊಡಲಿಲ್ಲ. ಲವಂಗಲತೆಯೇ ಆಸಕ್ತಿವಹಿಸಿ ಒಂದುದಿನ ಅವನ ಹ ತ್ತಿರ ರಜನಿಯ ಮಾತೆತ್ತಿದಳು; ಅವನಿಗೆ ಆ ಮಾತಿನಲ್ಲಿ ಆಸಕ್ತಿ ಇರುವಂತೆ ತೋರಿತು; ಇದು ಸಂನ್ಯಾಸಿಯ ಪ್ರಭಾವವೇ ಇರಬೇಕೆಂದು ಅವಳು ಅವನ ಮರೆಹೊಕ್ಕಳು. ಅವನು ಶಚೀಂದ್ರನ ಮನಸ್ಸಿಗೆ ಚಿಕಿತ್ಸೆ ಮಾಡಬೇಕೆಂದೂ ಅದಕ್ಕೆ ರಜನಿ ಅಲ್ಲಿ ಬಂದು ಇರಬೇಕೆಂದೂ ತಿಳಿಸಿದನು; ಲವಂಗಲತೆಯು ರಜನಿಯನ್ನು ಕರಸಿದಳು.</p>
<p> ಶಚೀಂದ್ರನಿಗೆ ಮೈಯಲ್ಲಿ ಸ್ವಸ್ಥವಿರಲಿಲ್ಲವೆಂದು ತಿಳಿದು ಅಮರನಾಥನು ವಿಚಾರಿಸುವುದಕ್ಕೆ ಬಂದನು; ಲವಂಗಲತೆಯು ಎಲ್ಲವನ್ನೂ ಹೇಳಿಕೊಂಡು ಅತ್ತಳು. ಶಚೀಂದ್ರನೊಡನೆ ಮಾತನಾಡಿದಾಗ ರಜನಿಯ ಮೇಲೆ ಮನಸ್ಸಿತ್ತೆಂದು ಅವನಿಗೂ ಗೊತ್ತಾಯಿತು. ‘‘ರಜನಿಯನ್ನು ನಾನೇ ಮದುವೆಮಾಡಿಕೊಳ್ಳಬೇಕೆಂದಿದ್ದದ್ದರಿಂದ ರಜನಿ ಲವಂಗಲತೆ ಶಚೀಂದ್ರ ಎಲ್ಲರೂ ದುಃಖಪಡುವಂತಾಗಿದೆ. ನಾನೇಕೆ ಈ ಮದುವೆಗೆ ಆಸೆಪಡಲಿ!’’ ಎಂದು ಅವನು ತ್ಯಾಗಕ್ಕೆ ಸಿದ್ಧನಾಗಿ ಅದನ್ನು ಲವಂಗಲತೆಗೆ ತಿಳಿಸಿದನು. ಅಷ್ಟೇ ಅಲ್ಲ; ತನ್ನ ಸ್ವಂತ ಆಸ್ತಿಯನ್ನೆಲ್ಲಾ ಮುಂದೆ ರಜನಿಯ ಗಂಡನಾಗುವವನಿಗೆ ಧಾರೆಯೆರೆದು ದಾನಪತ್ರ ಬರೆದು ಅದನ್ನು ಲವಂಗಲತೆಯ ಕೈಗೆ ಕೊಟ್ಟು ಕಾಶ್ಮೀರಕ್ಕೆ ಯಾತ್ರೆ ಮಾಡಲು ಹೊರಟುಹೋದನು.</p>
<p class="text-center">ಅನುಬಂಧ</p>
<p> ಇದಾದ ಎರಡು ವರ್ಷದ ಮೇಲೆ ಅವನು ಅಲ್ಲಿ ಇಲ್ಲಿ ಸಂಚಾರಮಾಡುತ್ತ ಭವಾನೀನಗರಕ್ಕೆ ಬಂದನು. ಅಲ್ಲಿಯ ಯಾರೋ ಮಿತ್ರ ಕುಟುಂಬದವರಿದ್ದಾರೆಂದು ಕೇಳಿ ಕುತೂಹಲದಿಂದ ನೋಡುವುದಕ್ಕೆ ಹೋದನು. ಬಾಗಿಲಲ್ಲಿ ಶಚೀಂದ್ರನು ನಿಂತಿದ್ದನು. ಅವನು ಅಮರನಾಥನನ್ನು ಗುರುತಿಸಿ ಆದರದಿಂದ ಬರಮಾಡಿಕೊಂಡನು. ಅವನು ರಜನಿಯನ್ನು ಮದುವೆ ಮಾಡಿಕೊಂಡು ಈಗ ತಮ್ಮ ಪೂರ್ವಿಕರ ಊರಿನಲ್ಲಿ ವಾಸಿಸುತ್ತಿದ್ದನು. (ಅವನ ತಂದೆ, ಅಣ್ಣ, ಕಲ್ಕತ್ತದಲ್ಲೇ ಇದ್ದರು.) ಸಂನ್ಯಾಸಿಯ ಚಿಕಿತ್ಸೆಯಿಂದ ರಜನಿಗೆ ಕಣ್ಣು ಬಂದಿತ್ತು. ಅವಳಿಗೆ ಒಂದು ವರ್ಷದ ಮುದ್ದಾದ ಒಂದು ಗಂಡುಮಗುವಿತ್ತು. ಅದಕ್ಕೆ ಶಚೀಂದ್ರನು ‘‘ಅಮರ ಪ್ರಸಾದ’’ನೆಂದು ಹೆಸರಿಟ್ಟಿದ್ದನು. ಇದನ್ನೆಲ್ಲಾ ನೋಡಿ ಕೇಳಿ ಅಮರನಾಥನು ಹೆಚ್ಚು ಹೊತ್ತು ನಿಲ್ಲಲಾರದೆ ಅಲ್ಲಿಂದ ಹೊರಟು ಹೋದನು.</p>
<p> ‘ರಜನಿ’ಯಲ್ಲಿ ಈಗ ಐದುಖಂಡಗಳೂ ಅವುಗಳಲ್ಲಿ (೮+೭_೬+೭+೪=)೩೨ ಪರಿಚ್ಛೇದಗಳೂ ಇವೆ. ಇವುಗಳಲ್ಲಿ ಮೊದಲನೆಯ ಖಂಡವು ಪೂರ್ತಿಯಾಗಿ ರಜನಿಯ ಹೇಳಿಕೆ; ಎರಡನೆಯದು ಪೂರ್ತಿಯಾಗಿ ಅಮರನಾಥನದು; ಮೂರನೆಯದು ಪೂರ್ತಿಯಾಗಿ ಶಚೀಂದ್ರನದು. ನಾಲ್ಕನೆಯ ಖಂಡವನ್ನು ಲವಂಗಲತೆ (೪), ಅಮರನಾಥ(೧) ಶಚೀಂದ್ರರು(೨) ಹಂಚಿಕೊಂಡಿದ್ದಾರೆ. ಐದನೆಯದು ಪೂರ್ತಿಯಾಗಿ ಅಮರನಾಥ ನದು.</p>
<p> ಈ ನಾಲ್ವರೇ ಮುಖ್ಯಪಾತ್ರಗಳು; ಮಿಕ್ಕವರು ಗೌಣ ಅಥವಾ ಬರಿಯ ಹೆಸರುಗಳು; ಸಂನ್ಯಾಸಿಯು ಲವಂಗಲತೆಯ ಮತ್ತೊಂದು ಕೈ ಅಥವಾ ಸೊಟಕ. ರಾಮಸದಯನೂ ಭುವನೇಶ್ವರಿಯೂ ಅವರ ಹಿರಿಯ ಮಗನೂ ತೆರೆಯ ಹಿಂದಿರುತ್ತಾರೆ. ರಾಜಚಂದ್ರ, ಅವನ ಹೆಂಡತಿ (ಅವಳ ಹೆಸರು ತಿಳಿಯದು), ಗೋಪಾಲ, ಚಂಪಾ, ಹೀರಾಲಾಲ ಇವರು ರಜನಿಯ ಹಿನ್ನೆಲೆ. ಆದರೆ ಈ ಅಕ್ಕ ತಮ್ಮಂದಿರು ಸ್ವಲ್ಪಹೊತ್ತು ಕಾಣಿಸಿ ಕೊಂಡರೂ, ಬಂಕಿಮನ ಮಿಕ್ಕ ಸಣ್ಣ ಪಾತ್ರಗಳಂತೆ ಅವರ ಚಿತ್ರ ಸ್ಪಷ್ಟವಾಗಿರುತ್ತದೆ.</p>
<p> ಈ ಕಾದಂಬರಿಯು ಆರಂಭವಾಗುವುದು ರಜನಿಯ ಅಂಧಕಾರ ಜೀವನದಿಂದ, ಮುಗಿಯುವುದು ಅವಳ ಶುಭೋದಯದಿಂದ, ಸುಖದ ಬೆಳಕಿನಿಂದ. ಅದು ಮುಖ್ಯವಾಗಿ ಅವಳ ಕಥೆ. ಶಚೀಂದ್ರನು ಅವಳ ಕೈ ಹಿಡಿದು ಸುಖಿ, ಸಂಸಾರಿ, ಪುತ್ರವಂತ, ಪುಣ್ಯವಂತ, ಭಾಗ್ಯವಂತ. ಲವಂಗಲತೆಯು ಅಮರನಾಥನೂ ಅವರಷ್ಟು ಪುಣ್ಯವಂತರಲ್ಲ. ಅವರ ಜೀವನ ಬೆಳಕಿನಿಂದ ಆರಂಭವಾಗಿ ಕತ್ತಲಲ್ಲಿ ಮುಗಿಯುತ್ತದೆ. ಅವರ ಪಾಲಿಗೆ ಮತ್ತೆ ಬೆಳಗಾಯಿತೋ ಇಲ್ಲವೋ! ಅವರ ಜೀವನವನ್ನು ಹೋಲಿಸಿದಾಗ ರಜನಿಯ ಅದೃಷ್ಟ ಜೀವನ ಹೆಚ್ಚು ಪ್ರಕಾಶವಾಗಿ ಕಾಣುತ್ತದೆ. ಕಥೆಯ ಮೊದಲಲ್ಲಿ ಅವಳು ‘ರಜನಿ’, ಕೊನೆಯಲ್ಲಿ ‘ಉಷಾ’.</p>
<p> ಕಥೆ ಆರಂಭವಾಗುವಾಗ ರಜನಿ(=ರಾತ್ರಿ) ಸುಮಾರು ಇಪ್ಪತ್ತು ವರ್ಷದ ಯುವತಿ; ರೂಪವತಿ; ಗುಣವತಿ; ಕಣ್ಣಿಲ್ಲದಿದ್ದರೂ, ಕಿವಿ ಕೈಗಳಿಂದಲೇ ಇತರರಂತೆ ಕಷ್ಟಸುಖಗಳನ್ನು ಅನುಭವಿಸಬಲ್ಲವಳು; ಅವಳ ಸೌಭಾಗ್ಯ ಅವಳನ್ನು ರಾಮಸದಯನ ಸಂಸಾರಕ್ಕೆ ಪರಿಚಯಮಾಡಿಕೊಟ್ಟಿತು; ಅವಳಿಗೆ ಆಮೇಲೆ ಕಣ್ಣು ಬಂದದ್ದು ಆಸಂಸಾರದ ಸ್ನೇಹಿತನಾದ ಸಂನ್ಯಾಸಿಯಿಂದಲೇ; ಶಚೀಂದ್ರನು ಅವಳಿಗೆ ಮದುವೆಮಾಡಬೇಕೆಂದು ನಡಸಿದಪ್ರಯತ್ನ ವಿಷಮಿಸಿತಾದರೂ, ಆಕಷ್ಟ ಪರಂಪರೆಯೇ ಅವಳಿಗೆ ಅಮರನಾಥನನ್ನು ಪರಿಚಯ ಮಾಡಿಸಿ ಅವನ ಮೂಲಕ ಆಸ್ತಿಯನ್ನು ಸಂಪಾದಿಸಿಕೊಟ್ಟಿತು; ಹುಟ್ಟಿನಿಂದ ಸಾವಿನವರೆಗೆ ಬಿಡುವಿಲ್ಲದ ಕಷ್ಟವನ್ನು ಅನು ಭವಿಸುವುದು ಹೇಗೆ ಬಿಡಸಲಾರದ ಸಮಸ್ಯೆಯೋ ಹಾಗೆಯೇ ಘೋರಾಂಧಕಾರದಲ್ಲಿ ನಿರಾಶಳಾಗಿ ನಡೆಯು ತ್ತಿದ್ದ ಅಸಹಾಯ ಹುಡುಗಿಯೊಬ್ಬಳು ಅನಿರೀಕ್ಷಿತವಾಗಿ ಅಭ್ಯುದಯ ಪರಂಪರೆಯನ್ನು ಪಡೆಯುವುದೂ ಗಹನವಾದ ಸಮಸ್ಯೆಯೇ! ಇಲ್ಲಿ ಗ್ರಂಥಕರ್ತನು, ಪುಣ್ಯಪಾಪಗಳ ತೊಡಕುಗಳನ್ನಾಗಲಿ ಕರ್ಮವಿಪಾಕ, ದೇವತಾಪ್ರಸಾದ, ತಪಃಫಲ ಮುಂತಾದವುಗಳ ತೊಡಕುಗಳನ್ನಾಗಲಿ ತಂದುಹಾಕಿಲ್ಲ; ಅವೆಲ್ಲಾ ಪುರಾಣ ಪ್ರತಿಪಾದ್ಯಗಳು; ಇಂದಿನ ಜನಕ್ಕೆ ಮನ ಒಪ್ಪುವಂತೆ ಸಮಾಧಾನ ಹೇಳತಕ್ಕವಲ್ಲ; ಕಾರ್ಯ ಪ್ರಚೋದಕಗಳಲ್ಲ. ರಜನಿಯ ಭಾಗಕ್ಕೆ ಇಪ್ಪತ್ತು ವರ್ಷ ಕವಿದಿದ್ದ ಕತ್ತಲೆ ಹರಿದು, ಬೆಳಗಾಯಿತು; ಅಷ್ಟೆ. ಬೆಳಗೇಕಾಗುತ್ತದೆ? ಸೂರ್ಯನ ಉದಯದಿಂದ; ಸೂರ್ಯ ಏಕೆ ಉದಿಸುತ್ತಾನೆ? ಏಕೋ!</p>
<p> ರಜನಿಯು ಹಸುಗೂಸಾಗಿದ್ದಂದಿನಿಂದ ಕಡುಬಡತನದಲ್ಲಿ, ಚಿಕ್ಕಮ್ಮ ಚಿಕ್ಕಪ್ಪಂದಿರ ಪೋಷಣೆಯಲ್ಲಿ, ಬೆಳೆದವಳು; ಅವರನ್ನೇ ಅವಳು ತಾಯಿತಂದೆಗಳೆಂದು ಭಾವಿಸಿದ್ದಳು; ಮಕ್ಕಳಿಲ್ಲದ ಅವರೂ ಅವಳನ್ನು, ಕುರುಡಿಯಾದರೂ, ಮಗಳೆಂದೇ ಭಾವಿಸಿ ಪ್ರೀತಿಯಿಂದ ಸಾಕುತ್ತಿದ್ದರು; ಅವರೂ ಅಂಥ ಪರಮಸಾಧುಗಳು. ಅವಳು ಕುರುಡಿ ಎಂದು ಗೋಳಾಡುತ್ತಿರಲಿಲ್ಲ; ಕಣ್ಣಿದ್ದು ಆಮೇಲೆ ಹೋಗಿದ್ದರೆ, ಆ ದುಃಖ ಹೇಳಲಸದಳ ವಾದದ್ದು; ಹುಟ್ಟು ಕುರುಡಿಯಾದ್ದರಿಂದ ಅದೇ ಸರಿಹೋಗಿತ್ತು; ಅದನ್ನು ಅವಳು ಹೇಳುವಾಗ ಸರಳವಾಗಿ, ಶಾಂತವಾಗಿ, ಹೇಳಿದರೂ ಓದುಗರಿಗೆ ಸಂಕಟದಿಂದ ಎದೆ ಸೀಳಿಹೋಗುತ್ತದೆ. ಅವಳ ಈ ಮಾತನ್ನು ಕೇಳಿ:-</p>
<p>‘ನನ್ನ ದುಃಖವನ್ನು ನೀವು ತಿಳಿಯಲಾರಿರಿ; ನಾನು ಒಂದು ಸಣ್ಣ ಸೇವಂತಿಗೆ ಹೂವಿನ ವಾಸನೆಯಿಂದ ಸಂತೋಷಪಡುತ್ತೇನೆ; ಪೂರ್ಣಚಂದ್ರನು ಸಹಸ್ರ ನಕ್ಷತ್ರಮಂಡಲದ ಮಧ್ಯದಲ್ಲಿ ನನ್ನ ಕಣ್ಣ ಮುಂದೆ ಉದಿಸಿದರೂ ನನಗೆ ಸಂತೋಷವಾಗುವುದಿಲ್ಲ. . . .ನನ್ನ ಜೀವನ ಕಗ್ಗತ್ತಲೆ; ಇದರಲ್ಲಿ ದುಃಖವೇನೆಂದರೆ, ಇದು ಕಗ್ಗತ್ತಲೆ ಎಂದು ನನಗೆ ಗೊತ್ತಾಗುವುದಿಲ್ಲ; ನನ್ನ ಈ ಕುರುಡು ಕಣ್ಣಿಗೆ ಅದೇ ಬೆಳಕು; ನಿಮ್ಮ ಬೆಳಕೆಂಬುದು ಹೇಗಿರುತ್ತದೆಯೋ ನಾನು ಅರಿಯೆ!. . .ಹೂವು ಮುಟ್ಟುವುದಕ್ಕೆ ತುಂಬ ಸುಂದರ; ಮುಡಿದುಕೊಂಡರೂ ತುಂಬ ಸುಂದರವಾಗಿರಬಹುದು; ಮೂಗಿಗಂತೂ ತುಂಬ ಸುಂದರ!. . . .ಕುರುಡಿಯಾದ್ದರಿಂದ ನನಗೆ ಮದುವೆಯಾಗಿಲ್ಲ; ಅದು ದೌರ್ಭಾಗ್ಯವೋ ಸೌಭಾಗ್ಯವೋ ಕಣ್ಣಿರುವವರು ಹೇಳಬೇಕು; ಅಪಾಂಗರಂಗಿಣಿಯರಾದ ಹೆಂಗಸರನೇಕರು ನಾನು ಕುಮಾರಿಯಾಗಿ ಉಳಿದಿರುವುದನ್ನು ಕೇಳಿ ‘ನಾವೂ ಕುರುಡಿಯರಾಗಿರಬಾರದಾಗಿತ್ತೇ!’ ಎಂದಿದ್ದಾರೆ.</p>
<p> ‘ಮದುವೆಯಿಲ್ಲದಿದ್ದರೆ ಹೋಗಲಿ. ನನಗೆಆಗಲೇ ಎರಡು ಮದುವೆಯಾಗಿದೆ!’ ಎಂದುಹೇಳಿ ಕಲ್ಕತ್ತೆಯ ಮಾನ್ಯುಮೆಂಟು(ಎತ್ತರವಾದ ಸ್ಮಾರಕಸ್ತಂಭ) ಮತ್ತು ನೆರಮನೆಯ ವಾಮಾಚರಣನೆಂಬ ನಾಲ್ಕು ವರ್ಷದ ಮಗು-ಇವರಿಬ್ಬರೂ ತನ್ನ ಗಂಡಂದಿರೆಂದು ವಿನೋದವಾಗಿ ಹೇಳುತ್ತಾಳೆ. ಇದು ಅವಳ ತೃಪ್ತಿ ಸಂತೋಷ ಉಲ್ಲಾಸ ಸರಳತೆಗಳನ್ನು ತೋರಿಸುತ್ತದೆ.</p>
<p> ಆದರೆ ತಾನು ಕುರುಡಿಯಾಗಿದ್ದೇನೆಂಬ ದುಃಖವೂ, ಸಂಕಟವೂ ಅವಳಿಗೆ ಇಲ್ಲದೆ ಇಲ್ಲ. ಅವಳು ತನ್ನ ಹೊಟ್ಟೆಯ ಸಂಕಟವನ್ನು ಹೀಗೆ ಹೇಳಿಕೊಳ್ಳುತ್ತಾಳೆ:-</p>
<p> ಬಹುಮೂರ್ತಿಮಯಿ ವಸುಂಧರೆ! ನೀನು ನೋಡುವುದಕ್ಕೆ ಹೇಗಿದ್ದೀಯೆ? ನೀನು ಅಸಂಖ್ಯ ಅಚಿಂತ್ಯ ಶಕ್ತಿಗಳುಳ್ಳವಳಾಗಿದ್ದೀಯಲ್ಲ, ಅನಂತವೈಚಿತ್ರ್ಯಗಳಿಂದ ಕೂಡಿದಜಡಪದಾರ್ಥಗಳನ್ನು ನಿನ್ನ ಹೃದಯದಮೇಲೆ ಧರಿಸಿದ್ದೀಯಲ್ಲಾ ಅವು ನೋಡುವುದಕ್ಕೆ ಹೇಗಿವೆ? ಯಾವ ಯಾವುದನ್ನು ಜನ ಸುಂದರವೆಂದು ಕರೆಯುತ್ತದೆಯೋ ಅದು ನೋಡುವುದಕ್ಕೆ ಹೇಗಿರುತ್ತದೆ? ನಿನ್ನ ಹೃದಯದ ಮೇಲೆ ನಾನಾ ಸ್ವಭಾಗಳ ಲೆಕ್ಕವಿಲ್ಲದಷ್ಟು ಜೀವಜಂತುಗಳು ಓಡಾಡುತ್ತಿರುತ್ತವೆಯಲ್ಲ, ಅವೆಲ್ಲಾ ನೋಡುವುದಕ್ಕೆ ಹೇಗಿರುತ್ತವೆ? ನಿನ್ನ ಹೃದಯದ ಸಾರವಾದ ಗಂಡಸರು ನೋಡುವುದಕ್ಕೆ ಹೇಗಿರುತ್ತಾರೆ ತೋರಿಸು ತಾಯಿ! ಅವರಲ್ಲಿ, ಕೈಸೋಕಿದರೆ ಇಂಥ ಸುಖಕೊಡುವವನು ನೋಡುವುದಕ್ಕೆ ಹೇಗಿದ್ದಾನೆ ತೋರಿಸು ತಾಯಿ! ನೋಟವೆಂದರೇನು? ನೋಡುವುದು ಹೇಗೆ? ನೋಡಿದರೆ ಆಗುವ ಸುಖ ಹೇಗಿರುತ್ತದೆ? ಒಂದು ಗಳಿಗೆಯಮಟ್ಟಿಗೆ ಈ ಸುಖಮಯ ಸ್ಪರ್ಶವನ್ನು ನೋಡಲಾರೆನೇ? ಹೊರಗಣ್ಣು ಮುಚ್ಚಿದರೆ ಮುಚ್ಚಿರಲಿ ತಾಯಿ! ನನ್ನ ಹೃದಯದ ಮಧ್ಯೆ ಕಣ್ಣನ್ನು ಬಿಡಿಸಿ ನಾನು ಒಳಗೊಳಗೆ ನೋಡಿಕೊಂಡು, ಮನಸ್ಸಿನಿಂದ ರೂಪುನೋಡಿಕೊಂಡು, ಹೆಣ್ಣುಜನ್ಮವನ್ನು ಸಾರ್ಥಕ ಮಾಡಿ ಕೊಳ್ಳುತ್ತೇನೆ. ಎಲ್ಲರೂ ನೋಡುತ್ತಾರೆ; ನಾನು ನೋಡಲಾರೆನೇಕೆ? ಹುಳುಹಪ್ಪಟೆಗಳೂ ನೋಡಬಲ್ಲವೆಂದು ತೋರುತ್ತದೆ; ನಾನು ಯಾವ ಅಪರಾಧದಿಂದ ನೋಡಲು ಅಶಕ್ತಳಾಗಿದ್ದೇನೆ? ಬರಿಯ ನೋಟ-ಅದರಿಂದ ಯಾರಿಗೂ ನಷ್ಟವಿಲ್ಲ ಕಷ್ಟವಿಲ್ಲ; ಪಾಪವಿಲ್ಲ; ಎಲ್ಲರೂ ಸುಲಭವಾಗಿ ನೋಡುತ್ತಾರೆ; ಏನು ತಪ್ಪಿನಿಂದ ನಾನು ಎಂದೂ ನೋಡಲಾರೆ?</p>
<p> ಇಲ್ಲ! ಇಲ್ಲ! ಅದೃಷ್ಟವಿಲ್ಲ. ಹೃದಯ ಹೊಕ್ಕು ನೋಡಿಕೊಂಡೆ.-ಕೇವಲ ಶಬ್ದ, ಸ್ಪರ್ಶ, ಗಂಧ. ಮತ್ತೇನೂ ಪಡೆಯಲಿಲ್ಲ.</p>
<p> ನನ್ನ ಆಂತಃಕರಣವನ್ನು ಸೀಳಿಕೊಂಡು ಧ್ವನಿ ಎದ್ದಿತು! ನೋಡಬಲ್ಲವರು ನೋಡಲಿ-ನನ್ನ ರೂಪವನ್ನು ನೋಡುತ್ತಾರೆ; ಅವರು ಅರಿಯಲಾರರು. ಯಾರೂ ಕುರುಡರ ದುಃಖವನ್ನು ಅರಿಯಲಾರರು!</p>
<p> ರೂಪ ರಸ ಗಂಧ ಸ್ಪರ್ಶ ಶಬ್ದಗಳಿಲ್ಲಿ, ಅವಳ ಪಾಲಿಗೆ ರೂಪವಿಲ್ಲ;-ಪ್ರಪಂಚದ ಐದರಲ್ಲಿ ಒಂದು ಪಾಲಿನ ಅನುಭವವಿಲ್ಲ. ಆದರೆ ಚಕ್ಷುರಿಂದ್ರಿಯದ ಶಕ್ತಿಯು ಮಿಕ್ಕ ಇಂದ್ರಿಯಗಳಿಗೆ ಬಂದಿತ್ತು; ಅವುಗಳಲ್ಲಿ ಯೂ, ಅವಳು ಮೊದಲಿನಿಂದ ಹೂವಿನ ಸಹವಾಸದಲ್ಲಿದ್ದದ್ದರಿಂದ, ಗಂಧಸ್ಪರ್ಶಗಳ ಅನುಭವ ಹೆಚ್ಚು; ಮಿಕ್ಕ ಅನುಭವವನ್ನೂ ಅವಳು ಪುಷ್ಪಮಯವಾಗಿ ಗಾನಮಯವಾಗಿ ಪಡೆಯುತ್ತಿದ್ದಳು. ಶಚೀಂದ್ರನು ಅವಳ ಗಲ್ಲವನ್ನು ಹಿಡಿದು ಮುಖ ತಿರುಗಿಸಿದಾಗ, ಆದ ಅನುಭವವನ್ನು ಅವಳು ಹೀಗೆ ಹೇಳಿದ್ದಾಳೆ:-</p>
<p> ಆ ಸ್ಪರ್ಶವು ಪುಷ್ಪಮಯ; ಆ ಸ್ಪರ್ಶದಿಂದ ಯೂಥಿಕಾ, ಜಾಜಿ, ಮಲ್ಲಿಗೆ, ಶೇಫಾಲಿಕೆ, ಕಾಮಿನಿ, ಗುಲಾಬಿ, ಸೇವಂತಿಗೆ-ಈ ಎಲ್ಲ ಹೂಗಳ ವಾಸನೆಯಿಂದ ಪಡೆದೆ. ನನ್ನ ಅಕ್ಕಪಕ್ಕಗಳಲ್ಲಿ ಹೂವು, ಈ ಕುಸುಮ ಮಯಸ್ಪರ್ಶವನ್ನು ಯಾವ ದೇವರು ಸೃಷ್ಟಿಸಿದನೋ!. . .ಅದು ಬೆಣ್ಣೆ-ಸುಕುಮಾರ-ಪುಷ್ಪಗಂಧಮಯವಾದ ವೀಣಾಧ್ವನಿಯಂಥ ಸ್ಪರ್ಶ! ವೀಣಾಧ್ವನಿಯಂಥ ಸ್ಪರ್ಶವೆಂದರೆ ಕಣ್ಣಿರುವವರಿಗೆ ಹೇಗೆ ಅರ್ಥವಾಗುತ್ತದೆ?. . . ಆ ಸ್ಪರ್ಶವು ನೆನಪಿಗೆ ಬಂದಾಗ ಎಂಥ ವೀಣಾಧ್ವನಿ ಕಿವಿಗೆ ಬೀಳುತ್ತಿತ್ತೋ ಅದನ್ನು ವಿಲೋಲಕಟಾಕ್ಷ ಕುಶಲಿನಿ ಯರಾದ ನೀವು ಹೇಗೆ ಅರಿಯಬಲ್ಲಿರಿ? ಯಾರು ಅರಿಯಬಲ್ಲರು?</p>
<p> ಕಲ್ಕತ್ತೆಯ ರಸ್ತೆಗಳೆಲ್ಲವೂ ಅವಳಿಗೆ ಕನ್ನಡಿಯಂತಿದ್ದುವು; ಒಂದು ಕೋಲಿನ ಸಹಾಯದಿಂದ ಅವಳು ಎಲ್ಲಿ ಬೇಕಾದರೂ ಹೋಗಬಲ್ಲವಳಾಗಿದ್ದಳು; ಒಂದು ದಿನವೂ ಗಾಡಿಗೆ ಸಿಕ್ಕಿಕೊಂಡಿದ್ದಿಲ್ಲ.</p>
<p> ರಾಮಸದಯನ ಹಿರಿಯ ಮಗನ ಒರಟು ಧ್ವನಿಯನ್ನು ಕೇಳಿಯೇ ಅವನ ಮೇಲೆ ಅಸಹ್ಯ ಹುಟ್ಟಿತ್ತು; ಶಚೀಂದ್ರನ ಮಧುರ ಧ್ವನಿಯನ್ನು ಕೇಳುತ್ತಲೇ, ಅಮೃತವನ್ನು ಕಿವಿಯಲ್ಲೆರೆದಂತಾಯಿತು; ಅವನಲ್ಲಿ ಅನುರಾಗ ವುಂಟಾಯಿತು; ಅಳುತ್ತ ಮೆಟ್ಟಿಲ ಮೇಲೆ ಕುಳಿತಿದ್ದಾಗ ಅವಳನು ಪ್ರೀತಿಯಂದ ಮಾತನಾಡಿಸಿ, ಕೈಹಿಡಿದು ತನ್ನ ಚಿಕ್ಕಮ್ಮನ ಹತ್ತಿರ ಕರೆದುಕೊಂಡುಹೋಗಿ ಬಿಟ್ಟಾಗ ಅದುಸ್ಥಿರವಾಗಿ, ಅವಳು ಮದುವೆಯಾದರೆ ಶಚೀಂದ್ರನನ್ನು ಹೊರತು ಮತ್ತಾರನ್ನೂ ಮಾಡಿಕೊಳ್ಳುವುದಿಲ್ಲವೆಂದು ನಿರ್ಧರ ಮಾಡಿದಳು.</p>
<p> ಇದನ್ನು ಅವಳು ಹೇಗೆಹೇಳಿಕೊಳ್ಳುವುದು? ಹೂಮಾರುವಒಬ್ಬ ಬಡಕುರುಡಹುಡುಗಿ ಶಚೀಂದ್ರನಂಥ ಶ್ರೀಮಂತ ಯುವಕನನ್ನು ಮದುವೆಮಾಡಿಕೊಳ್ಳಬೇಕೆಂಬ ಆಸೆ ತೋರಿಸಿದರೆ ಯಾರಾದರೂ ಏನೆಂದಾರು? ಅದು ಸಾಧ್ಯವಾದದ್ದೇ? ಆದರೆ ಹೃದಯವು ಅವನಿಗೆ ಮಾರುಹೋಗಿತ್ತು. ಅದನ್ನು ಹೇಳಿ ಕೊಳ್ಳುವಹಾಗಿಲ್ಲ, ಬಿಡುವಹಾಗಿಲ್ಲ; ಆದ್ದರಿಂದ ಕೊನೆಯ ಗಳಿಗೆಯವರೆಗೂ ಅದನ್ನು ನುಂಗಿಕೊಂಡು, ಕಡೆಗೆ ಎಲ್ಲಾ ಸಂಕೋಚ ನಾಚಿಕೆಗಳನ್ನು ಬಿಟ್ಟು ತನ್ನ ಚಿಕ್ಕಮ್ಮನ ಕೈಯಲ್ಲಿ ತನಗೆ ಮದುವೆ ಬೇಡವೆಂದಳು; ಮುದಿಕುಮಾರಿಯಾಗಿ ನಿಂತಿರುವೆನೆಂದಳು. ಯಾವುದೋ ಅದೃಷ್ಟದಿಂದ ಮದುವೆ ಅನಾಯಾಸವಾಗಿ ಕೂಡಿ ಬಂದಿರುವುದರಿಂದ ಅದನ್ನು ಬೇಡವೆನ್ನುವುದು ಅವಳಿಗೆ ಅರ್ಥವಾಗಲಿಲ್ಲ; ಯಾರಾದರೂ ಗಂಡು ಸಿಕ್ಕಿ ಕುರುಡು ಹುಡುಗಿಯ ಕನ್ಯಾಸೆರೆ ಬಿಡಿಸಿದರೆ ಸಾಕೆಂದಿದ್ದಾಗ ಹುಡುಗಿ ಮದುವೆ ಬೇಡವೆಂದರೆ ತಾಯಿತಂದೆಗಳು ಏನುಮಾಡಬೇಕು? ‘ತಾಯಿ’ ರೇಗಿದಳು, ಬೈದಳು; ‘ತಂದೆ’ಯೂ ಬೈದನು; ಹೊಡೆಯುವುದಕ್ಕೇ ಬಂದನು. ನಿರಾಶಳಾಗಿ ಕುಳಿತಿ ದ್ದಾಗ ಅಂದಿನಸಂಜೆ ಚಂಪಾ ಅವಳಪಾಲಿನ ದೇವರಹಾಗೆ ಬಂದು ಅವಳನ್ನು ಉದ್ಧಾರಮಾಡಿದಳು. ಅವಳು ಕ್ರೌರ್ಯದಿಂದ ವರ್ತಿಸಿದರೂ, ಅವಳ ತಮ್ಮನು ಸ್ವಾರ್ಥಲೋಭ ನೀಚತನ ಕ್ರೌರ್ಯಗಳಿಂದ ವರ್ತಿಸಿದರೂ, ಅವರ ವರ್ತನೆಯೇ ರಜನಿಯ ಮುಂದಿದ್ದ ಕಂಟಕವನ್ನು ನಿವಾರಣೆಮಾಡಿ ಅವಳ ಇಷ್ಟಾರ್ಥಸಾಧನೆಗೆ ದಾರಿ ಮಾಡಿ ಕೊಟ್ಟಿತು. ಗೋಪಾಲನೊಡನೆ ಮದುವೆ ಏನಾದರೂ ಆಗಿಬಿಟ್ಟಿದ್ದರೆ ಚಂಪಾ ಹೇಳಿದಂತೆ ಅವಳು ವಿಷಹಾಕಿ ರಜನಿಯನ್ನು ಕೊಲ್ಲುತ್ತಿದ್ದಳು; ಇಲ್ಲದಿದ್ದರೆ ರಜನಿಯೇ ಕೊರಗಿನಿಂದಲೋ ಬೇರೆ ವಿಧದಲ್ಲಿಯೋ ಪ್ರಾಣ ಬಿಡುತ್ತಿದ್ದಳು; ಆದರೆ ಅವಳ ಅದೃಷ್ಟದ ಬಾಗಿಲು ಕಷ್ಟದ ಇಕ್ಕಟ್ಟಿನ ದಾರಿಯಲ್ಲಿ ಹೋಗಿ ತೆರೆಯಬೇಕಾಗಿತ್ತು;</p>
<p>ಅಕ್ಕ ತಮ್ಮಂದಿರು ಅವಳನ್ನು ಮುಳುಗಿಸಲು ಪ್ರಯತ್ನಪಟ್ಟರೂ ಅವಳ ಭಾಗ್ಯದೇವತೆ ಅವಳನ್ನು ಎತ್ತಿತ್ತು.</p>
<p> ‘‘ಈಶ್ವರನಿಯಮವು ವಿಚಿತ್ರವಾದದ್ದು; ಮನುಷ್ಯನ ಬುದ್ಧಿಗೆ ಮೀರಿದ್ದು; ನಾವು ಯಾವುದನ್ನು ದಯೆ ಎನ್ನುತ್ತೇವೋ, ಅದು ಈಶ್ವರನ ಅನಂತ ಜ್ಞಾನದಲ್ಲಿ ದಯೆಯಲ್ಲ; ನಾವು ಯಾವುದನ್ನು ಪೀಡನವೆನ್ನುತ್ತೇವೋ ಅದು ಈಶ್ವರನ ಅನಂತ ಜ್ಞಾನಕ್ಕೆ ಪೀಡನವಲ್ಲ; ಆ ಚಕ್ರವು ನಿಯತವಾದ ದಾರಿಯಲ್ಲಿ ಗೆರೆ ಮೀರದೆ ಪ್ರತಿನಿತ್ಯವೂ ಉರುಳುತ್ತಿದೆ; ಅದರ ದಾರುಣವಾದ ವೇಗಮಾರ್ಗದಲ್ಲಿ ಯಾರು ಬೀಳುತ್ತಾರೋ ಅವರು ಕುರುಡರಾಗಲಿ, ಕುಂಟರಾಗಲಿ, ಆರ್ತರಾಗಲಿ, ಪುಡಿಪುಡಿಯಾಗಿ ಹೋಗುತ್ತಾರೆ.’’ ಹೀಗಿರಲು ರಜನಿಯು ತಾನು ಅಸಹಾಯಳು, ಕುರುಡಿ ಎಂದು ಹೇಳಿಕೊಂಡರೆ ಸಂಸಾರಚಕ್ರವು ದಾರಿಬಿಟ್ಟು ಹೋದೀತೇ? ಅದರ ದಾರಿಯಲ್ಲಿಯೇ ಅದುಹೋದೀತು! ಆದರೆ, ಅದೇನೋ ಅವಳನ್ನು ಸುಖದ ದಾರಿಯಲ್ಲಿಯೇ ಕರೆದುಕೊಂಡು ಹೋಯಿತು.-</p>
<p> ಕುರುಡಿಯಾಗಿ ಹುಟ್ಟಿ, ಹುಟ್ಟಿದ ಆರುತಿಂಗಳಿಗೇ ಕಳವಾಗಿ, ಒಡವೆವಸ್ತು ಆಸ್ತಿಪಾಸ್ತಿಗಳನ್ನು ಕಳೆದು ಕೊಂಡು, ಬಾಲ್ಯದಲ್ಲಿಯೇ ತಂದೆತಾಯಿ ಸತ್ತತಬ್ಬಲಿಯಾಗಿ, ಹೂಮಾರುವ ಹುಡುಗಿಯಾಗಿ ಕಲ್ಕತ್ತೆಯತುಂಬ ಅಪಾಯದ ನಡುವೆ ಸಂಚರಿಸುತ್ತ, ಕೊನೆಗೆ ರೂಪಯೌವನ ಸಂಪನ್ನೆಯಾಗಿ, ಮನಸ್ಸಿಗೆಒಪ್ಪಿದ ಶಚೀಂದ್ರನಂಥ ಸಂಪನ್ನ ಯುವಕನನ್ನು ಮದುವೆಯಾಗಿ, ಒಂದಕ್ಕೆರಡು ಆಸ್ತಿ ಸಂಪಾದನೆಮಾಡಿ, ಪುತ್ರವತಿಯಾಗಿ ಗ್ರಾಮ ವೊಂದರಲ್ಲಿ ಶಾಂತಜೀವನವನ್ನು ಆರಂಭಮಾಡಿದ ರಜನಿಯೇ ಪುಣ್ಯವಂತೆ-ಅಥವಾ ಸುಖಿ. ಅಮರನಾಥನು ಇದಕ್ಕೆ ಎಲ್ಲದರಲ್ಲಿಯೂ ವಿರುದ್ಧ.</p>
<p> ತಾಯಿತಂದೆಗಳಿಗಿಂತ ಹೆಚ್ಚಾಗಿಸಾಕಿದ ಅವಳ ಬಡಚಿಕ್ಕಮ್ಮ ಚಿಕ್ಕಪ್ಪಂದಿರನ್ನು ಅವಳು ಬಿಟ್ಟುಹೋದಳು; ಅದಕ್ಕೆ ಅವರ ಪ್ರತಿಕ್ರಿಯೆ ಏನುಎಂಬ ವಿಚಾರವಾಗಿ ಕವಿ ಎರಡು ಮಾತು ಬರೆದಿದ್ದರೆ ಚೆನ್ನಾಗಿತ್ತು. ರಜನಿಯ ಸುಖದಲ್ಲಿ ಅವರನ್ನು ಅವನು ಮರೆತುಬಿಟ್ಟಿದ್ದಾನೆ.</p>
<p> ಶಚೀಂದ್ರನು ಎರಡನೆಯ ವರನಾದರೂ ರಜನಿಗೆ ಅನುರೂಪನಾದ ವರನೇ. ರಜನಿಗೆ ಆಗಲೇ ಇಪ್ಪತ್ತು ವರ್ಷವಾಗಿದ್ದದ್ದರಿಂದ, ಆಗಿನ ಕಾಲದಲ್ಲಿ ಅವಳಿಗಿಂತ ಹೆಚ್ಚು ವಯಸ್ಸಿನ ಮೊದಲನೆಯ ವರ ಎಲ್ಲಿ ದೊರೆಯಬೇಕು? ಅವನು ವಿದ್ಯಾವಂತ, ರೂಪವಂತ, ವಿನಯವಂತ, ನಡತೆಪರ; ಅವನ ಮೊದಲನೆಯ ಹೆಂಡತಿ ಹೇಗಿದ್ದಳೋ ತಿಳಿಯದು; ಅವಳೂ ಮನೆಗೆ ಬರುವುದಕ್ಕೆ ಮುಂಚೆ ಅವನಿಗೆ ಆದರ್ಶಪತ್ನಿಯ ವಿಚಾರವಾಗಿ ಹೆಚ್ಚಿನ ಅಭಿಪ್ರಾಯಗಳಿದ್ದ ಹಾಗೆ ಕಾಣುವುದಿಲ್ಲ. ಅವಳು ಸತ್ತುಹೋದ ಮೇಲೆ ಮತ್ತೊಂದು ಮದುವೆ ಮಾಡಿಕೊಳ್ಳುವುದಕ್ಕೆ ಅವನು ಇಷ್ಟಪಡುತ್ತಿರಲಿಲ್ಲ; ಆದರ್ಶಸತಿ ದೊರಕಿದರೆ ಮಾಡಿಕೊಳ್ಳುತ್ತೇನೆ ಇಲ್ಲದಿದ್ದರೆ ಇಲ್ಲ ಎಂದು ಹೇಳುತ್ತಿದ್ದನು; ಆದರ್ಶಸತಿ ಎಂದರೇನು?-‘‘ಅವಳು ರಜನಿಯ ಹಾಗೆ ರೂಪವತಿ ಯಾಗಿರಬೇಕು, ಮಿಂಚಿನಂತೆ ಚಂಚಲವಾದ ಕಣ್ಣೋಟವಿರಬೇಕು, ಸದ್ವಂಶಜಳಾಗಿರಬೇಕು, ವಿದ್ಯೆಯಲ್ಲಿ ಲೀಲಾವತಿ, ಪತಿಭಕ್ತಿಯಲ್ಲಿ ಸಾವಿತ್ರ, ನಡತೆಯಲ್ಲಿ ಲಕ್ಷ್ಮಿ, ಅಡಿಗೆಯಲ್ಲಿ ದ್ರೌಪದಿ, ಆದರದಲ್ಲಿ ಸತ್ಯಭಾಮೆ,. . . ಆಗಿರಬೇಕು. ಇದಲ್ಲದೆ ಸ್ನಾನ ಅನ್ನ ಪಾನ ತಾಂಬೂಲ ಆಹಾರ ವಿಹಾರ ವ್ಯವಹಾರ-ಇವುಗಳಲ್ಲಿ ತನಗೆ ಬಲಗೈಯಾಗಿರಬೇಕು’’-ಇತ್ಯಾದಿ. ಇಂಥ ಅಭಿಪ್ರಯಗಳಿರುವವರಿಗೆ ಮದುವೆಯಾಗುವುದಿಲ್ಲ. ಆದರೆ, ಬಂದ ಬಂದ ಒಳ್ಳೆಯ ಹೆಣ್ಣುಗಳೆಲ್ಲಾ ತಪ್ಪಿ ಯಾವುದೋ ನತದೃಷ್ಟ ಗಂಟು ಬೀಳುತ್ತದೆ; ಒಂದು ಪಕ್ಷ ತನ್ನ ಮನಸ್ಸಿಗೆ ಬಂದಂಥ ಹೆಣ್ಣು ದೊರೆತರೆ, ಹೆಣ್ಣೋ ಗಂಡೋ ಎಡವಟ್ಟಾಗುತ್ತದೆ-ರೋಗಕ್ಕೋ ಸಾವಿಗೋ ತುತ್ತಾಗುತ್ತದೆ. ಇದು ನಿಷ್ಠುರ ಸೃಷ್ಟಿಯ ನಿಯಮ; ಆದರೆ ಶಚೀಂದ್ರನದು, ಅದೇನು ಪುಣ್ಯವೋ, ಒಬ್ಬ ಬಡ ಕುರುಡು ಹುಡುಗಿಯನ್ನು ಕಟ್ಟಿಕೊಂಡರೂ ಮುಂದೆ ಅವಳು ತಾನು ಇಷ್ಟಪಟ್ಟಂಥ ಆದರ್ಶ ಸತಿಯೇ, ಅಚ್ಚುಮೆಚ್ಚಿನ ಹೆಂಡತಿಯೇ, ಆಗುವಳು. ಇದಕ್ಕೇನು ಕಾರಣ? ಅದೃಷ್ಟವೇ? ಯಾರ ಅದೃಷ್ಟ? ಅದು ಯಾರ ಅಧೀನ?</p>
<p> ಅಮರನಾಥನೂ ಲವಂಗಲತೆಯೂ ಶಚೀಂದ್ರ ರಜನಿಯರಂತೆ ಅದೃಷ್ಟವಂತರಲ್ಲ. ಅಮರನಾಥನು ಲವಂಗಲತೆಯಂಥ ಹುಡುಗಿ ತಪ್ಪಿಹೋಗಿ, ತಾನು ಪ್ರಾಣಾಪಾಯದಿಂದ ರಕ್ಷಿಸಿದ ಒಬ್ಬ ಕುರುಡಿಯೂ ಸಿಕ್ಕದೆ, ಇದ್ದ ಆಸ್ತಿಯನ್ನು ಪರರ ಪಾಲುಮಾಡಿ ದೇಶಭ್ರಷ್ಟನಾಗಿ ಭಿಕಾರಿಯಂತೆ ಅಲೆಯುತ್ತಾನೆ. ಲವಂಗಲತೆಯು ಅಮರನಾಥನಂಥ ವಿದ್ಯಾವಂತ ಸಂಸ್ಕೃತಿವಂತ ರೂಪವಂತ ಆಸ್ತಿವಂತ ಯುವಕ ಗಂಡನಾಗುವುದು ತಪ್ಪಿ, ರಾಮಸದಯನಂಥ ಮುದುಕನ ಕೈಹಿಡಿದು ರೋಗಿಷ್ಠ ಸವತಿಯ ಸಂಸಾರವನ್ನು ತೂಗಿಸುತ್ತ ಪಂಜರದ ಗಿಣಿ ಯಂತೆ ಮನೆಯಲ್ಲಿ ಮುದುರಿಕೊಂಡಿರುತ್ತಾಳೆ. ಮಗನಿಗಿಂತ ಹೆಚ್ಚು ವಿಶ್ವಾಸವಿದ್ದ ಶಚೀಂದ್ರನು ತನ್ನ ಮದುವೆ ಯಾದ ಕೂಡಲೆ ಬೇರೆ ಊರಿನಲ್ಲಿ ಸಂಸಾರ ಮಾಡಿಕೊಂಡಿರಲು ಹೊರಟುಹೋಗುತ್ತಾನೆ. ಲವಂಗಲತೆಯ ಮೇಲೆ ಅದರ ಪರಿಣಾಮವೇನೋ ಕಥೆ ತಿಳಿಸುವುದಿಲ್ಲ.</p>
<p> ಲವಂಗಲತೆಯು ‘‘ಹದಿನಾರಾಣೆ ಪಾಲಿನಹೆಂಡತಿ.’’ ಭುವನೇಶ್ವರಿಯು ‘ಅರ್ಧಹೆಂಡತಿ’ಯಾದ್ದರಿಂದ ಲವಂಗಲತೆಯು ೨೪ ಆಣೆಯ ಪಾಲಿನ ಹೆಂಡತಿ ಎಂದರೂ ಎನ್ನಬಹುದು. ಅವಳೂ ರಾಮಸದಯನ ‘‘ಸಂದೂಕದ ಬೀಗದ ಕೈ, ಹಾಸಿಗೆಯ ಮೇಲಣ ದುಪ್ಪಟ್ಟ, ವೀಳೆಯದ ಸುಣ್ಣ, ಗ್ಲಾಸಿನ ನೀರು.’’ ಅವಳು ಎಲ್ಲ ಹೆಂಗಸರಂತೆ ಜಿಪುಣೆಯಲ್ಲ; ರಜನಿಯಿಂದ-ಅವಳು ಕುರುಡಿ ಎಂಬ ಕನಿಕರದಿಂದಲೇ ಆಗಲಿ-‘ನಾಲ್ಕಾಣೆಯ ಹೂವು ತೆಗೆದುಕೊಂಡು ಎರಡು ರೂಪಾಯಿ ಕೊಡುವಳು.’ ಅವಳ ಆ ಉದಾರ ಬುದ್ಧಿಯ ವಿಚಾರವೆತ್ತಿದರೆ, ಹೊಡೆಯುವುದಕ್ಕೆ ಬರುವಳು. ವಸ್ತುತಃ ಲವಂಗಲತೆಯ ಮನೆಯ ಗಿರಾಕಿ ಇಲ್ಲದಿದ್ದರೆ ರಾಜಚಂದ್ರನ ಸಂಸಾರ ನಿರ್ವಾಹವಾಗುತ್ತಿರಲಿಲ್ಲ. ಅವಳು ಬುದ್ಧಿವಂತಳು, ದಕ್ಷಳು, ಚತುರಳು, ರಸಿಕಳು, ಸುಂದರಿ, ಯುವತಿ. ಆದರೆ, ಅವಳ ಆ ಗುಣಗಳೆಲ್ಲಾ ಕಾಡಿನ ಬೆಳದಿಂಗಳಾಗುತ್ತವೆ. ರಜನಿಯು ಅವಳನ್ನು ಹೀಗೆ ಪರಿಚಯ ಮಾಡಿಕೊಡುತ್ತಾಳೆ:-</p>
<p> ‘‘. . .ಅವಳು ರೂಪವತಿ; . . .ನಿಜವಾಗಿ ಗುಣವತಿ; ಮನೆಗೆಲಸದಲ್ಲಿ ಜಾಣೆ, ಧಾರಾಳೆ, ಸರಳೆ,-ಮಾತಿನಲ್ಲಿ ಮಾತ್ರ ವಿಷಮಯಿ; . . .ಅವಳು ತನ್ನ ಗಂಡನನ್ನು ಅಜ್ಜನ ಹಾಗೆ ಪ್ರೀತಿಸುತ್ತಿದ್ದಳು-ಯಾರಾದರೂ ನವೀನೆಯರು ಹೊಸದಾಗಿ ಮದುವೆಯಾದ ಗಂಡನನ್ನು ಹಾಗೆ ಪ್ರೀತಿಸುತ್ತಾರೋ ಇಲ್ಲವೋ ಸಂದೇಹ!. . .ಅವನ ನರೆಗೂದಲಿಗೆಲ್ಲಾ ಸ್ವಂತವಾಗಿ ಕಪ್ಪುರಂಗು ಹಚ್ಚುತ್ತಿದ್ದಳು; ಎಂದಾದರೂ ಅವನು ಮಲ್ಲಿನಪಂಚೆ ಸುತ್ತಿ ಕೊಂಡಿದ್ದರೆ ಅದನ್ನು ಕಿತ್ತೆಸೆದು ಅಂಚಿನಪಂಚೆ ಉಡಿಸಿ, ಆ ಮಲ್ಲುಬಟ್ಟೆಯನ್ನು ಯಾರಿಗಾದರೂ ಬಡಬಗ್ಗರಿಗೆ ಕೊಟ್ಟುಬಿಡುತ್ತಿದ್ದಳು; ರಾಮಸದಯನು ಅತ್ತರಿನ ಶೀಷೆಯನ್ನು ಕಂಡರೆ ಭಯದಿಂದ ಓಡಿಹೋಗುತ್ತಿದ್ದನು; ಲವಂಗಲತೆಯು ಅವನು ನಿದ್ರೆಹೋಗುತ್ತಿದ್ದಾಗ ಅವನ ಮೈಗೆಲ್ಲಾ ಅತ್ತರನ್ನು ಬಳಿಯುವಳು; ರಾಮಸದಯನ ಕನ್ನಡಕವನ್ನು ಕದ್ದು ಅದನ್ನು ಒಡೆದುಹಾಕಿ ಅದರ ಚೌಕಟ್ಟಿನ ಚಿನ್ನವನ್ನು ಯಾವುದಾರೂ ಹೆಣ್ಣು ಹುಡುಗಿಯ ಮದುವೆಗೆಂದು ಕೊಟ್ಟುಬಿಡುವಳು.’’ ಅವಳು ‘ಸೂಜಿಯಂತೆ ಜನರ ಮನಸ್ಸನ್ನು ಭೇದಿಸಿ ನೋಡಬಲ್ಲವಳು’; ವ್ಯವಹಾರ ಕುಶಲಳು, ಸಂಸಾರ ನಿರ್ವಹಣ ಸಮರ್ಥಳು, ಕರ್ತವ್ಯಪರಳು; ಗೊಣಗುವ, ಕೊರಗುವ ಸ್ವಭಾವ ದವಳಲ್ಲ; ಕರ್ತವ್ಯ ಮುಂದಿರುವಾಗ ಉದಾಸೀವವಾಗಿಯಾಗಲಿ, ಸೋಮಾರಿಯಾಗಿಯಾಗಲಿ ಇರುವವಳಲ್ಲ. ಅವಳ ವಯಸ್ಸಿಗೆ-ಚಾಪಲ್ಯ ಚಾಂಚಲ್ಯಗಳು ಪ್ರಧಾನವಾಗಿರಬೇಕಾದ ವಯಸ್ಸಿಗೆ-ತುಂಬವಿವೇಕಿ; ಧೈರ್ಯಶಾಲಿ; ಅವಳ ಧೈರ್ಯವು ಕೆಲವು ವೇಳೆ ಧಾರ್ಷ್ಟ್ಯ ಅಥವಾ ಧೂರ್ತತೆ ಎನ್ನಬಹುದಾದಷ್ಟು ದೂರಹೋಗುತ್ತದೆ. ರಜನಿಯ ಮದುವೆಯ ಪ್ರಸ್ತಾಪ ಬಂದಾಗ ಅವಳ ಚಿಕ್ಕಮ್ಮನು ‘ನಾನು ಹೆಂಗಸು; ಅದೆಲ್ಲಾ ನನಗೇನು ಗೊತ್ತು?’ ಎನ್ನುತ್ತಾಳೆ. ಲವಂಗಲತೆಯು ‘ಹೆಂಗಸಿಗೆ ಗೊತ್ತಿಲ್ಲದೆ ಗಂಡಸಿಗೆ ಗೊತ್ತಾಗುತ್ತದೆಯೇ? ಗಂಡಸಿಗೆ ಸಂಸಾರಧರ್ಮ ಕುಟುಂಬದ ಕೆಲಸಕಾರ್ಯಗಳು ಗೊತ್ತಾಗುತ್ತವೆಯೇ? ಗಂಡಸಿಗೆ ತಲೆಯ ಮೇಲೆ ಸಿಂಬಿ ಹಾಕಿಕೊಂಡು ದುಡ್ಡು ಹೊತ್ತು ತಂದು ಹಾಕುವುದೆಷ್ಟೋ ಅಷ್ಟು ಕೆಲಸ; ಮಿಕ್ಕ ಯಜಮಾನಿಕೆ ಅವನಿಗೆ ಯಾತರದು?...ಗಂಡಸರ ಅಭಿಪ್ರಾಯವೇನು! ಹೆಂಗಸರ ಅಭಿಪ್ರಾಯವೇ ಗಂಡಸರ ಅಭಿಪ್ರಾಯ!’ ಎನ್ನುತ್ತಾಳೆ.</p>
<p> ಸಂನ್ಯಾಸಿಯ ಮಂತ್ರ ತಂತ್ರಗಳಿಲ್ಲದಿದ್ದರೆ, ಎಷ್ಟೇ ರೂಪ ಗುಣಶೀಲಗಳಿದ್ದಿರಲಿ ಎರಡುಕಣ್ಣೂ ಕಾಣದೆ ಅಸಹಾಯಳಾದ ಕುರುಡಿಯನ್ನು ಶಚೀಂದ್ರನು ಮದುವೆಮಾಡಿಕೊಳ್ಳುತ್ತಿದ್ದನೇ ಎಂಬುದು ಸಂದೇಹ; ಅದರ ಪರಿಣಾಮಗಳು-ಅದರಲ್ಲಿಯೂ ಮಕ್ಕಳಾದರೆ-ಗಂಡಹೆಂಡರಿಬ್ಬರಿಗೂ ಕಷ್ಟಕರ; ಅದನ್ನೆಲ್ಲಾ ಯೋಚಿಸಿಯೋ, ಯೋಚಿಸದೆಯೋ, ಗುಣಶೀಲಗಳನ್ನು ಮೆಚ್ಚಿಯೇ, ಮದುವೆಮಾಡಿಕೊಳ್ಳಲು ಒಪ್ಪಿದವನು ಅಮರನಾಥ ನೊಬ್ಬನೇ; ಆ ವಿಚಾರದಲ್ಲಿ ಅವನು ಶಚೀಂದ್ರನಿಗಿಂತ ಹೆಚ್ಚು ಮೆಚ್ಚುಗೆಗೆ ಪಾತ್ರ; ಶಚೀಂದ್ರನೂ ದುಡ್ಡಿಗಾಗಿ ಕುರುಡಿಯನ್ನು ಮದುವೆ ಮಾಡಿಕೊಳ್ಳಲು ಸಿದ್ಧನಿರಲಿಲ್ಲ; ಅದು ಲವಂಗಲತೆಯ ತಂತ್ರವೇ; ಸಂನ್ಯಾಸಿಯ ಮಾಟಮಂತ್ರಗಳಿಂದ ಶಚೀಂದ್ರನ ಮನಸ್ಸು ಅತಂತ್ರವಾಗಿ ರಜನೀಮಯವಾಗಿ, ಅವಳು ದೊರಕುವ ಸಂಭವ ವಿಲ್ಲವೆಂದು ತೋರಿದಾಗ, ಶಚೀಂದ್ರನು ಬುದ್ಧಿವಿಕಲನಾದಂತೆ ತೋರಿದಾಗ, ಲವಂಗಲತೆಯು ‘ನಾನು ಬುದ್ಧಿ ಯಿಲ್ಲದೆ ದುರಾಶಾಪರವಶಳಾಗಿ ನಡೆದುಕೊಂಡ ಹೆಂಗಸು; ದುಡ್ಡಿನ ಆಸೆಗೆ, ಹಿಂದುಮುಂದು ಯೋಚಿಸದೆ, ನಾನೇ ಈ ವಿಪತ್ತನ್ನು ತಂದುಒಡ್ಡಿದೆ!’ ಎಂದು ಪಶ್ಚಾತ್ತಾಪಪಡುತ್ತಾಳೆ; ಅದುನಿಜ. ಅವಳು ರಜನಿಗೂ ಶಚೀಂದ್ರನಿಗೂ ಮದುವೆಮಾಡಬೇಕೆಂದು ನಿರ್ಧರಿಸಿದ್ದು, ಪ್ರಯತ್ನಿಸಿದ್ದು, ಶಚೀಂದ್ರನ ವಿಧುರತೆಯನ್ನು ತಪ್ಪಿಸಿ ಅವನನ್ನು ಗೃಹಸ್ಥತೆಯಲ್ಲಿ ನಿಲ್ಲಿಸಬೇಕೆಂದಾಗಲಿ ರಜನಿಯ ಕನ್ಯಾಸೆರೆ ಬಿಡಿಸಿ ಅವಳಿಗೆ ಒಬ್ಬ ಗಂಡು ದಿಕ್ಕನ್ನು ಮಾಡಿಕೊಡಬೇಕೆಂದಾಗಲಿ ಅಲ್ಲ; ಶಚೀಂದ್ರನ ಮೇಲೇನೋ ಅವಳಿಗೆ ಮಗನಿಗಿಂತ ಹೆಚ್ಚಿನ ವಾತ್ಸಲ್ಯವಿತ್ತು; ಅವನಿಗೆ ಮದುವೆಮಾಡಬೇಕೆಂದಿದ್ದರೆ ಎಷ್ಟೋಹೆಣ್ಣುಗಳು ಸಿಕ್ಕುತ್ತಿದ್ದುವು; ರಜನಿಯಮೇಲೂ ಒಂದು ವಿಧ ವಾದ ಆಂತಃಕರಣವಿತ್ತು; ಪಾಪ ಇಷ್ಟುವಯಸ್ಸಾದರೂ ಮದುವೆಯಾಗಿಲ್ಲವಲ್ಲ, ಕೈಯಿಂದದುಡ್ಡು ಕೊಟ್ಟಾದರೂ ಯಾರಾದರೂ ಒಬ್ಬವರನನ್ನು ಒದಗಿಸಿ ಮದುವೆ ಎಂತ ಮಾಡೋಣ ಎಂಬ ಸದ್ಭಾವವೇನೋ ಇತ್ತು; ಅವಳ ಪ್ರಯತ್ನದಿಂದಲೇ ಗೋಪಾಲನೊಡನೆ ಮದುವೆ ನಿಷ್ಕರ್ಷೆಯಾಗಿತ್ತು; ರಜನಿಯು ಆಸ್ತಿವಂತಳೆಂದು ಆಗ ಗೊತ್ತಿದ್ದರೆ, ಅದರಲ್ಲಿಯೂ ತಮ್ಮ ಆಸ್ತಿಯು ಅವಳದೆಂದು ಗೊತ್ತಿದ್ದರೆ, ಆ ಮದುವೆಗೆ ಅವಳು ಪ್ರಯತ್ನಿಸುತ್ತಿ ರಲಿಲ್ಲ. ‘ಗೋಪಾಲನೊಡನೆ ಮದುವೆಗೆ ಯಾವ ಹುಡುಗಿಯನ್ನು ಗೊತ್ತುಮಾಡಿದ್ದೆನೋ ಅವಳನ್ನು ನಾನೇ ಮದುವೆಮಾಡಿಕೊಳ್ಳುವುದೇ?’ ಎಂದು ಶಚೀಂದ್ರನು ಅಸಹ್ಯಪಟ್ಟುಕೊಂಡಾಗ ಲವಂಗಲತೆಯು ಆಸ್ತಿಗಾಗಿ ಅವಳನ್ನು ಅವನಗೆ-ಇಷ್ಟವಿಲ್ಲದಿದ್ದರೂ-ವಶೀಕರಣ ಮಂತ್ರಮಾಟಗಳನ್ನಾದರೂ ಮಾಡಿಸಿ ಗಂಡುಹಾಕುತ್ತಾಳೆ.</p>
<p>ಅವಳ ಗಂಡನೂ ವಶೀಕರಣ ಮಂತ್ರತಂತ್ರಗಳ ಪ್ರಭಾವಕ್ಕೆ ಸಿಕ್ಕದೆ ಇರಲಿಲ್ಲ.</p>
<p> ಅಮರನಾಥನು ಲವಂಗಲತೆಯನ್ನು ಕೊನೆಯಸಾರಿ ಕಂಡು ಅವಳಿಗೆ ಹೇಳಿಹೋಗುವ ದೃಶ್ಯ ತುಂಬ ಕರುಣಮಯವಾದದ್ದು; ಅವನನ್ನು ನೋಡಿದರೆ ಅಯ್ಯೋ ಎನ್ನಿಸುತ್ತದೆ; ಲವಂಗಲತೆಯು ಗಂಡನಲ್ಲಿ ತನ್ನ ಕರ್ತವ್ಯದ ದೃಷ್ಟಿಯಿಂದ ಅಮರನಾಥನಲ್ಲಿ ಉದಾಸೀನಭಾವ ತೋರಿಸಿದರೂ, ಕೊನೆಗೆ ಅವಳು ಅವನಿಗಾಗಿ ಕಣ್ಣೀರುಹಾಕುತ್ತಾಳೆ; ಆದ್ದರಿಂದ ಅವಳೂ ಮನುಷ್ಯಮಾತ್ರಳು, ಹೆಂಗಸು, ಅಮರನಾಥನನ್ನು ಕಂಡರೆ ತನ್ನ ಅಂತರಾಂತರದಲ್ಲಿ ಅವನ ಪರವಾದ ಸ್ನೇಹವು ಗುಪ್ತವಾಗಿ ದಮಿತವಾಗಿ ಇತ್ತೆಂದು ಗೊತ್ತಾಗುತ್ತದೆ. ಇದರಿಂದ ನಾವು ಲವಂಗಲತೆಯನ್ನು ದೂರುವುದಿಲ್ಲ; ಅವಳಲ್ಲಿ ಅನುಕಂಪೆ ಸಹಾನುಭೂತಿಗಳುಳ್ಳವರಾಗುತ್ತೇವೆ. ಅವಳು ‘‘ನಾನು ಹೆಂಗಸು-ಸಹಜವಾಗಿ ದುರ್ಬಲಳು. ನನಗೆ ಬಲವೆಷ್ಟಿದೆ ಎಂದುನೋಡಿ ಆಗಬೇಕಾದದ್ದೇನು? ನಾನು ಇಷ್ಟುಮಾತ್ರ ಹೇಳಬಲ್ಲೆ-ನಾನು ನಿನ್ನ ಪರಮಮಂಗಳಾಕಾಂಕ್ಷಿಣಿ’’ ಎನ್ನುತ್ತಾಳೆ.</p>
<p> ಇಷ್ಟರಮಟ್ಟಿಗೆ ಅವನೊಡನೆ ವಿಶ್ವಾಸದಿಂದ ಮಾತನಾಡುವವರು ಅವನಿಗೆ ಮತ್ತೊಬ್ಬರು ಇರಲಿಲ್ಲ; ಅವನು ‘ಕಲ್ಕತ್ತೆಯನ್ನು ಬಿಟ್ಟು ಹೊರಟುಹೋಗುತ್ತೇನೆ, ಮತ್ತೆ ಬರುವುದಿಲ್ಲ’ ಎಂದು ಹೇಳಿದಾಗ ಲವಂಗ ಲತೆಯು ‘ಏಕೆ?’ ಎಂದು ಕೇಳುತ್ತಾಳೆ.</p>
<p> ಅಮರ:- ಏಕೆ ಹೋಗಬಾರದು? ನನ್ನನ್ನು ಹೋಗಬೇಡವೆಂದು ತಡೆಯುವವರು ಯಾರೂ ಇಲ್ಲ.</p>
<p> ಲವಂಗ:- ನಾನು ತಡೆದರೆ?</p>
<p> ಅಮರ:- ನನ್ನನ್ನು ತಡೆಯಲು ನಾನು ನಿನಗೆ ಯಾರು?</p>
<p> ಲವಂಗ:-ನೀನು ಯಾರೇ? ಅದನ್ನು ನಾನು ಅರಿಯೆ. ಈ ಲೋಕದಲ್ಲಿ ನೀನು ನನಗೆ ಯಾರೂ ಅಲ್ಲ. ಆದರೆ, ಲೋಕಾಂತರವಿದ್ದರೆ-</p>
<p> ಇದರಿಂದ ಇಬ್ಬರ ದೌರ್ಬಲ್ಯವೂ ಸ್ವಲ್ಪಮಟ್ಟಿಗೆ ತಿಳಿಯುತ್ತದೆ. ಆದರೆ ಅವಳು ಅದನ್ನು ಬೆಳೆಯ ಗೊಡಳು; ಅದು ಗರತಿ ಮಾಡತಕ್ಕದ್ದಲ್ಲವೆಂಬುದನ್ನು ಸ್ಥಿರಮಾಡಿಕೊಂಡು,...‘. . .ಯಾರು ನನ್ನ ಗಂಡನಾಗದೆ, ಒಂದು ಕಾಲದಲ್ಲಿ ಪ್ರಣಯಾಕಾಂಕ್ಷಿಯಾಗಿದ್ದನೋ ಅವನು ಸಾಕ್ಷಾತ್​ ಮಹಾದೇವನೇ ಆದರೂ ಅವನಿಗಾಗಿ ನನ್ನ ಹೃದಯದಲ್ಲಿ ಒಂದಿಷ್ಟೂ ಸ್ಥಾನವಿರುವುದಿಲ್ಲ’ ಎನ್ನತ್ತಾಳೆ; ಪ್ರಯತ್ನಪೂರ್ವಕವಾಗಿ, ಬುದ್ಧಿಪೂರ್ವಕವಾಗಿ, ತನ್ನ ಹೃದಯಕ್ಕೆ ಆ ರೀತಿಯಾದ ಶಿಕ್ಷಣವೀಯುತ್ತಾಳೆ. ಸರಿಯೆಂದು ತಿಳಿದದ್ದನ್ನು ಆಚರಣೆಯಲ್ಲಿಟ್ಟುಕೊಳ್ಳಬಲ್ಲ ಸಂಯಮಸಾಮರ್ಥ್ಯಗಳು ಎಲ್ಲರಿಗೂ ಬರುವುದಿಲ್ಲ. ಆದರುಅವಳು ಮನುಷ್ಯಮಾತ್ರಳು ಎಂಬುದನ್ನು ಜ್ಞಾಪಕ ದಲ್ಲಿಟ್ಟಿರಬೇಕು. ಕಂಡೂ ಕಾಣದಂತೆ ಆ ದೌರ್ಬಲ್ಯ ಲೇಶವೂ ಇಲ್ಲದಿದ್ದರೆ, ಅವಳೂ ಮನುಷ್ಯಳಾಗುತ್ತಿರಲಿಲ್ಲ.-ಮರವೋ ಕಲ್ಲೋ ಆಗಬೇಕಾಗಿತ್ತು. ಇಬ್ಬರೂ ತಮ್ಮ ಹುಡುಗ ಬುದ್ಧಿಯಿಂದ ಹಿಂದೆ ನಡೆದ ಅಚಾತುರ್ಯಕ್ಕೆ ಅನುತಾಪಪಟ್ಟುಕೊಳ್ಳುತ್ತಾರೆ-ಅಮರನಾಥನು ಅವಳ ಮೇಲಣ ಚಾಪಲ್ಯದಿಂದ ಅವಳ ಕೋಣೆಗೆ ಕನ್ನಹಾಕಿ ಬಂದದ್ದಕ್ಕೆ; ಲವಂಗಲತೆಯು ಅವನ ಬೆನ್ನಮೇಲೆ ಕಳ್ಳನೆಂದು ಮುದ್ರೆ ಒತ್ತಿದ್ದಕ್ಕೆ, ಇಬ್ಬರೂ ಒಬ್ಬರನೊಬ್ಬರು ಕ್ಷಮಿಸುತ್ತಾರೆ-ಕ್ಷಮಿಸಿ ಎಷ್ಟೋ ಕಾಲವಾಗಿತ್ತು.</p>
<p> ಅಮರನಾಥನು ಕೈಗೆ ಬಂದ ತುತ್ತನ್ನು-ರಜನೀ ಮತ್ತು ಅವಳ ಆಸ್ತಿ-ಶಚೀಂದ್ರನಿಗೆ ಕೈಯಾರ ಕೊಟ್ಟು, ಅದರ ಮೇಲೆ ತನ್ನ ಆಸ್ತಿಯನ್ನೆಲ್ಲಾ ದಕ್ಷಿಣೆಯಾಗಿ ಇಟ್ಟು ಧಾರೆಯೆರೆಯುತ್ತಾನೆ. ಕುಟುಂಬವನ್ನು ದಾರಿದ್ರ್ಯದ ದವಡೆಯಿಂದ ತಪ್ಪಿಸುವುದಕ್ಕೇ ಆಗಿರಲಿ, ರಜನಿಯ ಆಸ್ತಿಯನ್ನು ತನ್ನ ಸವತಿಯ ಮಗನಿಗೆ ಕೊಡಿಸಬೇಕೆಂದು ವಿಶ್ವಪ್ರಯತ್ನ ಮಾಡಿದ ಲವಂಗಲತೆಗೆ ಈ ಅಸಾಧಾರಣವಾದ ಔದಾರ್ಯವು, ಸರ್ವಸ್ವ ತ್ಯಾಗವು, ಆಶ್ಚರ್ಯ ವನ್ನುಂಟುಮಾಡಿರಬೇಕು. ಅಮರನಾಥನಿಗಾಗಿ ತನ್ನ ಹೃದಯದಲಿ ಅದುಮಿಟ್ಟಿದ್ದ ಪ್ರೀತಿಲೇಶವು ಪ್ರಬುದ್ಧವಾಗಿ ಉಕ್ಕಿ ಬಂದಿರಬೇಕು. ಆದರೆ ಅದರ ವಿವರಣೆಯನ್ನು ಗ್ರಂಥದಲ್ಲಿ ಕಾಣೆವು. ಅದು ಲವಂಗಲತೆಯ ಹನಿ ಗಣ್ಣಿನಿಂದ ಸೂಕ್ಷ್ಮವಾಗಿ ಸೂಚಿತವಾಗಿದೆ. ಆ ಕೃತಜ್ಞತೆಯನ್ನು ಶಚೀಂದ್ರನು ಮಾತಿನಲ್ಲಿ ತೋರಿಸದೆ ಕಾರ್ಯತಃ ತೋರಿದನು; ತನ್ನ ಮಗನಿಗೆ ಅಮರಪ್ರಸಾದನೆಂದು ಹೆಸರಿಟ್ಟನು; ಅದನ್ನು ತಿಳಿದು ಅಮರನಾಥನಂಥವನಿಗೂ ಎದೆತುಂಬಿ ಬಂದು, ಮಾತನಾಡಲಾರದೆ, ಅಲ್ಲಿ ನಿಲ್ಲಲಾರದೆ ಹೊರಟುಹೋದನು.</p>
<p> ಅಮರನಾಥನು ಸರಿಸುಮಾರು ಶಚೀಂದ್ರನ ವಯಸ್ಸಿನವನೇ. ಅವನು ಮಾತುಕಥೆಗಳಲ್ಲಿ ವಿಚಕ್ಷಣ; ಸುಸಂಸ್ಕೃಥವಾದ ಬುದ್ಧಿ, ಪೂರ್ಣವಿದ್ಯೆ, ತುಂಬ ವಿಚಾರಶೀಲತೆ. ನೋಡುವುದಕ್ಕೆ ಸುಂದರ, ಬಣ್ಣ ಬಿಳುಪು, ದೇಹ ತೆಳುವಲ್ಲ, ಸ್ಥೂಲವಲ್ಲ, ದೊಡ್ಡ ಕಣ್ಣು, ವೇಷಭೂಷಣಗಳಲ್ಲಿ ಆಡಂಬರವಿಲ್ಲ ಆದರೆ ಪರಿಷ್ಕಾರ; ಮಾತಿನ ರೀತಿ ಮನೋಹರ; ಮಧುರ ಕಂಠ; ಪ್ರಾಚ್ಯ ಮತ್ತು ಪಾಶ್ಚಾತ್ಯ ಸಾಹಿತ್ಯ ಶಿಲ್ಪಶಾಸ್ತ್ರ ದರ್ಶನಗಳನ್ನು ಬಲ್ಲವನು; ಅವನ ಅಪೂರ್ವ ಪಾಂಡಿತ್ಯವನ್ನು ನೋಡಿ ಶಚೀಂದ್ರನು ಬೆರಗಾಗಿಹೋದನು. ಆದರೆ ಅವನ ಅದೃಷ್ಟ ಮಾತ್ರ ‘‘ಖೋಟಾ’’. ಸಂಸಾರದಲ್ಲಿ ಒಬ್ಬ ಸರ್ವಸಾಮಾನ್ಯನಿಗೆ ದೊರೆಯಬಹುದಾದ ಸುಖವೂ ಅವನಿಗೆ ಲಭಿಸಲಿಲ್ಲ.</p>
<p> ಬಾಲ್ಯಪರಿಚಿತಿಯುಳ್ಳ ಮತ್ತು ತನ್ನ ಮನಮೆಚ್ಚಿದ ಲವಂಗಲತೆಯನ್ನು ಮದುವೆಮಾಡಿಕೊಳ್ಳೋಣ ವೆಂದು ಪ್ರಯತ್ನಿಸಿದರೆ ಕೈಗೆ ಬಂದತುತ್ತು ಬಾಯಿಗೆ ಬರದೆ ಅವಳು ಮುದುಕ ರಾಮಸದಯನ ಪಾಲಾದಳು. ಮತ್ತಾರೂ ಅಪೇಕ್ಷಿಸದಿರಬಹುದಾದ ಒಬ್ಬ ಕುರುಡಿಯನ್ನು ಮದುವೆಯಾಗೋಣವೆಂದರೆ ಅವಳು ಆಸ್ತಿಸಹಿತ ವಾಗಿ ರಾಮಸದಯನ ಮನಗ ಪಾಲಾದಳು. ಲವಂಗಲತೆಯೇನೋ ರಾಮಸದಯನಿಗೆ ಅನುಕೂಲಳಾದ ಹೆಂಡತಿಯಾಗಿಯೂ ಗೃಹಿಣೀಯಾಗಿಯೂ ಇದ್ದಳೆಂದು ವರ್ಣಿತವಾಗಿದೆ. ಅದು ಅವಳು ‘ಪಾಲಿಗೆ ಬಂದದ್ದು ಪಂಚಾಮೃತ’ವೆಂದು ದೇವರು ಕೊಟ್ಟದ್ದರಲ್ಲಿ ತೃಪ್ತಿಪಟ್ಟುಕೊಂಡು ಸಾಧ್ವಿಯೆನ್ನಿಸಿಕೊಂಡು ಬಾಳಬೇಕೆಂಬ ಮನೋವೃತ್ತಿಯುಳ್ಳವಳೆಂದೂ ಸತ್ಸಂಪ್ರದಾಯದಲ್ಲಿ ಬೆಳೆದವಳೆಂದೂ ತೋರಿಸುತ್ತದೆ. ಆದರೆಅಮರನಾಥನಂಥ ವಿದ್ಯಾವಂತ ಸಂಸ್ಕೃತಿವಂತ ಯುವಕನನ್ನು ಮದುವೆಯಾಗಿದ್ದರೆ ಅವಳು ಹೆಚ್ಚು ಸುಖವಾಗಿರುತ್ತಿರಲಿಲ್ಲವೇ? ಎಂದೋ ಯಾರೋ ಮಾಡಿದ ತಪ್ಪಿಗೆ-ದೌರ್ಬಲ್ಯಕ್ಕೆ?-ಇಬ್ಬರೂ ಬಲಿಯಾದರು. ಅಮರನಾಥನು ಶಚೀಂದ್ರ ನಿಗೆ ಗುಣಗಳಲ್ಲಿ ಏನೂ ಕಡಮೆಯಾಗಿರಲಿಲ್ಲ. ಶಚೀಂದ್ರನು ರಜನಿಯ ಆಸ್ತಿಯಿಂದ ದೊಡ್ಡವನಾದನು. ಅಮರನಾಥನಿಗೆ ಅವನದೇ ಆಸ್ತಿ ಇತ್ತು; ಜೊತೆಗೆ ರಜನಿಯ ಆಸ್ತಿಯೂ ಸೇರಿದ್ದರೆ ಅವನು ಇನ್ನೂ ಐಶ್ವರ್ಯ ವಂತನಾಗುತ್ತಿದ್ದನು. ಆದರೆ ರಜನಿಯು ಶಚೀಂದ್​ರನ ಶಬ್ದಸ್ಪರ್ಶಗಳಿಂದಲೇ ಮಾರುವೋಗಿ, ಜನ್ಮಾಂತರ ಸಂಸ್ಕಾರದಿಂದಲೋ ಎಂಬಂತೆ ‘ಅಂಧಪ್ರಣಯದಿಂದ’ ಅವನಿಗೆ ತನ್ನ ಹೃದಯದಲ್ಲಿ ಸ್ಥಾನಕೊಟ್ಟುಬಿಟ್ಟಿದ್ದಳು. ಆ ಚಿಕ್ಕ ಹೃದಯದಲ್ಲಿ ಮತ್ತೊಂದು ಪ್ರಾಣಿಗೆ ಸ್ಥಾನವಿರಲಿಲ್ಲ. ಆದ್ದರಿಂದ ಅವಳೇನಾದರೂ ಕೃತಜ್ಞತೆಗೆ ಬಗ್ಗಿ ಅಮರನಾಥನನ್ನು ಮದುವೆಯಾಗಿದ್ದರೆ ಖಂಡಿತವಾಗಿಯೂ ಸುಖಿಯಾಗಿರುತ್ತಿರಲಿಲ್ಲ. ಪ್ರಾಯಶಃ ಅವಳಿಗೆ ಕಣ್ಣೂ ಬರುತ್ತಿರಲಿಲ್ಲ. ಶಚೀಂದ್ರನೂ ರಜನಿಯೂ ಪುಣ್ಯವಂತರು; ಲವಂಗಲತೆಯು ಇದ್ದದ್ದರಲ್ಲಿ ವಾಸಿ; ನಿರ್ಭಾಗ್ಯನೆಂದರೆ ಅಮರನಾಥನೇ! ಅವನ ವಿದ್ಯೆ ಸಾಹಸ ಸಂಪತ್ತು ಯಾವುದೂ ಅವನಿಗೆ ಸುಖ ತರಲಿಲ್ಲ; ‘ಭಾಗ್ಯವಂತಂ ಪ್ರಸೂಯೇಥಾಃ ಮಾ ಶೂರಂ ಮಾ ಚ ಪಂಡಿತಂ। ಶೂರಾಶ್ಚ ಕೃತವಿದ್ಯಾಶ್ಚ ಮಮ ಪುತ್ರಾ ವನಂ ಗತಾಃ!’ ಎಂದು ಕುಂತಿ ಹೇಳಿದಳಂತೆ! ಅವನ ಸಂದರ್ಭದಲ್ಲಿ ಆ ಶ್ಲೋಕ ಜ್ಞಾಪಕಕ್ಕೆ ಬರುತ್ತದೆ.</p>
<p> ರಾಮಸದಯನ ಸಂಸಾರವು-ಗಂಡ ಹೆಂಡತಿ ಮಗ ಇವರಿಂದ-ರಜನಿಯ ಪಾಲಿಗೆ ಅಮೃತವಾ ಯಿತು, ಅಮರನಾಥನ ಪಾಲಿಗೆ ವಿಷವಾಯಿತು. ಆದರೂ ಅಮರನಾಥನು ತನಗೆರಜನಿ ದೊರೆಯಲಿಲ್ಲವಲ್ಲಾ, ಅದಕ್ಕೆ ಶಚೀಂದ್ರ ಅಡ್ಡಿಬಂದನಲ್ಲಾ ಎಂದು ಆಶಾಭಂಗ ಜನಿತವಾದ ರೋಷದಿಂದ ಅವರಿಬ್ಬರನ್ನೂ ಹಾಳು ಮಾಡುತ್ತೇನೆಂದು ಹೊರಡುವುದಕ್ಕೆ ಬದಲು ‘ನನ್ನ ಅದೃಷ್ಟದಲ್ಲಂತೂ ವಿಧಾತನು ಸುಖವನ್ನು ಬರೆಯಲಿಲ್ಲ, ನಾನು ಮತ್ತೊಬ್ಬರ ಸುಖವನ್ನು ಏಕೆ ಕಿತ್ತುಕೊಳ್ಳಲಿ! ಶಚೀಂದ್ರನ ರಜನಿಯನ್ನು ಶಚೀಂದ್ರನಿಗೆ ಕೊಟ್ಟು, ನಾನು ಈ ಸಂಸಾರವನ್ನು ತ್ಯಜಿಸುತ್ತೇನೆ....ಈ ಹೃದಯವನ್ನು ಮೆಟ್ಟಿ, ಸುಖ ದುಃಖಾತೀತನ ಚರಣದಲ್ಲಿ ಎಲ್ಲವನ್ನೂ ಸಮರ್ಪಿಸುತ್ತೇನೆ’ ಎನ್ನುತ್ತಾನೆ. ಈ ತ್ಯಾಗ ಬಹುದೊಡ್ಡದು. ಅವನು ಸಂಸಾರದಲ್ಲಿರುವ ಸಂನ್ಯಾಸಿ.</p>
<p> ಗೌಣಪಾತ್ರಗಳಲ್ಲಿ ಹೀರಾಲಾಲನ ಚಿತ್ರ ಕೆಲವೇ ಪಂಕ್ತಿಗಳಿದ್ದರೂ ಖಚಿತವಾಗಿದೆ:-</p>
<p> ಹೀರಾಲಾಲನು ಮದ್ಯ ಕುಡಿಯುತ್ತಿದ್ದನು;-ಅದೂ ಅಲ್ಪಪ್ರಮಾಣದಲ್ಲಲ್ಲ; ಗಾಂಜಾವನ್ನು ಸೇವಿಸುತ್ತಿ ದ್ದನು. ಅವನ ತಂದೆ ಅವನಿಗೆ ಓದುಬರಹ ಕಲಿಸಲಿಲ್ಲ-ಹೇಗೋ ತನ್ನ ರುಜುಮಾಡುವುದನ್ನು ಕಲಿತಿದ್ದನು; ಆದರೂ ರಾಮಸದಯಬಾಬುವು ಅವನಿಗೆ ಎಲ್ಲೋ ಒಂದು ಗುಮಾಸ್ತೆ ಕೆಲಸವನ್ನು ಮಾಡಿಸಿಕೊಟ್ಟಿದ್ದನು; ಆದರೆ ಅವನ ಕುಡಿತದ ದೋಷದಿಂದ ಆ ಕೆಲಸ ಹೋಯಿತು; ಹರನಾಥ ಬಸುವು ಅವನಿಗೆ ಒಂದು ಅಂಗಡಿ ಹಾಕಿಸಿಕೊಟ್ಟನು; ಅದರಿಂದ ಲಾಭ ಬರುವುದಿರಲಿ, ಸಾಲವಾಯಿತು;-ಅಂಗಡಿ ಎದ್ದುಹೋಯಿತು; ಆಮೇಲೆ ಅವನು ಯಾವುದೋ ಗ್ರಾಮದಲ್ಲಿ ಹನ್ನೆರಡು ರೂಪಾಯಿ ಸಂಬಳದ ಮೇಲೆ ಮೇಷ್ಟರಾದನು; ಆದರೆ ಅಲ್ಲಿ ಮದ್ಯ ದೊರೆಯದೆ ಹೋದದ್ದರಿಂದ ಅಲ್ಲಿಂದ ಕಾಲು ತೆಗೆದನು; ಆಮೇಲೆ ಒಂದು ವೃತ್ತಪತ್ರಿಕೆ ಯ್ನನು ಹೊರಡಿಸಿದನು. ಕೆಲವು ದಿನ ಅದರಿಂದ ತುಂಬ ದುಡ್ಡೇನೋ ಬಂತು-ಪ್ರಸಾರವೂ ಆಯಿತು-ಆದರೆ ಅಶ್ಲೀಲತೆಯಿಂದಾಗಿ ಪೋಲಿಸರ ಕೈಗೆ ಸಿಕ್ಕಿ ಪತ್ರಿಕೆಯನ್ನು ಬಿಟ್ಟು ತಲೆಮರಸಿಕೊಂಡನು; ಕೆಲವು ದಿನದ ಮೇಲೆ ಹಠಾತ್ತಾಗಿ ಕಾಣಿಸಿಕೊಂಡು ಚಿಕ್ಕಬಾಬುವನ್ನು ಆಶ್ರಯಿಸಿಲು ನೋಡಿದನು; ಆದರೆ ಅವನಿಗೆ ಮದ್ಯದ ಅಭ್ಯಾಸ ವಿಲ್ಲದ್ದರಿಂದ ಅವನ್ನು ಬಿಟ್ಟನ್ನು; ಇನ್ನೇನೂ ತೋರದ್ದರಿಂದ ನಾಟಕ ಬರೆಯಲು ಮೊದಲು ಮಾಡಿದನು; ನಾಟಕದ ಒಂದು ಪ್ರತಿಯೂ ಮಾರಾಟವಾಗಲಿಲ್ಲ;. . .ಇನ್ನು ಈ ಭವಸಂಸಾರದಲ್ಲಿ ತೀರ ತಟ ಒಂದೂ ಕಾಣದೆ, ಅಕ್ಕನ ಸೆರಗು ಹಿಡಿದುಕೊಂಡು ಕುಳಿತನು.</p>
<p> ದುಡ್ಡು ಸಿಕ್ಕುತ್ತದೆಂಬ ಆಸೆಗೆ ಕುರುಡಿಯನ್ನಾದರೂ ಮದುವೆ ಮಾಡಿಕೊಳ್ಳುತ್ತೇನೆಂದುಕೊಂಡು ತಾನೇ ರಾಜಚಂದ್ರನ ಹತ್ತಿರಕ್ಕೆ ಹೋಗಿ ರಜನಿಯ ಮದುವೆಯ ಪ್ರಸ್ತಾಪವೆತ್ತಿದನು. ಅವನು ‘ನಾವು ಬಡವರು, ಅವಳಿಗೆ ಮದುವೆ ಹೇಗೆ ಮಾಡೋಣ? ಸಾಲದ್ದಕ್ಕೆ ಕಣ್ಣು ಕಾಣಿಸದು; ವಯಸ್ಸಾಗಿದೆ; ಯಾರೂ ಮದುವೆ ಮಾಡಿಕೊಳ್ಳುತ್ತಾರೆ?’ ಎನ್ನಲು, ಹೀರಾಲಾಲನು ಈ ಡಾಂಭಿಕತನದ ಉತ್ತರವೀಯುತ್ತಾನೇ: -ಏಕೆ? ಮದುವೆ ಮಾಡಿಕೊಳ್ಳುವವರಿಗೆ ಏನು ಕಡಮೆ? ನನಗೆ ಹೇಳೀದರೆ ನಾನು ಮದುವೆಮಾಡಿ ಕೊಳ್ಳುತ್ತೇನೆಅ; ಈಗ ಬೇಕಾದದ್ದು ವಯಸ್ಸಾದ ಹೆಣ್ಣುಗಳೇ! ನಾನು ‘‘ಸ್ತುಶ್ಚುಭಿಶ್ಚಶಾತ್​’’(!) ಪತ್ರಿಕೆಯ ಎಡಿಟರಾಗಿದ್ದಾಗ, ಹುಡುಗಿಯರು ಬೆಳೆದಮೇಲೆ ಮದುವೆ ಮಾಡಬೇಕೆಂಬ ವಿಚಾರವಾಗಿ ಎಷ್ಟು ಆರ್ಟಿಕಲ್​ಗಳನ್ನು ಬರೆದ!-ಓದಿ ಅಂತರಿಕ್ಷದಿಂದ ಮೇಘವೂ ಗರ್ಜಿಸತೊಡಗಿತು. ಬಾಲ್ಯವಿವಾಹವೆ? ಛಿ! ಛಿ! ಹುಡುಗಿಯರು ಬೆಳೆದಮೇಲೇ ಅವರಿಗೆ ಮದುವೆ ಮಾಡಬೇಕು; ಬನ್ನಿ! ದೇಶೋನ್ನತಿಗಾಗಿ ನಾನು ಒಂದು 
Example set
 ಮಾಡುವುದಕ್ಕೆ ಅವಕಾಶಕೊಡಿ!-ನಾನೇ ಈ ಹುಡುಗಿಯನ್ನು ಮದುವೆಮಾಡಿಕೊಳ್ಳುತ್ತೇನೆ!</p>
<p> ಹುಡುಗಿಯ ಅದೃಷ್ಟ ಚೆನ್ನಾಗಿತ್ತು; ಆದ್ದರಿಂದ ಈ ಲೋಕೋದ್ಧಾರಕನ ಕೈಗೆ ಬೀಳಲಿಲ್ಲ; ರಾಜ ಚಂದ್ರನು ಇಂಥ ದೊಡ ಪಂಡಿತ ಅಳಿಯನಾಗುವುದು ತಪ್ಪಿಹೋಯಿತಲ್ಲಾ ಎಂದು ಪಶ್ಚಾತ್ತಾಪಪಟ್ಟು ‘ಈಗ ಎಲ್ಲಾ ನಿಶ್ಚಯವಾಗಿ ಹೋಗಿದೆ; ಶಚೀಂದ್ರಬಾಬು ಏರ್ಪಡಿಸಿದ್ದಾರೆ; ಗೋಪಾಲಬಾಬುವಿನೊಡನೆ ಮದುವೆ ನಡೆಯುತ್ತದೆ’ ಎಂದನು.</p>
<p> ಅವನ ಆಸೆ ನಿರಾಶೆಯಾಯಿತು; ಕೊನೆಗೆ ಅಲ್ಲಿ ಕುಡಿಯುವುದಕ್ಕೆ ಮದ್ಯವಾದರೂ ಸಿಕ್ಕುವುದೇನೋ ಎಂದು ನಾಚಿಕೆ ಬಿಟ್ಟು ಕೇಳಿದನು; ಆ ಬಡಪಾಯಿಯ ಮನೆಯಲ್ಲಿ ಮದ್ಯ ಹೇಗೆ ಬರಬೇಕು? ಆದ್ದರಿಂದ ಬಂದ ದಾರಿಗೆ ಸುಂಕವಿಲ್ಲದೆ ಮುಖ ಒಣಗಿಸಿಕೊಂಡು ಹಿಂತಿರುಗಿ ಹೋಗಬೇಕಾಯಿತು.</p>
<p> ಇಂಥ ಅಪ್ರಯೋಜಕರು, ಬಾಯಿಬಡಕರು, ಸಮಾಜಘಾತುಕರು, ಯಾವಾಗಲೂ ಇದ್ದೇ ಇರುತ್ತಾರೆ; ಬಂಕಿಮನ ಕಾಲದಲ್ಲೂ ಅವನ ಕಣ್ಣೆದುರಿಗೆ ಇದ್ದ ಇಂಥವರನ್ನು ಅವನು ನೋಡಿ ಮನಸ್ಸಿನ ಒಂದು ಉದ್ವೇಗ ದಿಂದ ಇದನ್ನು ಚಿತ್ರಿಸಿದ್ದಾನೆಂಬುದು ಗಮನಿಸಿತಕ್ಕ ವಿಷಯ; ಇಂಥವನೇ ಒಬ್ಬ ವ್ಯಕ್ತಿಯನ್ನು ದೃಷ್ಟಿಯಲ್ಲಿಟ್ಟು ಕೊಂಡದ್ದನೆಂದು ನಿರ್ದೇಶಿಸುವ ಪ್ರಯತ್ನ ನಡೆದಿದೆ; ಅದು ನಂಬಿಕೆಗೆ ಅರ್ಹವಲ್ಲ; ಕಲಾವಿದನು ನೋಡುವುದು ವ್ಯಕ್ತಿಯಲ್ಲ, ಜಾತಿ; ಹೀರಾಲಾಲನೂ ದೇವೇಂದ್ರನ ಒಬ್ಬ ತಮ್ಮ!</p>
<p> ಬಂಕಿಮನಿಗೆ ಎಳೆಯ ಮಕ್ಕಳನ್ನು ಕಂಡರೆ ತುಂಬ ಇಷ್ಟ; ಅವುಗಳ ಮುದ್ದುಮುದ್ದಾದ ನಡೆನುಡಿ ಗಳನ್ನು ತುಂಬ ಆಸಕ್ತಿಯಿಂದ ವರ್ಣಿಸುತ್ತಾನೆ; ರಜನಿಯ ಮಗು-ಅಮರಪ್ರಸಾದ-ಕಮಲಮಣಿಯ ಮಗು ಸತೀಶನನ್ನು ಜ್ಞಾಪಕಕ್ಕೆ ತರುತ್ತದೆ:-</p>
<p> ಆಗ ಒಂದು ವರ್ಷದ ಮಗು ತೂರಾಡುತ್ತ, ಹೆಜ್ಜೆ ಇಕ್ಕುತ್ತ ಹೆಜ್ಜೆ ಇಕ್ಕುತ್ತ, ಬೀಳುತ್ತ ಬೀಳುತ್ತ, ಏಳುತ್ತ ಏಳುತ್ತ, ಅಲ್ಲಿಗೆ ಬಂದು ರಜನಿಯ ಕಾಲಿನ ಹತ್ತಿರ ಒಂದೆರಡು ಸಲ ಬಿದ್ದು ಅವಳ ಸೀರೆಯನ್ನು ಹಿಡಿದು ಕೊಂಡು ಎದ್ದು ಅವಳ ಮಂಡಿಯನ್ನು ತಬ್ಬಿಕೊಂಡು ಅವಳ ಮುಖವನ್ನು ನೋಡಿ, ಗಟ್ಟಿಯಾಗಿ ನಕ್ಕಿತು. ಆಮೇಲೆ ನನ್ನನ್ನು(ಅಮರನಾಥನನ್ನು) ತುಂಬ ಹೊತ್ತು ನೋಡಿ ಕೈಬೀಸಿ ‘ದಾ!’(+ಜಾ!=ಹೋಗು) ಎಂದಿತು.</p>
<p> ಇದು ಮಗುವಿನ ಇನ್ನೊಂದು ಚಿತ್ರ: ಅದು ರಜನಿಯ ಉಲ್ಲಾಸಚಿತ್ತ ವೃತ್ತಿಯನ್ನೂ ಬಂಕಿಮನ ಹಾಸ್ಯ</p>
<p>ಪ್ರವೃತ್ತಿಯನ್ನೂ ತೋರಿಸುತ್ತದೆ:-</p>
<p>ಕಾಳೀ ಬಸುವಿಗೆ ನಾಲ್ಕು ವರ್ಷದ ಒಂದು ಗಂಡು ಮಗುವಿತ್ತು. ಅದರ ಹೆಸರು ವಾಮಾಚರಣ; ವಾಮಾಚರಣನು ಯಾವಾಗಲೂ ನಮ್ಮ (ರಜನಿಯ) ಮನೆಗೆ ಬರುತ್ತಿದ್ದನು; ಒಂದು ದಿನ ನಮ್ಮ ಮನೆಯ ಮುಂದೆ ಬಾಜಾ ಬಜಂತ್ರಿಯೊಡನೆ ವರಪೂಜೆಗೆ ಗಂಡನ್ನು ಕರೆದುಕೊಂಡು ಹೋಗುತ್ತಿದ್ದರು; ಅದನ್ನು ವಾಮಾಚರಣನು ನೋಡಿ ‘ನಾನೂ ವರನಾಗಬೇಕು!’ ಎಂದನು. ನಾನು ಅವನನ್ನು ಸಮಾಧಾನ ಮಾಡಲಾರದೆ ‘ಅಳಬೇಡ! ನೀನು ನನ್ನ ವರ!’ ಎಂದು ಹೇಳಿ ಕೈಯಲ್ಲಿ ಒಂದು ಚೂರು ಮಿಠಾಯಿ ಇಟ್ಟು ‘ಏನು? ನನ್ನ ವರನಾಗುತ್ತೀಯೋ?’ ಎಂದು ಕೇಳಿದೆ. ಅವನು ಅಳು ನಿಲ್ಲಿಸಿ ‘ಆಗುತ್ತೇನೆ!’ ಎಂದನು. ಮಿಠಾಯಿ ಮುಗಿಯುತ್ತಲೇ, ‘ಏನೇ, ವರ ಏನು ಮಾಡಬೇಕೇ?’ ಎಂದನು. ಸುಮ್ಮನೆ ಮಿಠಾಯಿ ತಿಂದು ಕೊಂಡಿರುವುದೇ ವರನ ಕೆಲಸವೆಂದು ಅವನಿಗೆ ದೃಢವಾದ ನಂಬಿಕೆಯುಂಟಾಗಿತ್ತು;ಆದ್ದರಿಂದ ಅವನು ಮತ್ತೊಂದನ್ನು ತಿನ್ನುವುದಕ್ಕೆ ಸಿದ್ಧನಾಗಿದ್ದನು. ಅದನ್ನು ತಿಳಿದು ನಾನು ‘ವರನು ಹೂಗಳನ್ನು ಜೋಡಿಸಿಕೊಡಬೇಕು!’ ಎಂದೆ. ವಾಮಾ ಚರಣನು ಪತಿಯ ಕರ್ತವ್ಯವನ್ನು ತಿಳಿದುಕೊಂಡು, ಹೂವುಗಳನ್ನು ಜೋಡಿಸಿ ಜೋಡಿಸಿ ನನ್ನ ಕೈಯಲ್ಲಿ ಇಡುತ್ತಿದ್ದನು.</p>
<p> ಬಂಕಿಮನಿಗೆ ನಮ್ಮ ದೇಶದ ಬ್ರಹ್ಮಚಾರಿ ಸಂನ್ಯಾಸಿಗಳ ಆದರ್ಶ ಸಂಪ್ರದಾಯಗಳಲ್ಲಿ ತುಂಬ ಗೌರವ; ಅವರಲ್ಲಿ ನಮ್ಮ ದೇಶದ ವಿದ್ಯೆ ಜ್ಞಾನ ಸಂಸ್ಕೃತಿಗಳು ಇನ್ನೂ ಜೀವಂತವಾಗಿ ಉಳಿದುಕೊಂಡಿವೆ, ಜನಸಾಮಾನ್ಯ ರಿಂದ ಕಣ್ಮರೆಯಾಗುತ್ತಿವೆ ಎಂಬುದು ಅವನ ನಂಬಿಕೆ. ರಾಮಸದಯನ ಮನೆಗೆ ಬರುತ್ತಿದ್ದ ಸಂನ್ಯಾಸಿ ಯೋಗ ತಂತ್ರಮಂತ್ರಗಳಲ್ಲಿ ಸಿದ್ಧಮಾತ್ರವಲ್ಲ; ಔಷಧಚಿಕಿತ್ಸೆಗಳನ್ನೂ ಬಲ್ಲವನು; ಅವನಿಂದಲೇ ರಜನಿಗೆ ಕಣ್ಣು ಬಂದದ್ದು. ಶಚೀಂದ್ರನು ಹೇಳುತ್ತಾನೆ:-</p>
<p>ನಿಜವಾಗಿಯೂ ಆಶ್ಚರ್ಯವಾದದ್ದು; ಆದರೆ ಈಶ್ವರನ ಕೃಪೆಯಿಲ್ಲದಿದ್ದರೆ ಇದು ಸಾಧ್ಯವಾಗುತ್ತಿತ್ತೇ? ನಮ್ಮ ಭರತ ಖಂಡದಲ್ಲಿ ಚಿಕಿತ್ಸಾ ಸಂಬಂಧದಲ್ಲಿ ಕೆಲವು ಅತ್ಯಾಶ್ಚರ್ಯ ಸಂಗತಿಗಳು ಇದ್ದುವು-ಆ ತತ್ವಗಳನ್ನೆಲ್ಲಾ ಯೂರೋಪಿಯನರು ಬಹುಕಾಲ ಪರಿಶ್ರಮ ಮಾಡಿದರೂ ಹೊರಕ್ಕೆ ತೆಗೆಯಲಾರರು; ಚಿಕಿತ್ಸಾವಿದ್ಯೆಯೇ ಏಕೆ? ಎಲ್ಲಾ ವಿದ್ಯೆಯಲ್ಲಿಯೂ ಹೀಗೆಯೇ; ಆದರೆ ಈಗ ಅದೆಲ್ಲಾ ಲುಪ್ತವಾಗಿ, ಎಲ್ಲೋ ಒಬ್ಬೊಬ್ಬರು ಉದಾಸೀನರಾದ ಸಂನ್ಯಾಸಿ ಮೊದಲಾದವರುಗಳಲ್ಲಿ ಸ್ವಲ್ಪಸ್ವಲ್ಪ ಗೋಪ್ಯವಾಗಿ ಉಳಿದುಕೊಂಡಿದೆ... ಆ ಸಂನ್ಯಾಸಿಯು ಔಷಧಕೊಟ್ಟು ಒಂದು ತಿಂಗಳಲ್ಲಿ ರಜನಿಗೆ ಕಣ್ಣು ಬರಿಸಿದನು.</p>
<p> ಬಂಕಿಮನು ನ್ಯಾಯಾಧಿಕಾರಿಯಾಗಿದ್ದವನು; ಅವನಿಗೆ ಪೋಲೀಸರ ವಿಚಾರ ಚೆನ್ನಾಗಿಗೊತ್ತು; ಇಲ್ಲಿ ಅವರ ದಬಾದಬಿಯ ಖಂಡನ ವಿಡಂಬನಾತ್ಮಕವಾದ ಒಂದು ವಿವರ ಬರುತ್ತದೆ; ಅದಕ್ಕಾಗಿ ಅಳಬೇಕೋ ನಗ ಬೇಕೋ ರೇಗಬೇಕೋ ಗೊತ್ತಾಗುವುದಿಲ್ಲ; ಇದು ಅ ಗ್ರಂಥದಲ್ಲಿ ಬರುವ ಬಗೆಬಗೆಯ ಹಾಸ್ಯಗಳಲ್ಲಿ ಒಂದು ಬಗೆಗೆ ಉದಾಹರಣೆ:-</p>
<p>ಹರೇಕೃಷ್ಣನು ಸತ್ತುಹೋದಮೇಲೆ ಅವನು ವಾರಸುದಾರರಿಲ್ಲದೆ ಸತ್ತನೆಂದು ಕೇಳಿ ನಂದಿಭೃಂಗಿಗಳೊಡನೆ ದೇವಾಧಿದೇವ ಮಹಾದೇವನಾದ ದರೋಗ ಮಹಾಶಯನು ಬಂದು ಕುಳಿತನು. ಹರೇಕೃಷ್ಣನ ಪಾತ್ರೆ ಪರಟಿ ಮೊದಲಾದವುಗಳನು ಬೇವಾರಸು ಮಾಲೆಂದು ವಶಪಡಿಸಿಕೊಂಡನು. ‘ಹರೇಕೃಷ್ಣನು ಬೇವಾರಸು ಅಲ್ಲ, ಕಲ್ಕತ್ತೆಯಲ್ಲಿ ಅವನ ಮಗಳಿದ್ದಾಳೆ’ ಎಂದು ಕೆಲವು ಹೇಳಿದರು. ದರೋಗನು ‘ವಾರಸುದಾರರಿದ್ದರೆ ಹಜೂರಿನಲಿ ಹಾಜರಾಗಲಿ!’ ಎಂದು ಕಟುವಾಗಿ ಆಜ್ಞೆಮಾಡಿದನು. ಆಗ ನನ್ನ (ಗೋವಿಂದಕಾಂತನ) ಒಬ್ಬಿಬ್ಬರು ಶತ್ರುಗಳು ಅವಕಾಶ ಸಿಕ್ಕಿ ‘ಗೋವಿಂದದತ್ತನ ಹತ್ತಿರ ಅವಳ ಒಡೆವೆಗಳೆಲ್ಲಾ ಇವೆ’ ಎಂದು ಹೇಳಿಬಿಟ್ಟರು. ನನಗೆ ಹೇಳಿಕಳುಹಿಸಿದರು. ನಾನು ಆಗ ದೇವಾಧಿದೇವನ ಹತ್ತಿರ ಬಂದು ಕೈ ಮುಗಿದುಕೊಂಡು ನಿಂತೆ; ಸ್ವಲ್ಪ ಬೈಗಳುತಿಂದೆ;. . .ಒದೆತಗಳು ಬೀಳುವ ಸಂಭವವನ್ನು ನೋಡಿ ಒಡವೆಗಳನ್ನೆಲ್ಲಾ ದರೋಗ ಮಹಾಶಯನ ಪಾದಪದ್ಮಗಳಲ್ಲಿ ಅರ್ಪಿಸಿ, ಅದರಮೇಲೆ ಐವತ್ತುರೂಪಾಯಿ ನಗದು ಕೊಟ್ಟು ನಿವೃತ್ತಿ ಹೊಂದಿದೆ.</p>
<p> ದರೋಗ ಮಹಾಶಯನು ಒಡವೆಗಳನ್ನು ತನ್ನ ಮಗಳ ಉಪಯೋಗಕ್ಕಾಗಿ ತನ್ನ ಮನೆಗೆ ಕಳುಹಿಸಿದನೆಂದು ಹೇಳುವುದು ಅನಾವಶ್ಯಕ; ಮೇಲಿನ ಸಾಹೇಬರಿಗೆ ಬರೆದ ರಿಪೋರ್ಟಿನಲ್ಲಿ ‘ಹರೇ ಕೃಷ್ಣದಾಸನಿಗೆ ಒಂದು ಲೋಟ ಮತ್ತು ಒಂದು ಮರದ ಕಂಬ ಹೊರತು ಇನ್ನೇನೂ ಇರಲಿಲ್ಲ; ಅವನಿಗೆ ಯಾರೂ ವಾರಸುದಾರರಿಲ್ಲ’ ಎಂದು ಬರೆದನು.</p>
<p> ‘ರಜನಿ’ಯು ಸಮಸ್ಯೆಗಳ ಕಾದಂಬರಿ; ಸಾಮಾಜಿಕ ಸಮಸ್ಯೆಗಳಿಗಿಂತಲೂ ಧಾರ್ಮಿಕ ಮತ್ತು ದಾರ್ಶನಿಕ ಸಮಸ್ಯೆಗಳಕಾದಂಬರಿ. ಪ್ರಪಂಚದ ಕಷ್ಟಸುಖಗಳಲ್ಲಿ ತೊಳಲಿರುವವನಿಗೆ ಇದರ ತತ್ವವೇನು ಎಂದು ಚಿಂತಿಸಿದಾಗ ಕತ್ತಲಲ್ಲಿ ಕಣ್ಣುಬಿಟ್ಟ ಹಾಗಾಗುತ್ತದೆ. ಇದರಲ್ಲಿ ಲವಂಗಲತೆಯಂಥ ಇಪ್ಪತ್ತು ವರ್ಷದ ಸುಂದರ ಯುವತಿ ಅರುವತ್ತು ಮೂರುವರ್ಷದ ರಾಮಸದಯನ ಎರಡನೆಯ ಹೆಂಡತಿಯಾಗಿ, ತನ್ನ ಹೊಟ್ಟೆಯಲ್ಲಿ ಮಕ್ಕಳಿಲ್ಲದೆ ಅವಳ ಸವತಿಯ ಬೆಳೆದ ಮಕ್ಕಳನ್ನೂ ಹಾಶಿಗೆ ಹಿಡಿದು ಮಲಗಿರುವ ಅವಳನ್ನೂ ಕಟ್ಟಿಕೊಂಡು ಜೀವನವನ್ನು ಕಹಿಮಾಡಿಕೊಳ್ಳದೆ, ಪರಿಪರಾಯಣೆಯಾಗಿ ಗಂಡನೊಡನೆ ಸರಸವಾಗಿ ಸಂತೋಷವಾಗಿರುತ್ತಾಳೆ. ಸಂಸಾರದ ವಹಿವಾಟನ್ನೆಲ್ಲಾ ವಹಿಸಿಕೊಂಡು ದಕ್ಷತೆಯಿಂದ ನಿರ್ವಹಿಸಿಕೊಂಡು ಬರುತ್ತಾಳೆ. ಅದು ಇಲ್ಲಿ ಅಷ್ಟು ದೊಡ್ಡ ಸಮಸ್ಯೆಯಲ್ಲ; ಅದು ಇತರ ಸಾಮಾಜಿಕ ಕಾದಂಬರಿಗಳಲ್ಲೂ ಬರಬಹುದು. ಇದು ರಜನಿಯ ಕಥೆ; ಅವಳ ಸುತ್ತ ಹೆಣೆದುಕೊಂಡಿರುವ ಸಮಸ್ಯೆಗಳೇ ಪ್ರಧಾನ. ಅವಳೇ ಅವನ್ನು ಎತ್ತಿದ್ದಾಳೆ:-</p>
<p>ನಾನು ಏಕೆ ಹುಟ್ಟಿದೆ? ಏಕೆ ಕುರುಡಿಯಾದೆ? ಹುಟ್ಟಿದರೂ ಶಚೀಂದ್ರನಿಗೆ ಯೋಗ್ಯಳಾಗಿ ಹುಟ್ಟಿಲಿಲ್ಲವೇಕೆ? ಶಚೀಂದ್ರನಿಗೆ ಯೋಗ್ಯಳಾಗದಿದ್ದರೂ ಅವನನ್ನು ಪ್ರೀತಿಸಿದ್ದೇಕೆ? ಪ್ರೀತಿಸಿದರೂ ಅವನ ಹತ್ತಿರ ಇರಲಾರದೆ ಹೋದೆನೇಕೆ? ಶಚೀಂದ್ರನನ್ನು ಚಿಂತಿಸಿಕೊಂಡು ಏಕೆ ಮನೆಬಿಟು ಬರಬೇಕಾಯಿತು? ಅಸಹಾಯಳೂ ಕುರುಡಿಯೂ ಆದ ನಾನು ಗಂಗಾ ಪ್ರವಾಹದಲ್ಲಿ ಬಿದ್ದು ಸಾಯುವುದಕ್ಕೇಕೆ ಬಂದೆ?. . .ಈ ಸಂಸಾರದಲ್ಲಿ ಎಷ್ಟೋಜನ ದುಃಖಿಗಳಿದ್ದಾರೆ; ನಾನು ಎಲ್ಲರಿಗಿಂತಲೂ ದುಃಖಿಯಾಗಿರುವುದೇಕೆ? ಇದೆಲ್ಲಾ ಯಾರ ಆಟ? ದೇವರದೇ? ಜೀವರಿಗೆ ಇಷ್ಟು ಕಷ್ಟಕೊಟ್ಟರೆ ದೇವರಿಗೆ ಸುಖವೇ? ಕಷ್ಟಕೊಡುವುದಕ್ಕೋಸ್ಕರ ಸೃಷ್ಟಿ ಮಾಡುವುದು ಸುಖವೇ? ಮೂರ್ತಿಮತ್ತಾದ ನಿರ್ದಯತೆಯನ್ನು ಏಕೆ ದೇವರೆಂದು ಕರೆಯಬೇಕು? ನಿಷ್ಠುರತೆಯನ್ನು ಏಕೆ ಪೂಜಿಸಬೇಕು? ಮನುಷ್ಯರಿಗೆ ಇರುವ ಇಂಥ ಭಯಾನಕ ದುಃಖವು ಎಂದೂ ದೇವಕೃತವಾಗಿರಲಾರದು-ಹಾಗಿದ್ದರೆ ದೇವರು ರಾಕ್ಷಸನಿಗಿಂತ ಸಾವಿರ ಪಾಲು ನಿಕೃಷ್ಟ; ಹಾಗಾದರೆ ಇದು ನಮ್ಮ ಕರ್ಮಫಲವೇ? ಯಾವ ಪಾಪದಿಂದ ನಾನು ಹುಟ್ಟು ಕುರುಡಿ?</p>
<p> ಕುರುಡು, ಕುಂಟು, ವೈಧವ್ಯ, ದುಃಖ, ದಾರಿದ್ರ್ಯ, ರೋಗ ರುಜಿನ ಸಂಸಾರ ಕ್ಲೇಶ-ಎಲ್ಲಾ ಕಷ್ಟಗಳೇ; ಕ್ಷಾಮ ಡಾಮರ ಯುದ್ಧ ಬೆಂಕಿ ನೀರು ಮುಂತಾದ ಚಿಕ್ಕದೊಡ್ಡ-ಆಧ್ಯಾತ್ಮಿಕ ಆಧಿಭೌತಿಕ ಆಧಿದೈವಿಕ-ಕಷ್ಟಗಳು ನೂರಾರು. ಈ ಕಷ್ಟವೇಕಿದೆ? ಏಕೆ ಬರುತ್ತದೆ? ಕೆಲವರಿಗೆ ಬಂದದ್ದು ಏಕೆ ನಿವಾರಣೆಯಾಗುತ್ತದೆ? ಮಿಕ್ಕವರಿಗೆ ಬಂದದ್ದು ಏಕೆ ಜನ್ಮಕ್ಕೆ ಹತ್ತಿದ ಶನಿಯಾಗಿ ನೊಣೆದು ನುಂಗಿಬಿಡುತ್ತದೆ? ಇವು ನಮ್ಮ ಅಧೀನದಲ್ಲಿ ಇವೆಯೇ? ಇವು ಪಾಪಪುಣ್ಯ ಜನ್ಯಗಳೇ? ಇವನ್ನು ನಾವು ತಡೆಯಬಲ್ಲವೇ? ನಿವಾರಣೆ ಮಾಡಿಕೊಳ್ಳಬಲ್ಲವೇ? ಇಲ್ಲ, ನಾವು ಅಸಹಾಯರೆ?-ಇವು ಸಮಸ್ಯೆಗಳು. ಇವು ಇಂದಿನವಲ್ಲ; ಹಳೆಯವು; ಹಳೆಯವಾದರೂ ಎಂದಿಗೂ ಹೊಸದಾಗಿಯೇ ಉಳಿಯುವವು; ಈ ಪ್ರಶ್ನೆಯನ್ನು ಚಿಂತಿಸಿ ಚರ್ಚಿಸಿ ತನತನಗೆ ತೋರಿದಂತೆ ಪ್ರತಿಯೊಬ್ಬ ದೊಡ್ಡಕವಿಯೂ ಉತ್ತರ ಹೇಳಲು ಪ್ರಯತ್ನಪಟ್ಟಿದ್ದಾನೆ. ಇದು ಮಹಾಭಾರತದಲ್ಲಿ ದ್ರೌಪದಿಯಿಂದ ಪಾಂಡವರ ಕಷ್ಟವನ್ನು ಕುರಿತ ಚರ್ಚೆ:-</p>
<p>ಲೋಕವು ಈಶ್ವರನ ಅಧೀನ; ಮನುಷ್ಯನ ಅಧೀನವಲ್ಲ. ನಾವು ಅವನ ಕೈಯಿನ ಬೊಂಬೆಗಳು; ಶುಭಾಶುಭಗಳಿಗೆ ಅವನೇ ಕಾರಣ. ಪ್ರವಾಹದಲ್ಲಿ ಬಿದ್ದ ಮರದಂತೆ ಮನುಷ್ಯನು ಅಸಹಾಯನಾಗಿ ಸ್ವರ್ಗಕ್ಕೋ ನರಕಕ್ಕೋ ಹೋಗುತ್ತಾನೆ. ಭಗವಂತನು ನಮ್ಮನ್ನು ತಾಯಿತಂದೆಗಳಂತೆ ದಯೆಯಿಂದ ನೋಡಿಕೊಳ್ಳುವುದಿಲ್ಲ; ಪರರಂತೆ ನಮ್ಮಮೇಲೆ ಅವನಿಗೆ ರೋಷವೇ; ಇಲ್ಲದಿದ್ದರೆ ಒಳ್ಳೆಯವರು ಏಕೆ ಕಷ್ಟಪಡುತ್ತಿದ್ದರು? ಕೆಟ್ಟವರು ಹೇಗೆ ಸುಖವಾಗಿರುತ್ತಿದ್ದರು? ನಮ್ಮ ಕಷ್ಟವನ್ನೂ ಸುಯೋಧನನ ಸಮೃದ್ಧಿಯನ್ನೂ ನೋಡಿದರೆ ಈಶ್ವರನನ್ನು ಬೈಯೋಣವೆನ್ನಿಸುತ್ತದೆ. ಕರ್ಮಕ್ಕೆ ತಕ್ಕ ಫಲವಿದ್ದರೆ ಈಶ್ವರನಿಗೂ ಇದರಿಂದ ಪಾಪ ಬಂದೇ ಬರುತ್ತದೆ! ಕರ್ಮಕ್ಕೆ ತಕ್ಕ ಫಲವಿಲ್ಲವೆನ್ನುವುದಾದರೆ ದುರ್ಬಲ ಮಾನವರನ್ನು ಕಂಡು ಅನುತಾಪಪಡಬೇಕಾಗುತ್ತದೆ.</p>
<p> ಅಮರನಾಥನದೂ ಇಂಥದೇ ಒಂದು ಸಮಸ್ಯೆ; ಅವನ ಕಷ್ಟಕ್ಕೇನು ಕಾರಣ? ಶಚೀಂದ್ರನ ಸುಖಕ್ಕೇನು ಕಾರಣ? ಅವನಿಗೆ ಹೆಂಡತಿ ಸತ್ತಳು; ಅವಳನ್ನು ಮೀರಿಸಿದವಳು ಮತ್ತೊಬ್ಬಳು ಬಂದಳು; ಸಂತೋಷತಂದಳು, ಸಂಪತ್ತು ತಂದಳು, ಸಂತಾನ ತಂದಳು; ಕುರುಡಿಯಾಗಿ ಬಂದವಳು ಕಣ್ಣುಪಡೆದಳು; ಅಮರನಾಥನಿಗೆ ಕೈಗೆ ಬಂದ ತುತ್ತುಬಾಯಿಗೆ ಬರಲಿಲ್ಲ; ಅವರ ವಂಶದಲ್ಲಿ ಯಾರೋ ಎಂದೋ ಕೆಟ್ಟಹೆಸರು ತೆಗೆದುಕೊಂಡಿದ್ದರೆಂಬ ಕಾರಣದಿಂದ ಲವಂಗಲತೆಯಂತ ಹುಡುಗಿಯೊಡನೆ ಗೊತ್ತಾಗಿದ್ದ ಮದುವೆ ನಿಂತುಹೋಯಿತು; ಅವಳು ಬೆನ್ನ ಮೇಲೆ ಬರೆ ಎಳೆದಳು; ಕುರುಡಿಯಾದರೂ ಚಿಂತೆಯಿಲ್ಲ ರಜನಿಯನ್ನು ಮದುವೆ ಮಾಡಿಕೊಳ್ಳುತ್ತೇನೆಂದು ಸಂಕಲ್ಪಸಿದರೆ, ಪ್ರಪಂಚವೇ ತನಗೆ ವಿರೋಧವಾಗಿ ನಿಂತಿತು; ಅವಳು ಸಂಪತ್ತು ತರುವುದಿರಲಿ, ಅವಳಿಗೇ ತನ್ನ ಸಂಪತ್ತನ್ನೆಲ್ಲಾ ದಾನಮಾಡಿ ತಾನು ದೇಶಾಂತರ ಅಲೆದಾಡುತ್ತಿರಬೇಕಾಯಿತು. ಅವನು ವಿದ್ಯಾವಂತ, ರೂಪವಂತ, ಧನವಂತ.-ಯಾವುದಕ್ಕೂ ಏನೂ ಕಡಮೆಯಾಗಿರಲಿಲ್ಲ; ಆದರೂ ಅವನಿಗೆ ಸುಖ ಹಣೆಯಲ್ಲಿ ಬರೆದಿರಲಿಲ್ಲ; ಅವನು ಅದರ ವಿವೇಚನೆಯನ್ನು ಹೀಗೆ ಮಾಡಿದ್ದಾನೆ:-</p>
<p> ಸುಖದುಃಖ ವಿಧಾನವು ಮತ್ತೊಬ್ಬರ ಕೈಯಲ್ಲಿ; ಆದರೆ ಮನಸ್ಸು ನಮ್ಮದು; ಅಲೆಯ ಹೊಡೆತಕ್ಕೆ ಸಿಕ್ಕಿ ದೋಣಿ ಮುಳುಗಿದರೆ ನಾವೂ ಮುಳುಗಬೇಕೇ? ಈಜಿಕೊಂಡು ಹೋದರೆ ದಡಸಿಕ್ಕುತ್ತದೆ. ಇನ್ನು ದುಃಖ-ದುಃಖವೆಂದರೇನು? ಮನಸ್ಸಿನ ಸ್ಥಿತಿ-ಅದು ತನ್ನ ಅಧೀನ. ಸುಖ ದುಃಖಗಳು ಇತರರ ಕೈಯಲಿವೆಯೋ ನಮ್ಮ ಕೈಯಲ್ಲಿವೆಯೋ? ಇತರರು ಕೇವಲ ಬಾಹ್ಯಜಗತ್ತಿನ ಕರ್ತೃಗಳು-ಅಂತರ್ಜಗತ್ತಿಗೆ ನಾವೇ ಯಜಮಾನರು. ನಮ್ಮ ರಾಜ್ಯದಲ್ಲಿ ನಾವು ಏಕೆ ಸುಖವಾಗಿರಲಾ ಗುವುದಿಲ್ಲ? ಜಡಜಗತ್ತೇ ಜಗತ್ತು, ಅಂತರ್ಜಗತ್ತು ಜಗತ್ತಲ್ಲವೆ? ಮನಸ್ಸನ್ನು ಆವಲಂಬಿಸಿಕೊಂಡು ಇರುವುದಕ್ಕಾಗುವುದಿಲ್ಲವೇ? ನಿಮ್ಮ ಬಾಹ್ಯಜಗತ್ತಿನಲ್ಲಿ ಕೆಲವು ವಸ್ತುಗಳಿವೆ, ನಮ್ಮ ಒಳಗಿಲ್ಲವೆ? ನಮ್ಮ ಒಳಗಿರುವುದನ್ನು ನೀವು ನಿಮ್ಮ ಬಾಹ್ಯಜಗತ್ತಿನಲ್ಲಿ ತೋರಿಸುತ್ತೀರಾ? ಅದು ಸಾಧ್ಯವೇ? ಇಲ್ಲಿಯ ಮಣ್ಣಿನಲ್ಲಿ ಬಿಡುವ ಹೂವು, ಇಲ್ಲಿಯ ಆಕಾಶದಲ್ಲಿ ಬೀಸುವ ಗಾಳೀ, ಇಲ್ಲಿಯ ಅಂತರಿಕ್ಷದಲಿ ಹುಟ್ಟುವ ಚಂದ್ರ, ಇಲ್ಲಿಯ ಅಂಧಕಾರದಲ್ಲಿ ಉಕ್ಕುವ ಸಾಗರ-ಇವು ಹೀಗೆ ನಿಮ್ಮ ಬಾಹ್ಯ ಜಗತ್ತಿನಲ್ಲಿ ಎಲ್ಲಿವೆ?. . .ಹಾಗಾದರೆ ಅಂದುರಾತ್ರಿ ನಿದ್ರಿಸುತ್ತಿದ್ದ ಸುಂದರಿಯ ಸೌಂದರ್ಯಪ್ರಭೆಯಿಂದ ನಾನು. . .ಹೋಗಲಿ! ಒಂದು ದಿನ ರಾತ್ರಿ-ಈ ಅನಂತವಾದ ಪೃಥಿವಿಯು ಹಠಾತ್ತನೆ ನನ್ನ ಕಣ್ಣಿನಲ್ಲಿ ಒಣಗಿದ ಎಲಚಿ ಹಣ್ಣಿನಹಾಗೆ ಆಗಿಹೋಯಿತು.-ತಲೆ ಮರಸಿಕೊಂಡಿರುವುದುಕ್ಕೆ ಸ್ಥಳ ಸಿಕ್ಕದೆ ಹೋಯಿತು; ಊರೂರು ಅಲೆಯುವುದಕ್ಕೆ ಮೊದಲುಮಾಡಿದೆ.</p>
<p> ಹೀರಾಲಾಲನಂತ ಲಘಂಗನಿಗೆ ಈ ಚಿಂತೆಯಿಲ್ಲ; ಹೃದಯವೇದನೆ ಇಲ್ಲ; ನಿರ್ಲಕ್ಷ್ಯವಾಗಿ, ಸುಖವಾಗಿಯೇ ಇದ್ದುಬಿಟ್ಟಿದ್ದನು!</p>
<p> ಇದು ಅಮರನಾಥನ ಸುಖದುಃಖ ಸ್ವರೂಪದ ವಿವೇಚನೆ:-</p>
<p> ನನ್ನ ಮನಸ್ಸು ದುಃಖಮಯ; ನನ್ನಪಾಲಿಗೆ ಈ ಸಂಸಾರ ಅಂಧಕಾರ;...ದುಃಖವನ್ನು ನಿವಾರಣೆ ಮಾಡಿಕೊಳ್ಳಲಾರ ದಿದ್ದರೆ ಪುರುಷತ್ವವೇನು ಬಂತು? ಆದರೆ ರೋಗವಾಸಿಮಾಡಿಕೊಳ್ಳಬೇಕಾದರೆ ಮೊದಲು ರೋಗದ ನಿರ್ಣಯವಾಗಬೇಕು; ಹಾಗೇ ದುಃಖ ನಿವಾರಣೆಯಾಗಬೇಕಾದರೆ ಮೊದಲು ದುಃಖದ ಸ್ವರೂಪ ನಿರೂಪಣವು ಆವಶ್ಯಕ.</p>
<p> ದುಃಖವೆಂದರೇನು? ಅಭಾವ. ಎಲ್ಲಾ ದುಃಖವೂ ಅಭಾವಸ್ವರೂಪ; ರೋಗವು ದುಃಖ-ಅದು ಆರೋಗ್ಯದ ಅಭಾವ; ಎಂದರೆ ಎಲ್ಲಾ ಅಭಾವವೂ ದುಃಖವಲ್ಲ; ಅದು ಗೊತ್ತು; ಏಕೆಂದರೆ, ರೋಗದ ಅಭಾವ ದುಃಖವಲ್ಲ; ಅಭಾವವಿಶೇಷವೇ ದುಃಖ.</p>
<p> ನನಗೆ ಏತರ ಅಭಾವ? ಮನುಷ್ಯನಿಗೆ ಏನು ಬೇಕು?</p>
<p class="li">(೧) 
ಹಣವೇ? ನನಗೆ ಯಥೇಚ್ಛವಾದಷ್ಟು ಹಣವಿದೆ.</p>
<p class="li">(೨) ಖ್ಯಾತಿಯೇ? ಪ್ರಪಂಚದಲ್ಲಿ ಖ್ಯಾತಿ ಇಲ್ಲದವರಾರು? ಪಕ್ಕಾ ಜೂಜುಕೋರನಿಗೂ ಬುದ್ಧಿವಂತನೆಂದು ಖ್ಯಾತಿ ಇರುತ್ತದೆ; ಒಬ್ಬ ಕಟುಕನಿಗೂ ಖ್ಯಾತಿ ಇದ್ದದ್ದನ್ನು ನಾನು ಬಲ್ಲೆ-ಅವನು ಯಾರಿಗೂ ಮೋಸಮಾಡುತ್ತಿರಲಿಲ್ಲ; ಆಡಿನ ಮಾಂಸವೆಂದು ಅವನು ಯಾರಿಗೂ ನಾಯಿಯ ಮಾಂಸವನ್ನು ಕೊಡುತ್ತಿರಲಿಲ್ಲ; ಅಲ್ಲದೆ ಯಾರಿಗೂ ಪೂರ್ತಿಯಾದ ಖ್ಯಾತಿ ಇರುವುದಿಲ್ಲ;-ಬೇಕನ್ನನು ಲಂಚಕೋರನೆಂದೂ, ಸಾಕ್ರೆಟೀಸನು ಮರಣದಂಡನೆಗೆ ಅರ್ಹನೆಂದೂ, ಯುಧಿಷ್ಠಿರನು ಸುಳ್ಳು ಹೇಳಿದನೆಂದೂ, ಅರ್ಜುನ ಮಗನಿಗೆ ಸೋತನೆಂದೂ, ಹೇಳಿದೆ. ಹಾಗೇ ಕೈಸರ್​ ಷೇಕ್ಸ್​ಪಿಯರ್​ ಇವರ ಮೇಲೂ ಅಪವಾದವಿದೆ. ಖ್ಯಾತಿಯೆನ್ನುವುದು ಜನರ ಬಾಯಲ್ಲಿ ಕೇಳಿಬರುವುದು ತಾನೇ? ಸಾಧಾರಣಜನ ವಿಚಾರಪರರಲ್ಲ. ಅವರದು ಮೂಢಬುದ್ಧಿ; ಅಂಥವರಲ್ಲಿ ಹೆಸರುಗಳಿಸಿದರೆ ಏನುಸುಖ?</p>
<p class="li">(೩) ಗೌರವವೇ? ಯಾರು ಗೌರವ ಕೊಟ್ಟರೆ ಸುಖವಾದೀತೋ ಅಂಥವರು ಪ್ರಪಂಚದಲ್ಲಿ ಯಾರಿದ್ದಾರೆ? ಒಬ್ಬಿಬ್ಬರಿದ್ದರೆ ಅಂಥವರಿಗೆ ನನ್ನಲ್ಲಿ ಗೌರವವಿದೆ; ಮಿಕ್ಕವರಿಂದ ಗೌರವ-ಅಗೌರವವೇ! ರಾಜನ ದರ್ಬಾರಿನಲ್ಲಿ ದೊರೆಯುವ ಗೌರವ-ಕೇವಲ ದಾಸತ್ವದ ಪ್ರಧಾನ ಚಿಹ್ನೆ; ಅದು ನನಗೆ ಬೇಡ; ನಾನು ಗೌರವಕ್ಕೆ ಆಶೆಪಡುವುದಿಲ್ಲ; ಆತ್ಮಗೌರವವಿದ್ದರೆ ಸಾಕು.</p>
<p class="li">(೪) ರೂಪವೇ? ಎಷ್ಟುಬೇಕು? ಸ್ವಲ್ಪ ಬೇಕು; ಜನ ನೋಡಿದರೆ ಅಸಹ್ಯಪಟ್ಟುಕೊಳ್ಳಬಾರದು-ಅಷ್ಟು; ನನ್ನನ್ನು ನೋಡಿ ಯಾರೂ ‘ಥು!’ ಎಂದಿಲ್ಲ. ಇರುವಷ್ಟು ರೂಪ ಯಥೇಷ್ಟ.</p>
<p class="li">(೫) ಆರೋಗ್ಯವೇ? ಬೇಕಾದಷ್ಟಿದೆ.</p>
<p class="li">(೬) ಬಲವೇ? ಅದರಿಂದೇನಾಗಬೇಕು? ಹೊಡೆಯುವುದಕ್ಕೆ ಬೇಕು; ನಾನು ಯಾರನ್ನು ಹೊಡೆಯಲಿಷ್ಟವಿಲ್ಲ.</p>
<p class="li">(೭) ಬುದ್ಧಿಯೇ? ಈ ಪ್ರಪಂಚದಲ್ಲಿ ಯಾರೂ ಎಂದಿಗೂ ತನಗೆ ಬುದ್ಧಿಯಿಲ್ಲ ಎಂದುಕೊಂಡಿಲ್ಲ-ನಾನೂ ಎಂದುಕೊಂಡಿಲ್ಲ. ಪ್ರತಿಯೊಬ್ಬನೂ ತನ್ನನ್ನು ಅತ್ಯಂತ ಬುದ್ಧಿವಂತನೆಂದು ತಿಳಿದುಕೊಂಡಿರುತ್ತಾನೆ; ನಾನೂ ಹಾಗೇ ತಿಳಿದುಕೊಂಡಿದ್ದೇನೆ.</p>
<p class="li">(೮) ವಿದ್ಯೆಯೇ? ಇದು ಇಲ್ಲವೆಂದು ಒಪ್ಪುತ್ತೇನೆ; ಆದರೆ ಯಾರೂ ಎಂದೂ ವಿದ್ಯೆಯಿಲ್ಲವೆಂದು ಅಸುಖಿಯಾ ದದ್ದಿಲ್ಲ; ನಾನೂ ಆಗಿಲ್ಲ. (ಇದು ಅವನ ವಿನಯ ಸೂಚಕ; ಅವನ ಮಾತಿನಿಂದಲೇ ಅವನು ಹೆಚ್ಚಿನ ವಿದ್ಯಾವಂತನೆಂಬುದು ಸ್ಪಷ್ಟವಾಗುತ್ತದೆ)</p>
<p class="li">(೯) ಧರ್ಮವೇ? ಧರ್ಮವಿಲ್ಲದಿರುವುದು ಪರಲೋಕದಲ್ಲಿ ದುಃಖಕ್ಕೆ ಕಾರಣವೆಂದು ಜನ ಹೇಳುತ್ತಾರೆ-ಇಹಲೋಕಕ್ಕಲ್ಲ. ಜನರ ನಡತೆಯನ್ನು ನೋಡಿದರೆ ಅಧರ್ಮವಿಲ್ಲದಿದ್ದರೇ ದುಃಖ ಎಂದು ಕಾಣುತ್ತದೆ; ಅದು ಸರಿಯಲ್ಲ ಎಂದು ನಾನು ಬಲ್ಲೆ; ಆದರೆ ಅದನ್ನು ತಿಳಿದೂ ಧರ್ಮವನ್ನು ಇಚ್ಛಿಸುವುದಿಲ್ಲ; ನನಗೆ ಅದು ದುಃಖವಲ್ಲ.</p>
<p class="li">(೧೦) ಪ್ರಣಯವೇ? ಸ್ನೇಹವೇ? ಪ್ರೀತಿಯೇ?-ಇವುಗಳ ಅಭಾವವೇ ಸುಖ. ಪ್ರೀತಿಯೇ ದುಃಖ ಎಂಬುದನ್ನು ನಾನು ಬಲ್ಲೆ: ಅದಕ್ಕೆ ಸಾಕ್ಷಿ ಲವಂಗಲತೆ.</p>
<p> ಹಾಗಾದರೆ ನನಗೆ ದುಃಖ ಏತರಿಂದ? ನನಗೆ ಯಾವುದರ ಅಭಾವ? ನನಗೆ ಯಾವುದು ಲಭಿಸಿದರೆ ದುಃಖ ನಿವಾರಣೆಯಾಗುತ್ತದೆ? ನನ್ನ ಕಾಮ್ಯವಸ್ತುವಾವುದು?</p>
<p> ತಿಳಿಯಿತು; ಕಾಮ್ಯವಸ್ತುವಿನ ಅಭಾವವೇ ನನ್ನ ದುಃಖ; ಎಲ್ಲವೂ ಅಸಾರವೆಂದು ನಾನು ಬಲ್ಲೆ; ಆದ್ದರಿಂದಲೇ ನನಗೆ ಕೇವಲ ದುಃಖವೇ ಸಾರಭೂತವಾದದ್ದು.</p>
<p>. . .ನನಗೆ ಬೇಕಾದ ವಸ್ತು ಒಂದು ಇತ್ತು-ಇಂದೂ ಇದೆ. ಆದರೆ ಆ ಆಸೆ ಈಡೇರುವ ಹಾಗಿಲ್ಲ.</p>
<p> ನಿನಗೆ ಏನೂ ಬೇಡದಿದ್ದರೆ ಲೋಕೋಪಕಾರಾರ್ಥವಾಗಿ ದುಡಿ-ಎಂದು ಹೇಳುವುದುಂಟು. ಪರೋಪಕಾರವೆಂದ ರೇನು? ಇವನಿಗೆ ಜ್ವರಬಂದಿದೆ, ಔಷಧಿಕೊಡು; ಇವನಿಗೆ ಹೊದೆಯಲು ಬಟ್ಟೆ ಇಲ್ಲ, ಒಂದು ಕಂಬಳಿ ತೆಗೆದುಕೊಡು; ಈಕೆ ವಿಧವೆ, ಏನಾದರೂ ತಿಂಗಳಿಗೆ ಇಷ್ಟು ದುಡ್ಡುಕೊಡು; ಆ ಹಜಾಮನ ಹುಡುಗ ಸ್ಕೂಲಿಗೆ ಹೋಗಲು ಅನುಕೂಲವಿಲ್ಲ, ಅವನ ಫೀಜಿಗೆ ಸಹಾಯಮಾಡು-ಇದೇ ತಾನೇ?-ಇದರಲ್ಲಿ ಎಷ್ಟುಹೊತ್ತು ಕಳೆಯಬಹುದು? ಅದಕ್ಕೆ ಎಷ್ಟು ಕಷ್ಟವಾದೀತು? ಇಂಥವನನ್ನು ನಾನು ಈಗ ಮಾಡುವಷ್ಟು ಮಾಡುತ್ತಿದ್ದೇನೆ; ಆದರೆ ಇದರಿಂದ ನನ್ನ ಅಭಾವ ತುಂಬುವುದಿಲ್ಲ.</p>
<p> ಮತ್ತೊಂದು ವಿಧವಾದ ‘‘ಲೋಕೋಪಕಾರ’’ವಿದೆ.-ಸೊಸೈಟಿ ಕ್ಲಬ್ಬು ಅಸೋಸಿಯೇಷನ್ ಸಭೆ ಸಮಾಜ ಭಾಷಣ ನಿರ್ಣಯ ಆವೇದನ ನಿವೇದನ ಸಮವೇದನ-ಇತ್ಯಾದಿ. ನನಗೆ ಅದು ಒಪ್ಪುವುದಿಲ್ಲ.</p>
<p> ಈ ರೋಗಕ್ಕೆ ಮತ್ತೂ ಒಂದು ವಿಕಾರವಿದೆ.-ವಿಧವೆಯ ಮದುವೆ ಮಾಡಿ; ಕುಲೀನ ಬ್ರಾಹ್ಮಣನ ಮನೆಯ ಮದುವೆಯನ್ನು ನಿಲ್ಲಿಸಿ; ಚಿಕ್ಕ ವಯಸ್ಸಿನ ಮದುವೆಯನ್ನು ನಿಲ್ಲಿಸಿ; ಜಾತಿಯನ್ನು ತೊಡೆದುಹಾಕಿ; ಹೆಂಗಸರು ಈಗ ಕೊಟ್ಟಿಗೆಯಲಿಲ ಕಟ್ಟಿರುವ ದನಗಳಂತಿದ್ದಾರೆ, ಅವರಿಗೆ ಕಟ್ಟಿರುವ ಹಗ್ಗಗಳನ್ನು ಬಿಚ್ಚಿಹಾಕಿ ನಾಲ್ಕು ಕಡೆಗೂ ಹೋಗುವಂತೆ ಬಿಡಿ. . . .ಇತ್ಯಾದಿ. ಇವುಗಳಿಂದ ಲೋಕಕ್ಕೆ ಏನು ಹಿತವಾದೀತೋ ಏನೋ! ನನ್ನ ಬುದ್ಧಿಗೆ ತಿಳಿಯುವುದಿಲ್ಲ.</p>
<p> ನಿಜವಾಗಿ ನೋಡಿದರೆ, ಪರರ ಕಷ್ಟದಲ್ಲಿ ಸಹಾನುಭೂತಿಯಿಂದ, ಅವರ ಕಷ್ಟವನ್ನು ನಿವಾರಣೆ ಮಾಡುವ ಇಚ್ಛೆಯಿಂದ, ಅದನ್ನು ಯಾರಿಗೂ ತೋರಿಸಿಕೊಳ್ಳದಂತೆ, ನಿಷ್ಕಾಮ ಬುದ್ಧಿಯಿಂದ ದುಡಿದು ಉಪಕಾರ ಮಾಡಿದವನೂ, ಪರರಿಗೆ ಸುಖವಾಗಲೆಂದು ಸ್ವಾರ್ಥವನ್ನು ತ್ಯಾಗಮಾಡಿದವನೂ-ದುಷ್ಟನೊಡನೆ ಜಗಳವಾಡಿ ಏಟು ತಿಂದವನೂ-ಅವನಹಾಗೆ ಈ ಕಥೆಯಲ್ಲಿ ಮತ್ತಾರೂ ಬರುವುದಿಲ್ಲ. ಆದರೆ, ಅದರಿಂದ ಅವನಿಗೆ ಸುಖದೊರೆಯಿತೇ? ಶಾಂತಿದೊರೆಯಿತೇ? ಅವನು ಹೇಳಿದ ಅಭಾವ ತುಂಬಿ ಬಂತೇ? ಉತ್ತರವನ್ನು ಅವನೇ ಹೇಳಬೇಕು. ಅಭಾವ ಎಂದಾದರೂ ಭಾವರೂಪವನ್ನು ತಾಳೀತೇ? ಬರಿಯ ಕೆರೆಯನ್ನು ತುಂಬುಕೆರೆ ಎನ್ನುವುದು ಹೇಗೆ? ಅದು ನೀರು ತುಂಬಿದ ಕೆರೆಯಲ್ಲ, ಗಾಳಿ ತುಂಬಿದ ಕೆರೆ. ಏಕಾದಶಿ ಎಂದೂ ದ್ವಾದಶಿ ಯಾಗುವುದಿಲ್ಲ. ಅಮರನಾಥನಂಥವರ ಅಸುಖಕ್ಕೆ ಏನು ಕಾರಣ? ಯಾರು ಹೊಣೆ?</p>
<p> ಅಮರನಾಥನಂಥ ವಿದ್ಯಾವಂತನೂ-ಪಾಶ್ಚಾತ್ಯಶಾಸ್ತ್ರ ಸಾಹಿತ್ಯ ವಿದ್ವಾಂಸನೂ-‘ವಿಧಾತನು ನನ್ನ ಅದೃಷ್ಟದಲ್ಲಿ ಸುಖವನ್ನು ಬರೆಯಲಿಲ್ಲ!-ನಾನು ಮತ್ತೊಬ್ಬರ ಸುಖವನ್ನು ಏಕೆ ಕಿತ್ತುಕೊಳ್ಳಲಿ?’ಎಂದು ‘‘ಸುಖ ದುಃಖಾತೀತ’’ನಾದ ಭಗವಂತನ ಚರಣದಲ್ಲಿ ಎಲ್ಲವನ್ನೂ ಸಮರ್ಪಣ ಮಾಡುವುದಕ್ಕೆ ಸಿದ್ಧನಾದನು. ಆದರೆ ವಿಧಾತ, ಭಗವಂತ, ದೇವರು ಎಂಬುದು ಅವನಿಗೂ ಬರಿಯ ಮಾತಾಗಿತ್ತು. ಇದೇ ಇಂದಿನ ವಿದ್ಯಾವಂತರ ಸಂಕಟ; ಅವನು ಯಾರಿಗೆ ಸಮರ್ಪಿಸುವುದು? ದೇವರೆಂದರೆ ದೇವಸ್ಥಾನದಲ್ಲಿ ನಿಂತಿರುವ ವಿಗ್ರಹವೇ? ಇದು ಯಾವ ವಿದ್ಯಾವಂತನಿಗೆ ಒಪ್ಪುತ್ತದೆ? ಆದ್ದರಿಂದ ಅವನು ಹೀಗೆ ಪ್ರಾರ್ಥಿಸುತ್ತಾನೆ:-</p>
<p>ಪ್ರಭು! ನಿನ್ನನ್ನು ತುಂಬ ಹುಡುಕಿದ್ದೇನೆ; ನೀನು ಎಲ್ಲಿದ್ದೀಯೆ? ದರ್ಶನ ವಿಜ್ಞಾನಗಳಲ್ಲಿಲ್ಲ; ಜ್ಞಾನಿಯ ಜ್ಞಾನದಲ್ಲಿ, ಧ್ಯಾನಿಯ ಧ್ಯಾನದಲ್ಲಿ, ಇಲ್ಲ; ನೀನು ಅಪ್ರಮೇಯ, ಆದ್ದರಿಂದ ನಿನಗೆ ಪ್ರಮಾಣವಿಲ್ಲ; ಈ ಅರಳುತ್ತಿರುವ ಹೃದಯ ಕಮಲವೇ ನಿನಗೆ ಪ್ರಮಾಣ-ಇದರಲ್ಲಿ ಬಂದು ನಿಲ್ಲು!</p>
<p> ನೀನು ಇಲ್ಲವೇ? ಇಲ್ಲದಿದ್ದರೆ ಹೋಗಲಿ, ನಿನ್ನ ಹೆಸರು ಹೇಳಿ ಎಲ್ಲವನ್ನೂ ಅರ್ಪಿಸುತ್ತೇನೆ.-‘‘ಅಖಂಡ ಮಂಡಲಾಕಾರಂ ವ್ಯಾಪ್ತಂ ಯೇನ ಚರಾಚರಂ। ತ್ಮಸೈನಮಃ’’ ಎಂದು ಹೇಳಿ ಈ ಕಳಂಕಲಾಂಛಿತ ದೇಹವನ್ನು ಅರ್ಪಿಸುತ್ತೇನೆ. ನೀನು ಕೊಟ್ಟಿದ್ದನ್ನು ನೀನು ತೆಗೆದುಕೊಳ್ಳುವುದಿಲ್ಲವೇ? ನೀನು ತೆಗೆದುಕೊಳ್ಳದಿದ್ದರೆ ಈ ಕಳಂಕದ ಭಾರವನ್ನು ಮತ್ತಾರು ಪವಿತ್ರ ಮಾಡುತ್ತಾರೆ?. . .ಈ ದೇಹವನ್ನು ಕಳಂಕಿತವಾಗಿ ಮಾಡಿದವರಾರು? ನೀನೋ ನಾನೋ? ನಾನು ಅಸತ್ತೂ ಅಸಾರವೂ ಆದರೆ, ದೋಷವು ನನ್ನದೋ ನಿನ್ನದೋ?. . .</p>
<p> ಸುಖವೇ, ನಿನ್ನನ್ನು ಹುಡುಕಿದೆ-ನೀನು ಸಿಕ್ಕಲಿಲ್ಲ; ಸುಖ ಇಲ್ಲ; ಹಾಗಾದರೆ ಆಸೆಯಿಂದೇನು ಪ್ರಯೋಜನ? ಬೆಂಕಿ ಇಲ್ಲದ ದೇಶದಲ್ಲಿ ಸೌದೆ ತಂದು ಆಗಬೇಕಾದದ್ದೇನು?</p>
<p> ಇದು ಎಲ್ಲಾ ಆಧುನಿಕ ವಿದ್ಯಾವಂತರ ಸಮಸ್ಯೆ. ಓದಿದಷ್ಟೂ ಅದು ಗಹನವಾಗುತ್ತದೆ.</p>
<p> ಪ್ರಪಂಚದಲ್ಲಿ ಸುಖವಿಲ್ಲವೆಂದರೆ ಅದು ಸತ್ಯದ ಅಪಲಾಪವಾಗುತ್ತದೆ; ಪ್ರಪಂಚದಲ್ಲಿ ಸುಖವಿದೆ; ಆದರೆ ಅದು ಅಮರನಾಥನ ಪಾಲಿಗೆ ಬರಲಿಲ್ಲ. ಶಚೀಂದ್ರನು ಸುಖಪಡಲಿಲ್ಲವೇ? ರಜನಿ ಸುಖಪಡಲಿಲ್ಲವೇ?</p>
<p> ‘ಪುಣ್ಯೈರ್ಯಶೋ ಲಭ್ಯತೇ’-ಎಂದು ಹೇಳುತ್ತಾರೆ. ‘ಪುಣ್ಯೈಸ್ಸುಖಂ ಲಭ್ಯತೇ’ ಎಂದು ಹೇಳಿದರೆ ಹೆಚ್ಚು ಸಮಾಧಾನವಾಗುತ್ತದೆ. ಬರಿಯ ಬುಡುಬುಡಿಕೆಯಂಥ ಯಶಸ್ಸನ್ನು ಕಟ್ಟಿಕೊಂಡು ಏನುಮಾಡಬೇಕು? ಅದನ್ನು ಗಳಿಸುವುದಕ್ಕೆ ಕೆಲವು ಲೌಕಿವಾದ ಮಾರ್ಗಗಳೂ ಗೊತ್ತಿವೆ. ಸುಖಪಡೆಯುವುದು ಅಷ್ಟು ಸುಲಭವಲ್ಲ. ಅದಕ್ಕೆ ದೃಷ್ಟವಲ್ಲದ ಪುಣ್ಯವನ್ನೇ ಕಾರಣವನ್ನಾಗಿ ಹೇಳಬೇಕು. ಆ ಪುಣ್ಯದ ಸ್ವರೂಪವೇನೂ! ದಾನಧರ್ಮ ಗಳೇ? ಯಜ್ಞಯಾಗಾದಿಗಳೇ? ಪೂಜೆಪುರಸ್ಕಾರಗಳೇ-ಎಂದರೆ, ದೇವತಾವಿಗ್ರಹಗಳನ್ನು ಸಹಸ್ರಕುಂಭಜಲ ಲಕ್ಷಪುಷ್ಪಗಳಲ್ಲಿ ಮುಳುಗಿಸುವುದೇ? ಯಾತ್ರೆ ತೀರ್ಥಗಳೇ? ಜಪತಪಗಳೇ? ಯಾವುದೋ ಶಕ್ತಿಯ ಲೀಲೆ ಅಥವಾ ‘‘ಖುಷಿ’’ ಎನ್ನಿಸುತ್ತದೆ. ಅಮರನಾಥನು ಪುಣ್ಯಕಾರ್ಯದಲ್ಲಿ ಏನು ಕಡಮೆಮಾಡಿದ್ದ? ಅವನಿಗೆ ಸುಖ ಏಕೆ ದೊರಕಲಿಲ್ಲ?</p>
<p> ಇದು ರಜನಿಯ ಸುಖದುಃಖ ಸಮಾಲೋಚನೆ: ಅದನ್ನು ಅವಳೂ ಆ ಸುಖದುಃಖಗಳ ಅಧಿಷ್ಠಾನ ವಾದ ಮನುಷ್ಯಜೀವನದಿಂದಲೇ ಆರಂಭಿಸುತ್ತಾಳೆ:-</p>
<p> ಮನುಷ್ಯಜೀವನವೇ....ನೀನು ಏಕೆಬರುತ್ತೀಯೆ, ಇರುತ್ತೀಯೆ, ಹೋಗುತ್ತಿಯೆ? ಈ ದುಃಖಮಯಜೀವನ ವೇಕೆ?....ಎಲ್ಲವೂ ನಿಯಮಾಧೀನ ಮನುಷ್ಯಜೀವನವೂ ಕೇಲವ ನಿಯಮದ ಫಲವೇ? ಯಾವ ನಿಯಮದಿಂದ ಹೂವು ಅರಳುವುದೋ ಮೇಘ ಚಲಿಸುವುದೋ ಚಂದ್ರ ಉದಿಸುವನೋ, ಯಾವ ನಿಯಮದಿಂದ ನೀರು ಗುಳ್ಳೆಯಾಗಿ ಹೊಳೆದು ನಕ್ಕು ಲಯವಾಗಿ ಹೋಗುವುದೋ, ಯಾವ ನಿಯಮದಿಂದ ದೂಳು ಏಳುವುದೋ ಹುಲ್ಲು ಉರಿಯುವುದೋ ಎಲೆಯು ಉದರುವುದೋ, ಅದೇ ನಿಯಮಾನುಸಾರವಾಗಿಯೇ ಈ ಸುಖದುಃಖಮಯವಾದ ಮನುಷ್ಯಜೀವನವು ಕಟ್ಟಲ್ಪಟ್ಟು ಸಂಪೂರ್ಣತೆ ಹೊಂದಿ ಲಯವನ್ನೈದುತ್ತದೆಯೇ? ಯಾವ ನಿಯಮಕ್ಕೆ ಅಧೀನವಾಗಿ ನದಿಯಲ್ಲಿ ಅಡಗಿರುವ ಮೊಸಳೆಯು ಮಿಕ್ಕಪ್ರಾಣಿಗಳನ್ನು ಬೇಟೆಯಾಡುತ್ತಿದೆಯೋ, ಹುಳುಹುಪ್ಪಟೆಗಳು ಮಿಕ್ಕ ಹುಳುಹುಪ್ಪಟೆಗಳನ್ನು ಅಟ್ಟಿಸಿಕೊಂಡು ಅಲೆಯುತ್ತಿ ರುತ್ತವೆಯೋ, ಅದೇ ನಿಯಮಕ್ಕೆ ಅಧೀನವಾಗಿ ನಾನು ಶಚೀಂದ್ರನಿಗಾಗಿ ಪ್ರಾಣ ಬಿಡುವುದಕ್ಕೆಂದು ಕುಳಿತಿದ್ದೇನೆಯೇ? ಪ್ರಾಣ, ಪ್ರಣಯ, ಮನುಷ್ಯಜೀವನ ಎಲ್ಲಾ ಹಾಳಾಯಿತು! ಇದನ್ನೆಲ್ಲಾ ಏಕೆ ಗಂಗೆಯಲ್ಲಿ ಒಗೆದು ಬಿಡಬಾರದು? (ಹಿಂದೆ ‘ಈಶ್ವರ ನಿಯಮವು ವಿಚಿತ್ರವಾದದ್ದು’ ಎಂದು ಮುಂತಾಗಿ ಅವಳು ಹೇಳಿರುವುದನ್ನೂ ನೋಡಿ. ಪುಟ ೯೮)</p>
<p> ಜೀವನವು ನಿಸ್ಸಾರ; ಸುಖವಿಲ್ಲದ್ದರಿಂದ ನಿಸ್ಸಾರವೆಂದಲ್ಲ; ಬೂರುಗದ ಮರದಲ್ಲಿ ಬೂರುಗದ ಹೂವೇ ಬಿಡುತ್ತದೆ; ಹಾಗೆಂದು ಅದನ್ನು ನಾವು ಅಸಾರವೆನ್ನುವುದಿಲ್ಲ; ದುಃಖಮಯ ಜೀವನದಲ್ಲಿ ದುಃಖವಿದೆಯೆಂದು ಅದನ್ನು ಅಸಾರವೆನ್ನುತ್ತಿಲ್ಲ; ದುಃಖದ ಪರಿಣಾಮ ದುಃಖ-ಆಮೇಲೆ ಏನೂ ಇಲ್ಲ; ಇದಕ್ಕೋಸ್ಕರ ಅಸಾರವೆನ್ನವುದು. ನನ್ನ ಅಂತರಾಳದ ದುಃಖವನ್ನು ನಾನೊಬ್ಬಳೇ ಅನುಭವಿಸುತ್ತೇನೆ; ಅದು ಯಾರಿಗೂ ಗೊತ್ತಾಗುವುದಿಲ್ಲ; ಅದನ್ನು ಯಾರೂ ತಿಳಿಯುವುದಿಲ್ಲ; ದುಃಖವನ್ನು ಹೇಳಿಕೊಳ್ಳುವುದಕ್ಕೆ ಮಾತಿಲ್ಲವಾದ್ದರಿಂದ ಹೇಳಿಕೊಳ್ಳಲಾರೆ; ಕೇಳುವವರಿಲ್ಲದ್ದರಿಂದ ಹೇಳಲಾರದವಳಾಗಿದ್ದೇನೆ; ಸಹೃದಯತೆಯಿಂದ ಅದನ್ನು ತಿಳಿದುಕೊಳ್ಳುವವರು ಇಲ್ಲದ್ದರಿಂದ ತಿಳಿಸಲಾರದವಳಾಗಿದ್ದೇನೆ; ಒಂದು ಬರೂಗದ ಮರದಿಂದ ಸಾವಿರ ಬೂರುಗದ ಮರಗಳೂ ಹುಟ್ಟುತ್ತವೆ. ಆದರೆ ನಿಮ್ಮ ದುಃಖದಿಂದ ಎಷ್ಟು ಜನಕ್ಕೆ ದುಃಖವಾಗುತ್ತದೆ? ಮತ್ತೊಬ್ಬರ ಅಂತಃಕರಣವನ್ನು ಹೋಗಬಲ್ಲವರು ಎಷ್ಟುಜನ ಪೃಥಿವಿಯಲ್ಲಿ ಹುಟ್ಟಿದ್ದಾರೆ? ಕುರುಡು ಹೂವಿನ-ಹುಡುಗಿಯ ದುಃಖವನ್ನು ಅರಿಯಬಲ್ಲ ಜನ ಪೃಥಿವಿಯಲ್ಲಿ ಹುಟ್ಟಿದ್ದಾರೆಯೇ? ಈ ಸಣ್ಣ ಹೃದಯದಲ್ಲಿ ಪ್ರತಿಮಾತಿಗೂ ಶಬ್ದಕ್ಕೂ ಅಕ್ಷರಕ್ಕೂ ಎಷ್ಟು ತರಂಗಗಳು ಏಳುತ್ತವೆ ಎಂಬುದನ್ನು ಅರಿಯಬಲ್ಲವರು ಹುಟ್ಟಿದ್ದಾರೆಯೇ? ಸುಖದುಃಖ? ಹೌದು ಸುಖವೂ ಇದೆ. ಚೈತ್ರಮಾಸದಲ್ಲಿ ಹೂವು ರಾಶಿರಾಶಿಯಾಗಿ ಬಿಟ್ಟಿರಲು ಅವುಗಳಿಂದ ದುಂಬಿಗಳು ಎದ್ದು ನಮ್ಮ ಮನೆಯೊಳಕ್ಕೆ ಪ್ರವೇಶಮಾಡಿ ಝೇಂಕರಿಸಿದಾಗ ನನಗೆ ಎಷ್ಟು ಸುಖವಾಗುತ್ತದೆ ಅದನನು ಯಾರು ಅರಿಯಬಲ್ಲರು?...ಮಗು ವಾಮಾಚರಣನು ಮುದ್ದುಮುದ್ದಾಗಿ ಮಾತಾಡಿದಾಗ ಅದನ್ನು ಕೇಳಿ ನನಗೆ ಏನು ಸುಖವಾಯಿ ತೆನ್ನುವುದನ್ನು ಯಾವು ಅರಿಯಬಲ್ಲರು?. . . ಅಂಥಳ ರೂಪೋನ್ಮಾದವನ್ನು ಯಾರು ಅರಿಯಬಲ್ಲರು? ನೋಡಲಾರೆನಲ್ಲಾ ಎಂದು ನಾನು ಪಡುವ ದುಃಖವನ್ನು ಎಂದೂ ತಿಳಿಸಲಾರೆನೋ, ಆ ದುಃಖವನ್ನು ಯಾರು ಅರಿಯಬಲ್ಲರು? ಯಾವ ದುಃಖವನ್ನು ತಿಳಿಸಲು ಮಾತೇ ಇಲ್ಲವೋ ಅದನ್ನು ಯಾರು ಅರಿಯಬಲ್ಲರು? ಕಿರಿಯ ಮಾತಿನಲ್ಲಿ ಹಿರಿಯ ದುಃಖವನ್ನು ತಿಳೀಯ ಹೇಳುವುದಕ್ಕಾದೀತೇ? ನನ್ನ ದುಃಖದಿಂದ ನನ್ನ ಹೃದಯವೇ ಧ್ವಂಸವಾಗಿ ಹೋದರೂ ನೀವು ಅದನ್ನು ನಿಮ್ಮ ಮನಸ್ಸಿನಲ್ಲಿ ಭಾವಿಸಿಕೊಳ್ಳಲಾರಿರಿ-ಇದೇ ದುಃಖ.</p>
<p> ಇದು ರಜನಿಯ ಪ್ರಣಯ ಸಮಾಲೋಚನೆ:-</p>
<p> . . . ಹೆಂಗಸರು ಗಂಡಸರ ರೂಪದಿಂದ ಮುಗ್ಧರಾಗಿ ಪ್ರೀತಿಸುತ್ತಾರೆಂದು ಕೇಳಿದ್ದೇನೆ; ನಾನು ಕುರುಡಿ; ಯಾರ ರೂಪವನ್ನು ನೋಡಿದ್ದೇನೆ? ಹಾಗಾದರೆ ನಾನು (ರಾಮಸದಯನ ಮನೆಗೆ) ಹೋಗುವುದೇಕೆ? (ಶಚೀಂದ್ರನ) ಮಾತು ಕೇಳೋಣವೆಂದೇ? ಯಾವುದಾದರೂ ಹೆಂಗಸು ಸುಮ್ಮನೆ ಮಾತು ಕಿವಿಗೆ ಬಿದ್ದು ಹುಚ್ಚಳಾದಳೆಂದು ಯಾರಾದರೂ ಕೇಳೀದ್ದಾರೆಯೇ? ಅದು ಸಂಭವವೇ? ಹಾಗಿರುವ ಪಕ್ಷಕ್ಕೆ ವಾದ್ಯವನ್ನು ಕೇಳುವುದಕ್ಕೋಸ್ಕರ ವಾದಕನ ಮನೆಗೇಕೆ ಹೋಗುವುದಿಲ್ಲ? ಸಿತಾರ ಸಾರಂಗಿ ಮುಂತಾದವುಗಳಿಗಿಂತ ಶಚೀಂದ್ರನ ಕಂಠ ಮಧುರವೇ? ಅದು ಸುಳ್ಳು.</p>
<p> ಹಾಗಾದರೆ ಸ್ಪರ್ಶವೇ? ನಾನು ಹಗಲೂ ರಾತ್ರಿ ಹೂವನ್ನು ರಾಶಿಮಾಡುತ್ತೇನೆ, ಎಷ್ಟೋ ಸಲ ಅದರ ಮೇಲೆ ಮಲಗಿದ್ದೇನೆ, ಎದೆಯ ಮೇಲೆ ಹಾಕಿಕೊಂಡಿದ್ದೇನೆ-ಅದಕ್ಕಿಂತ ಅವನ ಸ್ಪರ್ಶ ಕೋಮಲವೆ? ಅದೂ ಅಲ್ಲ.</p>
<p> . . .ರೂಪವು ನೋಡುವವರ ಮನಸ್ಸಿನ ವಿಕಾರ ಮಾತ್ರ; ಶಬ್ದವೂ ಮಾನಸಿಕ ವಿಕಾರವೇ; ರೂಪವು ರೂಪವಂತನಲ್ಲಿರುವುದಿಲ್ಲ, ರೂಪವನ್ನು ನೋಡುವವರ ಮನಸ್ಸಿನಲ್ಲಿ-ಇಲ್ಲದಿದ್ದರೆ ಒಬ್ಬನನ್ನೇ ಎಲ್ಲರೂ ಒಂದೇ ವಿಧವಾದ ರೂಪವಂತನೆಂದು ಏಕೆ ಕಾಣುವುದಿಲ್ಲ? ಒಂದೇ ವಿಧವಾಗಿ ಏಕೆ ಆಸಕ್ತರಾಗುವುದಿಲ್ಲ?. . .ಹೀಗೆಯೇ ಶಬ್ಧವೂ (ಇರುವುದು) ನಿಮ್ಮ ಮನಸ್ಸಿನಲ್ಲಿ. . .</p>
<p> ರೂಪಹೋಗಲಿ, ಶಬ್ದ ಹೋಗಲಿ, ಸ್ಪರ್ಶ ಹೋಗಲಿ, ಒಳ್ಳೆಯ ಗಂಡಸಿನ ಸಂಸ್ಪರ್ಶವಾದರೆ ಶೂನ್ಯವಾದ ರಮನೀ ಹೃದಯದಲ್ಲಿ ಪ್ರೇಮ ಹೇಗೆ ಹುಟ್ಟುವುದಿಲ್ಲ? ನೋಡಿ! ಕತ್ತಲಲ್ಲಿಯೂ ಹೂವು ಅರಳುತ್ತದೆ, ಮೇಘ ಮುಚ್ಚಿಕೊಂಡಿದ್ದರೂ ಚಂದ್ರನು ಆಕಾಶದಲ್ಲಿ ವಿಹರಿಸುತ್ತಾನೆ, ಜನ ಶೂನ್ಯವಾದ ಅರಣ್ಯದಲ್ಲಿಯೂ ಕೋಗಿಲೆ ಕೂಗುತ್ತದೆ, ಯಾವ ಸಾಗರ ಗರ್ಭದಲ್ಲಿ ಮನುಷ್ಯನು ಎಂದಿಗೂ ಹೋಗಲಾರನೋ ಅಲ್ಲಿಯೂ ರತ್ನವು ಹೊಳೆಯುತ್ತದೆ; ಕುರುಡರ ಹೃದಯದಲ್ಲಿಯೂ ಪ್ರೇಮ ಹುಟ್ಟುತ್ತದೆ; ನನ್ನ ಕಣ್ಣು ತಡೆಯಾಗಿದೆಯೆಂದು ಹೃದಯವೇಕೆ ಅರಳದಿರುತ್ತದೆ?</p>
<p> ಪ್ರೇಮ ಹುಟ್ಟಬಹುದು; ಆದರೆ ಅದು ಮನೋವೇದನೆಗೆ ಮಾತ್ರ; ಮೂಗನ ಕವಿತ್ವದಿಂದ ಅವನಿಗೆ ಯಾತನೆ ಮಾತ್ರ, ಕಿವುಡನಿಗೆ ಸಂಗೀತದಲ್ಲಿ ಅನುರಾಗಹುಟ್ಟಿದರೆ ಅದು ಅವನಿಗೆ ಯಾತನೆಮಾತ್ರ; ತನ್ನ ಗಾನವೂ ತನಗೆ ಕೇಳುವುದಿಲ್ಲ. ನನ್ನ ಹೃದಯದಲ್ಲಿನ ಪ್ರೇಮಸಂಚಾರವೂ ಹಾಗೆಯೇ ಹಿಂಸೆಗಾಗಿ; ಮತ್ತೊಬ್ಬರ ರೂಪವಿರಲಿ, ನನ್ನ ರೂಪವನ್ನೇ ನಾನು ಕಾಣಲಾರೆ!. . .</p>
<p> ಸಂಸಾರದಲ್ಲಿ ಈ ತಾರತಮ್ಯವೇಕೆ? ಅನಂತ ದುಷ್ಕೃತ್ಯಕಾರಿಯೂ ಕಣ್ಣಿನಿಂದ ನೋಡಬಲ್ಲನು. ನಾನು ಹುಟ್ಟುವುದಕ್ಕೆ ಮುಂಚೆಯೇ ಏನು ಪಾಪ ಮಾಡಿದ್ದೆ, ಹೀಗೆ ಕಣ್ಣು ಕಾಣಿಸದಿರುವುದಕ್ಕೆ? ಈ ಸಂಸಾರದಲ್ಲಿ ವಿಧಾತನಿಲ್ಲ, ವಿಧಾನವಿಲ್ಲ, ಪಾಪಪುಣ್ಯಗಳಿಗೆ ಶಿಕ್ಷೆ ಪುರಸ್ಕಾರಗಳಿಲ್ಲ-ನಾನು ಸಾಯುತ್ತೇನೆ!</p>
<p> ಸೌಂದರ್ಯಬೋಧೆಯು ಕೇನೋಪನಿಷತ್ತಿನಿಂದ ಮೊದಲು ಮಾಡಿಕೊಂಡು ಎಲ್ಲ ಪ್ರಾಚೀನ ಆಧುನಿಕ ತತ್ವಶಾಸ್ತ್ರಗಳ ಒಂದು ಜಿಜ್ಞಾಸೆಯಾಗಿದೆ; ಯಾವುದೂ ಅದನ್ನು ಮನಸ್ಸಿಗೆಒಪ್ಪುವಂತೆ ನಿರ್ಧರಿಸಿಲ್ಲ; ಅವುಗಳಲ್ಲಿ ಒಮ್ಮತವಿಲ್ಲ. ಸವಿಯೆಂದರೇನು? ಸವಿಯು ಸಕ್ಕರೆಯೊಳಗೋ-ಜಿಹ್ವೆಯೊಳಗೋ-ಮನದೊಳಗೋ-ಬುದ್ಧಿಯೊ ಳಗೋ-ಆತ್ಮದೊಳಗೋ-ಯಾರುಬಲ್ಲರು? ರೂಪವನ್ನು ಕಣ್ಣುಎವೆ ಇಕ್ಕದೆ ನೋಡುವನೋಟ ನೋಡುವವ ನದೋ ಅಂತರಾತ್ಮನದೋ ಯಾರುಬಲ್ಲರು? ಹಾಗೆಯೇ ಪ್ರೇಮಸಂಚಾರ, ಅದರಸ್ವರೂಪ ಸುಖದುಃಖಗಳು.</p>
<p> ರೂಪಮೋಹದಿಂದ ಹುಟ್ಟುವುದು ಕಾಮ, ಪ್ರೇಮವಲ್ಲ; ಪ್ರೇಮ ಹುಟ್ಟಿ ಬೆಳೆಯುವುದು ಗುಣಾನುಭ ದಿಂದ; ಅದೇ ಸ್ಥಿರ, ಅದರಿಂದಲೇ ಸುಖ-ಎಂಬ ಪ್ರೇಮತತ್ವ ಮೀಮಾಂಸೆಯು ಇಲ್ಲಿಯೂ ಸೂಕ್ಷ್ಮವಾಗಿ ಪ್ರತಿ ಪಾದಿತವಾಗಿದೆ. (ಅದರ ವಿಸ್ತಾರವನ್ನು ‘ವಿಷವೃಕ್ಷ’ದಲ್ಲಿ ನೋಡಬಹುದು)ಇಲ್ಲಿ ರಜನಿಯು ರೂಪವತಿಯಾ ದರೂ ಅವಳ ರೂಪವು ಮೋಹಜನಕವಲ್ಲ; ಹುಚ್ಚು ಹಿಡಿಸುವುದಲ್ಲ. ಅವಳು ಶಚೀಂದ್ರನನ್ನು ಪ್ರೀತಿಸಿದ್ದಂತೂ ರೂಪಮೋಹದಿಂದಲ್ಲವೇ ಅಲ್ಲ; ಏಕೆಂದರೆ ಅವಳು ಕುರುಡಿ. ಅವನ ಸಂಸ್ಪರ್ಶದಿಂದ ಅವಳ ಹೃದಯದಲ್ಲಿ ಹುಟ್ಟಿದ ‘ಪ್ರೇಮ’ವು ಪ್ರೇಮವಲ್ಲ; ಯೌವನ ಸಹಜವಾದ ಒಂದುಅನುಭವ; ಅದರಿಂದ ಅವಳಿಗೆ ಹಿಂಸೆಯೇ. ಅವಳ ಸತ್ಸ್ವಭಾವವನ್ನು ನೋಡಿದಾಗ ಶಚೀಂದ್ರನಿಗೆ ಅವಳಲ್ಲಿ ಹುಟ್ಟಿದ ಪಕ್ಷಪಾತವು, ಅವಳು ತನ್ನನ್ನು ನಿಜವಾಗಿ ಪ್ರೀತಿಸುತ್ತಾಳೆಂದು ತಿಳಿದಮೇಲೆ, ಪ್ರೇಮವಾಗಿ ಮಾರ್ಪಡುತ್ತದೆ; ಪ್ರೀತಿಯಿಂದ ಪ್ರೀತಿ ಹುಟ್ಟುತ್ತದೆ. ನಮ್ಮನ್ನು ಯಾರಾದರೂ ಪ್ರೀತಿಸುತ್ತಾರೆಂದು ನಮಗೆ ಗೊತ್ತಾದೆ ನಾವು ಅವರನ್ನು ಪ್ರೀತಿಸುವುದು ಸ್ವಭಾವ. ಅಮರನಾಥನು ಅವಳನ್ನು ಮೆಚ್ಚಿಕೊಂಡದ್ದೂ ಅವಳ ರೂಪಕ್ಕಿಂತ ಹೆಚ್ಚಾಗಿ ಗುಣಗಳಿಗೋಸ್ಕರ; ರೂಪಕಾಮ ಮೋಹಿತನಾದಾಗ ಅವನಿಗೆ ಬೆನ್ನಮೇಲೆ ಬರೆಬಿತ್ತು. ರಾಮಸದಯ ಲವಂಗಲತೆಯರ ಪ್ರೇಮವು ಇಜ್ಜೋಡಿ ಯಾಗಿ ಏರುಪೇರಾಗಿದ್ದರೂ ಲವಂಗಲತೆಯು ಗಂಡನಲ್ಲಿ ಇಟ್ಟಿದ್ದ ಪ್ರೇಮಕ್ಕೆ ಅವನ ರೂಪವೇನು ಕಾರಣವಲ್ಲ; ಅವನು ಅವಳಲ್ಲಿಇಟ್ಟಿದ್ದ ಪ್ರೇಮಒಂದು ಪ್ರಬಲವಾದಕಾರಣ. ಕರ್ತವ್ಯಬುದ್ಧಿ, ಪತ್ನೀಧರ್ಮಪರತೆ, ಸಂನ್ಯಾಸಿ ಯ ತಂತ್ರಮಂತ್ರಗಳು ಕಾರಣವಿರಬಹುದು. ಆದರೆ ಅವಳಿಗೆ ಸಂಯಮ ಸಾಮರ್ಥ್ಯಗಳಿದ್ದುವೆಂಬುದರಲ್ಲಿ ಸಂಶಯವಿಲ್ಲ; ಅಮರನಾಥನಲ್ಲೂ ಅಷ್ಟೇಸಂಯಮ ಸಾಮರ್ಥ್ಯಗಳಿದ್ದುವು-ಅವನ ದೌರ್ಬಲ್ಯಜನಿತವಾದ ಸಣ್ಣ ಅವಿವೇಕವಿರಲಿ; ಅದಕ್ಕೂ ಲವಂಗಲತೆಯ ಹೃದಯದಲ್ಲಿ ಸೂಕ್ಷ್ಮವಾಗಿಅಡಗಿದ್ದ ಅವನಮೇಲಣ ಪಕ್ಷಪಾತಕ್ಕೂ ಸರಿಹೋಗುತ್ತದೆ. ಆದರೆ ಅವರು ಅದನ್ನು ಗೆಲ್ಲುತ್ತಾರೆ, ಅದಕ್ಕಾಗಿ ಪಶ್ಚಾತ್ತಾಪಪಡುತ್ತಾರೆ; ಮತ್ತೆ ಅಂಥ ತಪ್ಪಿಗೆ ಅವಕಾಶಕೊಡುವುದಿಲ್ಲ; ಹೀರಾಲಾಲನು ಅವರಿಗೆ ವಿರುದ್ಧನಾದವನು; ಅವನು ಯಾವ ವಿಧವಾದ ಪ್ರೇಮ ವನ್ನೂ ಅರಿಯನು, ಸಂಯಮವನ್ನೂ ಅರಿಯನು; ಯಾವುದಕ್ಕೂ ಹೇಸನು.</p>
<p> ರಜನೀ ಶಚೀಂದ್ರರ ಪಾಲಿಗೆ ರೂಪಗುಣಗಳೆರಡೂ ಬಂದುವು. ಅವರು ಅವನ್ನು ಸಂಯಮದಿಂದ ಅನುಭವಿಸಿ ಸುಖದಿಂದಿದ್ದರು.</p>
<p> ಹೇಳೆನಗೆ-ಒಲುಮೆ ಎಲ್ಲುದಿಸುವುದು?</p>
<p> ಹೃದಯದೊಳಗೊ ಶಿರದೊಳಗೊ?</p>
<p> -
Merchant of Venice III, ii.</p>
<p class="text-center">ಅಧ್ಯಾಯ ೮</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಮೂರು ಸಣ್ಣ ಕಾದಂಬರಿಗಳು</h1>
<p>ಇಂದಿರಾ, ಯುಗಳಾಂಗುರೀಯ, ರಾಧಾರಾಣೀ-ಇವು ಮೂರೂ ‘ವಂಗದರ್ಶನ’ದ ಮೊದಲ ಪರ್ಯಾಯದಲ್ಲಿ ೧೮೭೨ರಿಂದ ೧೮೭೫ರವರೆಗೆ ಬಂದ ಸಣ್ಣಕಾದಂಬರಿಗಳು. ಇವುಗಳನ್ನು ಬಂಕಿಮಚಂದ್ರನು ‘ಉಪಕಥೆ’ಗಳು (೧೮೭೭), ‘ಕ್ಷುದ್ರಕಥೆಗಳು’ (೧೮೮೬) ಎಂದೂ ಕರೆದಿದ್ದಾನೆ. ಇಂದಿನ ‘ಸಣ್ಣಕಥೆ’ ಅವನ ಕಾಲಕ್ಕೆ ಇನ್ನೂ ಖಚಿತವಾದ ರೂಪಲಕ್ಷಣಗಳನ್ನು ತಾಳಿರಲಿಲ್ಲ. ಆದ್ದರಿಂದ ಅವನ್ನು ‘ಸಣ್ಣಕಥೆ’ಗಳೆಂದು ಕಂಡು ವಿಮರ್ಶಿಸುವುದು ತಪ್ಪಾಗುತ್ತದೆ.</p>
<p> ಇವು ಸಾಂಸಾರಿಕ ಕಥೆಗಳು; ಯುಗಳಾಂಗುರೀಯದಲ್ಲಿ ಮಾತ್ರ ಪ್ರಾಚೀನ ಐತಿಹಾಸಿಕ ಹಿನ್ನೆಲೆಯಿದೆ. ಆದರೆ ಅದರಲ್ಲಿ ಐತಿಹಾಸಿಕತೆ, ಅಥವಾ ಚರಿತ್ರಾಂಶ ಇರುವುದು ಅತ್ಯಲ್ಪ.</p>
<p> ಬಂಕಿಮನ ಜೀವಿತಕಾಲದಲ್ಲಿ ಇವು ೧೮೯೩ರವರೆಗೆ ಕ್ರಮವಾಗಿ ಐದು, ಐದು, ಮತ್ತು ನಾಲ್ಕು ಸಂಸ್ಕರಣಗಳನ್ನು ಕಂಡುವು. ಈ ಸಂಸ್ಕೃತಣಗಳಲ್ಲಿ ರಾಧಾರಾಣೀ ಯುಗಳಾಂಗುರೀಯಗಳು ಹೆಚ್ಚು ಬೆಳೆಯಲಿಲ್ಲ. ತುಂಬ ಬೆಳೆದದ್ದೆಂದರೆ ಇಂದಿರೆಯೇ-೪೫ ಪುಟಗಳಿಂದ ೧೭೭ ಪುಟಗಳಿಗೆ; ಸುಮಾರು ಒಂದಕ್ಕೆ ನಾಲ್ಕರಷ್ಟು. ಈಗ ಇದರಲ್ಲಿ ಇಪ್ಪತ್ತೆರಡು ಪರಿಚ್ಛೇದಗಳಿವೆ; ಮೊದಲು ಇದ್ದದ್ದು ಎಂಟು ಮಾತ್ರ.</p>
<p> ಇದು ಐದನೆಯ ಸಂಸ್ಕರಣದ ‘ಇಂದಿರಾ’ ಕಥೆಯ ಸಾರಾಂಶ:-</p>
<p class="text-center">ಪರಿಚ್ಛೇದ ೧</p>
<p> ಮಹೇಶಪುರದಲ್ಲಿ ಹರಮೋಹನದತ್ತನೆಂಬ ಧನಿಕನಿದ್ದನು. ಅವನಿಗೆ ಇಂದಿರೆ ಕಾಮಿನೀ ಎಂಬ ಇಬ್ಬರು ಹೆಣ್ಣುಮಕ್ಕಳೂ ವಸಂತಕುಮಾರನೆಂಬ ಮಗನೂ ಇದ್ದರು. ಇಂದಿರೆಯನ್ನು ಮನೋಹರಪುರದ ಉಪೇಂದ್ರನೆಂಬವನಿಗೆ ಕೊಟ್ಟು ಮದುವೆಯಾಗಿತ್ತು. ಮದುವೆಯಾದಾಗ ಅವಳಿಗೆ ಇನ್ನೂ ಹನ್ನೊಂದುವರ್ಷ. ಮದುವೆಯಾದ ಸ್ವಲ್ಪದಿನಕ್ಕೆ ಹುಡುಗಿಯ ಮಾವನು ಅವಳನ್ನು ತನ್ನ ಮನೆಗೆ ಕರೆಸಿಕೊಳ್ಳಬೇಕೆಂದು ಹೇಳಿ ಕಳುಹಿಸಲು ಹರಮೋಹನನು ‘ನಿಮ್ಮ ಮಗನು ಸಂಪಾದನೆ ಮಾಡುವ ಹಾಗಾಗಲಿ, ಆಮೇಲೆ ಕಳುಹಿಸುತ್ತೇನೆ; ಈಗ ಹೆಂಡತಿಯನ್ನು ಕರೆದುಕೊಂಡು ಹೋಗಿ ಅವಳ ಹೊಟ್ಟೆಗೆಹೇಗೆ ಹಾಕುತ್ತಾನೆ?’ ಎಂದುಬಿಟ್ಟನು. ಮಗಳನ್ನು ಕಳುಹಿಸಲಿಲ್ಲ. ಆದ್ದರಿಂದ ಅಳಿಯನು ಊರುಬಿಟ್ಟು ಪಂಜಾಬು ಪ್ರಾಂತಕ್ಕೆ ಹೋಗಿ, ಕಮಿಸೇರಿಯಟ್​ನಲ್ಲಿ ಕೆಲಸಕ್ಕೆಸೇರಿ ತುಂಬ ಸಂಪಾದನೆ ಮಾಡಿಕೊಂಡು ಬಂದನು. ಆಗ ಇಂದಿರೆಗೆ ಹತ್ತೊಂಬತ್ತು ವರ್ಷ. ಅವಳ ಮಾವನು ‘ನನ್ನ ಮಗ ಸಂಪಾದಿಸುವ ಹಾಗಾಗಿದ್ದಾನೆ; ನಿಮ್ಮ ಮಗಳನು ಕಳುಹಿಸಿಕೊಡಿ’ ಎಂದು ಮೇನಾವನ್ನೂ ಆಳುಕಾಳುಗಳನ್ನೂ ಕಳುಹಿಸಿದನು. ಆದ್ದರಿಂದ ಇಂದಿರೆಯನ್ನು ಕೊಟ್ಟು ಕಳುಹಿಸಲೇಬೇಕಾಯಿತು.</p>
<p class="text-center">೨</p>
<p> ಮಹೇಶಪುರಕ್ಕೂ ಮನೋಹರಪುರಕ್ಕೂ ಸುಮಾರು ಇಪ್ಪತ್ತುಮೈಲಿ. ಬೆಳಗ್ಗೆ ಊಟ ಮಾಡಿಕೊಂಡು ಎಲ್ಲರೂ ಹೊರಟರು. ದಾರಿಯಲ್ಲಿ ಕಾಲಾದಿಘೀ(=ಕಗ್ಗೆರೆ) ಎಂಬ ಒಂದು ದೊಡ್ಡ ಕೆರೆ. ಅದು ಸುಮಾರು ಒಂದುಮೈಲಿ ಉದ್ದ. ಆ ಮೂಲಕವೇ ಹೋಗಬೇಕು. ನಾಲ್ಕು ದಿಕ್ಕಿನಲ್ಲೂ ಆಲದ ಮರಗಳು. ಸುತ್ತ ಬಎಟ್ಟ ಗುಡ್ಡ; ಅಲ್ಲಿ ಮನುಷ್ಯಸಂಚಾರ ಕಡಮೆ. ಕಣಿವೆಯಲ್ಲಿ ಒಂದೇ ಅಂಗಡಿ; ಅದರ ಹತ್ತಿರ ಒಂದು ಹಳ್ಳಿ; ಅದಕ್ಕೂ ಕಾಲಾದಿಘೀ ಎಂದೇ ಹೆಸರು. ಈ ಕೆರೆಯ ಹತ್ತಿರ ಜನ ಓಡಾಡುವುದಕ್ಕೆ ಹೆದರುತ್ತಿದ್ದರು. ಏಕೆಂದರೆ ಅಲ್ಲಿ ಕಳ್ಳರ ಕಾಟ. ಇಂದಿರೆಯು ಅಲ್ಲಿಗೆ ಸೇರಿದಾಗ ಸುಮಾರು ಎರಡುವರೆ ಘಂಟೆ. ಆಳುಗಳು ಅಲ್ಲಿ ಸ್ವಲ್ಪ ನಿಂತು ನೀರುಗೀರು ಕುಡಿದು ಮುಂದೆ ಹೋಗಬೇಕೆಂದು ಹಠಹಿಡಿದರು. ಮೇನವನ್ನು ಇಳಿಸಲಾಯಿತು. ಬೋಯಿಗಳು ಹೊರತು ಮಿಕ್ಕೆಲ್ಲರೂ ಕೆರೆಯಲ್ಲಿ ಸ್ನಾನ ಮಾಡುತ್ತಿದದರು. ಆ ಸಮಯದಲ್ಲಿ ಹತ್ತಿರದಲ್ಲಿದ್ದ ಅಲದ ಮರದ ಮೇಲಿಂದ ನಾಲ್ಕುಜನ ಕಳ್ಳರು ಧುಮಿಕಿ ಮೇನವನ್ನು ಹೊತ್ತುಕೊಂಡು ಓಡಿದರು. ಇಂದಿರೆಯ ಕಡೆಯವರು ಅಟ್ಟಿಸಿಕೊಂಡು ಬರುವ ಹೊತ್ತಿಗೆ ಉದ್ದಕ್ಕೂ ಇದ್ದ ಅಲದ ಮರಗಳಿಂದ ದೊಪ್​ದೊಪ್ಪನೆ ಕಳ್ಳರು ಧುಮುಕಿದರು. ಮುಂದೆ ಬಂದವನೊಬ್ಬನನ್ನು ದೊಣ್ಣೆಯಿಂದ ಬಡಿದರು. ಆದ್ದರಿಂದ ಆಳುಗಳು ಯಾರೂ ಮುಂದುವರಿಯಲಿಲ್ಲ. ಕಳ್ಳರು ರಾತ್ರಿ ಸುಮಾರು ಒಂದು ಘಂಟೆಯವರೆಗೆ ಮೇನವನ್ನು ಹೊತ್ತುಕೊಂಡು ಹೋಗಿ ಇಳಿಸಿದರು. ಘೋರಾರಣ್ಯ; ಕಗ್ಗತ್ತಲು. ಅಲ್ಲಿ ಅವರು ಒಂದು ಪಂಜು ಹೊತ್ತಿಸಿ, ಇಂದಿರೆಯ ಒಡವೆವಸ್ತುಗಳನ್ನೆಲ್ಲಾ ಕಿತ್ತುಕೊಂಡರು. ಒಂದು ಹಳೆಯ ಬಟ್ಟೆಯನ್ನು ಕೊಟ್ಟು, ಅವಳು ಉಟ್ಟಿದ್ದ ಬೆಲೆಯುಳ್ಳ ಸೀರೆಯನ್ನೂ ಕಸಿದುಕೊಂಡರು. ಮೇನವನ್ನು ಮುರಿದು ಬೆಂಕಿ ಹಾಕಿ ಸುಟ್ಟು ಡಕಾಯಿತಿಯ ಗುರುತಿಲ್ಲದಂತೆ ಮಾಡಿದರು. ಕಾಡುಮೃಗಗಳ ಪಾಲಾಗುವುದಕ್ಕಿಂತ ಕಳ್ಳರ ವಶವಾಗುವುದೇ ಲೇಸೆಂದು ಅವಲೂ ತನ್ನನ್ನೂ ಜೊತೆಯಲ್ಲಿ ಕರೆದುಕೊಂಡು ಹೋಗಿ ಎಂದಳು. ಕಳ್ಳರ ಯಜಮಾನನು ಒಪ್ಪಲಿಲ್ಲ. ‘ನಿನ್ನಂಥ ಸುಂದರಿಯನ್ನು ಕಟ್ಟಿಕೊಂಡು ಹೋದರೆ ನಾವು ಸಿಕ್ಕಿಬೀಳುವುದು ಖಂಡಿತ!’ ಎಂದು ಬಿಟ್ಟನು.</p>
<p class="text-center">೩</p>
<p> [ಕಾಡುಮೃಗಗಳ ಬಾಯಿಗಾದರೂ ಬೀಳೋಣವೆಂದು ಇಂದಿರೆಯು ಅಲ್ಲೆಲ್ಲಾ ಓಡಾಡಿದಳು ಆದರೆ ಅವೇ ಓಡಿಹೋದುವು. ಕೊನೆಗೆ ಒಂದುಕಡೆ ಬಿದ್ದುಕೊಂಡಳು].</p>
<p class="text-center">೪</p>
<p> ಬೆಳಗಾದಾಗ ನೋಡಲು ಸುತ್ತಲೂ ಮರದಕೊಂಬೆಗಳು ಕಡಿದಿದ್ದುವು. ಅದ್ದರಿಂದ ಹತ್ತಿರಊರು ಇರಬಹುದೆಂದು ಮುಂದೆ ಹೋದಳು. ಒಂದು ಕಾಲಹಾದಿ ಸಿಕ್ಕಿತು. [ನಡೆದು ಅಭ್ಯಾಸವಿಲ್ಲ; ರಾತ್ರಿ ನಿದ್ರೆ ಇಲ್ಲ; ಅನ್ನವಿಲ್ಲ; ಆದ್ದರಿಂದ ಆಯಾಸವಾಗಿ ಒಂದು ಮರದಕೆಳಗೆ ಮಲಗಿಕೊಂಡಳು; ಸ್ವಲ್ಪ ಜೊಂಪು ಹತ್ತಿತ್ತು. ಕನಸಿನಲ್ಲಿ ತಾನು ಇಂದ್ರಲೋಕಕ್ಕೇ ಹೋಗಿದ್ದಂತೆಯೂ ಮನ್ಮಥನೇ ತನ್ನ ಗಂಡನೆಂದೂ ಕಾಣಿಸಿತು.] ಎದ್ದು ಮುಂದೆ ಹೋಗಲು ಹಸುವನ್ನು ಅಟ್ಟಿಕೊಂಡು ಹೋಗುತ್ತಿದ್ದ ಒಬ್ಬ ಮುದುಕಿ ಸಿಕ್ಕಿದಳು. ಅವಳು ತನ್ನ ಮನೆಗೆ ಕರೆದುಕೊಂಡು ಹೋಗಿ ಹಾಲುಕೊಟ್ಟು ಉಪಚರಿಸಿದಳು. ಅವಳೀಗೆ ಮಹೇಶಪುರ ಗೊತ್ತಿತ್ತು. ಆದರೆ ತನ್ನ ಮನೆಮಠ ಬಿಟ್ಟು ಇಂದಿರೆಯನ್ನು ಅಲ್ಲಿಗೆ ಕರೆದುಕೊಂಡು ಹೋಗಲು ಒಪ್ಪಲಿಲ್ಲ. ಅವಳು ತೋರಿಸಿದ ದಾರಿ ಹಿಡಿದು ಇಂದಿರೆಯು ಒಂಟಿಯಾಗಿಯೇ ಹೊರಟಳು. ಸಂಜೆಯತನಕ ನಡೆದು ದಾರಿಯಲ್ಲಿ ಸಿಕ್ಕಿದ ಒಬ್ಬ ಪ್ರಯಾಣಿಕನನ್ನು ‘ಮಹೇಶಪುರವು ಇನ್ನೂ ಎಷ್ಟುದೂರವಿದೆ?’ ಎಂದು ಕೇಳಿದಳು. ಅವನು ಆ ಮಾತು ಕೇಳಿ ‘ಅಮ್ಮಾ! ನೀನು ದಾರಿತಪ್ಪಿ ಬಂದಿದ್ದೀಯೆ; ಮಹೇಶಪುರವು ಇಲ್ಲಿಂದ ಒಂದು ದಿನದ ಪ್ರಯಾಣ!’ ಎಂದನು. ಆತ ವೈದಿಕ ಬ್ರಾಹ್ಮಣ; ಮುದುಕ; ಹತ್ತಿರವೇ ಅವನ ಊರು-ಗೌರೀಗ್ರಾಮ. ಅವನ ಜೊತೆಯಲ್ಲಿ ಅವಳು ಅಲ್ಲಿಗೆ ಹೋಗಿ ವಿಶ್ರಾಂತಿ ಪಡೆದಳು. ಆದರೆ ಮಹೇಶಪುರಕ್ಕೆ ಹಿಂತಿರುಗಿ ಹೋಗಲಾಗಲಿಲ್ಲ; ಏಕೆಂದರೆ ಅದನ್ನು ತಿಳಿದಿದ್ದು, ಅಲ್ಲಿಗೆ ಜೊತೆಯಲ್ಲಿ ಕರೆದುಕೊಂಡು ಹೋಗಿ ಬಿಡಬಲ್ಲ ಹೆಂಗಸರು ದೊರೆಯಲಿಲ್ಲ; ಗಂಡಸರ ಜೊತೆಯಲ್ಲಿ ಹೋಗುವುದು ಸೂಕ್ತವಾಗಿರಲಿಲ್ಲ. ಈ ಸಮಯದಲ್ಲಿ ಕೃಷ್ಣದಾಸವಸು ಎಂಬ ಆ ಊರಿನ ದೊಡ್ಡಮನುಷ್ಯನೊಬ್ಬನು ಸಪರಿವಾರನಾಗಿ ಕಲ್ಕತ್ತೆಗೆ ಹೋಗುವನೆಂದು ತಿಳಿಯಿತು. ಕಲ್ಕತ್ತೆಯಲ್ಲಿ ಇಂದಿರೆಯ ಚಿಕ್ಕಪ್ಪನೊಬ್ಬನಿದ್ದನು. ಅವನು ತನ್ನನ್ನು ಊರಿಗೆ ಬಿಡುವನೆಂದು ಇಂದಿರೆಯೂ ಆ ದೊಡ್ಡ ಮನುಷ್ಯನ ಸಂಸಾರದ ಜೊತೆಯಲ್ಲಿ ಕಲ್ಕತ್ತೆಗೆ ಹೊರಟಳು.</p>
<p class="text-center">೫</p>
<p> [ಗಂಗೆಯ ಮೇಲೆ ದೋಣಿಯಲ್ಲಿ ಪ್ರಯಾಣ ಮಾಡಿ ಎಲ್ಲರೂ ಕಲ್ಕತ್ತೆಗೆ ಸೇರಿದರು.]</p>
<p class="text-center">೬</p>
<p> ಕಲ್ಕತ್ತೆಯು ಮಹೇಶಪುರದಂತೆ ಒಂದುಸಣ್ಣ ಗ್ರಾಮವೆಂದೂ ಅಲ್ಲಿ ತನ್ನಚಿಕ್ಕಪ್ಪನ ಹೆಸರು ಹೇಳಿದರೆ ಯಾರಾದರೂ ಅವನ ಮನೆಯನ್ನು ತೋರಿಸುವರೆಂದೂ ಇಂದಿರೆಯು ಭಾವಿಸಿದ್ದಳು. ಆದರೆ ಅದು ಕೊನೆಮೊದಲಿಲ್ಲದ ಉಪ್ಪರಿಗೆ ಮನೆಗಳ ಸಾಗರ! ಆದ್ದರಿಂದ ಅವನನ್ನು ಪತ್ತೆಹಚ್ಚಲಾಗಲಿಲ್ಲ. ಕೃಷ್ಣದಾಸ ವಸುವು ಅಲ್ಲಿಂದ ಮುಂದೆ ಕಾಶಿಗೆ ಹೋಗಬೇಕಾಗಿತ್ತು. [ಏನೂ ತೋರದೆ ಇಂದಿರೆಯು ಅಳುತ್ತಿರಲು ಕೃಷ್ಣದಾಸನ ಹೆಂಡತಿಯು ‘ಇಲ್ಲಿ ಯಾರ ಮನೆಯ ಲ್ಲಾದರೂ ಕೆಲಸಕ್ಕೆ ಸೇರಿಕೊ; ಇವೊತ್ತು ನಮ್ಮ ಸುಬೀ ಬರುತ್ತಾಳಂತೆ; ನಿನಗೆ ಇಷ್ಟವಾದರೆ ಅವಳ ಮನೆಯಲ್ಲಿರು!’ ಎಂದು ಸೂಚಿಸಿದಳು. ಸಂಜೆಯ ಸುಮಾರಿಗೆ ಆಕೆ (ಸುಭಿ, ಸುಭೋ ಅಥವಾ ಸುಭಾಷಿಣೀ) ಬಂದಳು. ಆಕೆಯ ದೊಡ್ಡಕಣ್ಣು, ನಗುಮುಖ, ಪದ್ಮಕಾಂತಿ, ತನ್ನದೇ ವಯಸ್ಸು ಇವುಗಳನ್ನು ನೋಡಿದ ಕೂಡಲೆ ಅವಳಿಗೆ ಸಂತೋಷವಾಯಿತು. ಆಕೆಗೆ ಕೃಷ್ಣದಾಸನ ಹೆಂಡತಿ ಚಿಕ್ಕಮ್ಮನಾಗಬೇಕು; ಆಕೆ ಕಲ್ಕತ್ತೆಯ ರಾಮರಾಮದತ್ತನ ಸೊಸೆ. ಅವಳು ಇಂದಿರೆಯ ಹೆಸರನ್ನು ಕೇಳಿದಳು. ಅವಳು ‘‘ಕುಮುದಿನೀ’’ ಎಂದಳು. ಹೆಚ್ಚು ಕೇಳಲಿಲ್ಲ; ‘ನೀನು ದೊಡ್ಡ ಮನುಷ್ಯರ ಮಗಳು; ನೋಡಿದರೇ ತಿಳಿಯುತ್ತದೆ; ನಿನಗೆ ಸೇವಕಳ ಕೆಲಸ ಸರಿಯಲ್ಲ; ಅಡಿಗೆ ಮಾಡಬಲ್ಲೆಯಾ?’ ಎಂದು ಕೇಳಿದಳು. ಇಂದಿರೆ ಅಡಿಗೆ ಬಲ್ಲಳು. ಮತ್ತೆ ಸುಭಾಷಿಣಿ ‘ನಮ್ಮಲ್ಲಿ ಈಗ ಅಡಿಗೆಯವಳಿದ್ದಾಳೆ. ಅವಳು ಸಿಡುಕಿ. ಆದ್ದರಿಂದ ಅವಳನ್ನು ಕಳುಹಿಸಿಬಿಡೋಣ ವೆಂದಿದ್ದೇವೆ. ನಿನ್ನ ಮೇಲೇ ಎಲ್ಲಾ ಹಾಕುವುದಿಲ್ಲ; ನಾವೆಲ್ಲಾ ಸಹಾಯ ಮಾಡುತ್ತೇವೆ; ಅಡಿಗೆ ಮಾಡಬಲ್ಲೆಯಾ?’ ಎಂದು ಕೇಳಿದಳು. ಇಂದಿರೆ ಸಂತೋಷದಿಂದ ಒಪ್ಪಿದಳು.</p>
<p class="text-center">೭</p>
<p> ಸುಭಾಷಿಣಿಯ ಅತ್ತೆ, ಇಂದಿರೆಯು ಕಾಯಸ್ಥೆ ಎಂದು ಗೊಣಗಿದಳು. ಅನ್ನಹಾಕಿ ಬಟ್ಟೆಕೊಟ್ಟು ತಿಂಗಳಿಗೆ ಮೂರು ರೂಪಾಯಿ ಸಂಬಳ ಗೊತ್ತುಮಾಡಿದಳು. ಕೊನೆಗೆ ಅವಳ ವಯಸ್ಸು ಹತ್ತೊಂಬತ್ತು ಎಂದು ಕೇಳಿ ಅಷ್ಟು ಚಿಕ್ಕವಯಸ್ಸಿನವಳು ಬೇಡ ಎಂದುಬಿಟ್ಟಳು-ಗಂಡನ ಮೇಲೆ ಸಂಶಯ! ಇಂದಿರೆಗೆ ಅಳು ಬಂತು; ಸುಭಾಷಿಣಿಯು ಅವಳಿಗೆ ಊಟಮಾಡಿಸಿ ಕಳುಹಿಸುತ್ತೇನೆಂದು ಅವಳನ್ನು ಉಳಿಸಿಕೊಂಡಳು. ಈ ಮಧ್ಯೆ ಗಂಡನನ್ನು ಕರಸಿ ಅವನೊಡನೆ ಮಾತನಾಡಿದಳು. ಅವನ ಹೆಸರು ರಮಣಬಾಬು; ಅಂದಿನ ರಾತ್ರಿ ಅವನು ಸರಿಯಾಗಿ ಊಟಮಾಡಲಿಲ್ಲ; ಅಡಿಗೆ ಚೆನ್ನಾಗಿಲ್ಲವೆಂದು ಬೇಸರಗೊಂಡು ಎಲ್ಲವನ್ನೂ ಒತ್ತರಿಸಿದನು. ಅದನ್ನು ನೋಡದ ಅವನ ತಾಯಿ ಮಗನ ಮೇಲಣ ಅಂತಃಕರಣದಿಂದ, ಇಂದಿರೆಯು ಚೆನ್ನಾಗಿ ಅಡಿಗೆ ಮಾಡಿದರೆ ಅವಳನ್ನೇಕೆ ಇಟ್ಟುಕೊಳ್ಳಬಾರದು? ಮಗ ಹೊಟ್ಟೆತುಂಬ ಊಟಮಾಡಲಿ, ಎಂದು ಯೋಚಿಸಿದಳು. ಸೊಸೆಯನ್ನು ಕರಸಿ ‘ಆ ಹುಡುಗಿ ಇಲ್ಲೇ ಇದು ನಾಳೆ ಅಡಿಗೆ ಮಾಡಲಿ ನೋಡೋಣ, ಹೇಗೆ ಮಾಡುತ್ತಾಳೆ!’ ಎಂದಳು.</p>
<p class="text-center">೮</p>
<p> ಮರುದಿನ ಇಂದಿರೆಯದೇ ಅಡಿಗೆ. ಮನೆಯ ಹೆಂಗಸರು ಗಂಡಸರು ಮಕ್ಕಳು ಎಲ್ಲರೂ ಅದನ್ನು ಮೆಚ್ಚುವವರೇ. ಅಡಿಗೆಯ ಮುದುಕಿಗೆ ಮಾತ್ರ ಅಸಮಾಧಾನ; ಅವಳನ್ನು ಎಲ್ಲರೂ ರೇಗಿಸಿದರು, ಕೀಟಲೆ ಮಾಡಿದರು, ನಕ್ಕರು. ಸುಭಾಷಿಣಿಗೆ ತುಂಬ ವಿನೋದ.</p>
<p class="text-center">೯</p>
<p> ಇಂದಿರೆಯು ಎಲ್ಲರಿಗೂ ಬೇಕಾದವಳಾದಳು. ಸುಭಾಷಿಣಿಗೆ ಅವಳನ್ನು ಕಂಡರೆ ತುಂಬ ವಿಶ್ವಾಸ; ಅವಳು ಸುಭಾಷಿಣಿ ಮಾತ್ರವಲ್ಲ ಸುಹಾಸಿನಿಯೂ ಹೌದು; ಅವಳ ಮನಸ್ಸೂಅಂತಹದೆ; ಇಂದಿರೆಯನ್ನು ತಂಗಿಯಂತೆ ಕಾಣುತ್ತಿದ್ದಳು; ಅವಳ ಸಿಪಾರಸಿನಿಂದಲೂ, ಬುದ್ದಿವಂತಿಕೆಯಿಂದಲೂ, ಬ್ರಾಹ್ಮಣಿ ಇಂದಿರೆ ಇಬ್ಬರೂ ಅಡಿಗೆಯ ಕೆಲಸಕ್ಕಾದರು. ಇಂದಿರೆಯು ಯಜಮಾನಿಯ ತಲೆಯ ನರೆಕೂದಲು ತೆಗೆಯುವುದೇ ಮುಂತಾದ ಕೆಲಸಗಳಿಂದ ಅವಳಿಗೂ ಅಚ್ಚುಮೆಚ್ಚಾದಳು.</p>
<p class="text-center">೧೦</p>
<p> ಇಂದಿರೆಯು ಒಂದುದಿನ ಸುಭಾಷಿಣಿಯೊಡನೆ ಯಜಮಾನಿಯ ನರೆಕೂದಲೆಲ್ಲಾ ತೆಗೆಯುವ ಮಾತನಾಡು ತ್ತಿರುವಾಗ ಬಾಯಿತಪ್ಪಿ ‘ಇದು ಕಾಲಾದಿಘಿಯ ಡಕಾಯಿತಿ!’ ಎಂದುಬಿಟ್ಟಳು. ಹಾಗೆಂದರೇನು ಎಂದು ಸುಭಾಷಿಣಿಯು ಬಲವಂತ ಪಡಿಸಿಕೇಳಲು, ಇಂದಿರೆಯು ತಾನು ಕಳವಾದವೃತ್ತಾಂತವನ್ನು ಹೇಳಬೇಕಾಯಿತು. ಆದರೆ ಎಲ್ಲವನ್ನೂ ಹೇಳಲಿಲ್ಲ. ತಮ್ಮ ತಂದೆ ಐಶ್ವರ್ಯವಂತ; ಮನೆಯಲ್ಲಿ ಗಜಶಾಲೆ ಇದೆ; ಆನೆ ಕಟ್ಟಿದೆ; ಡಕಾಯಿತರ ಕೈಗೆ ಸಿಕ್ಕಿ ಅಡಿಗೆ ಪರಿಚಾರಿಕೆ ಯಾಗಬೇಕಾಯಿತು ಎಂದಳು. ತಂದೆಯ ಹೆಸರು, ಗ್ರಾಮದ ಹೆಸರು, ಗಂಡನ ಹೆಸರು ಮಾವನ ಹೆಸರು ಒಂದೂ ಹೇಳಲಿಲ್ಲ. ಸುಭಾಷಿಣಿಗೆ ತುಂಬ ದುಃಖವಾಯಿತು. ಗಂಡನೊಡನೆ ಮಾತನಾಡಿ ಅವಳನ್ನು ಅವಳ ಮನೆಗೆ ತಲುಪಿಸುವ ಯತ್ನಮಾಡತೊಡಗಿದಳು. ಆಮೇಲೆ ತಂದೆಯ ಹೆಸರು, ತನ್ನ ಊರಿನ ಹೆಸರು ಹೇಳಬೇಕಾಯಿತು; ಆ ಊರಿಗೆ ಅಂಚೆಯ ಕಛೇರಿ ಇದೆಯೋ ಇಲ್ಲವೋ ಅವಳಿಗೆ ಗೊತ್ತಿಲ್ಲ; ಆದ್ದರಿಂದ ರಮಣಬಾಬುವು ಆ ಊರಿಗೇ ಒಂದು ಕಾಗದ ಬರೆದನು; ಅಲ್ಲಿ ಅಂಚೆಯ ಕಛೇರಿ ಇಲ್ಲದ್ದರಿಂದ ಕಾಗದವು ಕಲ್ಕತ್ತೆಯ ದೊಡ್ಡ ಕಛೇರಿಗೆ ಹೋಗಿ ಹಿಂತಿರುಗಿ ಬಂತು. ಆಮೇಲೆ ಮಾವನ ಹೆಸರನ್ನೂ ಊರನ್ನೂ ಹೇಳಿದಳು; ಗಂಡನ ಹೆಸರನ್ನೂ ಬರೆದು ತಿಳಿಸಿದಳು. ಅಲ್ಲಿಗೆ ಬರೆದ ಕಾಗದವೂ ಹೀಗೆಯೇ ಹಿಂದಕ್ಕೆ ಬಂತು-ಎಂದು ಕೇಳಿದಳು]</p>
<p class="text-center">೧೧</p>
<p> ಒಂದುದಿನ ರಮಣಬಾಬುವಿನ ಒಬ್ಬ ಐಶ್ವರ್ಯವಂತ ಕಕ್ಷಿಗಾರನನ್ನು ಊಟಕ್ಕೆ ಕರೆದಿದ್ದರು. ಔತಣದ ಅಡಿಗೆಯಾಗಬೇಕು; ಆದ್ದರಿಂದ ಅದರ ಭಾರ ಇಂದಿರೆಯ ಮೇಲೆಬಿತ್ತು; ಗಂಡಸರು ಊಟಕ್ಕೆ ಕುಳಿತಾಗ ಅಡಿಗೆಯ ಮುದುಕಿ ಬಡಿಸುತ್ತಿದ್ದಳು; ಅವಳು ಸಾರು ಬಡಿಸುತ್ತಿದ್ದಾಗ ರಮಣಬಾಬು ‘‘ಬೇಡ! ಬೇಡ!’’ ಎಂದು ಗಾಬರಿಗೊಳಿಸಿ ಅವಳು ಪಾತ್ರೆಯನ್ನು ಕೆಳಕ್ಕೆ ಎತ್ತಿಹಾಕುವಂತೆ ಮಾಡಿದನು. ‘ಬಡಿಸುವುದಕ್ಕೆ ಕೈಲಾಗದಿದ್ದರೆ ಇನ್ನಾರಿಗಾದರೂ ಹೇಳುವುದಕ್ಕೇನು?’ ಎಂದು ಗದರಿಸಿದನು. ರಾಮರಾಮಬಾಬುವು ‘ಕುಮುದಿನಿಯನ್ನು ಕಳುಹಿಸು!’ ಎಂದು ಅಪ್ಪಣೆ ಮಾಡಿದನು. ಇಂದಿರೆಯು ಬುರುಕಿಹಾಕಿಕೊಂಡು ಬಡಿಸುತ್ತಿದ್ದಳು. ಅತಿಥಿಯನ್ನು ನೋಡಿ ಗುರುತು ಸಿಕ್ಕದಂತಾಯಿತು. ಅವನು ಅಡಿಗೆ ರುಚಿಯಾಗಿದೆ ಎಂದನು. ತಮ್ಮೂರಿನ ಕಡೆಯದರಂತಿದೆ ಎಂದನು. ಮತ್ತೊಂದು ಸಾರಿ ಬಂದಾಗ ಅವಳದು ಯಾವ ಊರು ಎಂದು ಕೇಳಿದನು. ಅವಳು ಮಾತಾಡಬೇಕೋ ಬೇಡವೋ, ಸುಳ್ಳು ಹೇಳಲೋ ನಿಜ ಹೇಳಲೋ, ಎಂದು ಯೋಚಿಸಿ ಕೊನೆಗೆ ‘ನಮ್ಮೂರು ಕಾಲಾದಿಘಿ’ ಎಂದುಬಿಟ್ಟಳು. ಅಲ್ಲಿಂದಾಚೆಗೆ ಅವನು ಸರಿಯಾಗಿ ಊಟಮಾಡಲಿಲ್ಲ. ರಾಮರಾಮದತ್ತನು ಅದನ್ನು ನೋಡಿ ‘‘ಊಟಮಾಡಿ, ಉಪೇಂದ್ರಬಾಬು!’’ ಎಂದು ಉಪಚರಿಸಿದನು. ಇಂದಿರೆಯ ಸಂದೇಹವು ನಿಜವಾಯಿತು. ಅವಳ ಗಂಡನ ಹೆಸರೇ ಉಪೇಂದ್ರಬಾಬು!</p>
<p class="text-center">೧೨</p>
<p> ಅವರು ಊಟ ಮುಗಿಸಿ ಕೈತೊಳೆದುಕೊಳ್ಳುವುದಕ್ಕೆ ಹೋದಾಗ ಇಂದಿರೆಯು ಬುರುಕಿ ತೆಗೆದು ಹೊರಗೆ ನಿಂತಿದ್ದಳು. ಎಲ್ಲರಿಗಿಂತ ಹಿಂದೆ ಹೋದ ಉಪೇಂದ್ರನು ಅವಳನ್ನು ನೋಡಿ ಮೋಹಿತನಾದನು. ಆಗ ಇಂದಿರೆಯು ಹಾರಾಣಿಯೆಂಬ ಸುಭಾಷಿಣಿಯ ದಾಸಿಯನ್ನು ಕರೆದು ಅವಳಿಗೆ ದುಡ್ಡಿನ ಆಸೆ ತೋರಿಸಿ ಅವಳ ಮೂಲಕ ಅಂದಿನ ರಾತ್ರಿ ಉಪೇಂದ್ರನನ್ನು ನೋಡಬೇಕೆಂದು ಪ್ರಯತ್ನಪಟ್ಟಳು. [ಹಾರಾಣಿಯು ಒಪ್ಪಲಿಲ್ಲ. ಆಗ ಸುಭಾಷಿಣಿಯಿಂದಲೇ ಈ ಕೆಲಸವು ಆಗಬೇಕೆಂದು ಯೋಚಿಸಿ ಇಂದಿರೆಯು ಅವಳಲ್ಲಿಗೆ ಹೋದಳು. ಅವಳನ್ನು ನೋಡಿದ ಕೂಡಲೆ ಸುಭಾಷಿಣಿಯ ಮುಖವು ‘ಬೆಳಗಿನ ಕಮಲದಂತೆ, ಸಂಜೆಯ ಸುಗಂಧರಾಜದಂತೆ ಅರಳಿತು!’ ‘ಏನು, ಗುರುತಾಯಿತೇ?’ ಎಂದು ಕೇಳಿದಳು. ಉಪೇಂದ್ರನು ರಮಣಬಾಬುವಿನ ಕಕ್ಷಿಗಾರ; ಅವನ ಹೆಸರನ್ನೂ ಊರನ್ನೂ ಇಂದಿರೆಯ ಬಾಯಿಂದ ಕೇಳಿದ ಕೂಡಲೆ ಅವನೂ ಸುಭಾಷಿಣಿಯೂ ತಂತ್ರಹೂಡಿ ಅವನನ್ನು ಮನೆಗೆ ಬರಮಾಡಿಕೊಂಡಿದ್ದರು. ರಮಣಬಾಬುವು ಇಂದಿರೆಯನ್ನು ಬಡಿಸುವುದಕ್ಕೆ ಎಳೆದನು. ಆದರೆ ಅವನಿಗೆ ಇಂದಿರೆಯ ವೃತ್ತಾಂತವನ್ನು ತಿಳಿಸಿರಲಿಲ್ಲ. ಡಕಾಯಿತರು ಹೊತ್ತುಕೊಂಡು ಹೋದವಳೆಂದು ಅವನು ತಿರಸ್ಕರಿಸಿದರೆ ಕೆಲಸ ಕೆಟ್ಟುಹೋಗುತ್ತದೆ. ಆದ್ದರಿಂದ ಯೋಚನೆ ಮಾಡಿ ಮುಂದುವರೆಯಬೇಕು; ಇಂದಿರೆಯ ಬುದ್ಧಿವಂತಿಕೆಯಿಂದಲೇ ಅವನು ಒಪ್ಪಬೇಕು. ಆದ್ದರಿಂದ ಸುಭಾಷಿಣಿಯು ಅವರನ್ನು ಅಂದಿನ ರಾತ್ರಿ ಸೇರಿಸಲು ಒಪ್ಪಿದಳು.</p>
<p class="text-center">೧೩</p>
<p> ರಮಣಬಾಬುವು ಅಂದಿನ ಸಂಜೆ ಉಪೇಂದ್ರನ ಕಾಗದ ಪತ್ರ ನೋಡುವುದನ್ನೂ ಬೇಕೆಂದು ನಿದಾನ ಮಾಡಿ ಅವನು ರಾತ್ರಿ ಅಲ್ಲೇ ಊಟಕ್ಕೆ ನಿಲ್ಲುವಂತೆ ಮಾಡಿದನು. ಹಾರಾಣಿಯು ಒಡತಿಯ ಅಪ್ಪಣೆಯಂತೆ ಇಂದಿರೆಯಿಂದ ಒಂದು ಚೀಟಿಯನ್ನು ಅವನಿಗೆ ತಲುಪಿಸಿದಳು. ಅವನ ಒಪ್ಪಿಗೆ ದೊರೆಯಿತು. ಸುಭಾಷಿಣಿಯು ಅಂದಿನ ಸಂಜೆ ಮುದುಕಿಯನ್ನು ಅಡಿಗೆಗೆ ಬಿಟ್ಟು ಇಂದಿರಗೆ ಒಡೆ ಹೆಣೆದು ಅಲಂಕಾರ ಮಾಡಿ, ಗಂಡಸನ್ನು ಉಪಚರಿಸಿ ವಶಪಡಿಸಿಕೊಳ್ಳುವುದು ಹೇಗೆಂದು ತೋರಿಸಿಕೊಟ್ಟಳು. ಅವಳನ್ನು ಪ್ರೇಮದಿಂದ ಮುದ್ದಿಟ್ಟಳು; ಅತ್ತಳು. ಇಂದಿರೆಯ ಆನಂದದಲ್ಲಿ ಮುಳುಗಿ ಹೋದಳು.</p>
<p class="text-center">೧೪</p>
<p> ಗಂಡಸರ ಊಟವಾಗುತ್ತಲೆ, ಉಪೇಂದ್ರನು ಮೂರ್ಛೆ ಹೋಗಿ ಸ್ವಲ್ಪ ಹೊತ್ತಿನಮೇಲೆ ಎಚ್ಚೆತ್ತನು. (ಅದು ಅವನ ನಟನೆ) ಆದ್ದರಿಂದ ಅವನು ತನ್ನ ನಿವಾಸಕ್ಕೆ ಹೋಗದೆ ರಮಣಬಾಬುವಿನ ಮನೆಯಲ್ಲಿಯೇ ಅಂದಿನ ರಾತ್ರಿ ವಿಶ್ರಾಂತಿ ಪಡೆಯಬೇಕೆಂದು ನಿರ್ಧರವಾಯಿತು. ರಾತ್ರಿ ಎಲ್ಲರೂ ಮಲಗಿದಮೇಲೆ ಹಾರಾಣಿಯು ಇಂದಿರೆಯನ್ನು ಕರೆದುಕೊಂಡು ಹೋಗಿ ಉಪೇಂದ್ರನ ಕೋಣೆಯನ್ನು ತೋರಿಸಿದಳು. ಇಂದಿರೆಯು ಒಳಗೆ ಹೋದಳು. ಮಾತು ಹೊರಡಲಿಲ್ಲ; ಅಳುಬಂತು. ಸ್ವಲ್ಪ ಹೊತ್ತಿನಮೇಲೆ ಸಮಾಧಾನ ಮಾಡಿಕೊಂಡು, ಅವನನ್ನು ಮಾತನಾಡಿಸಿ ಅವನ ಹೆಂಡತಿಯ ಮಾತೆತ್ತಿ, ಅವಳು ಎಲ್ಲೋ ಹೋದಳೆಂದೂ, ಆದರೆ ಅವನು ಮತ್ತೆ ಮದುವೆ ಮಾಡಿಕೊಂಡಿಲ್ಲವೆಂದೂ, ಮೊದಲನೆಯ ಹೆಂಡತಿ ಒಂದುಪಕ್ಷ ಸಿಕ್ಕಿದರೆ ಅವಳನ್ನು ತಿರಸ್ಕರಿಸುವನೆಂದೂ ಹೊರಡಿಸಿದಳು. ಇಲ್ಲ, ಅವನು ತನ್ನನ್ನು ಹೆಂಡತಿಯಾಗಿ ಸ್ವೀಕರಿಸಬೇಕು; ಇಲ್ಲ, ತಾನು ಪ್ರಾಣ ಬಿಡಬೇಕು-ಎಂದು ಅವಳು ನಿರ್ಧರಿಸಿದಳು.</p>
<p class="text-center">೧೫</p>
<p> ಉಪೇಂದ್ರನು ಅವಳಲ್ಲಿ ಮೋಹಗೊಂಡಿದ್ದನು. ಅದನ್ನು ಅವಳು ಬಲ್ಲಳು. ಅವನನ್ನು ವಶಪಡಿಸಿಕೊಳ್ಳುವ ಸಲುವಾಗಿ, ದೂರ ಸರಿದು ‘ನಾನು ನಮ್ಮೂರಿನ ವೃತ್ತಾಂತವನ್ನು ತಿಳಿದುಕೊಳ್ಳಲು ಇಲ್ಲಿಗೆ ಬಂದೆ; ನಾನು ಕುಲಟೆಯಲ್ಲ; ಯಾವ ದುರುದ್ದೇಶದಿಂದಲೂ ಬಂದಿಲ್ಲ!’ ಎಂದಳು. ಅವನು ಅವಳ ರೂಪಿನಲ್ಲಿ ಮುಗ್ಧನಾಗಿ, ಅವಳ ಕಾಲು ಹಿಡಿದು ‘ನಾನು ಹುಚ್ಚನಂತಾಗಿದ್ದೇನೆ, ನನ್ನನ್ನು ಬಿಟ್ಟುಹೋಗಬೇಡ; ನಾನು ನಿನ್ನನ್ನು ನನ್ನ ಹೃದಯೇಶ್ವರಿಯಾಗಿ ಮಾಡಿಕೊಳ್ಳುತ್ತೇನೆ!’ ಎಂದು ಪ್ರತಿಜ್ಞೆ ಮಾಡಿದನು. ಇಂದಿರೆಯು ಹಾಗಾದರೆ ‘ನಿಮ್ಮ ನಿಮವಾಸಕ್ಕೆ ಹೋಗೋಣ!’ ಎಂದಳು. ಹೊರಗೆ ಗಾಡಿ ಸಿದ್ಧವಾಗಿತ್ತು. ಅದರಲ್ಲಿ ಕುಳಿತು ಅವನ ಮನೆಗೆ ಹೋದರು. ಅದು ಎರಡಂತಸ್ತಿನ ಮಹಡಿ. ಇಂದಿರೆಯು ಮುಂದೆ ಹೋಗಿ ಒಳಹೊಕ್ಕು ಬಾಗಿಲು ಹಾಕಿಕೊಂಡಳು. ‘ಇಂದಿನರಾತ್ರಿ ಕಳೆಯಲಿ; ನಾಳೆಯತನಕ ನಿಮ್ಮ ಪ್ರೀತಿ ಹೀಗೆಯೇ ಇರುತ್ತದೆಯೋ ನೋಡೋಣ!’ ಎಂದು ನಕ್ಕಳು. ಬಹಳ ಹೊತ್ತಿನಮೇಲೆ ಬಾಗಿಲು ತೆಗೆಯಲು ಅವನು ಬಾಗಿಲಲ್ಲೇ ಇದ್ದನು. ಅವನ ಕೈಹಿಡಿದುಕೊಂಡು ಇಂದಿರೆಯು ‘‘ಪ್ರಾಣನಾಥ! ನನ್ನನ್ನು ರಾಮರಾಮದತ್ತರ ಮನೆಗೇ ಕಳುಹಿಸಿಬಿಡಿ; ಇಲ್ಲದಿದ್ದರೆ ಒಂದು ವಾರ ನನ್ನೊಡನೆ ಮಾತನಾಡಬೇಡಿ; ಇದು ನಿಮ್ಮ ಪರೀಕ್ಷೆ’’ ಎಂದಳು. ಅವನು ಅ ಪರೀಕ್ಷೆಗೆ ಸಮ್ಮತಿಸಿದನು.</p>
<p class="text-center">೧೬</p>
<p> ಆ ವಾರವೆಲ್ಲಾ ಇಂದಿರೆಯು ತನ್ನ ಗಂಡನನ್ನು ತುಂಬ ಪ್ರೇಮದಿಂದ ಉಪಚರಿಸಿದಳು. ಊಟ ಉಡಿಗೆ ತೊಡಿಗೆ ಎಲ್ಲವನ್ನೂ ಸ್ವಂತವಾಗಿ ನೋಡಿಕೊಂಡಳು. ಒಂದೂ ಅಪ್ರಿಯವಾದ ಮಾತನಾಡಲಿಲ್ಲ. ತಾನು ಪತಿಸೇವೆ ಮಾಡುತ್ತಿದ್ದೇ ನೆಂದು ಆನಂದಿಸಿದಳು. ನಗೆ ನೋಟಗಳ ಬಲೆ ಬೀಸಿದಳು. ಅವನನ್ನು ಅದರಲ್ಲಿ ಸಿಕ್ಕಿಸಿದಳು; ತಾನೂ ಸಿಕ್ಕಿಬಿದ್ದಳು. ಗಂಡನು ತನ್ನನ್ನು ಬಿಟ್ಟುಬಿಟ್ಟರೂ ಅವನ ದಾಸಿಯಾಗಿರುವೆನೆಂದುಕೊಂಡಳು. ಆದರೆ ಅವನು ರೆಕ್ಕೆ ಮುರಿದ ಹಕ್ಕಿಯಂತಾಗಿ ಅವಳ ಹಿಂದೆಮುಂದೆ ಸುತ್ತುತ್ತಿದ್ದನು. ‘ನಿನ್ನವಾರದ ಪರೀಕ್ಷೆಯನ್ನೂ ನಡಸಿದ್ದೇನೆ; ನನ್ನನ್ನು ಬಿಡಬೇಡ!’ ಎಂದು ಬೇಡಿಕೊಳ್ಳುತ್ತಿದ್ದನು.</p>
<p class="text-center">೧೭</p>
<p> [ಅಷ್ಟು ಹೊತ್ತಿಗೆ, ಊರಿಗೆ ಬರಬೇಕೆಂದು ಕಾಗದ ಬಂತು. ಇಂದಿರೆಯನ್ನು ಏನು ಮಾಡಬೇಕೆಂದು ತಿಳಿಯಲಿಲ್ಲ. ಆದ್ದರಿಂದ ಉಪೇಂದ್ರನು ಅಂದೆಲ್ಲಾ ಯೋಚಿಸಿ, ಮರುದಿನ ರಮಣಬಾಬುವನ್ನು ರಹಸ್ಯವಾಗಿ ಮಾತನಾಡತಕ್ಕದ್ದಿದೆ ಎಂದು ಬರಮಾಡಿಕೊಂಡನು. ಅಡಿಗೆಯ ಹುಡುಗಿಯ ವಿಚಾರವನ್ನು ಎತ್ತಲು, ರಮಣಬಾಬುವು ಅವಳು ಸಚ್ಚರಿತ್ರಳೆಂದೂ ತನ್ನ ಹೆಂಡತಿಯು ತನ್ನ ಚಿಕ್ಕಮ್ಮನಿಂದ ಕರೆತಂದಿದ್ದಳೆಂದೂ ಹೇಳಿದನು. ಆದರೆ ಅವಳು ಊರು, ಗಂಡ ತಂದೆ ಯಾರ ಹೆಸರನ್ನೂ ಹೇಳಲಿಲ್ಲ. ಅವಳು ಮುತ್ತೈದೆ, ಅವಳ ಗಂಡ ತನಗೆ ಗೊತ್ತು; ಆದರೆ ಈಗಲೇ ಅವನಾರೆಂದು ಹೇಳುವುದಿಲ್ಲ ಎಂದನು. ‘ನಿಮಗೆ ಅವಳ ವಿಚಾರವೆಲ್ಲಾ ಗೊತ್ತಿರುವಂತಿದೆ; ಅದನ್ನು ಬರೆದು ರುಜು ಮಾಡಿಕೊಡುವಿರಾ?’ ಎಂದು ಉಪೇಂದ್ರನು ಕೇಳಿದನು. ಅವನು ‘ಅಗತ್ಯವಾಗಿ ಆಗಲಿ; ಆದರೆ ಬರೆದು ಮೊಹರು ಮಾಡಿ ಕುಮುದಿನಿಯ ಕೈಯಲ್ಲಿ ಕೊಟ್ಟು ಹೋಗುತ್ತೇನೆ; ಊರಿಗೆ ಹೋಗಿ ನೋಡಿಕೊಳ್ಳೀ!’ ಎಂದನು.</p>
<p class="text-center">೧೮</p>
<p> ಮರುದಿನ ಬೆಳಗ್ಗೆ ಇಂದಿರೆಯ ಪಾಟೀಸವಾಲಿಗೆ ಆರಂಭವಾಯಿತು. ಉಪೇಂದ್ರನು ಅವಳ ಗಂಡನ ಹೆಸರನ್ನು ಕೇಳಿದನು; ಅವಳು ‘ಈಗ ಹೇಳುವುದಿಲ್ಲ’ ಎಂದಳು. ಅವನೆಲ್ಲಿದ್ದಾನೆ?-ಕಲ್ಕತ್ತೆಯಲ್ಲಿ. ಆದರೂ ಅವನ ಜೊತೆಯಲ್ಲಿ ಏಕಿಲ್ಲ?-ಪರಿಚಯವಿಲ್ಲ. ಗಂಡ ಹೆಂಡಿರಿಗೆ ಪರಿಚಯವಿಲ್ಲವೇ?-ನಿಮಗೆ ನಿಮ್ಮ ಹೆಂಡತಿಯ ಪರಿಚಯವಿದೆಯೇ?-ಇತ್ಯಾದಿ. ಆಮೇಲೆ ಅವನು ಅವಳನ್ನು ತನ್ನ ಹೆಂಡತಿ ಇಂದಿರೆಯೆಂದು ಪರಿಗ್ರಹಿಸುವುದಾಗಿಯೂ, ಈಗ ಅವಳನ್ನು ಬಿಟ್ಟಿದ್ದರೆ ತನ್ನ ಪ್ರಾಣ ನಿಲ್ಲುವುದಿಲ್ಲವೆಂದೂ, ರಮಣಬಾಬುವಿನ ಪತ್ರವು ಅವಳ ಶುದ್ಧ ಚಾರಿತ್ರದ ಬಗ್ಗೆ ನಿದರ್ಶನವೀಯುವುದೆಂದೂ, ತಾನು ಹಣವಂತನಾದ್ದರಿಂದ ಮಿಕ್ಕವರು ಯಾರೂ ತನಗೆ ಅಡ್ಡಿಬರುವುದಿಲ್ಲವೆಂದೂ ಹೇಳಿದನು. ಮತೆ ಅಡ್ಡಿಯೇನು? ಹೊಸಬರು ಯಾರಾದರೂ ಬಂದು ಇಂದಿರೆಯೆಂದು ಅವಳೊಡನೆ ಮಾತನಾಡುತ್ತಿದ್ದರೆ ಅವಳು ಹಿಂದಿನದೊಂದನ್ನೂ ಅರಿಯದವಳಲ್ಲ! ಅದಕ್ಕೇನು ಮಾಡುವುದು? ಇಂದಿರೆಯು ತಾನು ಮಾಯಾವಿನೀ, ಎಲ್ಲವನ್ನೂ ಬಲ್ಲಳೆಂದಳು. ಅವನು ಪ್ರಶ್ನೆ ಮಾಡಲು ಅವಳು ತಂದೆಯ ಹೆಸರು, ಊರು ಕೇರಿ, ಮನೆ ಮಠ, ಮಕ್ಕಳು ಮರಿ, ಅವನ ಹೆಸರು, ನೆರೆಹೊರೆ, ಅವಳನ್ನು ಧಾರೆ ಎರೆದುಕೊಟ್ಟವರು ಇತ್ಯಾದಿ ಎಲ್ಲಾ ಸಂಗತಿಗಳನ್ನೂ ಒಂದೊಂದಾಗಿ ಹೇಳಿಬಿಟ್ಟಳು. ಅವನು ‘ನೀನು ಇಂದಿರೆಯೇ ಆಗಿರಬೇಕು; ಇಲ್ಲದಿದ್ದರೆ ಮಾಯಾವಿನಿಯಾಗಿರಬೇಕು!’ ಎಂದನು.</p>
<p class="text-center">೧೯</p>
<p> ಇಂದಿರೆಯು ‘ನಾನು ವಿದ್ಯಾಧರಿ; ದೇವೀಶಾಪದಿಂದ ಮನುಷ್ಯ ಜನ್ಮವೆತ್ತಿ ಅಡಿಗೆಯವಳಾಗಿ ಕುಲಟೆಯಾಗಿ ಆಚರಿಸಬೇಕಾಯಿತು. ಈಗ ಶಾಪಾಂತ ಒದಗಿದೆ; ಮಹೇಶಪುರದ ಭೈರವೀ ದರ್ಶನದಿಂದ ಮುಕ್ತಿಯಾಗುತ್ತದೆ!’ ಎಂದಳು. ಅವನಿಗೆ ಆವಳೇ ಇಂದಿರೆಯಿರಬಹುದೆಂಬ ಸಂಶಯ ಬಲವಾಯಿತು. ಅವನು ‘ನಿನ್ನನ್ನು ಕಾಲಾದಿಘಿ ದಾಟಿಸಿ ನಾನು ನೆಪಮಾತ್ರಕ್ಕೆ ಊರಿಗೆ ಹೋಗಿದ್ದು ಒಂದೆರಡುದಿನ ಬಿಟ್ಟು ಮಹೇಶಪುರಕ್ಕೆ ಬರುತ್ತೇನೆ; ನೀನು ಯಾರೇ ಆಗಿರು; ನನ್ನನ್ನು ಕೈಬಿಡಬೇಡ!’ ಎಂದು ಬೇಡಿಕೊಂಡನು. ಅವಳು ‘ನನಗೆ ಶಾಪ ವಿಮೋಚನೆಯಾದರೂ ನಾನು ದೇವಿಯನ್ನು ಪ್ರಾರ್ಥನೆ ಮಾಡಿಕೊಂಡು ನಿಮ್ಮನ್ನು ಪಡೆಯುತ್ತೇನೆ’ ಎಂದಳು.</p>
<p class="text-center">೨೦</p>
<p> ಇಂದಿರೆಯು ಮಹೇಶಪುರದ ಊರ ಹೊರಗೇ ಮೇನವನ್ನು ನಿಲ್ಲಿಸಿ ತಂದೆಯ ಮನೆಗೆ ನಡೆದುಹೋದಳು. ತಾಯಿತಂದೆಗಳಿಗೆ ತುಂಬ ಆನಂದವಾಯಿತು. ಗಂಡನು ಒಂದೆರಡು ದಿನಗಳಲ್ಲಿಯೇ ಅಲ್ಲಿಗೆ ಬರುವನೆಂದೂ ಬಂದಾಗ ಅವರೆಲ್ಲಾ ಹೇಗೆ ನಡೆದುಕೊಳ್ಳಬೇಕೆಂದೂ ತಿಳಿಸಿದಳೂ. ಅಳಿಯ ಬಂದಾಗ ಅವನಿಗೆ ತುಂಬ ಉಪಚಾರ ಮಾಡಿದರು; ಆದರೆ ಇಂದಿರೆಯ ವಿಷಯ ತಿಳಿಯದೆಂದರು. ಕುಮುದಿನಿ ಬಂದಿದ್ದಳೇ ಎಂದು ಕೇಳಲು ಅವರು ‘ಕುಮುದಿನಿಯ ವಿಷಯ ತಿಳಿಯದು; ಮೊನ್ನೆ ಒಬ್ಬ ಹೆಂಗಸು ಮೇನಾದಲ್ಲಿ ಬಂದು ಭೈರವೀ ಗುಡಿಗೆ ಹೋದಳು; ಆಗ ಮಳೆ ಬಂತು; ಅವಳು ತ್ರಿಶೂಲ ಹಿಡಿದು ಅಂತರಿಕ್ಷದಲ್ಲಿ ಹೊರಟುಹೋದಳು!’ ಎಂದರು. ಆ ಸ್ಥಳವನ್ನು ನೋಡೋಣವೇ ಎಂದು ಅವನು ಕೇಳಿದನು. ಕಾಮಿನಿಯು ಅವನನ್ನು ಭೈರವೀ ಮಂದಿರಕ್ಕೆ ಕರೆದುಕೊಂಡು ಹೋದಳು. ಇಂದಿರೆಯು ಮುಂದಾಗಿ ಹೋಗಿ ಅದರ ವರಾಂಡದಲ್ಲಿ ಕುಳಿತಿದ್ದಳು. ಕತ್ತಲೆಯಾದ್ದರಿಂದ ದೀಪ ಹಿಡಿದು ಅವಳನ್ನು ತೋರಿಸಿದಳು. ಅವನು ‘ಕುಮುದಿನೀ ಬಂದೆಯಾ!’ ಎಂದು ಓಡಿ ಬಂದನು. ದಿಗ್ಭ್ರಮೆ ಹಿಡಿಯಿತು; ಅಕ್ಕತಂಗಿಯರು ಅವನನ್ನು ಮನೆಗೆ ಎಳೆದು ತಂದರು.</p>
<p class="text-center">೨೧</p>
<p> ಡಕಾಯಿತಿಯ ಅನಂತರ ನಡೆದದ್ದನ್ನೆಲ್ಲಾ ಇಂದಿರೆಯು ಗಂಡನಿಗೆ ಹೇಳಿದಳು. ಸುಭಾಷಿಣಿ ರಮಣಬಾಬುಗಳ ತಂತ್ರವನ್ನೂ, ತಾನು ಅವನನ್ನು ಅಷ್ಟು ಕಿರುಕುಳಗುಟ್ಟಿಸಿದ್ದಕ್ಕೆ ಕಾರಣವನ್ನೂ ತಿಳಿಸಿದಳು. ಮರುದಿನ, ಅಳಿಯ ಬಂದಿದ್ದಾನೆಂದು ಕೇಳಿ ಅವನನ್ನು ನೋಡಲು ಊರಿನ ಹೆಂಗಸರೆಲ್ಲಾ ಅಲ್ಲಿ ಸಂತೆ ಸೇರಿದರು. ನಾನಾಬಗೆಯ ಹಾಸ್ಯ ವಿನೋದಗಳು ನಡೆದುವು.</p>
<p class="text-center">೨೨</p>
<p> ಒಂದೆರಡು ದಿನ ಅಲ್ಲಿ ಇದ್ದು ಇಂದಿರೆಯು ತನ್ನ ಗಂಡನೊನಡನೆ ಅವನ ಮನೆಗೆ ಹೋದಳು. ಸುಖವಾಗಿ ಊರು ತಲುಪಿದಳು. ಉಪೇಂದ್ರನು ತಾಯಿತಂದೆಗಳಿಗೆ ಎಲ್ಲವನ್ನೂ ತಿಳಿಸಿದನು. ರಮಣಬಾಬುವಿನ ಪತ್ರವನ್ನು ಒಡೆದು ನೋಡಲಾಯಿತು. ಜೊತೆಗೆ ಇಂದಿರೆಯೂ ಕೆಲವು ಸಂಗತಿಗಳನ್ನು ವಿವರಿಸಿದಳು. ಅತ್ತೆಮಾವಂದಿರಿಗೆ ಸಂತೋಷವಾಯಿತು. ಇಂದಿರೆಯು ಸುಭಾಷಿಣಿಗೆ ಎಲ್ಲಾ ವೃತ್ತಾಂತವನ್ನೂ ವಿವರಿಸಿ ಬರೆದಳು. ಹಾರಾಣಿಯ ಉಪಕಾರಕ್ಕೆ ಪ್ರತಿಫಲ ದೊರೆಯಿತು. ಅಡಿಗೆಯವಳೂ ಪರಿಚಾರಕರೂ ಬಹುಮಾನ ಪಡೆದರು. ಸುಭಾಷಿಣಿಯನ್ನು ಇಂದಿರೆಯು ಈ ಜನ್ಮದಲ್ಲಿ ಮರೆಯುವಂತಿರಲಿಲ್ಲ!]</p>
<p> ‘ಇಂದಿರಾ’ದ ಐದನೆಯಸಂಸ್ಕರಣದ ‘ವಿಜ್ಞಾಪನ’ದಲ್ಲಿ ಬಂಕಿಮಚಂದ್ರನು ‘‘ಇಂದಿರಾ ಚಿಕ್ಕದಾಗಿದ್ದದ್ದು ದೊಡ್ಡದಾಯಿತು. . .ದೊಡ್ಡದಾದದ್ದು ಒಳ್ಳೆಯದೋ ಕೆಟ್ಟದೋ ತುಂಬ ಸಂದೇಹ. . .ಚಿಕ್ಕದು ಚಿಕ್ಕದಾಗಿದ್ದರೇ ಒಳ್ಳೆಯದು; ಸಣ್ಣಜನ ದೊಡ್ಡವರಾಗಿ ಎಂದು ಒಳ್ಳೆಯವರಾಗಿದ್ದಾರೆ? . . .ಚಿಕ್ಕ ಇಂದಿರಾವನ್ನು ಗಮನವಿಟ್ಟು ಓದಿದರೆ ಅದರಲ್ಲಿ ಏನೇನು ದೋಷವಿತ್ತು, ಈಗ ಅದು ಹೇಗೆ ಶೋಧಿಸಲ್ಪಟ್ಟಿದೆ ಎಂದು ಗೊತ್ತಾಗುತ್ತದೆ. ಪ್ರಕೃತದಲ್ಲಿ, ಇದೊಂದು ಹಳೆಯ ಹೆಸರುಳ್ಳ ಹೊಸಗ್ರಂಥ. . .’’ಎಂದು ಬರೆದಿದ್ದಾನೆ. ಅವನು ತನ್ನ ಯಾವ ಗ್ರಂಥವನ್ನಾಗಲಿ ಪುನರ್ಮುದ್ರಣ ಮಾಡಿಸುವಾಗ ಅದನ್ನು ತಿದ್ದದೆ ಹಿಂದೆ ಇದ್ದಂತೆಯೇ ಅಚ್ಚುಮಾಡಿಸುತ್ತಿರ ಲಿಲ್ಲ. ಹಾಗೆ ತಿದ್ದಿದ ಸಂಸ್ಕರಣವು ಉತ್ತಮವಾಗಿಯೂ ಇರುತ್ತಿತ್ತು. ಇಲ್ಲಿಯೂ ಹಾಗೆಯೇ ಇದ್ದೀತೇ ಎಂಬ ವಿಷಯದಲ್ಲಿ ಅವನಿಗೆ ಸಂದೇಹವಿದ್ದಂತೆ ತೋರುತ್ತದೆ. ಮೇಲಿನ ಕಥಾಸಾರಾಂಶದಲ್ಲಿ ಹೊಸದಾಗಿ ಸೇರಿದ ಭಾಗಗಳನ್ನು ಆವರಣ ಚಿಹ್ನೆಯಲಿ ತೋರಿಸಿದೆ. ಅವುಗಳನ್ನು ನೋಡಿದರೆ ಸುಭಾಷಿಣಿಯ ಸಂಸಾರವನ್ನು ಇದರಲ್ಲಿ ತಂದು ಜೋಡಿಸಿರುವುದು ಮುಖ್ಯವಾದ, ಹಿರಿಯ, ವ್ಯತ್ಯಾಸವೆಂಬುದು ಗೊತ್ತಾಗುತ್ತದೆ. ಸುಭಾಷಿಣಿ ಯು ಅವಳ ಗಂಡ ರಮಣಬಾಬುವೂ ವಿಷವೃಕ್ಷದ ಕಮಲಮಣಿ ಶ್ರೀಶರ ಪ್ರತಿಕೃತಿಗಳು. ಅವರಿಗೂ ಒಂದು ಗಂಡು ಮಗುವಿದೆ; ಅದಕ್ಕಿಂತ ದೊಡ್ಡ ಒಂದು ಹೆಣ್ಣೂ ಇದೆ. ಅವರ ಮನೆಯಲ್ಲಿ ಅವಳ ಅತ್ತೆ, ಮಾವ ಒಬ್ಬ ಅಡಿಗೆಯವಳು, ಇರುತ್ತಾರೆ. ಹಾರಾಣಿಯು ಅವಳ ಸೇವಕಳು. ಇವರ ಸಂಬಂಧದಲ್ಲಿ ಹಾಸ್ಯದ ಹೊನಲು ಹರಿಯುತ್ತದೆ. ದುಃಖಿನಿಯಾದ ಇಂದಿರೆಯು ನಗುವಂತಾಗುತ್ತದೆ. ಮೊದಲ ಕಥೆಯಲ್ಲಿ ಹಾಸ್ಯವಿಲ್ಲವೇ ಇಲ್ಲವೆಂದು ಹೇಳಬಹುದು; ಸುಭಾಷಿಣಿಯು ಸದ್ಗುಣ ಸೌಜನ್ಯ ಸೌಹಾರ್ದಗಳಿಂದ ಇಂದಿರೆಗೆ ಉಪೇಂದ್ರನು ದೊರೆಯುತ್ತಾನೆ. ಕಥೆ ಸುಭಾಷಿಣಿಯ ಮಗಳ ಮದುವೆ, ಅವಳ ಅತ್ತೆಮಾವಂದಿರ ಸ್ವರ್ಗಾರೋಹಣಗಳವರೆಗೆ ಹೋಗುತ್ತದೆ. ಮೊದಲಕಥೆಯಲ್ಲಿ ಹಾರಾಣಿಯು ರಾಮರಾಮದತ್ತನ ಸೇವಕಳು; ಅವನಿಗೆ ಇಬ್ಬರು ಹೆಂಡಿರು; ಎರಡನೆಯ ಹೆಂಡತಿಗೆ ಹತ್ತುವರ್ಷದ ಒಬ್ಬ ಮಗನಿರುತ್ತಾನೆ; ಉಪೇಂದ್ರನು ಅವನಿಗೆ ಸಾಲ ಕೊಟ್ಟಿದ್ದ ‘ಮಹಾ ಜನ’. ಅದರಲ್ಲಿ ಇಂದಿರೆಯು ಅವನ ಗುರುತು ಹಿಡಿದು ಹಾರಾಣಿಯ ಸಹಾಯದಿಂದ ಅವನನ್ನು ರಾತ್ರಿಯ ಊಟಕ್ಕೆ ನಿಲ್ಲಿಸಿ, ನಡುರಾತ್ರಿಯಲ್ಲಿ ಅವನ ಕೋಣೆಗೆ ಹೋಗಿ, ಮೋಹಗೊಳಿಸಿ, ಒಂದು ವಾರದ ಪರೀಕ್ಷೆಯ ನಂತರ ಅವನು ತನ್ನ ಆಸ್ತಿಯನ್ನು ಬರೆದು ಕೊಟ್ಟ ದಾನಪತ್ರವನ್ನು ತೆಗೆದಕೊಂಡು ಅವನನ್ನು ಕಾಲದಿಘಿಗೆ ಕರೆದುಕೊಂಡು ಬರುತ್ತಾಳೆ. ಅವನು ಅತ್ತ ಮನೋಹರಪುರಕ್ಕೆ ಹೋಗಲು, ಅವಳೂ ಇತ್ತ ಮಹೇಶಪುರಕ್ಕೆ ಬರುತ್ತಾಳೆ. ಅವಳ ತಂದೆಯ ಉಯಿಲು ಬರೆಯಬೇಕೆಂದೂ ಅದಕ್ಕೆ ಅಳಿಯನ ಸಲಹೆ ಬೇಕೆಂದೂ ಅವನನ್ನು ಬರಮಾಡಿಕೊಳ್ಳುತ್ತಾನೆ. ಬಂದಾಗ ಮಗಳನ್ನು ಸ್ವೀಕರಿಸುವ ಪ್ರಸ್ತಾಪ ಬರುತ್ತದೆ. ಉಪೇಂದ್ರನು ಒಪ್ಪುವುದಿಲ್ಲ; ಆಗ ಇಂದಿರೆಯು ಕಾಣಿಸಿಕೊಳ್ಳುತ್ತಾಳೆ; ಅವಳಲ್ಲಿ ಮುಗ್ಧನಾಗಿದ್ದ ಅವನೆದುರಿಗೆ ‘‘ನನ್ನನ್ನು ಸ್ವೀಕರಿಸುವುದೂ ಬಿಡುವುದೂ ನಿಮ್ಮಇಷ್ಟ! ಸ್ವೀಕರಿಸದಿದ್ದರೆ ನಿಮ್ಮಮನೆಯ ಅಂಗಳವನ್ನು ಗುಡಿಸಿಕೊಂಡಿರುತ್ತೇನೆ; ಈ ದಾನಪತ್ರ ಏತಕ್ಕೆ?’’ ಎಂದು ಅದನ್ನು ಹರಿದು ಹಾಕುತ್ತಾಳೆ; ಅವನು ಅವಳನ್ನು ಸಂತೋಷದಿಂದ ಅಂಗೀಕರಿಸಿ ಊರಿಗೆ ಕರೆದುಕೊಂಡು ಹೋಗುತ್ತಾನೆ.</p>
<p> ಈ ಮುಖ್ಯ ವ್ಯತ್ಯಾಸದ ಜೊತೆಗೆ, ಇಂದಿರೆಯ ಔತ್ಸುಕ್ಯ (ಪರಿ.೧-೨) ಕಾಡಿನಲ್ಲಿ ರಾತ್ರಿಯ ವರ್ಣನೆ (ಪರಿ.೩) ಗಂಗೆಯ ಮೇಲೆ ಪ್ರಯಾಣದ ವರ್ಣನೆ (ಪರಿ. ೫) ಮಾಯಾವಿನೀ-ವಿದ್ಯಾಧರಿಯ ಆಟ (ಪರಿ. ೧೮-೨೦), ಇಂದಿರೆಯ ಎರಡು ಕನಸುಗಳು, ನಡುನಡುವೆ ಬರುವ ಕೆಲವು ಹಾಡುಗಳು, ಹೆಂಗಸರ ಸಂತೆ (ಪರಿ ೨೧) ಇವು ಹೊಸದಾಗಿ ಸೇರಿದವುಗಳು. ಗಂಗೆಯನು ಅವಕಾಶ ಸಿಕ್ಕಿದಾಗ ವರ್ಣಿಸುವ, ಸ್ವಪ್ನಗಳನ್ನು ತಂದು ಒಡ್ಡುವ, ಕವಿತೆಗಳನ್ನು ಸೇರಿಸುವ, ಚಾಪಲ್ಯ ಬಂಕಿಮನಲ್ಲಿ ಸಾಮಾನ್ಯ. ವಿದ್ಯಾಧರಿಯ ಆಟವು ತುಂಬ ಕೃತಕವಾಗಿ ಕಾಣುತ್ತದೆ; ಮೊದಲ ಕಥೆಯಲ್ಲಿಯೇ ಇಂದಿರೆಯು ಗಂಡನನ್ನು ನೀನೊಬ್ಬ ‘ಗೊಬ್ಬರ ಗಣೇಶ!’ (ಮಂಕ!) ಇಷ್ಟಾದರೂ ನನ್ನ ಗುರುತಾಗಲಿಲ್ಲ, ನಾನು ನಿನ್ನನ್ನು ನೋಡುತ್ತಿದ್ದ ಹಾಗೇ ಗುರುತು ಹಿಡಿದೆ-ಎಂದು ಮೂದಲಿಸುತ್ತಾಳೆ. ಈ ವಿದ್ಯಾಧರಿಯ ಆಟವು ಅವನನ್ನು ಇನ್ನೂ ದೊಡ್ಡ ಮಂಕನನ್ನಾಗಿ ಮಾಡುತ್ತದೆ. ‘ಹೆಂಗಸರ ಸಂತೆ’ಯೆಂದಿರುವುದು, ಅಳಿಯನನ್ನು ನೋಡುವುದಕ್ಕೆ ಬಂದ ಹೆಂಗಸರ ಒಂದು ವಿವಿಧ ವೇಷಸ್ಪರ್ಧೆ. ಅದರ ಔಚಿತ್ಯವನ್ನು ಕುರಿತು ಗ್ರಂಥಕರ್ತನು ಹೀಗೆ ಬರೆಯುತ್ತಾನೆ:-</p>
<p> ‘‘ಈ ಪರಿಚ್ಛೇದವನ್ನು (೨೧) ಬರೆಯದಿದ್ದರೂ ಇರಬಹುದಾಗಿತ್ತು; ಈ ಪ್ರಾಂತದ ಹಳ್ಳಿಯ ಜನರ ಜೀವನದಲ್ಲಿ ಈ ಭಾಗವು ಈಗ ಲುಪ್ತವಾಗಿದೆ; ಅದು ಒಳ್ಳೆಯದೇ; ಏಕೆಂದರೆ, ಅದರ ಜೊತೆಯಲ್ಲಿ ಅಶ್ಲೀಲತೆ, ನಿರ್ಲಜ್ಜತೆ, ಒಂದೊಂದು ಸಾರಿ ದುರ್ನೀತಿ ಕೂಡ ಬಂದು ಸೇರುತ್ತಿತ್ತು. ಆದರೆ ಹೀಗೆ ಹೋಗಿರುವ ಪದ್ಧತಿಯ ಒಂದು ಚಿತ್ರವನ್ನು ಕೊಡುವ ಅಪೇಕ್ಷೆಯಿಂದ ಇದನ್ನು ಬರೆದಿದ್ದೇನೆ.’’</p>
<p> ಪ್ರಾಯದ ಹುಡುಗಿಯೊಬ್ಬಳು ಡಕಾಯಿತರ ಕೈಗೆಸಿಕ್ಕಿ ತಪ್ಪಿಸಿಕೊಂಡು, ನಾನಾಕಷ್ಟಗಳನ್ನು ಅನುಭವಿಸಿ, ತನ್ನ ಧೈರ್ಯ ಸ್ಥೈರ್ಯ ಬುದ್ಧಿಶಕ್ತಿಗಳಿಂದ ಹಲವು ವರ್ಷಗಳ ಮೇಲೆ ಗಂಡನನ್ನು ಸೇರಿದಳು ಎಂದು ಹೇಳುವುದು ಕಥೆಗಾರನ ಉದ್ದೇಶ; ದೇವೀ ಚೌಧುರಾಣಿಯಲ್ಲಿ ಪ್ರಫುಲ್ಲೇ ‘ಡಕಾಯಿತರ’ ಕೈಗೆ ಬೀಳುವುದು ಹೆಚ್ಚು ವಾಸ್ತವಿಕವಾಗಿದೆ, ನಂಬುವಂತಿದೆ. ‘ಇಂದಿರಾ’ದಲ್ಲಿ ಮೊದಲ ಎರಡು ಪರಿಚ್ಛೇದಗಳು, ಇಂದಿರೆಯು ಹತ್ತೊಂಬತ್ತು ವರ್ಷಗಳವರೆಗೆ ಗಂಡನ ಮನೆಗೆ ಏಕೆ ಹೋಗಲಿಲ್ಲವೆಂದು ತಿಳಿಸಲು ಕಲ್ಪಿತವಾಗಿವೆ; ಆಮೇಲೆ ಗಂಡನ ಮನೆಯವರಾಗಲಿ ತವರು ಮನೆಯವರಾಗಲಿ ಅವಳ ಜೊತೆಗೆ ಹೋಗದೆ, ಆಳುಕಾಳು ಪರಿವಾರ ದೊಡನೆ-ಅದು ಎಷ್ಟೇ ದೊಡ್ಡದಾಗಲಿ-ಗಂಡನ ಮನೆಗೆ ಕಳುಹಿಸದರೆಂಬುದಾಗಲಿ, ಅವಳ ಪರಿವಾರದವರೆಲ್ಲಾ ‘ಡಕಾಯಿತರ ಕಾಲಾದಿಘಿ’-ಎಂದು ಪ್ರಸಿದ್ಧವಾದ ಸ್ಥಳದಲ್ಲಿ ಅವಳನ್ನು ಬಿಟ್ಟು ನೀರುಕುಡಿಯುವುದಕ್ಕೋ ಸ್ನಾನ ಮಾಡುವುದಕ್ಕೋ ಹೊರಟು ಹೋಗಿದ್ದರೆಂಬುದಾಗಲಿ ನಂಬುವುದು ಕಷ್ಟವಾಗುತ್ತದೆ; ಅದು ಕಥೆಗಾರನು ಅವಳನ್ನು ಡಕಾಯಿತರಕೈಗೆ ಬೀಳಿಸಲು ಹೂಡಿಕೊಂಡ ಸಂವಿಧಾನಎಂಬುದು ಸ್ಪಷ್ಟವಾಗಿ ಗೋಚರಿಸುವಂತಿದೆ; ಆಮೇಲೆ ಅವಳ ಊರು ಕೇರಿ ಎಲ್ಲಾಗೊತ್ತಿದ್ದರೂ ಒಬ್ಬರಾದರೂ ಅವಳ ಸಹಾಯಕೆಕ ಬರದೆ, ಊರಿಂದ ಊರಿಗೆ ನಡೆಯಿಸಿಯೋ, ದಾರಿತಪ್ಪಿಸಿಯೋ, ಅವಳನ್ನು ಅಲಕ್ಷ್ಯಮಾಡಿದರೆಂದೂ, ಅವಳು ಅಷ್ಟು ಬುದ್ಧಿಮತಿ ಯಾದರೂ ದಾರಿಕಾಣುವುದು ಆಗಲಿಲ್ಲವೆಂದೂ ನಂಬುವುದು ಕೂಡ ಅಷ್ಟೇ ಕಷ್ಟವಾಗುತ್ತದೆ. ಅವಳ ಬುದ್ಧಿ ವಂತಿಕೆಯೆಲ್ಲಾ ‘ಕಳ್ಳರ ಕೈಗೆ ಸಿಕ್ಕಿ ಜಾತಿ ಹೋದವಳು; ಎಂದು ಗಂಡನು ತಿರಸ್ಕರಿಸದೆ ತನ್ನನ್ನು ಕರೆದುಕೊಳ್ಳು ವಂತೆ ಅವನನ್ನು ಮೋಹಜಾಲದಲ್ಲಿ ಸಿಕ್ಕಿಸಿಕೊಳ್ಳುವುದರಲ್ಲಿಯೇ ಹೆಚ್ಚಾಗಿ ವೆಚ್ಚವಾಗಿದೆ. ಮೊದಲ ಕಥೆಯಲಿ ಅವಳ ಗಂಡ ಊಟಕ್ಕೆ ಬರುವುದು ಕೇವಲ ಆಕಸ್ಮಿಕ. ಆಮೇಲಿನ ಕಥೆಯಲ್ಲಿ ಅದಕ್ಕೆ ಸುಭಾಷಿಣೀ ದಂಪತಿಗಳ ಪ್ರಯತ್ನವೇ ಕಾರಣ. ಎರಡನೆಯ ಕಥೆಯಲ್ಲಿ ಡಕಾಯಿತರು ಪತ್ತೆಯಾಗಿ, ಅವರು ಅವಳ ಆಭರಣಗಳನ್ನು ಮಾತ್ರ ಕಿತ್ತುಕೊಂಡು ಅವಳನ್ನು ಬಿಟ್ಟರೆಂದು ಹೇಳಿಕೆ ಕೊಟ್ಟಿರುತ್ತಾರೆ. ಆದ್ದರಿಂದ ಅವಳ ಮೇಲಣ ಕಳಂಕಕ್ಕೆ ಅವಕಾಶವಿಲ್ಲ. ಉಪೇಂದ್ರನು ಐಶ್ವರ್ಯವಂತನಾದ್ದರಿಂದ ಜನ ಬಾಯೆತ್ತುವುದಿಲ್ಲ.</p>
<p> ಕಥೆಯಲ್ಲಿ ವರ್ಣನೆಗಳು-ವರ್ಣನೆಗಾಗಿ ವರ್ಣನೆಗಳು-ಬೇಸರ ತರತಕ್ಕವುಗಳೇ; ಆದರೆ ಬಂಕಿಮನ ವರ್ಣನೆಗಳು ಸಉಂದರವಾಗಿ ಹಿಡಿತವಾಗಿ ಚಿತ್ರಪೂರ್ಣವಾಗಿ ಇರುತ್ತವೆ. ಅವುಗಳಲ್ಲಿ ಕವಿಸಮಯ ಹೆಚ್ಚಾಗಿ ಇರುವುದಿಲ್ಲ. ವಾಸ್ತವಿಕತೆ ಇರುತ್ತದೆ. ಕೆಲವುವೇಳೆ ವಿನೋದವೂ ಇರುತ್ತದೆ. ಇಂದಿರೆಯು ಗಂಡನಮನೆಗೆಂದು ಹೊರಟಾಗ ಅವಳ ತಂಗಿ ಕಾಮಿನಿಯು ‘ಮಾವನಮನೆ ಹೇಗಿರುತ್ತೆ ಅಕ್ಕ?’ ಎಂದು ಕೇಳುತ್ತಾಳೆ; ಇಂದಿರೆಯು ‘ಅದು ನಂದನವನ; ಅಲ್ಲಿ ರತಿಪತಿಯು ಪಾರಿಜಾತ ಪುಷ್ಪದ ಬಾಣದಿಂದ ಹೊಡೆದು ಜನಗಳ ಜನ್ಮವನ್ನು ಸಾರ್ಥಕ ಪಡಿಸುತ್ತಾನೆ; ಅಲ್ಲಿ ಕಾಲಿಟ್ಟರೆ ಸಾಕು, ಹೆಂಗಸು ಅಪ್ಸರೆಯಾಗುತ್ತಾಳೆ, ಗಂಡಸು ಕುರಿಯಾಗುತ್ತಾನೆ. ಅಲ್ಲಿ ನಿತ್ಯವೂ ಕೋಗಿಲೆ ಕೂಗತ್ತದೆ, ಚಳಿಗಾಲದಲಿ ದಕ್ಷಿಣದ ಗಾಳಿ ಬೀಸುತ್ತದೆ, ಅಮಾವಾಸ್ಯೆಯ ದಿನವೂ ಪೂರ್ಣಚಂದ್ರನು ಉದಿಸುತ್ತಾನೆ!’ ಎಂದು ಉತ್ತರಕೊಡುತ್ತಾಳೆ. ಆ ಹುಡುಗಿಗೆ ಏನು ಅರ್ಥವಾಯಿತೋ ಏನೋ! ಆದರೆ ಇದಕ್ಕಿಂತ ಆಲಂಕಾರಿಕವಾದ, ಧ್ವನಿಪೂರ್ಣವಾದ, ಕಾವ್ಯಮಯವಾದ ಶ್ವಶುರಗೃಹ ವರ್ಣನೆಯು ಸಾಧ್ಯವಲ್ಲ.</p>
<p> ಮೇಲಿನ ಕಥಾಸಾರಾಂಶದಲ್ಲಿ ಕಥೆಯನ್ನು ಕಥೆಗಾರನು ಹೇಳುವಂತೆ ಬರೆದಿದ್ದರೂ, ಮೂಲದಲ್ಲಿ ಇಂದಿರೆಯೇ ತನ್ನ ಆತ್ಮಕಥೆಯನ್ನು ಬರೆದಂತಿದೆ. ಕಥೆಯು ‘ಎಷ್ಟೋ ದಿನದ ಮೇಲೆ ನಾನು ಅತ್ತೆಯ ಮನೆಗೆ ಹೊರಟಿದ್ದೇ; ಆಗ ನನಗೆ ಹತ್ತೊಂಬತ್ತು ವರ್ಷವಾಗಿದ್ದರೂ, ಅಲ್ಲಿಯವರೆಗೆ ಅತ್ತೆಯ ಮನೆಗೆಹೋಗಿ ಸಂಸಾರ ಮಾಡಿರಲಿಲ್ಲ. . .’ ಎಂದು ಆರಂಭವಾಗುತ್ತದೆ. ‘ರಜನಿ’ಯಲ್ಲಿಯೂ ಹೀಗೇ ಮುಖ್ಯ ಪಾತ್ರಗಳು ತಮತಮಗೆ ಸಂಬಂಧಪಟ್ಟ ಕಥಾಭಾಗಗಳನ್ನು ತಾವೇ ಹೇಳುತ್ತಾರೆ.</p>
<p> ಒಟ್ಟಿನ ಮೇಲೆ, ಮೂಲ ಕಥೆಯಲ್ಲಿ ಮುಖ್ಯ ಘಟನೆಗಳೆಲ್ಲಾ ಇವೆ; ಇಂದಿರೆಯ ಪಾತ್ರವೂ ಸಾಕಷ್ಟು ಚಿತ್ರಿತವಾಗಿದೆ. ಆದರೆ ವಿಸ್ತೃತಕಥೆಯಲ್ಲಿ ‘ಸುಭಾಷಿಣಿ’ಯನ್ನು ತಂದಿರುವುದು ಕಥೆಗೆ ಜೀವಕಳೆಯನ್ನು ಕೊಟ್ಟಿದೆ. ಅವಳು ಪರರ ದುಃಖವನ್ನು ನೋಡಿ ಮರುಗುವ, ಅವರ ಸುಖವನ್ನು ಸಂಪಾದಿಸಿ ಕೊಡುವ, ಅದನ್ನು ನೋಡಿ ಸಂತೋಷಪಡುವ, ವಿಶ್ವಾಸ ಸೌಜನ್ಯಗಳ ಗಣಿ-ಕಮಲಮಣಿಯ ತಂಗಿ; ಬಂಗಾರದಂಥ ಪ್ರಾಣಿ. ‘‘ಅಮೂಲ್ಯರತ್ನ.’’ ಇಂದಿರೆಯು ‘‘ನಾನು ಸುಭಾಷಿಣಿಯನ್ನು ಮರೆಯಲಿಲ್ಲಿ; ಇಹಜನ್ಮದಲ್ಲಿ ಮರೆಯುವುದಿಲ್ಲ’’ ಎಂದು ತನ್ನ ಆತ್ಮವೃತ್ತವನ್ನು ಮುಗಿಸುತ್ತಾಳೆ. ಪಾಠಕರೂ ಆ ಮಧುರ ಮನೋಹರೆಯನ್ನು ಮರೆಯುವು ದಕ್ಕಾಗುವುದಿಲ್ಲ.</p>
<p> ಈ ಕಥೆಯು ಉತ್ತರಭಾಗದಲ್ಲಿ ಇಂದಿರೆಯ ಪರಿಚಯದ ವಿಚಾರವಾಗಿ ಒಂದು ಕಣ್ಣುಮುಚ್ಚಾಲೆ ಯಾಟದಂಥ ಚಮತ್ಕಾರ ನಡೆಯುತ್ತದೆ. ಅದರಲ್ಲಿ ಎಲ್ಲರೂ ಚತುರರು-ಸೇವಕಳಾದ ಹಾರಾಣಿಯೂ ಚತುರಳೇ. ಉಪೇಂದ್ರನೊಬ್ಬನೇ ಕಣ್ಣುಮುಚ್ಚಿಸಿಕೊಂಡಿರುವ ಮಂದಮತಿ ಎನ್ನಿಸುತ್ತದೆ. ಅವರಅಡ್ಡ ಪ್ರಶ್ನೆಗಳೂ (ಪಾಟಿ ಸವಾಲುಗಳೂ) ಉತ್ತರಗಳೂ ಓದುಗರಿಗೆ ವಿನೋದವಾಗಿರುತ್ತವೆ-ಇಂದಿರೆಗೂ ವಿನೋದವೇ; ಅವರ ಚೆಲ್ಲಾಟ, ಉಪೇಂದ್ರನಿಗೆ ಪ್ರಾಣಸಂಕಟ. ಆದರೆ ಇಂದಿರೆಯು ಅವನನ್ನು ‘ಬುದ್ಧಿವಂತ, ಕಾರ್ಯಶೀಲ;ಇಲ್ಲದಿದ್ದರೆ ಇಷ್ಟೊಂದು ಸಂಪಾದನೆ ಮಾಡುತ್ತಿದ್ದನೇ? ಮನುಷ್ಯ ಹೊರಗೆ ಸ್ವಲ್ಪ ನೀರಸ-ಮರದಂಥವನು; ಆದರೆ ಒಳಗೆ ತುಂಬ ಮಧುರ, ಕೋಮಲ, ಸ್ನೇಹಶೀಲ; ಬಾಬುವಿನಂತೆ, ಈಗಿನ ಹುಡುಗರಂತೆ, ಉಚ್ಚಶಿಕ್ಷಣ ಪಡೆದವನಲ್ಲ’ (ಪರಿ.೧೮) ಎಂದು ಚಿತ್ರಿಸುತ್ತಾಳೆ. ಹೆಂಡತಿಯ ಊರಿಗೆ ಬಂದ ಮೇಲೆ ಅವಳ ತಂಗಿ ಕಾಮಿನಿ ವಾಗ್ಯುದ್ಧದಲ್ಲಿ ಅವನನ್ನು ನೂರು ಸಲ ಸೋಲಿಸುತ್ತಾಳೆ. ಅವನು ಎಂಥವನೋ ಪಾಠಕರೇ ನಿರ್ಧರಿಸಿಕೊಳ್ಳಲಿ!</p>
<p> ಇಲ್ಲಿಯೂ ರೂಪಮೋಹವಿದೆ; ಆದರೆಅದು ಗಂಡಹೆಂಡಿರಲ್ಲೇ ಆದ್ದರಿಂದ ದುರಂತ ಸಂಭವಿಸಲಿಲ್ಲ; ಸುಖವೇ ಉಂಟಾಯಿತು. ಅವರಲ್ಲಿ ಆಗಲಿದ್ದ ವಿಚ್ಛೇದವು ತಪ್ಪಿ ಸಂಸಾರ ಕೂಡಿತು.</p>
<p> ರಾತ್ರಿಯ ಹೊತ್ತು, ಕಣ್ಣುಕಾಣಿಸದೆ ದೇಹ ಕುರುಡಾಗುವುದಿರಲಿ, ಅಂತರಾತ್ಮವೂ ಕುರುಡಾಗುತ್ತದೆ. ಅಂಥ ವೇಳೆಯಲ್ಲಿ, ಹಸಿದ ಹುಲಿಗಳಿಂತಿದ್ದ ಯುವಕ ಯುವತಿಯರು, ಏಕಾಂತದಲ್ಲಿದ್ದೂ, ಅಪೂರ್ವ ಸಂಯಮ ತೋರಿ, ಒಂದು ಸಪ್ತಾಹಪೂರ್ತಿ ಅಸಿಧಾರಾವ್ರತವನ್ನು ನಡಸಿದರೆಂಬುದು ವಿಸ್ಮಯಜನಕವಾಗಿದೆ. ಈ ಕಠೋರ ವ್ರತವನ್ನು ಆಚರಿಸಿ ಇಂದಿರೆ ತನ್ನ ಸ್ಥಾನವನ್ನು ಭದ್ರಪಡಿಸಿಕೊಂಡಳು. ಹೆಂಗಸರು ದೇಹದಲ್ಲಿ ಅಬಲೆಯರಾಗಿರಬಹುದು, ಮನಸ್ಸಿನಲ್ಲಿ ಸಬಲೆಯರೇ. ‘ವಜ್ರಾದಿವ ಕಠೋರಾಣಿ’ ಎಂಬ ಮಹಾಕವಿಯ ಉಕ್ತಿಯು ಲೋಕೋತ್ತರರ ಮನಸ್ಸಿಗೆ ಮಾತ್ರವೇ ಅನ್ವಯಿಸುವುದಿಲ್ಲ-ಸ್ತ್ರೀ ಸಾಮಾನ್ಯದ ಮನಸ್ಸಿಗೂ ಅನ್ವಯಿಸು ವಂತೆ ತೋರುತ್ತದೆ.</p>
<p> ‘ಯುಗಳಾಂಗುರೀಯ’ ಎಂದರೆ ಜೋಡಿ ಉಂಗುರ ಎಂದು ಅರ್ಥ. ‘ಅಂಗುರೀಯ’ ಎಂಬುದಕ್ಕಿಂತ ಲೂ ‘ಅಂಗುಲೀಯ’ ಎಂಬ ರೂಪ ಹೆಚ್ಚು ರೂಢಿ. ಗಂಡಹೆಂಡಿರು ಒಬ್ಬರನ್ನೊಬ್ಬರು ಗುರುತಿಸುವುದಕ್ಕೆ ಕಾರಣವಾದ ಜೊತೆಯುಂಗುರಗಳೇ ಇಲ್ಲಿ ಪ್ರಧಾನವಾದ್ದರಿಂದ ಕಥೆಗೆ ಈ ಹೆಸರು ಬಂದಿದೆ.</p>
<p> ಇದು ಕಥಾಸಾರಾಂಶ:-</p>
<p class="text-center">ಪರಿಚ್ಛೇದ ೧</p>
<p> ತಾಮ್ರಲಿಪ್ತನಗರದಲ್ಲಿ ಧನದಾಸನೆಂಬ ಐಶ್ವರ್ಯವಂತನಾದ ಒಬ್ಬ ವರ್ತಕನಿದ್ದನು. ಅವನಿಗೆ ಹಿರಣ್ಮಯಿ ಎಂಬ ಒಬ್ಬಳೇ ಮಗಳು. ಅವಳೂ ನೆರೆಮನೆಯ ಶಚೀಸುತನೆಂಬ ವರ್ತಕನ ಮಗನಾದ ಪುರಂದರನೂ ಚಿಕ್ಕಂದಿನಿಂದಲೂ ಆಟಪಾಟಗಳಲ್ಲಿ ಒಟ್ಟಿಗೆ ಬೆಳೆದರು. ಈಗ ಅವಳ ವಯಸ್ಸು ಹದಿನಾರು ಅವನ ವಯಸ್ಸು ಇಪ್ಪತ್ತು. ಅವರ ತಾಯಿತಂದೆಗಳು ಅವರಿಗೆ ಮದುವೆ ಮಾಡಬೇಕೆಂದು ನಿಶ್ಚಯಿಸಿದ್ದರು. ಮದುವೆಯ ದಿನವೂ ಗೊತ್ತಾಗಿತ್ತು. ಆಗ ಇದ್ದಕ್ಕಿದ್ದ ಹಾಗೇ ಧನದಾಸನು ಮಗಳಿಗೆ ಮದುವೆಮಾಡುವುದಿಲ್ಲ ವೆಂದು ಬಿಟ್ಟನು. ಪುರಂದರನು ಹಿರಣ್ಮಯಿಯನ್ನು ಕಂಡು ತಮ್ಮ ತಂದೆ ಮುದುಕನಾದ್ದರಿಂದ ತಾನು ಸಿಂಹಳಕ್ಕೆ ವ್ಯಾಪಾರದ ನಿಮಿತ್ತವಾಗಿ ಹೋಗುವುದಾಗಿಯೂ, ಅವಳನ್ನು ಮರೆತರೆ ಹಿಂತಿರುಗಿ ಬರುವುದಾಗಿಯೂ ಹೇಳಿದನು. ಇಬ್ಬರೂ ತುಂಬ ದುಃಖದಿಂದ ಬೇರೆಯಾದರು.</p>
<p class="text-center">೨</p>
<p> ಮದುವೆ ಏಕೆ ನಿಂತುಹೋಯಿತೆಂದು ಯಾರಿಗೂ ತಿಳಿಯದು. ಬೇರೆ ಯಾರುಯಾರೋ ಬಂದು ಹೆಣ್ಣನ್ನು ಕೇಳಿದರು. ಆದರೆ ಧನದಾಸನು ಯಾರನ್ನೂ ಒಪ್ಪಲಿಲ್ಲ. ಮದುವೆಯ ಮಾತನ್ನು ಕಿವಿಯ ಮೇಲೇ ಹಾಕಿಕೊಳ್ಳುತ್ತಿರಲಿಲ್ಲ. ಮಗಳಿಗೆ ವಯಸ್ಸಾಯಿತಲ್ಲಾ ಎಂದು ಹೆಂಡತಿ ಕೇಳಿದರೆ, ಅವನು ‘ಗುರುಗಳು ಬರಲಿ, ಆಮೇಲೆ ಮದುವೆಯ ಮಾತು!’ ಎಂದುಬಿಟ್ಟನು. ಹಿರಣ್ಮಯಿಗೆ ಇದರಿಂದ ಸಂತೋಷವೂ ಆಶ್ಚರ್ಯವೂ ಆಗುತ್ತಿತ್ತು. ಈಗ ಅವಳಿಗೆ ಹದಿನೆಂಟು ತುಂಬಿತು. ಒಂದು ದಿನ ಅವಳ ತಾಯಿಯು ತನ್ನ ಹತ್ತಿರವಿದ್ದ ಒಡವೆ ವಸ್ತುಗಳ ಪೆಟ್ಟಿಗೆಯನ್ನು ಮಗಳಿಗೆ ಕೊಟ್ಟಳು. ಅವಳು ಅದರ ಸಾಮಾನನ್ನೆಲ್ಲಾ ಜೋಡಿಸುತ್ತಿರುವಾಗ ಅವುಗಳ ಜೊತೆಯಲ್ಲಿ ಒಂದು ಹರಿದ ಕಾಗದವಿತ್ತು. ಅದರಲ್ಲಿ ‘ಜೋಯಿಸರು ಗುಣಿಸಿ ನೋಡಿದರು. . .ಹಿರಣ್ಮಯಿಯಂಥ ಬಂಗಾರದ ಪುತ್ತಳಿ. . .ವಾಹವಾಧರೆ ಭಯಂಕರ ವಿಪತ್ತುರ್. . .ಷ ದಂಪತಿಗಳು ಒಬ್ಬರ ಮುಖವನ್ನೊಬ್ಬರು. . .ಆಗುವ. . .’ಎಂದಿತ್ತು. ಮುಂದೆ ತಾನು ಅರಿಯದ ವಿಪತ್ತು ಏನು ಕಾದಿದೆಯೋ ಎಂದು ಅವಳಿಗೆ ಹೆದರಿಕೆಯಾಯಿತು. ಯಾರಿಗೂ ಏನೂ ಹೇಳದೆ ಆ ಕಾಗದದ ತುಂಡನ್ನು ತೆಗೆದಿಟ್ಟು ಕೊಂಡಳು.</p>
<p class="text-center">೩</p>
<p> ಪುರಂದರನು ಸಿಂಹಳಕ್ಕೆ ಹೋಗಿ ಮೂರು ನಾಲ್ಕು ವರ್ಷಗಳಾದರೂ ಹಿಂತಿರುಗಿ ಬರಲಿಲ್ಲ. ಆದ್ದರಿಂದ ಅವನು ತನ್ನನ್ನು ಇನ್ನೂ ಮರೆತಿಲ್ಲವೆಂದು ಹಿರಣ್ಮಯಿಯು ತಿಳಿದುಕೊಂಡಳು. ಅವಳಂತೂ ಅವನನ್ನು ಮರೆಯುವಂತೆಯೇ ಇರಲಿಲ್ಲ. ಹೀಗಿರಲು, ಒಂದು ದಿನ ಅವಳ ತಂದೆಯು ‘‘ಗುರುಗಳ ಕಡೆಯಿಂದ ಅವರ ಶಿಷ್ಯ ಬಂದಿದ್ದಾನೆ. ಕಾಶಿಗೆ ಹೋಗಬೇಕೆಂತೆ; ಅಲ್ಲಿ ಹಿರಣ್ಮಯಿಯ ಮದುವೆಯಾಗುತ್ತದಂತೆ; ಅವರು ವರನನ್ನು ಗೊತ್ತುಮಾಡಿದ್ದಾರಂತೆ’’ ಎಂದು ಹೇಳಿ ಹೆಂಡತಿಯ್ನೂ ಮಗಳನ್ನೂ ಕರೆದುಕೊಂಡು ಹೊರಟುಬಿಟ್ಟನು. ಅಲ್ಲಿ ಅವನ ಗುರುವಾದ ಆನಂದಸ್ವಾಮಿಯು ಅವನನ್ನು ಕಂಡನು. ಮದುವೆಯ ದಿನ ನಿಷ್ಕರ್ಷೆಯಾಯಿತು. ಆದರೆ ಅದಕ್ಕೆ ಏರ್ಪಾಡು ಒಂದೂ ಇಲ್ಲ. ಮದುವೆಯ ದಿನ ರಾತ್ರಿ ಒಂದುಘಂಟೆಗೆ ಲಗ್ನ. ಆಗಲೂ ವರನು ಯಾರೆಂದು ಯಾರಿಗೂ ತಿಳಿಯದು. ಅನಂದಸ್ವಾಮಿಯು ಗೊತ್ತು ಮಾಡಿದ್ದದ್ದರಿಂದ ವರನು ಅಯೋಗ್ಯನಾಗಿರಲಾರನೆಂದು ಎಲ್ಲರಿಗೂ ಧೈರ್ಯ. ಹಿರಣ್ಮಿಯಿಯು ‘ಪುರಂದರನೊಡನೆ ಮದುವೆಯಾಗದಿದ್ದ ಮೇಲೆ, ಯಾರೊಡನೆಯಾದರೂ ಆಗಿಕೊಂಡು ಹೋಗಲಿ! ಅವನು ಬೇರೆ ನನ್ನ ಗಂಡನಾಗುವುದಿಲ್ಲ!’ ಎಂದುಕೊಳ್ಳುತ್ತಿದ್ದಳು. ಧಾರೆಗೆ ಕರೆದುಕೊಂಡು ಹೋಗುವಾಗ ಧನದಾಸನು ಅವಳ ಎರಡು ಕಣ್ಣುಗಳನ್ನೂ ಬಟ್ಟೆಯಿಂದ ಬಲವಾಗಿ ಬಿಗಿದನು. ಅದೇಕೆಂದು ಕೇಳಲು ‘ಗುರುಗಳ ಆಜ್ಞೆ’ ಎಂದುಬಿಟ್ಟನು. ವರನಿಗೂ ಅದೇ ರೀತಿ ಕಣ್ಣುಕಟ್ಟಿದ್ದರು. ಅವರು ಒಬ್ಬರನ್ನೊಬ್ಬರು ನೋಡಲಾಗಲಿಲ್ಲ. ಕನ್ಯಾಪ್ರದಾನವಾದ ಮೇಲೆ ಗುರುವು ವಧೂವರರನ್ನು ಕುರಿತು ‘ನಿಮಗೆ ಮದುವೆಯಾಯಿತು. ಹುಡುಗಿಯ ಹೆಸರು ತಿಳಿಯಬಾರದೆಂಬುದೇ ಈ ಏರ್ಪಾಡಿನ ಉದ್ದೇಶ. ನೀವು ಎಂದಾದರೂ ಒಬ್ಬರನ್ನೊಬ್ಬರು ನೋಡುತ್ತೀರೋ ಇಲ್ಲವೋ ಹೇಳಲಾರೆ. ನೋಡಿದರೆ ಗುರುತಿಸಲಾರಿರಿ. ಗುರುತಿಸಲು ನಾನು ಒಂದು ಉಪಾಯ ಮಾಡಿದ್ದೇನೆ. ನನ್ನ ಹತ್ತಿರ ಎರಡು ಉಂಗುರಗಳಿವೆ; ಅವೆರಡೂ ಒಂದರಂತೆ ಒಂದು ಇವೆ. ಅವಕ್ಕೆ ಒಂದೇ ವಿಧವಾದ ಕಲ್ಲು. ಉಂಗುರದ ಒಳಗೆ ಒಂದೇ ತರದ ನವಿಲು ಕೆತ್ತಿದೆ. ಅವುಗಳಲ್ಲಿ ಒಂದುನ್ನು ವಧುವಿಗೂ ಇನ್ನೊಂದನ್ನು ವರನಿಗೂ ಕೊಡುತ್ತೇನೆ. ಇದನ್ನು ಎಂದೂ ಯಾರಿಗೂ ಕೊಡಬೇಡಿ. ಇವುಗಳಿಂದಲೇ ನೀವು ಒಬ್ಬರನ್ನೊಬ್ಬರು ಗುರುತಿಸಬೇಕು. ಈಗ ಆಷಾಢ ಶುದ್ಧ ಪಂಚಮಿ ರಾತ್ರಿ ಹನ್ನೊಂದು ಘಳಿಗೆ. ಇಲ್ಲಿಂದ ಸರಿಯಾಗಿ ಐದು ವರ್ಷದವರೆಗೆ ಉಂಗುರ ಧರಿಸಬೇಡಿ. ನನ್ನ ಮಾತು ಮೀರಿದರೆ ಕೇಡು ಸಂಭವಿಸೀತು!’ ಎಂದನು. ಧನದಾಸನು ಮಗಳ ಕಣ್ಣುಬಿಚ್ಚಿದನು. ಹಿರಣ್ಮಯಿಯು ಕಣ್ಣು ಬಿಟ್ಟು ನೋಡಲು ಅಲ್ಲಿ ಪುರೋಹಿತನೊಬ್ಬನು ಹೊರತು ಮತ್ತಾರೂ ಹೊಸಬರಿರಲಿಲ್ಲ.</p>
<p class="text-center">೪</p>
<p> ಧನದಾಸನು ಹೆಂಡತಿಯನ್ನೂ ಮಗಳನ್ನೂ ಊರಿಗೆ ಕರೆತಂದನು. ಮತ್ತೆ ನಾಲ್ಕು ವರ್ಷಗಳು ಕಳೆದುವು. ಧನದಾಸನಿಗೆ ವ್ಯಾಪಾರ ಕಡಮೆಯಾಗಿ, ಚಿಂತೆಹತ್ತಿ, ಸತ್ತುಹೋದನು. ಅವನ ಹೆಂಡತಿ ಸಹಗಮನ ಮಾಡಿದಳು. ಹಿರಣ್ಮಯಿಯು ದಿಕ್ಕಿಲ್ಲದವಳಾದಳು. ಸಾಲಗಾರರು ತಂದೆಯ ಚರ ಸ್ಥಿರಸ್ವತ್ತುಗಳನ್ನು ವಶಪಡಿಸಿಕೊಂಡರು. ಅನ್ನಬಟ್ಟೆಗಳಿಗೂ ಕಷ್ಟವಾಗಿ ಅವಳು ಒಂದು ಗುಡಿಸಿಲಲ್ಲಿ ವಾಸ ಮಾಡಬೇಕಾಗಿ ಬಂತು. ಆನಂದ ಸ್ವಾಮಿಗಳಿಗೆ ಹೇಳಿಕಳುಹಿಸೋಣವೆಂದರೆ ಅವಳಿಗೆ ಯಾರೂ ಇರಲಿಲ್ಲ.</p>
<p class="text-center">೫</p>
<p> ಹಿರಣ್ಮಯಿಯ ನೆರೆಯಲ್ಲಿ ಅಮಲೆ ಎಂಬ ವೃದ್ಧ ವಿಧವೆಯೊಬ್ಬಳು ವಾಸಿಸುತ್ತಿದ್ದಳು. ಅವಳು ರಾತ್ರಿ ಹಿರಣ್ಮಯಿಯ ಜೊತೆಗೆ ಮಲಗಿರುತ್ತಿದ್ದಳು. ಅವಳು ಒಂದು ದಿನ ಪುರಂದರನು ಎಂಟು ವರ್ಷಗಳ ಮೇಲೆ ಹಿಂತಿರುಗಿ ಬಂದನೆಂಬ ವರ್ತಮಾನವನ್ನು ತಂದಳು. ಅದನ್ನು ಕೇಳಿ ಹಿರಣ್ಮಯಿಯು ಅವನು ತನ್ನನ್ನು ಮರೆತಿರಬೇಕು, ಅದಕ್ಕೇ ಬಂದನೆಂದುಕೊಂಡಳು. ಆದರೆ ‘ಮರೆತಿರಲಾರನು; ಎಷ್ಟುದಿನ ಪರದೇಶದಲ್ಲಿದ್ದಾನು? ತಂದೆಯೂ ಸತ್ತುಹೋಗಿದ್ದಾನೆ!’ ಎಂದು ತೋರಿತು. ಈಗ ಅವನು ತುಂಬ ಐಶ್ವರ್ಯವಂತನಾಗಿದ್ದನು. ಆದರೆ ಇನ್ನೂ ಮದುವೆಯಾಗಿರಲಿಲ್ಲವೆಂದು ತಿಳಿಯಿತು.</p>
<p class="text-center">೬</p>
<p> ಒಂದು ದಿನ ಅಮಲೆಯು ಪುರಂದರನು ಕೊಟ್ಟನೆಂದು ಒಂದು ಅಮೂಲ್ಯವಾದ ವಜ್ರಹಾರವನ್ನು ಹಿರಣ್ಮಯಿಗೆ ತಂದುಕೊಟ್ಟಳು. ಆದರೆ ಅವಳು ಅದನ್ನು ತೆಗೆದುಕೊಳ್ಳಲಿಲ್ಲ. ಅಮಲೆಯು ಮದನ ರಾಜನಿಗೆ ಅದನ್ನು ಉಪಾಹಾರವಾಗಿ ಒಪ್ಪಿಸಿದಳು. ಅವನು ಅವಳಿಗೆ ಯಥೇಚ್ಛವಾಗಿ ದುಡ್ಡುಕೊಟ್ಟು ಕಳುಹಿಸಿದನು. ಇದೊಂದೂ ಹಿರಣ್ಮಯಿಗೆ ತಿಳಿಯದು. ಮತ್ತೊಂದು ದಿನ ಪುರಂದರನ ಪರಿಚಾರಿಕೆಯೊಬ್ಬಳು ಬಂದು ‘‘ನೀವು ಗುಡಿಸಲಲ್ಲಿ ವಾಸಮಡುತ್ತಿರುವುದನ್ನು ನಮ್ಮ ಸಾಹುಕಾರರು ನೋಡಲಾರದೆ ನಿಮ್ಮ ತಂದೆಯ ಮನೆಯನ್ನು ಕೊಂಡುಕೊಂಡು ನಿಮಗೆ ದಾನ ಮಾಡಿದ್ದಾರೆ, ‘ನಾವಿಬ್ಬರೂ ಬಾಲ್ಯಸ್ನೇಹಿತರರಾದ್ದರಿಂದ ನಾನು ಬೇರೆ ನೀನು ಬೇರೆ ಅಲ್ಲ. ನೀನು ಇದನ್ನು ಸ್ವೀಕರಿಸಿ ಅಲ್ಲಿ ವಾಸಮಾಡಬೇಕೆಂದು ಬೇಡುತ್ತೇನೆ’ ಎಂದು ಹೇಳಿ ಕಳುಹಿಸಿದ್ದಾರೆ’’ ಎಂದು ಹೇಳಿದಳು. ಹುಟ್ಟಿ ಬೆಳೆದ ಮನೆಯನ್ನು ಕಳೆದುಕೊಂಡದ್ದು ಅವಳಿಗೆ ತುಂಬ ಸಂಕಟ ಉಂಟುಮಾಡಿತ್ತು. ಆದ್ದರಿಂದ ಅದಕ್ಕೆ ಒಪ್ಪಿಕೊಂಡಳು. ಅಮಲೆಯು ‘ನನಗೆ ಅರಮನೆಯಲ್ಲಿ ಕೆಲಸ ಸಿಕ್ಕಿದೆ; ನೀನು ಯಾವುದಕ್ಕೂ ತಾಪತ್ರಯಪಟ್ಟುಕೊಳ್ಳಬೇಡ!’ ಎಂದು ಅವಳಿಗೆ ಧೈರ್ಯ ಹೇಳಿದಳು.</p>
<p class="text-center">೭</p>
<p> ಮದುವೆಯಾದ ಮೇಲೆ ಐದನೆಯ ಆಷಾಢ ಶುಕ್ಲ ಪಂಚಮಿ ಬಂತು. ಮರುದಿನದಿಂದ ಅವಳು ಉಂಗುರ ಧರಿಸಬಹುದು. ಆದರಿಂದ ಏನು ಪ್ರಯೋಜನ? ಗಂಡ ದೊರೆಯಬಹುದು; ನಿಜ; ಆದರೆ ಪುರಂದರನನ್ನು ಮರೆಯುವಹಾಗಿಲ್ಲ; ಇದು ಪಾಪ-ಎಂದುಕೊಳ್ಳುತ್ತಿದ್ದಳು. ಆ ಸಮಯದಲ್ಲಿ ಅರಮನೆಯಿಂದ, ಅವಳನ್ನು ಕರೆದುಕೊಂಡು ಹೋಗಲು ಮೇನಾ ಬಂತು. ರಾಜದೂತಿಯು ‘ಮಹಾರಾಜ ಮದನದೇವರ ಆಜ್ಞೆಯಾಗಿದೆ; ಈ ಕೂಡಲೆ ಅರಮನೆಯ ಅಂತಃಪುರಕ್ಕೆ ಬರಬೇಕು!’ ಎಂದು ಹೇಳಿದಳು. ಹಿರಣ್ಮಯಿಗೆ ಆಶ್ಚರ್ಯವಾಯಿತು. ಆದರೆ ರಾಜಾಜ್ಞೆಯನ್ನು ಮೀರುವ ಹಾಗಿಲ್ಲ; ಅಲ್ಲದೆ ಅವನು ಪರಮಧಾರ್ಮಿಕನೆಂದು ಹೆಸರು ಪಡೆದಿದ್ದನು. ಆದ್ದರಿಂದ ಅವಳೂ ಅಮಲೆಯೂ ಹೋದರು. ಪ್ರತೀಹಾರಿಯು ಹಿರಣ್ಮಯಿಯನ್ನು ರಾಜನ ಸಮಕ್ಷ ಕರೆದುಕೊಂಡು ಹೋದಳು; ಅಮಲೆ ಹೊರಗೆ ನಿಂತಿದ್ದಳು.</p>
<p class="text-center">೮</p>
<p> ರಾಜನು ಅವಳ ಮದುವೆಯನ್ನು ನೆನಪಿಗೆ ತಂದು ‘ಆ ಉಂಗುರವಿದೆಯೇ?’ ಎಂದು ಕೇಳಿದನು. ‘ಅದು ಮನೆಯಲ್ಲಿದೆ; ಅದನ್ನು ಧರಿಸುವುದಕ್ಕೆ ಇನ್ನೂ ಕೆಲವು ಘಳಿಗೆಬೇಕು’ ಎಂದು ಅವಳು ಹೇಳಿದಳು. ಅವನು ತನ್ನ ಹತ್ತಿರವಿದ್ದ ಅದರ ಜೊತೆಯ ಉಂಗುರವನ್ನು ತೋರಿಸಿದನು. ಅದನ್ನು ನೋಡಿ ಅವಳು ತನ್ನ ಗಂಡ ಸತ್ತುಹೋಗಿ ಅವನಿಂದ ರಾಜನಿಗೆ ಇದು ಬಂದಿದ್ದೀತೇ? ಅವನು ಬಡತನದಿಂದ ಇದನ್ನು ಮಾರಿರಬಹುದೇ? ನಯದಿಂದಲೋ ಭಯದಿಂದಲೋ ರಾಜನು ಅವನಿಂದ ಕಸಿದುಕೊಂಡಿರಬಹುದೇ? ಕದ್ದಿರಬಹುದೇ-ಎಂದು ಏನೇನೋ ಯೋಚಿಸಿದಳು. ರಾಜನು ಅವಳ ಗಂಡ ಸತ್ತಿಲ್ಲ, ಅವಳ ಗಂಡ ಐಶ್ವರ್ಯವಂತ, ತಾನು ಅಂಥ ನೀಚನಲ್ಲ; ಆನಂದಸ್ವಾಮಿಯು ಅದನ್ನು ತನಗೆ ಮದುವೆಯ ದಿನ ಕೊಟ್ಟನು-ಎಂದನು.</p>
<p class="text-center">೯</p>
<p> ಹಾಗಾದರೆ ಹಿರಣ್ಮಯಿಯು ರಾಣಿ! ಅದರಿಂದ ಆಶ್ಚರ್ಯವಾಯಿತು, ಸಂತೋಷವಾಗಲಿಲ್ಲ; ದುಃಖವೇ ಆಯಿತು. ಒಳಗೆ ಪುರಂದರನನ್ನು ಪ್ರೀತಿಸುತ್ತ, ಹೊರಗೆ ಮತ್ತೊಬ್ಬನ ಹೆಂಡತಿ ಹೇಗಾಗಲಿ!-ಎಂದು ಚಿಂತಿಸುತ್ತಿದ್ದಳು. ರಾಜನು ‘ನೀನು ಪುರಂದರನ ಮನೆಯಲ್ಲಿ ಏಕೆ ವಾಸವಾಗಿದ್ದೀಯೆ? ಅಮಲೆ ಪುರಂದರನ ಮನೆಗೆ ಏಕೆ ಹೋಗುತ್ತ ಬರುತ್ತಿರುತ್ತಾಳೆ? ಪರಪುರಷನಿಂದ ವಜ್ರಹಾರವನ್ನು ಹೇಗೆ ಸ್ವೀಕರಿಸಿದೆ?’ ಎಂದು ಕೇಳಿದನು. ಹಿರಣ್ಮಯಿಯು ವಜ್ರಹಾರವನ್ನು ತಾನು ಹಿಂದಕ್ಕೆ ಕಳುಹಿಸಿದೆನೆಂದಳು. ಅವನು ‘ಇಲ್ಲ; ಅದನ್ನು ನಾನು ಕೊಂಡುಕೊಂಡೆ. ನಿನ್ನ ದಾಸಿಯನ್ನು ಕರಸಿ ಕೇಳಲೇ?’ ಎಂದು ಅದನ್ನು ತೋರಿಸಿದನು. ಅಮಲೆಯನ್ನು ಇಕ್ಕಟ್ಟಿಗೆ ಸಿಕ್ಕಿಸಬೇಕಲ್ಲಾ ಎಂದು ಅವಳು ‘ಹೌದು ಅದನ್ನು ಮಾರಿಸಿದ್ದುಂಟು! ನಾನು ಕುಲಟೆ; ನನ್ನ ಮದುವೆಯನ್ನು ಮರೆತುಬಿಡಿ!’ ಎಂದು ಹೊರಟಳು. ರಾಜನು ‘ಹಿರಣ್ಮಯಿ! ನೀನು ಗೆದ್ದೆ, ನಾನು ಸೋತೆ! ನೀನು ಕುಲಟೆಯೂ ಅಲ್ಲ, ನಾನು ನಿನ್ನ ಗಂಡನೂ ಅಲ್ಲ! ಹೋಗಬೇಡ!’ ಎಂದು ತಡೆದು ‘ನಿನಗೆ ಆರು ವರ್ಷಗಳ ಹಿಂದೆ ಆಬರಣಗಳ ಪೆಟ್ಟಿಗೆಯಲ್ಲಿ ಒಂದು ಚೂರು ಕಾಗದ ಸಿಕ್ಕಿತಲ್ಲಾ ಅದು ಎಲ್ಲಿ?’ ಎಂದು ಕೇಳಿದನು. ಅವಳು ‘ಅದು ಮನೆಯಲ್ಲಿದೆ’ ಎಂದು ಮೇನದಲ್ಲಿ ಹೋಗಿ ಕೂಡಲೆ ಅದನ್ನು ತಂದಳು.</p>
<p class="text-center">೧೦</p>
<p> ದೊರೆಯು ಎಲ್ಲಿಂದಲೋ ಮತ್ತೊಂದು ಚೂರು ಕಾಗದವನ್ನು ತಂದುಕೊಟ್ಟು ‘ಇವೆರಡನ್ನೂ ಜೋಡಿಸು!’ ಎಂದನು. ಎರಡೂ ಒಂದೇ ಕಾಗದದ ಎರಡು ಚೂರು; ಒಂದೇ ಅಕ್ಷರ. ಓದಲು ‘‘(ಜೋಯಿಸರು ಗುಣಿಸಿ ನೋಡಿದರು) ನಿನ್ನ ಯೋಚನೆ ನಡಸತಕ್ಕದ್ದಲ್ಲ. (ಹಿರಣ್ಮಯಿಂಥ ಬಂಗಾರದ ಬೊಂಬೆ)ಯನ್ನು ಎಂದಿಗೂ ವೈಧವ್ಯದಲ್ಲಿಡತಕ್ಕದ್ದಲ್ಲ. ಅವಳ ವಿವಾಹವಾದರೆ ಭಯಂಕರ ವಿಪತ್ತು. ಅವಳಿಗೆ ವೈಧವ್ಯ ಪ್ರಾಪ್ತವಾಗುವುದೆಂದು ಗಣಿತದಿಂದ ತಿಳಿದುಬಂದಿದೆ. ಆದರೆ ಐದು ವರ್ಷ ದಂಪತಿಗಳು ಒಬ್ಬರ ಮುಖವನ್ನೊಬ್ಬರು ನೋಡದಿದ್ದರೆ, ಈ ಗ್ರಹಚಾರಶಮನ(ಆಗುವ) ರೀತಿನಡೆಸಬಲ್ಲೆ’’ ಎಂದಿತ್ತು. ರಾಜನು ‘ಇದನ್ನು ಆನಂದಸ್ವಾಮಿಗಳು ನಿಮ್ಮ ತಂದೆಗೆ ಬರೆದಿದ್ದರು’ಎಂದನು. ಆಗ ಹಿರಣ್ಮಯಿಗೆ ತನ್ನ ಮದುವೆಯ ಕಾಲದಲ್ಲಿ ನಡೆದ ವಿಚಿತ್ರರಹಸ್ಯವೆಲ್ಲಾ ಅರ್ಥವಾಯಿತು. ರಾಜನು ಮತ್ತೆ ‘‘ನಿಮ್ಮ ತಂದೆಗೆ ಈ ಕಾಗದಬಂದ ಕೂಡಲೆ ಅವನು ಪುರಂದನಿಗೆ ಹೆಣ್ಣುಕೊಡುವುದಿಲ್ಲವೆಂದನು. ಅವನು ಆ ದುಃಖದಿಂದ ಸಿಂಹಳಕ್ಕೆಹೋದನು. ಆನಂದಸ್ವಾಮಿಗಳು ವರನ ಜಾತಕವನ್ನು ಗುಣಿಸಿ ನೋಡಲು ಅವನಿಗೆ ಎಂಬತ್ತು ವರ್ಷ ಆಯುಸ್ಸಿತ್ತು; ಆದರೆ ಇಪ್ಪತ್ತೆಂಟನೆಯ ವಯಸ್ಸಿನಲ್ಲಿ ಒಂದು ಗಂಡವಿತ್ತು; ಅದು ಮದುವೆಯಾದ ಐದುವರ್ಷದೊಳಗೆ ಹೆಂಡತಿಯೊಡನೆ ಇದ್ದಾಗ ಸಂಭವಿಸುವುದಾಗಿತ್ತು. ಆದರೆ ಅವನು ಐದುವರ್ಷ ಹೇಗೋಕಳೆದುಳಿದರೆ ದೀರ್ಘಾಯುವಾಗುತ್ತಿದ್ದನು. ಆದ್ದರಿಂದ ವರನಿಗೆ ಇಪ್ಪತ್ತುಮೂರು ವರ್ಷತುಂಬವ ಸಮಯದಲ್ಲಿ ಮದುವೆಮಾಡಬೇಕೆಂದು ನಿರ್ಧರವಾಯಿತು. ಇಷ್ಟುದಿನ ಮದುವೆಯಾಗದೆ ಇದ್ದರೆನೀನು ಚಂಚಲೆಯಾಗಿ ಯೋ, ಯಾರನ್ನೋ ಗುಟ್ಟಾಗಿ ಮದುವೆಯಾಗಿಯೋ ಅವಿವೇಕವಾದೀತೆಂದು ಈ ಕಾಗದದ ತುಂಡನ್ನು ನಿನ್ನ ಒಡವೆ ಪೆಟ್ಟಿಗೆ ಯಲ್ಲಿ ಇಡಿಸಿದರು. ಆಮೇಲೆ ಮದುವೆಯಾಗಿ ಐದುವರ್ಷ ಒಬ್ಬರನ್ನೊಬ್ಬರು ನೋಡಕೂಡದೆಂದು ಇಷ್ಟೆಲ್ಲಾ ಬುದ್ಧಿವಂತಿಕೆ ನಡಸಬೇಕಾಯಿತು. ಪುರಂದರನ ತಂದೆಯೂ ಆನಂದಸ್ವಾಮಿಗಳೂ ಮಾತನಾಡಿಕೊಂಡು ಪುರಂದರನನ್ನು ನೇರವಾಗಿಕಾಶಿಗೆ ಕರಸಿಕೊಂಡು, ಮದುವೆಯಾದ ಮೇಲೆ ಮತ್ತೆಸಿಂಹಳಕ್ಕೆ ಕಳುಹಿಸಿಬಿಟ್ಟಿದ್ದರು. ಈಗಕೆಲವು ತಿಂಗಳಕೆಳಗೆ ಆನಂದಸ್ವಾಮಿಗಳು ಈ ಊರಿಗೆಬಂದು ನಿನ್ನ ಬಡತನವನ್ನುಕೇಳಿ ದುಃಖಿಸಿ ನನ್ನನ್ನುಕಂಡು ನಿನ್ನ ಮದುವೆಯ ವೃತ್ತಾಂತವನ್ನೆಲ್ಲಾ ಹೇಳಿದರು. ನಿನಗೆಬೇಕಾದ ಅನುಕೂಲವನ್ನು ಒದಗಿಸಿಕೊಡಬೇಕೆಂದೂ ಈ ಊರಿಗೆ ಆಗ ಬಂದಿದ್ದ ನಿನ್ನ ಗಂಡನೂ ನೀನೂ ನೋಡದಿರ ಬೇಕೆಂದೂ ತಿಳಿಸಿದರು. ನಿನ್ನ ಗಂಡ ಯಾರೆಂದು ನನಗೆ ಗೊತ್ತಾಯಿತು. ಅಲ್ಲಿಂದ ಮುಂದೆ ಅಮಲೆಯು ನಾನು ಒದಗಿಸಿದ ಹಣದಿಂದ ನಿನಗೆ ಅನುಕೂಲ ಮಾಡಿಕೊಟ್ಟಳು. ನಾನೇ ನಿಮ್ಮ ತಂದೆಯ ಮನೆಯನ್ನು ಕೊಂಡುಕೊಂಡು ನಿನ್ನವಾಸಕ್ಕೆ ಕೊಟ್ಟೆ. ಹಾರವನ್ನು ಕಳುಹಿಸಿದವನೂ ನಾನೇ; ಅದುನಿನ್ನ ಪರೀಕ್ಷೆಗಾಗಿ. ಇಂದು ಐದುವರ್ಷ ಮುಗಿಯುತ್ತ ದೆಂದು ತಿಳಿದು ನಿನ್ನ ಗಂಡನನ್ನು ಕರಸಿ ‘ನಿನ್ನ ಮದುವೆಯ ವೃತ್ತಾಂತವೆಲ್ಲಾ ನನಗೆ ಗೊತ್ತು. ರಾತ್ರಿ ಹನ್ನೊಂದು ಘಳಿಗೆಗೆ ಉಂಗುರ ತೆಗೆದುಕೊಂಡು ಬಾ; ನಿನ್ನ ಹೆಂಡತಿ ದೊರಕುತ್ತಾಳೆ’ ಎಂದು ಹೇಳಿದೆ. ಅವನು ಅದು ತನಗೆ ಇಷ್ಟವಿಲ್ಲವೆಂದನು. ನಾನು ‘ಇದು ನನ್ನ ಆಜ್ಞೆ!’ ಎಂದೆ. ಅವನು ‘ಆ ಹೆಂಗಸು ಎಂಥವಳೋ ಏನೋ!’ ಎಂದ. ನಾನು ‘ಉಂಗುರ ಕೊಟ್ಟು ಹೋಗು, ಅವಳನ್ನು ಪರೀಕ್ಷಿಸುತ್ತೇನ’ ಎಂದೆ. ಅವನು ‘ಅದನ್ನು ಮತ್ತೊಬ್ಬರಿಗೆ ಕೊಡುವುದಲ್ಲ; ಆದರೂ ನಿಮಗೆ ಕೊಡುವುದರಲ್ಲಿ ತಪ್ಪಿಲ್ಲ’ ಎಂದುಕೊಟ್ಟನು. ಅದನ್ನು ತೆಗೆದುಕೊಂಡು ನಾನು ನಡಸಿದಪರೀಕ್ಷೆಯಲ್ಲಿ ನೀನು ಜಯಶಾಲಿಯಾದೆ!’’ ಎಂದನು.</p>
<p> ಆ ಸಮಯದಲ್ಲಿ ಮಂಗಳವಾದ್ಯಗಳಾದುವು. ಅವರಹಿಂದಿದ್ದ ಬಾಗಿಲುತೆರೆಯಿತು. ಪುರಂದರನು ಒಳಕ್ಕೆ ಬಂದನು. ರಾಜನು ‘ಇವನೇ ನಿನ್ನಸ್ವಾಮಿ!’ ಎಂದನು. ಒಬ್ಬರನ್ನೊಬ್ಬರುನೋಡಿ ಆಶ್ಚರ್ಯದಿಂದ ಬೆರಗಾದರು. ರಾಜನು ತಾನು ನಡಸಿದ ಪರೀಕ್ಷೆಯನ್ನು ತಿಳಿಸಿ ‘ರಾಜ್ಯದ ಆಸೆಯಿಂದಲೂ ಅವಳು ನಿನ್ನ ಮೇಲಣ ಪ್ರೇಮವನ್ನು ಬಿಡಲಿಲ್ಲ! ನೀವು ಸುಖವಾಗಿರಿ!’ ಎಂದು ಆಶೀರ್ವದಿಸಿದನು. ಪುರಂದರನು ‘ಮಹಾರಾಜ! ನೀನು ನನ್ನ ಇಷ್ಟಾರ್ಥವನ್ನು ಪೂರೈಸಿದಂತೆ, ದೇವರು ನಿನ್ನ ಇಷ್ಟಾರ್ಥಗಳನ್ನೂ ಪೂರೈಸಲಿ! ಇಂದುನಿನ್ನ ಪ್ರಜೆಗಳಲ್ಲಿ ನನ್ನಷ್ಟು ಸುಖವಾಗಿರುವವರು ಮತ್ತಾರೂ ಇರಲಾರರು!’ ಎಂದನು.</p>
<p> ಹೀಗೆ,ಇದೂ ‘ಇಂದಿರಾ’ದಂತೆಯೇ, ಸುಂದರಿಯಾದ ಯುವತಿಯೊಬ್ಬಳು ಗಂಡನಿಂದ ಬೇರೆಯಾಗಿ, ದಾರಿದ್ರ್ಯಕ್ಕೆಸಿಕ್ಕಿ, ಹಲವುವರ್ಷ ಕಷ್ಟಅನುಭವಿಸಿ, ಕೊನೆಗೆ ಅವನನ್ನು ಸೇರಿ ಸುಖವಾಗಿದ್ದಕಥೆ. ಇದರಲ್ಲಿ ಗಂಡು ಹೆಣ್ಣುಗಳಿಗೆ ಬಾಲ್ಯದಿಂದ ಬೆಳೆದು ರೂಢಮೂಲವಾಗಿದ್ದ ಪ್ರಣಯಕ್ಕೆ ಜಯದೊರೆಯುತ್ತದೆ. ಅವರು ತಾಯಿ ತಂದೆಗಳಿಗೂ ಗುರುಹಿರಿಯರಿಗೂ ವಿಧೇಯರಾಗಿ, ಕಣ್ಣುಕಟ್ಟಿಸಿಕೊಂಡು ಮದುವೆಯಾದರೂ, ತಾವುಯಾರನ್ನು ಮದುವೆಯಾದರೆಂಬ ಕುತೂಹಲವೂ ಇರಲಿಲ್ಲ. ದೀರ್ಘಕಾಲ ಆಗಲಿ, ದೂರದೇಶದಲ್ಲಿದ್ದರೂ ಅವರು ಒಬ್ಬರ ನ್ನೊಬ್ಬರು ಮರೆಯಲಿಲ್ಲ, ಅನ್ಯರನ್ನು ಯೋಚಿಸಲಿಲ್ಲ. ಪುರಂದರನಿಗೆ ಏನುಪ್ರಲೋಭನವಿತ್ತೋ, ಇಲ್ಲವೋ, ತಿಳಿಯದು. ಹಿರಣ್ಮಯಿಗೆ ದೊರೆಯೇ ತನ್ನ ಗಂಡನೆಂಬ ಸ್ಥಿತಿಒದಗಿತ್ತು; ಅದಕ್ಕೆ, ಇತರರಿಗೆ ಗೊತ್ತಿಲ್ಲದ, ತನಗೆ ಮಾತ್ರಗೊತ್ತಿದ್ದ, ಸಾಕ್ಷ್ಯನಿದರ್ಶನಗಳೆಲ್ಲವೂ ಒದಗಿದ್ದುವು. ಆದರೂ ಅವಳು ಅವನನ್ನು ಅಂಗೀಕರಿಸದೆ, ತಾನು ‘ಕುಲಟೆ’ ಎಂಬ ಅಪಕೀರ್ತಿಯನ್ನು ಮೇಲೆಹಾಕಿಕೊಂಡು ಅವನಿಂದ ತಪ್ಪಿಸಿಕೊಂಡಳೇ ಹೊರತು ‘ಇಂಥ ಸುವರ್ಣ ಸಂದರ್ಭ ಒದಗಿತಲ್ಲಾ!’ ಎಂದು ಅದಕ್ಕೆ ಕೈ ನೀಡಲಿಲ್ಲ.</p>
<p> ಇಂದಿರೆಯು ಉಪೇಂದ್ರನನ್ನು ಒಗಟುಮಾತುಗಳಿಂದ ಕಿರುಗುಟ್ಟಿಸಿದಂತೆ ಇಲ್ಲಿಯೂ ಮದನರಾಜನು ಹಿರಣ್ಮಯಿಯನ್ನು ಕೆಲಕಾಲ ಕಿರುಗುಟ್ಟಿಸುತ್ತಾನೆ; ಅದಕ್ಕೆಕಾರಣ, ಪುರಂದರನ ಸಂದೇಹ. ಅವನು ಮರೆಯಾಗಿ ಹೆಂಡತಿಯ ಪರೀಕ್ಷೆಯನ್ನು ನೋಡುತ್ತಿದ್ದನೆಂದು ತೋರುತ್ತದೆ.</p>
<p> ಈ ಕಥೆಯಲ್ಲಿ ದುಃಖದ ಸಂಗತಿ ಏನೆಂದರೆ, ವಧೂವರರ ತಾಯಿತಂದೆಗಳು ಇನ್ನೂ ನಾಲ್ಕು ವರ್ಷ ಬದುಕಿದ್ದು, ತಮ್ಮ ಮಕ್ಕಳು ಸಂತೋಷವಾಗಿದ್ದದ್ದನ್ನು ನೋಡಲಿಲ್ಲವೆಂಬುದು. ಮೊದಲನೆಯ ಪರಿಚ್ಛೇದದಲ್ಲಿ ಪುರಂದರನ ತಂದೆಯಪ್ರಸ್ತಾಪವಿದೆ; ಮತ್ತೆ ಅವನ ಸುದ್ದಿಇಲ್ಲ. ಹಿರಣ್ಮಯಿಯ ತಾಯಿತಂದೆಗಳೂ ಏಕೆ ಸಾಯ ಬೇಕಾಗಿತ್ತೋ ಗೊತ್ತಿಲ್ಲ. ಅವಳಬಡತನವು ಕರುಣರಸಕ್ಕೆ ಪೋಷಕವೆಂದೇ? ಧನದಾಸನು ಐಶ್ವರ್ಯಹೀನನಾಗಿ ಬಡತನದಲ್ಲಿದ್ದರೂ ಅದು ಆಗುತ್ತಿತ್ತು.</p>
<p> ನೈಜ ಪ್ರಣಯಕ್ಕೆ ಜಯವಾದಂತೆ, ಈ ಕಥೆಯಲ್ಲಿ ಜ್ಯೋತಿಷಕ್ಕೂ ಅದನ್ನು ಗುಣಿಸಿನೋಡಿ, ಪರಿಹಾರ ವನ್ನು ಯೋಚಿಸಿ, ಪರದೆಯ ಹಿಂದೆಯೇಇದ್ದು, ಎಲ್ಲವನ್ನೂನಡಸಿದ ಆನಂದಸ್ವಾಮಿಗೂ ಜಯ; ಧನದಾಸನ ಗುರುಭಕ್ತಿಗೂ ಜಯ! ಜ್ಯೋತಿಷದಿಂದ ಸೂಚಿತವಾದ ದೈವಸಂಕಲ್ಪವು ಮನುಷ್ಯನ ಕೃತ್ರಿಮ ಚಾತುರ್ಯವನ್ನು ಅಪೇಕ್ಷಿಸುತ್ತದೆಯೇ? ಅಥವಾ ಅದೂ ದೈವ ಸಂಕಲ್ಪದಿಂದಲೇ ಪ್ರೇರಿತವಾದದ್ದೋ?</p>
<p> ಕಥೆಸಣ್ಣದು; ಅದರಲ್ಲಿ ನಾಲ್ಕೈದುಪಂಕ್ತಿ ಸಮುದ್ರದವರ್ಣನೆಯನ್ನು ಬಿಟ್ಟರೆ, ಬೇರೆವರ್ಣಣೆಯೂಇಲ್ಲ.</p>
<p> ದ್ವೀಪಾದನ್ಯಸ್ಮಾದಪಿ ಮಧ್ಯಾದಪಿ ಜಲನಿಧೇರ್ದಿಶೋಪ್ಯಂತಾತ್​ ।</p>
<p> ಆನೀಯ ಝಟಿತಿ ಘಟಯತಿ ವಿಧಿರಭಿಮತಮಭಿಮುಖೀಭೂತಃ ॥</p>
<p> - ರತ್ನಾವಳೀ.</p>
<p>ಇದು ‘ರಾಧಾರಾಣಿ’ಯ ಕಥಾಸಾರಾಂಶ:-</p>
<p> ‘ರಾಜಪುರ’ದಲ್ಲಿ ಒಬ್ಬ ಲಕ್ಷಾಧಿಕಾರಿಯಿದ್ದನು. ಅವನ ಕಾಲಾನಂತರ ಅವನ ದಾಯಾದಿಗಳು ಹೈಕೋರ್ಟಿನಲ್ಲಿ ವ್ಯಾಜ್ಯ ಹೂಡಿ ಅವನ ಆಸ್ತಿಯನ್ನೆಲ್ಲಾ ಕಸಿದುಕೊಂಡರು. ಅವನಿಗೆ ಹೆಂಡತಿಯೂ ರಾಧಾರಾಣಿಯೆಂಬ ಹತ್ತು ಹನ್ನೊಂದು ವಯಸ್ಸಿನ ಒಬ್ಬ ಮಗಳೂ ಇದ್ದರು. ಸುಮಾರು ಹತ್ತುಲಕ್ಷ ರೂಪಾಯಿನ ಆಸ್ತಿ. ಅದೆಲ್ಲವೂ ಹೋಗಿ ವಿಧವೆಯಮೇಲೆ ಕೋರ್ಟು ಖರ್ಚೂ ಬಿತ್ತು. ಆಕೆ ತನ್ನ ಹತ್ತಿರವಿದ್ದ ನಗದು ಹಣವನ್ನೆಲ್ಲಾ ಅದಕ್ಕಾಗಿ ತೆರಬೇಕಾಯಿತು. ಆಮೇಲೆ ಆಕೆ ತನ್ನ ಒಡವೆವಸ್ತುಗಳನ್ನೆಲ್ಲಾ ಮಾರಿ ಪ್ರೀವಿ ಕೌನ್ಸಿಲಿಗೆ ಅಪೀಲು ಹಾಕಿದಳು. ಊರು ಬಿಟ್ಟು ಶ್ರೀರಾಮಪುರವೆಂಬ ಹಳ್ಳಿಗೆ ಬಂದು ಅಲ್ಲಿ ಒಂದು ಗುಡಿಸಿಲಿನಲ್ಲಿ ಮಗಳೊಡನೆ ವಾಸಮಾಡಿಕೊಂಡು ಕೂಲಿಯಿಂದ ಹೊಟ್ಟೆ ಹೊರೆದುಕೊಳ್ಳುತ್ತಿದ್ದಳು. ಈ ಸ್ಥಿತಿಯಲ್ಲಿ ಅವಳಿಗೆ ಕಾಯಿಲೆಯಾಗಿ ಹಾಸಿಗೆಹತ್ತಿ ಮಲಗಲು, ತಿನ್ನುವುದಕ್ಕೆ ಏನೂ ಇಲ್ಲದೆ ಅವಳ ಮಗಳು ಕಾಡುಹೂ ಗಳನ್ನು ತಂದು ಒಂದುಮಾಲೆಕಟ್ಟಿ, ಆ ಹಳ್ಳಿಯ ಹತ್ತಿರವಿದ್ದ ಮಹೇಶಪುರದಲ್ಲಿ ನಡೆಯುತ್ತಿದ್ದ ರಥೋತ್ಸವಕ್ಕೆ ತೆಗೆದುಕೊಂಡು ಹೋದಳು. ಅದನ್ನು ಮಾರಿ ಬಂದ ದುಡ್ಡಿನಲ್ಲಿ ತಾಯಿಯ ಪಥ್ಯಕ್ಕೆ ಏನಾದರೂ ಮಾಡಿಕೊಡಬಹುದೆಂಬುದು ಅವಳ ಆಸೆ.</p>
<p> ಆದರೆ, ರಥೋತ್ಸವದಲ್ಲಿ ಮಳೆಬಂದುಬಿಟ್ಟಿತು. ಜನವೆಲ್ಲಾ ಚದುರಿಹೋಗಿ, ಅವಳ ಹಾರವನ್ನು ಯಾರೂ ಕೊಳ್ಳದೆ ಹೋದರು. ಮಳೆ ನಿಂತು ಮತ್ತೆ ಜನ ಸೇರಿಯಾರು, ತನ್ನ ಮಾಲೆ ಕ್ರಯವಾದೀತು ಎಂದು ಅವಳು ಸಂಜೆಯವರೆಗೂ ಕಾದಳು; ಮಳೆ ನಿಲ್ಲಲಿಲ್ಲ, ಜನ ಸೇರಲಿಲ್ಲ. ಕತ್ತಲೆಯಾದ್ದರಿಂದ ಹುಡುಗಿಯು ಅಳುತ್ತ ಮನೆಗೆ ಹಿಂತಿರುಗಿದಳು.</p>
<p> ದಾರಿಯೆಲ್ಲಾ ಕೆಸರು, ಜಾರಿಕೆ, ಕಣ್ಣು ಕಾಣಿಸದು. ಮಳೆಯೋಜೊರೋ ಎಂದುಹುಯ್ಯುತ್ತಿದೆ. ಅದರೊಳಗೆ ಅವಳು ಜಾರಿಜಾರಿ ಬೀಳುತ್ತ ಏಳುತ್ತ ಹೋಗುತ್ತಿದ್ದಳು. ಅವಳ ಮುಂಗುರುಳಿಂದಲೂ ತಲೆಯಿಂದಲೂ ನೀರು ಸುರಿಯುತ್ತಿತ್ತು. ಹೀಗೆ ಹೋಗುತ್ತಿದ್ದಾಗ ಕತ್ತಲೆಯಲ್ಲಿ ಯಾರೋ ಅವಳ ಭುಜದ ಮೇಲೆ ಬಿದ್ದರು. ಅವಳು ಗಟ್ಟಿಯಾಗಿ ಅತ್ತಳು. ಮೇಲೆ ಬಿದ್ದವನು ‘ನೀನು ಯಾರಮ್ಮಾ?’ ಎಂದು ಕೇಳಿದನು. ಅವಳೂ ನಿರ್ಗತಿಕಳಾದ ಹುಡುಗಿಯೆಂದು ತಿಳಿದು ಆತನು ಕೈಹಿಡಿದುಕೊಂಡು ಕರೆದುಕೊಂಡು ಹೋಗಿ ಅವಳ ಮನೆಗೆ ಬಿಟ್ಟನು. ದಾರಿಯಲ್ಲಿ ಮಾತನಾಡುತ್ತ ಅವಳ ವಿಷಯವನ್ನು ತಿಳಿದುಕೊಂಡು ತಮ್ಮ ಮನೆಯ ದೇವರಿಗೆ ಹಾಕುವುದಕ್ಕೆ ಮಾಲೆ ಬೇಕಾಗಿತ್ತೆಂದು ಅದನ್ನು ಕೊಂಡುಕೊಂಡು ಅವಳ ಕೈಯಲ್ಲಿ ಒಂದು ರೂಪಾಯಿ ಯಿಟ್ಟನು. ಅದು ಕತ್ತಲೆಯಲ್ಲಿ ಹೊಳೆಯುತ್ತಿದ್ದದ್ದನ್ನು ನೋಡಿ ಅವಳಿಗೆ ಅನುಮಾನವಾಯಿತು. ಒಳಕ್ಕೆ ಹೋಗಿ ದೀಪದ ಬೆಳಕಿನಲ್ಲಿ ನೋಡಿ ರೂಪಾಯಿ ಆಗಿದ್ದರೆ ಹಿಂತಿರುಗಿ ಕೊಡುತ್ತೇನೆಂದು ಅವನನ್ನು ಬಾಗಿಲಲ್ಲಿ ನಿಲ್ಲಿಸಿದಳು. ಒಳಗೆ ಎಣ್ಣೆಯಿಲ್ಲ, ದೀಪವಿಲ್ಲ. ಚಕ್ಕಮುಕ್ಕಿ ಹೊಡೆದು ಬೆಳಕು ಮಾಡುವುದರೊಳಗೆ ಅವನು ಹೊರಟು ಹೋಗಿದ್ದನು. ಸ್ವಲ್​ ಹೊತ್ತಿನ ಮೇಲೆ ಆ ಊರಿನ ಜವಳಿ ಅಂಗಡಿಯವನು ಬಂದು ‘ರಾಧಾರಾಣಿಗೆ’ಂದು ಒಂದುಸೀರೆ ತಂದುಕೊಟ್ಟನು. ಅವಳು ಉಟ್ಟಿದ್ದ ಆ ಒದ್ದೆ ಸೀರೆ ಒಂದೇ ಹೊರತು ಅವಳಿಗೆ ಬೇರೆ ಸೀರೆ ಇರಲಿಲ್ಲವೆಂದು ಕೇಳಿ ಆ ಉಪಕಾರಿಯು ಅಂಗಡಿಯಿಂದ ಅದನ್ನು ಕಳುಹಿಸಿದ್ದನು. ಅದನ್ನು ತಾಯಿಯೂ ಮಗಳೂ ಕೃತಜ್ಞತೆಯಿಂದ ಸ್ವೀಕರಿಸಿದರು. ರೂಪಾಯಿ ಮುರಿಸಿ ತಾಯಿಗೆ ಪಥ್ಯಕ್ಕೆ ಕೊಟ್ಟಾಯಿತು. ಕಸಗುಡಿಸುತ್ತಿರುವಾಗ ಅಲ್ಲಿಒಂದು ನೋಟುಸಿಕ್ಕಿತು. ಅದರಮೇಲೆ ‘‘ರಾಧಾರಾಣಿಗೆ; ರುಕ್ಮಿಣೀಕುಮಾರ ರಾಯ ಕೊಟ್ಟದ್ದು’’ ಎಂದು ಬರೆದಿತ್ತು. ಮರುದಿನ ಆ ಸುತ್ತಿನಲ್ಲೆಲ್ಲಾ ತಾಯಿಯೂ ಮಗಳೂ ರುಕ್ಮಿಣೀಕುಮಾರ ರಾಯನನ್ನು ಹುಡುಕಿದರು. ಆ ಹೆಸರಿನವರು ಯಾರೂ ದೊರೆಯಲಿಲ್ಲ. (೧)</p>
<p> ರಾಧಾರಾಣಿಯ ತಾಯಿಗೆ ದಿನದಿನಕ್ಕೆ ಕಾಯಿಲೆ ಹೆಚ್ಚಾಗಿ, ಸಾಯುವ ಕಡೆಗಾಲಕ್ಕೆ ಮೊಖದ್ದಮೆಯು ಅವಳ ಕಡೆಗೆ ಆಯಿತೆಂದು ವರ್ತಮಾನ ಬಂತು. ಅವಳ ಗಂಡನ ಸ್ನೇಹಿತನಾದ ಕಾಮಾಖ್ಯ ಬಾಬುವು ಇದನ್ನು ತಿಳಿಸಿದನು. ಆತನು ಹೈಕೋರ್ಟು ವಕೀಲ; ಅವರ ವ್ಯಾಜ್ಯವನ್ನು ನಡೆಸುತ್ತಿದ್ದನು. ಅವರಿದ್ದ ದುರವಸ್ಥೆಯನ್ನು ನೋಡಿ ಅವನು ಅವರನ್ನು ತನ್ನ ಮನೆಗೆ ಕರೆದುಕೊಂಡು ಹೋದನು. ಎಷ್ಟು ಔಷಧೋಪಚಾರ ಮಾಡಿಸಿದರೂ ತಾಯಿಗೆ ವಾಸಿಯಾಗಲಿಲ್ಲ. ಅವಳ ಮರಣಾನಂತರ ಹುಡುಗಿಯು ಅವನ ಪೋಷಣೆಯಲ್ಲಿ ಉಳೀದುಕೊಂಡಳು. ಅವಳ ಮದುವೆಗೆ ಆತುರ ಪಡದೆ ಅವನು ಅವಳಿಗೆ ಉತ್ತಮ ವಿದ್ಯಾಭ್ಯಾಸ ಮಾಡಿಸಿದನು. ಅವನ ಮಗಳು ವಸಂತಕುಮಾರಿ ಅವಳ ಜೊತೆಗಾತಿಯಾದಳು. (೨)</p>
<p> ರಾಧಾರಾಣಿಗೆ ಹದಿನಾರುವರ್ಷ ತುಂಬಿತು. ಅವಳು ಯೌವನೆಯೂ ಪರಮಸುಂದರಿಯೂ ಆದಳು. ಮದುವೆಯ ವಿಚಾರ ಬಂದಾಗ ವಸಂತಳಿಂದ ರಾಧಾರಾಣಿಯು ರುಕ್ಮಣೀಕುಮಾರನನ್ನು ಹೊರತು ಮತ್ತಾರನ್ನೂ ಮದುವೆಯಾಗಲೊಲ್ಲ ಳೆಂದು ತಿಳಿಯಿತು. ಅವಳಿಗೆ ನಿತ್ಯವೂಅವನದೇ ಜಪವಾಗಿತ್ತು. ಆದ್ದರಿಂದ ಕಾಮಾಖ್ಯನೂ ಅವನ ಸ್ನೇಹಿತರೂ ಕಕ್ಷಿಗಾರರೂ ಅವನನ್ನು ಎಲ್ಲೆಲ್ಲೂ ವಿಚಾರಮಾಡಿದರು. ಎಲ್ಲಿಯೂ ಗೊತ್ತು ಹತ್ತಲಿಲ್ಲ. ಆದ್ದರಿಂದ ಕಾಮಾಖ್ಯನು ವರ್ತಮಾನಪತ್ರಿಕೆ ಗಳಿಗೆಲ್ಲಾ ರುಕ್ಮಿಣೀಕುಮಾರರಾಯನು ತನ್ನನ್ನು ಅವಶ್ಯವಾಗಿ ನೋಡಬೇಕೆಂದು ಪ್ರಕಟನೆಗಳನ್ನು ಕಳುಹಿಸಿದನು. ವರ್ಷಗಳು ಕಳೆದರೂ ಯಾರೂ ಬರಲಿಲ್ಲ; ಈ ಮಧ್ಯೆ ಕಾಮಾಖ್ಯನು ಸ್ವರ್ಗಸ್ಥನಾದನು.</p>
<p>ಅನಂತರ ರಾಧಾರಾಣಿಯು ತನ್ನ ಗ್ರಾಮಕ್ಕೆ ಹೋಗಿ ಸ್ವಂತ ಮನೆಯಲ್ಲಿ ವಾಸ ಮಾಡುತ್ತ ಆಸ್ತಿಪಾಸ್ತಿಗಳನ್ನು ತಾನೇ ನೋಡಿಕೊಳ್ಳಲಾರಂಭಿಸಿದಳು. ಹೀಗೆ ಆಡಳಿತವು ತನ್ನ ಕೈಗೆ ಬಂದ ಮೇಲೆ ಎರಡು ಲಕ್ಷ ರೂಪಾಯಿ ಮುಟ್ಟಿಸಿ ತನ್ನ ಮನೆಯ ಎದುರಿನಲ್ಲಿ ‘ರುಕ್ಮಿಣೀ ಕುಮಾರ ಪ್ರಸಾದ’ವೆಂಬ ಒಂದು ಅನಾಥನಿವಾಸವನ್ನು ಕಟ್ಟಿಸಿದಳು. ನಾನಾ ದೇಶಗಳಿಂದ ದೀನರೂ ದುಃಖಿಗಳೂ ಅಲ್ಲಿ ಬಂದಿರುತ್ತಿದ್ದರು. (೩)</p>
<p> ಇದಾದ ಒಂದೆರಡು ವರ್ಷಗಳನಂತರ, ಒಂದು ದಿನ ಆ ಅನಾಥನಿವಾಸಕ್ಕೆ ಒಬ್ಬ ದೊಡ್ಡ ಮನುಷ್ಯನು ಬಂದನು. ಅವನ ವಯಸ್ಸು ಸುಮಾರು ಮುವ್ವತ್ತೈದು. ಅವನು ಅಲ್ಲಿಯ ಏರ್ಪಾಡನ್ನೆಲ್ಲಾ ನೋಡಿ ಸಂತೋಷಪಟ್ಟು ಅದರ ಸ್ಥಾಪಕರನ್ನು ನೋಡಲು ಅಪೇಕ್ಷಿಸಿದನು. ಅವಳು ಘೋಷಾ ಹೆಂಗಸು. ನೋಡುವುದು ಹೇಗೆ? ಎದುರು ಬಂಗಲೆಗೆ ಹೋಗಿ, ರಾಧಾರಾಣಿಯ ದಿವಾನನನ್ನು ಕಂಡು ಅವನ ಕೈಯಲ್ಲಿ ಒಂದುಪತ್ರವನ್ನು ಕೊಟ್ಟನು. ವಿಳಾಸವು ರಾಧಾರಾಣಿಯ ದಾಗಿತ್ತು. ದಿವಾನನು ಅದನ್ನು ತಾನು ಓದದೆ ಕೊಡುವಹಾಗಿಲ್ಲವೆಂದು ಒಡೆದು ನೋಡಿದನು. ಅದು ವಸಂತಕುಮಾರಿಯು ಬರೆದ ಕಾಗದ. ಆ ಕಾಗದ ತರುವವನನ್ನು ನೋಡಿ ಮಾತನಾಡಿ ಅದರ ಫಲಿತಾಂಶವನ್ನು ತನಗೆ ತಿಳಿಸಬೇಕೆಂದು ಅವಳು ಬರೆದಿದ್ದಳು. ಅವನು ರಾಧಾರಾಣಿಯನ್ನು ನೋಡಿ ಅವಳಸೌಂದರ್ಯದಿಂದ ಮುಗ್ಧನಾದನು. ಅವಳೇ ಮೊದಲು ಮಾತನಾಡಿಸ ಬೇಕಾಯಿತು. ಅವನು ವರ್ತಮಾನ ಪತ್ರದಲ್ಲಿ ಹಿಂದೆ ಬಂದಿದ್ದ ಪ್ರಕಟನೆಯನ್ನು ತೋರಿಸಿದನು:</p>
<p> ‘‘ನಿಮ್ಮ ಹೆಸರು ರುಕ್ಮಿಣೀ ಕುಮಾರ ರಾಯರೇ?’’</p>
<p> ‘‘ಅಲ್ಲ.’’</p>
<p> ‘‘ಮತ್ತೇಕೆ ಇದನ್ನು ತಂದು ತೋರಿಸಿದರಿ?’’</p>
<p> ಆತನ ನಿಜವಾದ ಹೆಸರು ರಾಜಾದೇವೇಂದ್ರ ನಾರಾಯಣ. ಆದರೆ ಕೆಲವು ವರ್ಷಗಳ ಕೆಳಗೆ ತನ್ನ ಹೆಸರನ್ನು ಮರಸಿಕೊಂಡು ರುಕ್ಮಿಣೀ ಕುಮಾರರಾಯನೆಂದು ಹೇಳಿಕೊಳ್ಳುತ್ತಾ ಅಲ್ಲಲ್ಲಿ ಸಂಚರಿಸುತ್ತಿದ್ದನು. ಒಂದು ದಿನ ರಾತ್ರಿ ರಾಧಾರಾಣಿಯನ್ನು ಕಂಡನು. ಆದರೆ ಅವಳನ್ನು ಇಂದಿಗೂ ಮರೆತಿರಲಿಲ್ಲ. ಅವಳು ಅಂಥ ಒಳ್ಳೆಯ ಹುಡುಗಿ. ಮೊನ್ನೆ ನಡೆದ ಕಾಮಾಖ್ಯನ ವರ್ಷ ಶ್ರಾದ್ಧಕ್ಕೆ ಬಂದು ಅವನ ಮಗನಿಗೆ ಪ್ರಕಟನೆಯನ್ನು ತೋರಿಸಿ ‘‘ರಾಧಾರಾಣಿ’’ ಯಾರೆಂದು ಕೇಳಿದನು. ತಾನು ನೋಡಿದ್ದ ಹುಡುಗಿಯೇ ಆ ರಾಧಾರಾಣಿಯಾಗಿದ್ದಾಳೋ ಏನೋ ಎಂದು ಆಸೆ. ಅವನಿಗೆ ಚೆನ್ನಾಗಿ ತಿಳಿಯದ್ದರಿಂದ ಅವನ ತಂಗಿಯನ್ನು ಕೇಳಿದನು. ಅವಳು ಈ ಕಾಗದವನ್ನು ಕೊಟ್ಟು ಕಳುಹಿಸಿದ್ದಳು.</p>
<p> ರಾಧಾರಾಣಿಯನ್ನು ಮೊದಲು ನೋಡಿದ ದಿನ ಅವನು ದೋಣಿಯಿಂದ ರಥೋತ್ಸವವನ್ನು ನೋಡುವುದಕ್ಕೆ ಬಂದಿದ್ದನು. ಮಳೆ ಹಿಡಿದುಕೊಂಡಿದ್ದರಿಂದ ಊರೊಳಕ್ಕೆ ಬಂದು ಅವಳನ್ನು ಕಂಡನು. ಹೆಚ್ಚೇನೂಸಹಾಯ ಮಾಡಲಾಗಲಿಲ್ಲ. ಮರುದಿನ ಬಂದು ನೋಡೋಣವೆಂದಿದ್ದನು. ಆದರೆ ಅವನ ತಂದೆಗೆ ಕಾಯಿಲೆ ಎಂಬ ವರ್ತಮಾನ ಬಂದಿದ್ದರಿಂದ ಅಂದೇ ಕಾಶಿಗೆ ಹೋಗಬೇಕಾಯಿತು. ತಂದೆ ತುಂಬ ದಿನ ನರಳುತ್ತಿದ್ದದ್ದರಿಂದ ಕಾಶಿಯಿಂದ ಹಿಂತಿರುಗಿ ಬರಲು ವರ್ಷದ ಮೇಲಾಯಿತು. ಬಂದಮೇಲೆ ರಾಧಾರಾಣಿಯಿದ್ದ ಗುಡಿಸಲನನು ಹುಡುಕಲು ಅದು ಅಲ್ಲಿ ಇರಲಿಲ್ಲ.</p>
<p> ಅವನ ನಿಜವಾದ ಹೆಸರನ್ನು ಅವನು ಕೊನೆಗೆ ಹೇಳಿದನು. ಆದರಿಂದ ಅವನೂ ತನ್ನ ಜಾತಿಯೆಂದೇ ಗೊತ್ತಾಯಿತು. ಏಕೆಂದರೆ ಅವನು ಆ ಪ್ರಾಂತದಲ್ಲೆಲ್ಲಾ ಪ್ರಸಿದ್ಧನಾಗಿದ್ದ ಶ್ರೀಮಂತ. ಅವನೂ ಇಷ್ಟುದಿನವೂ ರಾಧಾ ರಾಣಿಯನ್ನೇ ನೆನೆನೆನೆದು ಮತ್ತಾರನ್ನೂ ಮದುವೆಯಾಗದೆ ಇದ್ದನು.</p>
<p> ರಾಧಾರಾಣಿಗೆ ತುಂಬ ಸಂತೋಷವಾಯಿತು. ಸ್ವಲ್ಪ ಹೊತ್ತು ತಾನೇ ರಾಧಾರಾಣಿಯೆಂದು ಹೇಳದೆ ಅವನನ್ನು ಕಿರುಗುಟ್ಟಿಸಿ ಆಮೇಲೆ ಅವನು ಕೊಟ್ಟು, ತಾನು ಇನ್ನೂ ಖರ್ಚು ಮಾಡದೆ ಇಟ್ಟುಕೊಂಡಿದ್ದ ನೋಟನ್ನು ತೋರಿಸಿದಳು. ಆಗ ಅವನಿಗೆ ಅವಳೇ ಎಂದು ಸ್ಥಿರವಾಯಿತು. ಅವಳು ‘‘ನೀವು ಕೊಟ್ಟ ರೂಪಾಯಿಯನ್ನು ಮುರಿಸಿಕೊಂಡು ತಿಂದೆ; ಸೀರೆ ಉಟ್ಟು ಚಿಂದಿಚಿಂದಿಯಾಗಿ ಹೋಯಿತು; ಅವನ್ನು ಈಗ ಹಿಂದಕ್ಕೆ ಕೊಡಲಾರೆ; ಅದಕ್ಕೆ ಬದಲಾಗಿ ಇದನ್ನು ತೆಗೆದುಕೊಳ್ಳಿ’’ ಎಂದು ತನ್ನ ಕತ್ತಿನಲ್ಲಿದ್ದ ಅಮೂಲ್ಯವಾದ ಹಾರವನ್ನು ಅವನ ಕೊರಳಿಗೆ ಹಾಕಿದಳು; ಅವನೂ ತನ್ನ ಕತ್ತಿನಲ್ಲಿದ್ದ ಮುತ್ತಿನ ಸರವನ್ನು ಅವಳ ಕೊರಳಿಗೆ ಹಾಕಿದನು.</p>
<p> ಬಾಗಿಲಲ್ಲಿದ್ದ ಅವಳ ದಾಸಿಯು ಶಂಖಧ್ವನಿ ಮಾಡಿದಳು. ಮರುದಿನ ಪ್ರಶಸ್ತವಾಗಿದ್ದದ್ದರಿಂದ ಲಗ್ನ ನಿಶ್ಚಯ ವಾಯಿತು. ಕಾಮಾಖ್ಯನ ಮನೆಯವರೂ, ರಾಜಾ ದೇವೇಂದ್ರನಾರಾಯಣನ ಮನೆಯವರೂ ಇತರ ಬಂಧು ಮಿತ್ರರೂ ಬಂದರು. ವಿಜೃಂಭಣೆಯಿಂದ ಮದುವೆ ನಡೆಯಿತು. (೪-೮)</p>
<p> ಹೀಗೆ, ‘ರಾಧಾರಾಣಿ’ಯು ಎಂಟುಪರಿಚ್ಛೇದಗಳಲ್ಲಿ ಮುಗಿದಹೋಗುವ ಪುಟ್ಟಕಾದಂಬರಿ; ಮುದ್ದಾದ ಕಥೆ. ಅದರಲ್ಲಿ ಡಕಾಯಿತಿ ಇಲ್ಲ; ಜ್ಯೋತಿಷವಿಲ್ಲ; ಗಂಡು ಹೆಣ್ಣುಗಳಿಗೆ ಯಾರೂ ಕಣ್ಣು ಕಟ್ಟಿ ಮದುವೆಮಾಡಿ ಅವರನ್ನು ಮಾಯಾಂಧಕಾರದಲ್ಲಿ ವರ್ಷಗಟ್ಟಲೆ ನರಳುವಂತೆ ದಬ್ಬುವುದಿಲ್ಲ; ಉಯಿಲು, ಮೊಖದ್ದಮೆ, ದಾಯಾದಿಗಳ ಮೋಸ, ದುಷ್ಕಾಲ ಇವು ಇವೆ. ಆದರೆ ‘ಶುಭದಲಿ ಮುಗಿಯುವುದೆಲ್ಲ ಶುಭವೇಯೆ!’ ಗಂಡ ಹೆಂಡಿರು ಕಾರ್ಗಾಲದ ಕತ್ತಲಲ್ಲಿ ಕ್ಷಣಮಾತ್ರ ಮಸುಕು ಮಸುಕಾಗಿ ಕಂಡ ತಮ್ಮ ಪ್ರಿಯವಸ್ತುವನ್ನು ಅನನ್ಯ ಪ್ರೇಮವೆರೆದು ಹೃದಯ ಕ್ಷೇತ್ರದಲ್ಲಿ ಎಂಟುವರ್ಷ ಕೃಷಿಮಾಡಿ ಬೆಳಸಿ, ಚಂದ್ರ ಚಂದ್ರಿಕೆಯರಂತೆ ಸೇರಿ, ರತ್ನ ಖಚಿತವಾದ ಸಂವರಣ ಮಾಲಿಕೆಯನ್ನು ಹಾಕಿ ಸ್ವಸಂತೋಷದಿಂದ ದಿವ್ಯ ಸೌಧದಲ್ಲಿ ಪಾಣಿಗ್ರಹಣ ಮಾಡಿ ಕೊಳ್ಳುತ್ತಾರೆ. ಆ ಅಪೂರ್ವ ಸುಖಸಂತೋಷಗಳ ಸಂಭ್ರಮವನ್ನು ಶಂಖಧ್ವನಿಯು ಘೋಷಿಸುತ್ತದೆ:-</p>
<p> ಪ್ರಧ್ಮಾತಶಂಖೇ ಪರಿತೋ ದಿಗಂತಾನ್</p>
<p> ತೂರ್ಯಸ್ವನೇ ಮೂರ್ಛತಿ ಮಂಗಳಾರ್ಥೇ ॥</p>
<p> - ರಘುವಂಶ-೬-೯</p>
<p> ವಧೂವರರು ಕುಲ, ರೂಪ, ಗುಣ, ಐಶ್ವರ್ಯ ಮುಂತಾದವುಗಳೆಲ್ಲದರಲ್ಲೂ ತುಂಬ ಅನುರೂಪರು; ಅವಳು ‘_ರಾಣಿ’; ಅವನು ‘ರಾಜಾ_’. ಅವರು ಒಬ್ಬರನ್ನೊಬ್ಬರು ಪಡೆಯಲು ಶಿವಪಾರ್ವತಿಯರಂತೆ, ತಪಸ್ಸು ಮಾಡುತ್ತಾರೆ. ತಪಸ್ಸಿನ ಫಲ, ತಡವಾದರೂ, ಪೂರ್ಣವಾಗಿ ದೊರೆಯುತ್ತದೆ. ರಾಧಾರಾಣಿಯ ತಾಯಿಯು ಮಗಳ ಮದುವೆಯನ್ನು ನೋಡಿದಿದ್ದರೂ ಅವಳ ಅಭ್ಯುದಯವನ್ನು ಕಂಡಳು; ಅವಳು ಸಚ್ಚರಿತ್ರೆ, ಪುಣ್ಯವಂತೆ; ಆದ್ದರಿಂದ ಮಗಳು ರಾಹುಮುಕ್ತನಾದ ಚಂದ್ರನಂತೆ ದಾರಿದ್ರ್ಯ ಕಷ್ಟಕಾರ್ಪಣ್ಯಗಳ ಕರಾಳ ವಕ್ತ್ರದಿಂದ ಹೊರ ಬಂದಳು; ಮೋಸಗಾರರು ಹೆಸರು ಹೇಳಲು ಇಲ್ಲದಂತೆ ಎಲ್ಲಿಯೋ ಹೋದರು. ತಾಯಿತಂದೆಗಳು ನೆಟ್ಟು ಬೆಳಸಿದ ಪುಣ್ಯವೃಕ್ಷವು ಮಕ್ಕಳಕಾಲಕ್ಕೆ ಫಲಕೊಡುತ್ತದೆ! ಇದರಲ್ಲಿ, ಕಸಬುದಾರಿಯ ಪ್ರಾಮಾಣಿಕ ಮೋಸವನ್ನು ಮಾಮೂಲಾಗಿ ನಡೆಸುವ ಜವಳಿ ವರ್ತಕ ಪದ್ಮಲೋಚನನನ್ನು ಬಿಟ್ಟರೆ, ಕಾಮಾಖ್ಯ, ಅವನ ಮಗಳು ವಸಂತ ಕುಮಾರಿ, ರಾಧಾರಾಣಿಯ ದಾಸಿ ಚಿತ್ರಾ-ಎಲ್ಲರೂ ಒಳ್ಳೆಯ ಜನರೇ. ರಾಧಾರಾಣಿಯು ಅನಾಥ ನಿವಾಸವನ್ನು ಕಟ್ಟಿಸಿದ್ದು ‘ರುಕ್ಮಿಣೀ ಕುಮಾರ’ನನ್ನು ಹಿಡಿಯುವುದಕ್ಕೆ ಒಡ್ಡಿದ ಬಲೆಯಲ್ಲ. ಅದರಲ್ಲಿ ಆಸೆ ಕೃತಜ್ಞತೆಗಳೂ ಬಡತನದಲ್ಲಿ ಬೆಂದ ಹೃದಯದ ದಯಾನುಕಂಪಗಳೂ ಇವೆ. ‘ದುಃಖದ ದಿನಗಳಲ್ಲಿ ಯಾರೂ ಇಲ್ಲದಿದ್ದ ಅವಳ ಮನೆಯಲ್ಲಿ, ಆಮೇಲೆ ಬೇಕಾದಷ್ಟು ಜನ ಆತ್ಮೀಯರು ತುಂಬಿಕೊಂಡರು.’</p>
<p> ಆತನುಷು ವಿಭವೇಷು ಜ್ಞಾತಯಃ ಸಂತು ನಾಮ</p>
<p> ತ್ವಯಿ ತು ಪರಿಸಮಾಪ್ತಂ ಬಂಧುಕೃತ್ಯಂ. . .॥</p>
<p> -ಶಾಕುಂತಲ.</p>
<p> ಈ ಕಾದಂಬರಿಯು, ರಾಧಾರಾಣಿಯ ದೌರ್ಭಾಗ್ಯ ಸೌಭಾಗ್ಯಗಳನ್ನು ಚಿತ್ರಿಸುವ ಒಂದು ನಾಟಕದ ಮೊದಲ ಮತ್ತು ಕೊನೆಯ ದೃಶ್ಯಗಳನ್ನು ಜೋಡಿಸಿದಂತಿದೆ-ಮಧ್ಯೆ ಎಂಟು ವರ್ಷಗಳ ಅಂತರ, ಅಷ್ಟೇ. ಆದರೆ ವಧೂವರರು ನೋಡುವುದು ತಡ, ಭಾಸನ ನಾಟಕದಲ್ಲಿರುವಂತೆ, ಮರುದಿನವೇ ಮದುವೆ ನಡೆದು ಹೋಗುತ್ತದೆ. ರಾಜಾ ದೇವೇಂದ್ರ ನಾರಾಯಣ ಉರುಫ್​ ರುಕ್ಮಿಣೀ ಕುಮಾರರಾಯನ ತಂದೆಗೆ ಸಕತ್​ ಕಾಯಿಲೆಯಾಗಿ, ಅದು ಬೇಗ ವಾಸಿಯಾಗದೆ, ಎಂಟುವರ್ಷ ಅವನು ಅಸಹಾಯನಾಗಿ, ರಾಧಾರಾಣಿಯನ್ನು ಪತ್ತೆಮಾಡಲಾರದೆ ಹೋದನೆಂಬುದು ಸ್ವಲ್ಪ ಕೃತಕವಾಗಿ ಕಾಣುತ್ತದೆ.</p>
<p> ೧೮೭೫ರಲ್ಲಿ ಬಂಕಿಮಚಂದ್ರನು ರಜದಮೇಲೆ ಕಾಂಟಾಲ ಪಾಡಕ್ಕೆ(ಅವನ ಗ್ರಾಮ) ಬಂದಿದ್ದನೆಂದೂ, ಆವೂರಲ್ಲಿ ನಡೆದ ರಾಧಾವಲ್ಲಭನ ರಥೋತ್ಸವದಲ್ಲಿ ತಪ್ಪಿಸಿಕೊಂಡ ಒಬ್ಬಹುಡುಗಿಯನ್ನು ಹುಡುಕಲು ಸಹಾಯ ಮಾಡಿದನೆಂದೂ, ಆ ವೃತ್ತಾಂತದ ಆಧಾರದ ಮೇಲೆ ಈ ಕಥೆಯನ್ನು ಬರೆದನೆಂದೂ ಹೇಳುತ್ತಾರೆ. ಬಂಕಿಮನ ಹೃದಯವು ಯಾವಾಗಲೂ ಪರರ-ಅದರಲ್ಲಿಯೂ ದೀನದರಿದ್ರರ-ಕಷ್ಟಕ್ಕೆ ಮರುಗುತ್ತದೆ. ಆ ಕಷ್ಟಕ್ಕೆ ಹಿಂದೂಮುಂದೂ ಇದ್ದಿರಬಹುದಾದ ಸುಖವನ್ನು ಅವನ ಪ್ರತಿಭೆಯಿಂದಊಹಿಸಿ, ನ್ಯಾಯಾಧೀಶನ ಅನುಭವ ವನ್ನು ಹಿನ್ನೆಲೆಯಾಗಿ ಇಟ್ಟುಕೊಂಡು, ಈ ಸುಂದರವಾದ ಕಲಾಕೃತಿಯನ್ನು ರಚಿಸಿರುವುದು ಅಸಂಭವವಲ್ಲ; ಕಲೆಗಾರನ ರಸಪಾಕದಲ್ಲಿ ಯಾವುದನ್ನು ಅದ್ದಿ ತೆಗೆದರೂ ಅದು ಮಧುರವಾದ ಭಕ್ಷ್ಯವಾಗುತ್ತದೆ.</p>
<p> ಈ ಕಥೆಗಳಲ್ಲಿ ಬರುವ ಮೂವರು ನಾಯಿಕೆಯರೂ ಯುವತಿಯರು, ರೂಪವತಿಯರು, ಗುಣವತಿ ಯರು, ವಿದ್ಯಾವತಿಯರು, ಬುದ್ಧಿಮತಿಯರು, ತೇಜಸ್ವಿನಿಯರು; ಅವರು ಕಷ್ಟ ಬಂದಾಗ ಕೈಕಾಲಕೆಟ್ಟು ಸೊರಗಿ ಹೋಗುವುದಿಲ್ಲ; ದೈವವು ಅವರ ಸಹಾಯಕ್ಕೆ ಬರುತ್ತದೆ. ಅವರು ಕೊನೆಗೆ ಸುಖವನ್ನು ಕಾಣುತ್ತಾರೆ.-ಜೀವನ್ ಭದ್ರಾಣಿ ಪಶ್ಯತಿ!</p>
<p class="text-center">ಐತಿಹಾಸಿಕ ಕಾದಂಬರಿಗಳು</p>
<p class="text-center">ಅಧ್ಯಾಯ ೯</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಐತಿಹಾಸಿಕ ಕಾದಂಬರಿಗಳು - ಪೀಠಿಕೆ</h1>
<p> ಬಂಕಿಮನು ತನ್ನ ಮೊದಲನೆಯ ಕಾದಂಬರಿಯನ್ನು ಇಂಗ್ಲಿಷಿನಲ್ಲಿ ಬರೆದನಷ್ಟೆ; ಆದರೆ ಬಹುಬೇಗ ಅವನಿಗೆ ಅದರ ತಪ್ಪು ಗೊತ್ತಾಯಿತು; ತಾನು ಇಂಗ್ಲಿಷಿನಲ್ಲಿ ಬರೆದದ್ದು ಯಾರಿಗೆ? ಇಂಗ್ಲಿಷನ್ನು ಬಲ್ಲ ಯೂರೋಪಿಯನರು ಎಲ್ಲವನ್ನೂ ಬಿಟ್ಟು ಇವನ ಪುಸ್ತಕವನ್ನು ಏಕೆ ಓದುತ್ತಾರೆ? ತನ್ನ ಜನವೋ ಎಂದರೆ, ಅವರಲ್ಲಿ ಇಂಗ್ಲಿಷ್​ ಬಲ್ಲವರು ಎಷ್ಟು ಜನ? ಅವನು ವಿಶ್ವವಿದ್ಯಾನಿಲಯದ ಪದವೀಧರನಾದ ವರ್ಷ ತಾನು, ತನ್ನ ಜೊತೆಗೆ ಮತ್ತೊಬ್ಬ, ಇಬ್ಬರೇ ಬಿ.ಎ. ಪರೀಕ್ಷೆಯಲ್ಲಿ ತೇರ್ಗಡೆ ಹೊಂದಿದವರು. ಆದ್ದರಿಂದ ಅವನು ತನ್ನ ಕಾಲದಲ್ಲಿ ಅದನ್ನು ಪುಸ್ತಕರೂಪವಾಗಿ ಕೂಡ ಪ್ರಕಟಿಸಲಿಲ್ಲ.</p>
<p> ತಾಯ್ನುಡಿಯಲ್ಲಿ ತಿರಸ್ಕಾರ ಹುಟ್ಟಿಸುವ ಇಂಗ್ಲಿಷ್​ ವಿದ್ಯಾಭ್ಯಾಸವೇ, ಅದರಲ್ಲಿ ಅಭಿಮಾನ ಹುಟ್ಟಿಸುವು ದಕ್ಕೂ, ಅದನ್ನು ಪುಷ್ಟಿಗೊಳಿಸುವುದಕ್ಕೂ ಕಾರಣವಾಗುತ್ತದೆ. ಆಧುನಿಕ ಶಿಕ್ಷಣಕ್ರಮದಿಂದ, ಅದರಲ್ಲಿ ಚರಿತ್ರೆ ಭೂಗೋಳ ಓದುವುದರಿಂದ, ಸ್ವಸ್ವರೂಪ ಜ್ಞಾನವಾಗುತ್ತದೆ-ನಮ್ಮದೇಶ, ನಮ್ಮಜನ, ನಮ್ಮಭಾಷೆ, ಸಿರಿತನ, ಬಡತನ, ಧೈರ್ಯಸಾಹಸ, ಸತ್ವ, ಹೇಡಿತನ, ಎಲ್ಲಾ ಅರಿವಿಗೆ ಬಂದು, ಪರದೇಶದ ಜನದೊಡನೆಯೂ ಅವರ ಚರಿತ್ರೆಯೊಡನೆಯೂ ಹೋಲಿಸಿ, ನಮ್ಮ ಹಿರಿತನದಲ್ಲಿ ಹೆಮ್ಮೆಯೂ, ಕಇರತನದಲ್ಲಿ-ತಿರಸ್ಕಾರವಲ್ಲ-ಕೊರಗೂ ಉಂಟಾಗುತ್ತವೆ;ಅಭಿಮಾನಹುಟ್ಟಿತ್ತದೆ, ಹೆಚ್ಚುತ್ತದೆ. ಅಭಿಮಾನಕೆಲಸಮಾಡಿಸುತ್ತದೆ; ಅಭಿಮಾನದಿಂದ ಮಾಡಿದ್ದು ಶ್ಲಾಘ್ಯವಾಗುತ್ತದೆ. ಆದ್ದರಿಂದ ಬಂಕಿಮನು ಸ್ವದೇಶಾಭಿಮಾನ ಸ್ವಜನಾಭಿಮಾನ ಪ್ರೇರಿತನಾಗಿ, ಬಂಗಾಳದ ಚರಿತ್ರೆಯನ್ನು ಓದಿ, ಅದನ್ನು ಬರೆಯಲು ಪ್ರಯತ್ನಪಟ್ಟು, ಅದಕ್ಕೆ ಸಂಬಂಧಪಟ್ಟ ಹಾಗೆ ಕಾದಂಬರಿ ಗಳನ್ನು ಬರೆಯಬೇಕೆಂದು ಸಂಕಲ್ಪಿಸಿದನು. ಐತಿಹಾಸಿಕ ಕಾದಂಬರಿಗಳಿಗೆ, ಇಂಗ್ಲೆಂಡಿನಲ್ಲಿ-ಸಾಹಿತ್ಯ ಜಗತ್ತಿನಲ್ಲಿ- ಮೇಲ್ಪಂಕ್ತಿ ಹಾಕಿಕೊಟ್ಟವನು ಸರ್​ ವಾಲ್ಟರ್​ಸ್ಕಾಟ್​. ಆ ಮೇಲ್ಪಂಕ್ತಿಯನ್ನು ಮನಸ್ಸಿನಲ್ಲಿಟ್ಟುಕೊಂಡು, ಷೇಕ್ಸ್​ ಪಿಯರ್​ ಕಾಳಿದಾಸ ಶ್ರೀಹರ್ಷ ಮುಂತಾದವರ ಕಾವ್ಯ ನಾಟಕಗಳಿಂದ ಭಾವಿತನಾಗಿ, ಅವನ ಮೊದಲನೆಯ ಐತಿಹಾಸಿಕ ಕಾದಂಬರಿಯನ್ನು ಬರೆದನು. ಅದೇ ‘ದುರ್ಗೇಶನಂದಿನೀ’. ಅದು ಬಂಗಾಳಿಯಲ್ಲಿದ್ದದ್ದರಿಂದ ಜನ ಪ್ರಿಯವಾಯಿತು; ಅಲ್ಲಿಂದ ಮುಂದೆ ಅವನು ಹಲವು ಐತಿಹಾಸಿಕ ಕಾದಂಬರಿಗಳನ್ನು ಬರೆದನು. ಅವು ಅವನ ಜೀವಿತಕಾಲದಲ್ಲಿಯೇ ಹಲವು ಮುದ್ರಣಗಳನ್ನು ಕಂಡುವು.</p>
<p> ‘ರಾಜಮೋಹನನ ಹೆಂಡತಿ’ಯನ್ನು ಬರೆದಾಗ ಬಂಕಿಮನು ತಾನು ಸುತ್ತಮುತ್ತ ನೋಡುತ್ತಿದ್ದ ಗ್ರಾಮ ಜೀವನ, ತನಗೆ ಚಿಕ್ಕಂದಿನಲ್ಲೇ ಅನುಭವಕ್ಕೆ ಬಂದಿದ್ದ ಡಕಾಯಿತಿಯ ಘಟನೆ, ತಾನು ಓದಿದ್ದಿರಬಹುದಾದ ಪತ್ತೆ ದಾರಿಯ ಕಥೆ ಇವುಗಳೇ ಸ್ಫೂರ್ತಿಕೊಟ್ಟಂತೆ ಕಾಣುತ್ತದೆ. ಅದು ಅವನಿಗೆ ಒಪ್ಪಿಗೆಯಾಗಲಿಲ್ಲ. ಅದಕ್ಕಿಂತ ಪುಷ್ಟವಾದ ದೊಡ್ಡದೊಂದು ಕಾದಂಬರಿಯನ್ನು ಬರೆಯಬೇಕೆಂಬುದು ಸ್ವಾಭಾವಿಕವಾಗಿ ಅವನ ಆಸೆಯಾಗಿತ್ತು. ಅಷ್ಟು ಹೊತ್ತಿಗೆ ಅವನು ಸರ್​ ವಾಲ್ಟರ್​ಸ್ಕಾಟನ, 
Bride of Lammermoor, Talisman, Ivanhoe, Quentin Durward
, ಲಿಟ್ಟನ್ನಿನ 
Last Days of Pompeii
 ಇವುಗಳನ್ನು ಓದಿದ್ದಂತೆಯೂ ಅವುಗಳಿಂದ ಸ್ಫೂರ್ತಿ ಪಡೆದಿದ್ದಂತೆಯೂ ಕಾಣುತ್ತದೆ.¹ ಇವುಗಳಿಗೆ ಇರುವ ಸಾದೃಶ್ಯವನ್ನು ವಿವರವಾಗಿ ಚರ್ಚಿಸುವುದಕ್ಕೆ ಇದು ಸ್ಥಳವಲ್ಲ. ‘ದುರ್ಗೇಶನಂದಿನೀ’(ತಿಲೋತ್ತಮೆಯಲ್ಲ) ಎಂಬಹೆಸರು, ‘ಮಂದಾರಣ ದುರ್ಗ’ದವರ್ಣನೆ, ಶತ್ರು ವಿನ ಮಗಳಾದ ಆಯೇಷೆ ಪ್ರೇಮದಿಂದ ಶುಶ್ರೂಷೆ ಮಾಡಿದ್ದು, ಇವುಗಳನ್ನು ಹೆಸರಿಸಿದರೆಸಾಕು. ವಿಮಲೆಯು ಕತಲೂಖಾನನನ್ನು ಇರಿದು ಕೊಂದದ್ದಕ್ಕೇ ‘ಅಲಿಬಾಬ’ನ ಕಥೆಯು ಸೂಚನೆ ಕೊಟ್ಟಿದ್ದರೂ ಕೊಟ್ಟಿರಬಹುದು. ದುರ್ಗೇಶನಂದಿನಿಯನ್ನು ಮೊದಲು ಬರೆದಾಗ ಅದರ ಶೈಲಿಯಲ್ಲಿಯೂ ಸಂವಿಧಾನ ರಚನೆಯಲ್ಲಿಯೂ ಅಭಿರುಚಿಯಲ್ಲಿಯೂ(ಉದಾ.ಆಶ್ಮನಿ, ದಿಗ್ಗಜ) ಸ್ವಲ್ಪ ಕೃತಕತೆ, ಕ್ಲಿಷ್ಟತೆ, ಅಪಕ್ವತೆ, ಅಧೈರ್ಯ ಕಾಣಬರುತ್ತವೆ. ಆದರೆ ಅದನ್ನು ಬರೆದುಮುಗಿಸುವ ಹೊತ್ತಿಗೆ ಅವನಕೈ ಬಹಳಮಟ್ಟಿಗೆ ಕುದುರಿತು; ಮುಂದಿನ ಕಾದಂಬರಿ ಗಳಲ್ಲಿ ಅವನ ಕಲೆಯು ಉತ್ತರೋತ್ತರವಾಗಿ ಶ್ಲಾಘ್ಯವಾಗುವುದನ್ನು ನಾವು ಸ್ಪಷ್ಟವಾಗಿ ಕಾಣಬಹುದು.</p>
<p> ದುರ್ಗೇಶನಂದಿನೀ (೧೮೬೫), ಮೃಣಾಳಿನೀ (೧೮೬೯), ಚಂದ್ರಶೇಖರ (೧೯೭೫), ರಾಜಸಿಂಹ (೧೮೮೨/೧೮೯೩), ಆನಂದಮಠ (೧೮೮೨), ದೇವೀಚೌಧುರಾಣೀ (೧೮೮೪), ಸೀತಾರಾಮ (೧೮೮೭)-ಈ ಏಳೂ ಬಂಕಿಮಚಂದ್ರನು ಬರೆದ ಐತಿಹಾಸಿಕ ಕಾದಂಬರಿಗಳು. ‘ಕಪಾಲ ಕುಂಡಲೆ’ಯನ್ನು ಐತಿಹಾಸಿಕ ಕಾದಂಬರಿಯೆಂದು ಕರೆಯಬಹುದೋ ಇಲ್ಲವೋ! ಅದರ ಹಿನ್ನೆಲೆಯಲ್ಲಿರುವುದು ಜಹಾಂಗೀರನ ಕಾಲದ ಮೊಗಲ ಚರಿತ್ರೆ; ಕಪಾಲ ಕುಂಡಲೆಯ ಸವತಿ ಜಹಾಂಗೀರನ ಪ್ರಣಯಿನಿ. ಇವುಗಳಲ್ಲಿ ರಾಜಸಿಂಹ ಹೊರತು ಮಿಕ್ಕೆಲ್ಲವೂ ಬಂಗಾಳಾದೇಶದ ಚರಿತ್ರೆಗ ಸಂಬಂಧಪಟ್ಟವುಗಳೇ. ರಾಜಸಿಂಹದಲ್ಲಿರುವುದು ಔರಂಗಜೇಬನಿಗೂ ರಾಜಪುತ್ರರಿಗೂ ರೂಪನಗರದ ಹತ್ತಿರ ಯುದ್ಧನಡೆದು ಔರಂಗಜೇಬನು ಸೋತಕಥೆ. ಮೃಣಾಳಿನಿಯಲ್ಲಿರು ವುದು ಮೊಗಲರ ಆಗಮನಕ್ಕಿಂತ ಹಿಂದೆ ಪಠಾಣರು ಹಿಂದೂರಾಜನನ್ನು ಸೋಲಿಸಿ(೧೨೦೪) ಬಂಗಾಳವನ್ನು ಆಕ್ರಮಿಸಿಕೊಂಡ ವೃತ್ತಾಂತ;ದುರ್ಗೇಶನಂದಿನಿಯಲ್ಲಿರುವುದು ಅಲ್ಲಿ ಮೊಗಲರು ಪಠಾಣರನ್ನು ದಮನಮಾಡಿದ ಸಂಗತಿ; ಸೀತಾರಾಮದಲ್ಲಿರುವುದು ಅಲ್ಲಿ ಹಿಂದೂರಾಜನು ಮುಸಲ್ಮಾನರ ಮಧ್ಯೆ ಸ್ವರಾಜ್ಯವನ್ನು ಸ್ಥಾಪಿಸಲು ಯತ್ನಿಸಿ ವಿಫಲನಾದದ್ದು; ಚಂದ್ರಶೇಖರ ಆನಂದಮಠ ದೇವೀಚೌಧುರಾಣೀ ಇವು ಮೂರೂ ಬ್ರಿಟಿಷರ ಕಾಲದವು; ವಾರನ್​ ಹೇಸ್ಟಿಂಗ್ಸನ ಕಾಲದವು. ಆದರೂ ಬಂಕಿಮನು ಇವೆಲ್ಲಕ್ಕೂ ಹಿಂದೂ ಹೆಂಗಸರ ಅಥವಾ ಗಂಡಸರ ಹೆಸರನ್ನೇ ಕೊಟ್ಟಿದ್ದಾನೆ.(ಆನಂದಮಠವು ಹಲವು ‘ಆನಂದ’ರ ಸಂಸ್ಥೆ) ಏಕೆಂದರೆ ಅವನ ದೃಷ್ಟಿ ಯಲ್ಲಿ ಪಠಾಣರು, ಮೊಗಲರು, ಬ್ರಿಟಿಷರು ಇವರಿಗಿಂತ ತನ್ನ ಜನಕ್ಕೇ ಪ್ರಾಶಸ್ತ್ಯ, ಅವರ ಶೀಲ ಸಾಹಸಗಳಿಗೇ ಪ್ರಾಧಾನ್ಯ.</p>
<p> ಬಂಕಿಮನು ರಾಜಸಿಂಹವನ್ನು ೧೮೮೨ರಲ್ಲಿ ಮೊದಲು ಒಂದು ‘ಕ್ಷುದ್ರಕಥೆ’ಯಾಗಿಬರೆದನು. ಆಮೇಲೆ ಅದನ್ನು ದೊಡ್ಡದುಮಾಡಿ, ೧೮೯೩ರಲ್ಲಿ ಇಂದಿನ ‘ಕಾದಂಬರೀ’ ರೂಪಕ್ಕೆ ತಂದನು. ಅವನ ಅಭಿಪ್ರಾಯದಲ್ಲಿ ಇದೊಂದೇ ಐತಿಹಾಸಿಕ ಕಾದಂಬರಿ. ಮಿಕ್ಕವುಗಳಲ್ಲಿ ಐತಿಹಾಸಿಕಘಟನೆಗಳೂ ವ್ಯಕ್ತಿಗಳೂ ಇದ್ದರೂ ಅವುಗಳಲ್ಲಿ ಬದಲಾವಣೆ ಹೆಚ್ಚು, ಕಲ್ಪನೆ ಹೆಚ್ಚು, ಚರಿತ್ರಾಂಶಗಳಿಗಿಂತಲೂ ಕಾವ್ಯಾಂಶಗಳು ಹೆಚ್ಚು. ಆದ್ದರಿಂದ ಅವನ್ನು ಐತಿ ಹಾಸಿಕ ಕಾದಂಬರಿಗಳೆನ್ನುವುದು ಸರಿಯಲ್ಲ ಎಂಬುದು ಅವನ ಭಾವವಿರಬಹುದು. ರಾಜಸಿಂಹದ ‘ವಿಜ್ಞಾಪನ’ ದಲ್ಲಿ(ನಾಲ್ಕನೆಯ ಸಂಸ್ಕರಣ) ಅವನು ‘‘ಇದುವರೆಗೆ ನಾನು ಯಾವಾಗಲೂ ಐತಿಹಾಸಿಕ ಕಾದಂಬರಿಯನ್ನು ಬರೆದಿಲ್ಲ; ದುರ್ಗೇಶನಂದಿನೀ, ಚಂದ್ರಶೇಖರ, ಸೀತಾರಾಮ ಇವುಗಳನ್ನು ಐತಿಹಾಸಿಕ ಕಾದಂಬರಿಗಳೆಂದು ಹೇಳಲಾಗುವುದಿಲ್ಲ; ಇದೇಮೊದಲಾಗಿ ಐತಿಹಾಸಿಕ ಕಾದಂಬರಿಯನ್ನುಬರೆದಿದ್ದೇನೆ. ಇಲ್ಲಿಯವರೆಗೆ ಐತಿಹಾಸಿಕ ಕಾದಂಬರಿಯ ರಚನೆಯಲ್ಲಿ ಯಾವಲೇಖಕನೂ ಪೂರ್ತಿಕೃತಕೃತ್ಯನಾಗಿಲ್ಲ; ನಾನೂ ಆಗಿಲ್ಲವೆಂದು ಹೇಳುವುದು ಅನಾವಶ್ಯಕ’’ ಎಂದು ಬರೆದಿದ್ದಾನೆ.</p>
<p>_________</p>
<p>1
. ಕಪಾಲಕುಂಡಲಾ, ರಜನೀ ಇವುಗಳಲ್ಲಿ ಬಂಕಿಮನೇ ಸ್ಪಷ್ಟವಾಗಿ ಸೂಚಿಸಿದ್ದಾನೆ.</p>
<p> ಇವುಗಳಲ್ಲಿ ಬಂಕಿಮನು ಇಷ್ಟಪಟ್ಟಷ್ಟು ಐತಿಹಾಸಿಕ ಸತ್ಯವಿಲ್ಲದಿರಬಹುದು; ಆದರೆ ಇಷ್ಟೇಇರಬೇಕೆಂದು ಯಾರು ವಿಧಿಸಿದ್ದಾರೆ? ಯಾವ ಕಥೆಯೂ ಪೂರ್ತಿಯಾಗಿ ಕಲ್ಪಿತವಲ್ಲ; ಯಾವ ಕಾದಂಬರಿಯಲ್ಲಿಯೂ ಪ್ರಧಾನಪಾತ್ರಗಳು ಕಲ್ಪಿತವಲ್ಲ; ರಾಜಕೀಯ ಸಾಮಾಜಿಕ ಹಿನ್ನೆಲೆಗಳಂತೂ ಹೆಚ್ಚಿನ ಪ್ರಮಾಣದಲ್ಲಿ ಸತ್ಯವೆಂದು ಚರಿತ್ರಲೇಖಕರೇ ಒಪ್ಪಿಕೊಂಡಿದ್ದಾರೆ. ಇವುಗಳಲ್ಲಿ ತುಂಬುಕಥೆ, ಸಂವಿಧಾನ, ಪಾತ್ರಪೋಷಣೆಗಳಿವೆ. ಆದ್ದರಿಂದ ಅವನ್ನು ಐತಿಹಾಸಿಕ ಕಾದಂಬರಿಗಳೆಂದು ಕರೆಯಲು ಏನು ಅಡ್ಡಿ? ಅವು ಐತಿಹಾಸಿಕ ಕಾದಂಬರಿಗಳಲ್ಲದಿದ್ದರೆ ಮತ್ತಾವ ವಿಧವಾದ ಕಾದಂಬರಿಗಳು? ಧಾರ್ಮಿಕ ರಾಜಕೀಯ ಸಾಮಾಜಿಕ ಎಂದು ಮುಂತಾಗಿ ಕರೆದರೂ ಇದೇ ಆಕ್ಷೇಪಣೆ ಬರುತ್ತದೆ. ಕಲ್ಪನೆ ಇರುವುದರಿಂದ ಇವು ‘ಚರಿತ್ರೆ’ಗಳಂತೂ ಅಲ್ಲ. ಆದ್ದರಿಂದ ಹಿನ್ನೆಲೆಯ ಚಿತ್ರವನ್ನು ಪ್ರಧಾನವಾಗಿಟ್ಟುಕೊಂಟು, ವಿಶಾಲವಾದ ಅರ್ಥದಲ್ಲಿ, ಇವನ್ನು ಐತಿಹಾಸಿಕ ಕಾದಂಬರಿಗಳೆಂದು ಕರೆಯಬಹುದು. ನಿರ್ವಿವಾದವಾಗಿ ಬೇರೆ ಯಾವ ವಿಧವೂ ಅಲ್ಲದೆ, ಪೂರ್ತಿ ಐತಿಹಾಸಿಕವೇ ಆಗಿರುವ ಕಾದಂಬರಿಗೆ ಬೇಕಾದರೆ ‘ರಾಜಸಿಂಹ’ದಂಥ ಕೃತಿ ಉದಾಹರಣೆಯಾಗಿರಲಿ.²</p>
<p> ಚರಿತ್ರೆಯೆಂದರೆ ಕೇವಲ ರಾಜಕೀಯ ಚರಿತ್ರೆಯಾಗಬೇಕಾಗಿಲ್ಲ; ರಾಜರ ತಂತ್ರ ಯುದ್ಧ, ಕೌಲು, ಕರಾರು ಇವಿಷ್ಟೇ ದೇಶದಚರಿತ್ರೆಯಲ್ಲ. ರಾಜನೊಬ್ಬನಿಂದ ದೇಶವಾಗುವುದಿಲ್ಲ; ದೇಶವೆಂದರೆ ಅದರ ಪ್ರಜೆಗಳು; ಅವರ ಆಗುಹೋಗುಗಳು ದೇಶದ, ಚರಿತ್ರೆಯ ಹಾಸುಹೊಕ್ಕುಗಳು; ಆದ್ದರಿಂದ ಜನರ ಆರ್ಥಿಕಸ್ಥಿತಿ, ಸುಖ ಸಂಪತ್ತುಗಳು, ಕ್ಷಾಮಡಾಮರಗಳು, ಧರ್ಮ ಕರ್ಮ, ಶಾಂತಿ ಸಂತೃಪ್ತಿ, ಕಲೆ ಶಾಸ್ತ್ರ ಇವೆಲ್ಲವೂ ದೇಶದ ಚರಿತ್ರೆಯಲ್ಲಿ ಬರತಕ್ಕವುಗಳೇ, ಬರಬೇಕಾದವುಗಳೇ. ಇವುಗಳನ್ನು ಬಂಕಿಮನು ದುರ್ಗೇಶನಂದಿನಿ ಮೊದಲು ಮಾಡಿಕೊಂಡು ಸೀತಾರಾಮನವರೆಗೆ ಎಲ್ಲ ಐತಿಹಾಸಿಕ ಕಾದಂಬರಿಗಳಲ್ಲಿಯೂ ಖಚಿತವಾಗಿ ಚಿತ್ರಿಸಿದ್ದಾನೆ. ಆ ಕಥೆಗಳು ಎಲ್ಲಿಯೋ ಆಕಾಶನಗರಿಯಲ್ಲಿ ನಡೆಯುವುದಿಲ್ಲ; ಗಟ್ಟಿಯಾದ ಬಂಗಾಳಾ ಭೂಮಿಯಮೇಲೆ ನಡೆಯುತ್ತವೆ. ಅವುಗಳ ಪಾತ್ರಗಳು, ಸತ್ಯವಾದವುಗಳಾಗಲಿ ಕಲ್ಪಿತವಾಗಲಿ, ಜೀವಂತ ವ್ಯಕ್ತಿಗಳು ಅವನ ಗಂಗಾ ನದಿಯ ವರ್ಣನೆಗಳನ್ನು ಯಾವ ಭೂವಿವರಣೆಯ ಗ್ರಂಥ ಕೊಟ್ಟೀತು? ಆನಂದ ಮಠದಲ್ಲಿ ಬರುವ ಕ್ಷಾಮದ ವರ್ಣನೆಯನ್ನು ಅಷ್ಟು ಹೃದಯಕ್ಕೆ ಹೋಗುವಂತೆ ಯಾವ ಆರ್ಥಿಕ ಚರಿತ್ರೆ ಕೊಟ್ಟೀತು? ಕರ್ಮಯೋಗದ ಆದರ್ಶವನ್ನು ದೇವೀ ಚೌಧುರಾಣಿಯಂತೆ ಯಾವ ವೇದಾಂತ ಗ್ರಂಥ ಸೋದಾಹರಣವಾಗಿ ವಿವರಿಸೀತು?</p>
<p> ಬಂಕಿಮನು ದೇಶವಿದೇಶಗಳ ಚರಿತ್ರೆಯನ್ನು ಓದಿದ್ದನು; ಅವುಗಳ ಮೇಲೆ ಸ್ಕಾಟ್​ಲಿಟ್ಟನ್​ ಮುಂತಾದ ವರು ಬರೆದ ಉಜ್ವಲವಾದ ಕಾದಂಬರಿಗಳನ್ನು ಓದಿದ್ದನು, ಮೆಚ್ಚಿದ್ದನು. ಅಂಥ ಚರಿತ್ರೆಯನ್ನು ನಮ್ಮ ದೇಶಕ್ಕೆ ಯಾರೂ ಬರೆದಿಟ್ಟಿಲ್ಲವಲ್ಲಾ, ಅದರ ಮೇಲೆ ಅಂಥ ಕಾದಂಬರಿಗಳನ್ನು ಯಾರೂ ಬರೆದಿಲ್ಲವಲ್ಲಾ ಎಂದು ಅವನಿಗೆ ತುಂಬಕೊರಗು ಉಂಟಾಗಿತ್ತು. ಇದ್ದಕೆಲವು ಲೇಖನಗಳಲ್ಲಿಯೂ ಗ್ರಂಥಗಳಲ್ಲಿಯೂ ನಮ್ಮ ಜನವನ್ನು, ಅದರಲ್ಲಿಯೂ ಬಂಗಾಳಿಗಳನ್ನು, ತುಂಬ ನಿಕೃಷ್ಟವಾಗಿ ಚಿತ್ರಿಸಿತ್ತು. ಅದನ್ನು ಓದಿದಾಗ ಅವನಿಗೆ ಆದ ಸಂಕಟ ವನ್ನು, ಬಂದರೋಷವನ್ನು, ಅವನು ಅನೇಕ ಕಡೆಗಳಲ್ಲಿ ಹೇಳಿಕೊಂಡಿದ್ದಾನೆ.³ ಆದ್ದರಿಂದ ಅವನು ಬಂಗಾಳಾ ದೇಶದಚರಿತ್ರೆಯನ್ನು ಬರೆಯಲು ಪ್ರಯತ್ನಪಟ್ಟನು; ಆದರೆ, ಆಗ ಇಂದುದೊರಕಿರುವ ಸಾಮಗ್ರಿಗಳು ದೊರಕಿರ ಲಿಲ್ಲ; ಅವುಗಳ ಹೆಸರನ್ನೂ ಕೇಳಿರಲಿಲ್ಲ. ಆದ್ದರಿಂದ ಅವನು ಆ ಚರಿತ್ರೆಯ ಮೇಲಣ ಕಾದಂಬರಿಗಳನ್ನು ಬರೆಯಲು ಕೈಯಿಟ್ಟನು. ಸತ್ಯಕ್ಕೂ ಸಾಕ್ಷ್ಯಕ್ಕೂ ಕಟ್ಟುಬಿದ್ದು ವಿಚಾರಣೆ ನಡಸಿ ನ್ಯಾಯವನ್ನೂ ತೀರ್ಪನ್ನೂ ಕೊಡುತ್ತಿದ್ದ ಅಂಥಧರ್ಮಾಧಿಕಾರಿಗೆ ದೇವರುಕೈತುಂಬ ಕಲ್ಪನಾಶಕ್ತಿಯನ್ನೂ ಭಾವನಾಶಕ್ತಿಯನ್ನೂ ಕೊಟ್ಟಿದ್ದನು. ಅವನು ಕವಿಯಾಗಿ ತನ್ನ ಲೇಖನ ಜೀವನವನ್ನು ಆರಂಭಿಸಿದನು; ಕವಿತೆಗಳು ಒಂದೆರಡಾದರೂ ಮಧ್ಯೆಬಂದು ಹೊಳೆದುಹೋಗದ ಕಾದಂಬರಿಗಳಿಲ್ಲ; ಆದರೂ ಅವನು ಚಿಕ್ಕಂದಿನಲ್ಲಿಯೇ ತನ್ನ ಕ್ಷೇತ್ರವು ಕವಿತೆಯಲ್ಲ, ಕಾದಂಬರಿ ಎಂದು ಕಂಡುಕೊಂಡು ಆ ದಾರಿಯಲ್ಲಿಯೇ ಮುಂದುವರಿದು ಅಗ್ರಗಣ್ಯನಾದನು; ಗದ್ಯಕಾದಂಬರಿ ಗಳಾದರೂ ಅವುಗಳಲ್ಲಿ ಮಧ್ಯೆ ಬರುವ ವರ್ಣನೆಗಳು ಯಾವ ಪದ್ಯಕಾವ್ಯಗಳಿಗೂ ಕಡಮೆಯಲ್ಲ; ಪದ್ಯಗಳೂ ರಸವತ್ತಾಗಿವೆ; ಅವನ ‘ವಂದೇ ಮಾತರಂ’ ಪದ್ಯದಷ್ಟು ಯಾವ ಪದ್ಯ ಯಾವ ಸಾಹಿತ್ಯದಲ್ಲಿ ಪ್ರಸಿದ್ಧವಾಗಿದೆ? ಚರಿತ್ರೆಯಲ್ಲಿ ನಡೆದ ದೊಡ್ಡಘಟನೆಗಳು ಕಾದಂಬರೀಕಾರನಿಗೆ ಮುಖ್ಯವಲ್ಲ; ಅವುಗಳನ್ನು ಪ್ರತಿಪಾದಿಸುವುದಕ್ಕೆ ಹೋಗುವುದು ಅವನಿಗೆ ವ್ಯರ್ಥ ಕಾಲಹರಣವೆನ್ನಿಸಬಹುದು. ‘‘ಕಾದಂಬರೀಕಾರನು ಒಳಸಂಗತಿಗಳನ್ನು ಚಿತ್ರಿಸುವುದಕ್ಕೆ ಯತ್ನಿಸಬೇಕು-ಚರಿತ್ರಯ ಸಂಗತಿಗಳಿಗೆ ಅಂಟಿಕೊಂಡು ಹೋಗುವುದು ನಿಷ್ಪ್ರಯೋಜನ.’’4 
__________</p>
<p>2
. ‘ಹಿನ್ನೆಲೆಯು ನಮಗೆ ಗೊತ್ತಿರುವ ಚರಿತ್ರೆಯದಾಗಿದ್ದು ಪಾತ್ರಗಳು ಚರಿತ್ರೆಯಲ್ಲಿ ಇದ್ದ ವ್ಯಕ್ತಿಗಳಲ್ಲದಿದ್ದರೂ ಆ ಕಥೆಯು ಐತಿಹಾಸಿಕ ಕಾದಂಬರಿ ಎನ್ನಬೇಕು. ಈ ದೃಷ್ಟಿಯಿಂದ ದುರ್ಗೇಶನಂದಿನಿ ಮೊದಲು ಮಾಡಿಕೊಂಡು ‘ಸೀತಾರಾಮ’ದವರೆಗೆ ರಚಿತವಾಗಿರುವ ಏಳು ಕಾದಂಬರಿಗಳೂ ಐತಿಹಾಸಿಕವೆಂಬ ಹೆಸರಿಗೆ ತಕ್ಕವೇ’-ಯುದುನಾಥ ಸರ್ಕಾರ್​: ‘ಆನಂದಮಠ’ದ ಭೂಮಿಕೆ.</p>
<p>3
. ‘ಭಾರತಕಲಂಕ’, ‘ಬಂಗಾಳದ ಇತಿಹಾಸ’ ‘ಬಂಗಾಳಾದ ಇತಿಹಾಸ ಸಂಬಂಧದಲ್ಲಿ ಕೆಲವು ಸಂಗತಿಗಳು’ ಎಂಬ ಪ್ರಬಂಧಗಳನ್ನು ನೋಡಬಹುದು.</p>
<p>4
. ‘‘ಸೀತಾರಾಮ’’--ಪುಟ ೮೩.</p>
<p>ಅದು ಚರಿತ್ರಲೇಕಕನ ಕೆಲಸ. ಚರಿತ್ರೆಯ ಭಿತ್ತಿಯಲ್ಲಿ ಒಂದು ಸ್ಥೂಲವಾದ ರೂಪ ರೇಖೆ ಸಿಕ್ಕಿದರೆ ಅದನ್ನು ಚಿತ್ರಮಯವಾಗಿ ಮಾಡುವುದೂ ಜೀವ ತುಂಬುವುದು ಸುಲಭ; ಅದೇ ಕಲೆಗಾರನ ಕೆಲಸ. ರಾಜಕೀಯ ಚರಿತ್ರೆಯಲ್ಲದಿದ್ದರೆ ಸಾಮಾಜಿಕ ಹಿನ್ನೆಲೆಯಾದರೂ ಇರಬೇಕು. ‘ಗೋಡೆ ಇದ್ದರೆ ಚಿತ್ತಾರೆ.’ ಗೋಡೆಯನ್ನೂ ಸೃಷ್ಟಿಸುವುದು ಚಿತ್ರಗಾರನ ಕೆಲಸವಲ್ಲ. ಚಿತ್ರಗಾರನ ಬಣ್ಣ ಕುಂಚಗಳಿಂದ ಗೋಡೆ ಕಟ್ಟುವುದಕ್ಕಾಗುವುದಿಲ್ಲ, ಪಟ ನೇಯುವುದಕ್ಕಾಗುವುದಿಲ್ಲ. ಷೇಕ್ಸ್​ಪಿಯರ್​, ಕಾಳಿದಾಸ, ಸ್ಕಾಟ್​, ಮುಂತಾದವರೆಲ್ಲರೂ ಹೀಗೆಯೇ ಸಿದ್ಧವಾದ ಭಿತ್ತಿಗಳನ್ನು ಅವಲಂಬಿಸಿಕೊಂಡೇ ಚಿತ್ರಿಸಿದ್ದಾರೆ; ಅದನ್ನೂ ಕಲ್ಪಿಸಹೋದರೆ ಕೃತಿ ಕೃತಕವಾಗುತ್ತದೆ; ವಾಸ್ತವಿಕತೆ ದೂರವಾಗುತ್ತದೆ. ಕಾಗದವನ್ನೂ ಶಾಯಿಯನ್ನೂ ಲೇಖಣಿಯನ್ನೂ ಕೊಂಡುತಂದು ಕಾವ್ಯಬರೆದರೆ ಕವಿಗೆ ಕುಂದೇನು? ಕಲೆಯನ್ನು ಸೃಷ್ಟಿಸುವ ಪ್ರತಿಭೆ ಇವೆಲ್ಲಕ್ಕಿಂತಲೂ ಹೆಚ್ಚಿನದು, ಬೇರೆಯಾದದ್ದು.</p>
<p> ಬಂಕಿಮಚಂದ್ರನ ಐತಿಹಾಸಿಕ ಕಾದಂಬರಿಗಳಲ್ಲಿ ಸ್ಪಷ್ಟವಾಗಿ ಎರಡು ಗುಂಪುಗಳಾಗುತ್ತವೆ. ದುರ್ಗೇಶ ನಂದಿನೀ, ಕಪಾಲಕುಂಡಲಾ, ಮೃಣಾಳಿನೀ, ಚಂದ್ರಶೇಖರ, ರಾಜಸಿಂಹ-ಇವು ಒಂದುಗುಂಪು. ಆನಂದಮಠ, ದೇವೀಚೌಧುರಾಣಿ, ಸೀತಾರಾಮ-ಇವು ಒಂದುಗುಂಪು. ಇವೆಲ್ಲವುಗಳಲ್ಲಿಯೂ ಒಂದಲ್ಲ ಒಂದು ಕಾಲದ ಹಿಂದೂಜನರು ಬುದ್ಧಿಯಲ್ಲಾಗಲಿ ಬಾಹುಬಲದಲ್ಲಿಯಾಗಲಿ ವಿದೇಶೀಯರಿಗೆ ಏನೂಕಡಮೆಯಲ್ಲವೆಂಬ ಭಾವ ಪ್ರತಿಪಾದಿತವಾಗಿದ್ದರೂ, ಎರಡನೆಯ ಗುಂಪಿನಲ್ಲಿ ಧಾರ್ಮಿಕ ಭಾವನೆಗಳು-ಮುಖ್ಯವಾಗಿ ಭಗವದ್ಗೀತೆಯಲ್ಲಿ ಉಕ್ತವಾದ ಆದರ್ಶ ಧರ್ಮಕರ್ಮ ಸಂನ್ಯಾಸಗಳು-ಪ್ರಾಮುಖ್ಯವಾಗಿವೆ. ದುರ್ಗೇಶನಂದಿನಿಯ ಅಭಿರಾಮ ಸ್ವಾಮಿ ಶಾಸ್ತ್ರಪಂಡಿತನಾದರೂ ಅವನೇನು ‘ಸ್ವಾಮಿ’ಯಲ್ಲ ಸಂನ್ಯಾಸಿಯಲ್ಲ; ಅವನಿಗೆ ಯಾವ ಹಿರಿಯ ಆದರ್ಶವೂ ಇಲ್ಲ; ಅವನಲ್ಲಿ ಗುರುಭಾವ ಹುಟ್ಟುವುದಿಲ್ಲ; ಅವನು ವಿಡಂಬನೆಯಾಗಿ ಕಾಣುತ್ತಾನೆ. ಕಪಾಲ ಕುಂಡಲೆಯಲ್ಲಿ ಯಾವ ಗುರುವೂ ಇಲ್ಲ; ಮೃಣಾಳಿನಿಯಲ್ಲಿ ಬರುವ ಮಾಧವಾಚಾರ್ಯನು ವಿಜಯನಗರದ ವಿದ್ಯಾರಣ್ಯರಂತೆ ಪಂಡಿತ, ಗುರು, ಗೌರವಾರ್ಹ; ಆದರೆ ಅವನಿಗೆ ಧರ್ಮಸಂಸ್ಥಾಪನೆಗಿಂತ ಹೆಚ್ಚಾಗಿ ಹಿಂದೂ ರಾಜ್ಯಸ್ಥಾಪನೆಯ ಮೇಲೆದೃಷ್ಟಿ, ಆಸಕ್ತಿ. ಚಂದ್ರಶೇಖರನು ಸ್ವತಃಶಾಸ್ತ್ರಪಂಡಿತ; ಅವನ ಗುರುವಾದ ರಮಾನಂದ ಸ್ವಾಮಿಯು ಜ್ಞಾನಿ, ಯೋಗಿ ಎಂದು ಹೇಳಬಹುದು; ಅವನ ಜ್ಞಾನ ಮತ್ತು ಯೋಗ ಚಂದ್ರಶೇಖರನ ಮನಸ್ಸನ್ನು ಸಮಾಧಾನಗೊಳಿಸುವುದಕ್ಕೂ ಶೈವಲಿನಿಯ ಮನಸ್ಸನ್ನು ತಿರುಗಿಸಿ ತಿದ್ದುವುದಕ್ಕೂ ಉಪಯೋಗವಾ ಗುತ್ತವೆ; ಇಲ್ಲಿರುವುದು, ಧಾರ್ಮಿಕ ಆದರ್ಶಕ್ಕಿಂತಲೂ ಕಷ್ಟಸುಖ ಪ್ರಾಪ್ತಿಗಳ ಸಮಸ್ಯೆ, ಬಾಲ್ಯ ಪ್ರಣಯದ ಸಮಸ್ಯೆ, ಇಂದ್ರಿಯ ದೌರ್ಬಲ್ಯದ ಸಮಸ್ಯೆ. ಒಟ್ಟಿನಮೇಲೆ ನೈತಿಕ ಸಮಸ್ಯೆ. ವಿಷವೃಕ್ಷದಲ್ಲಿಯೇ ಈ ಸಮಸ್ಯೆಗಳು ಬಂದಿವೆ. ಆದರೆ ಇಲ್ಲಿಯವರೆಗೆ, ಸ್ಪಷ್ಟವಾಗಿ ಭಗವದ್ಗೀತೆಯಿಂದ ಅನುವಾದವಾಗಲಿ, ಅದರ ಆದರ್ಶದ ಅನುಷ್ಠಾನವಾಗಲಿ ಬಂದಿಲ್ಲ. ಆನಂದಮಠದ ಉತ್ಸರ್ಗದಲ್ಲಿ ಮೊದಲು ಭಗವದ್ಗೀತೆಯ ೧೨ನೆಯ ಅಧ್ಯಾಯದ ೬-೯ ಶ್ಲೋಕಗಳನ್ನು ನೋಡುತ್ತೇವೆ. ಇವು ಭಕ್ತಿಯೋಗ ಪ್ರತಿಪಾದಕ. ದೇವೀಚೌಧುರಾಣಿಯಲ್ಲಿ ಭಕ್ತಿ, ಕರ್ಮ, ಸಂನ್ಯಾಸ ಈ ಮೂರರ ಪ್ರತಿಪಾದನೆಯೂ ಇದೆ. ಸೀತಾರಾಮದಲ್ಲಿ ಸಂನ್ಯಾಸದ ಮಾತೇಹೆಚ್ಚು. ಇವು ಮೂರರಲ್ಲಿಯೂ ಗೀತೆಯ ಶ್ಲೋಕಗಳು ಸೇರಿಸಲ್ಪಟ್ಟಿವೆ.</p>
<p> ಇಂಗ್ಲಿಷ್​ ಶಿಕ್ಷಣದ ಫಲವಾಗಿಯೂ, ಪಾದ್ರಿಗಳ ಅಪಪ್ರಚಾರದಿಂದಲೂ ನಮ್ಮ ಧರ್ಮಕರ್ಮ ಆಚಾರ ವೇದ ಪುರಾಣ ಮೊದಲಾದವುಗಳಲ್ಲಿ ಅನಾದರ ತಿರಸ್ಕಾರಗಳುಂಟಾದುವು. ಸತ್ಕುಲದಲ್ಲಿ ಹುಟ್ಟಿ ಸತ್ಸಂಪ್ರದಾಯ ದಲ್ಲಿ ಬೆಳೆದು ವಿದ್ಯಾವಿವೇಕ ಸಂಪನ್ನನಾದ ಬಂಕಿಮನ ಮೇಲೆ ಈ ವಿಪರೀತ ಪರಿಣಾಮವಾಗಲಿಲ್ಲ. ನೀತಿ ನಯ ಸಚ್ಚಾರಿತ್ರ ಸಂಸ್ಕೃತಿ ಸನ್ಮಾರ್ಗಗಳಲ್ಲಿ ಅವನಿಗೆ ಮೊದಲಿಂದಲೂ ಗೌರವ. ಆದರೂ ಮೊದಮೊದಲು ಅವನಿಗೆ ಅಷ್ಟೊಂದು ಧರ್ಮಾಸಕ್ತಿ ದೈವಭಕ್ತಿ ಇದ್ದುವೆಂದು ಹೇಳಲಾಗುವುದಿಲ್ಲ. ಇಂಗ್ಲಿಷಿನ ವ್ಯಾಸಂಗದಿಂದ ಒಟ್ಟಿನಮೇಲೆ ಅದು ಜನಸಾಮಾನ್ಯದಲ್ಲಿ ಕುಂಠಿತವೇ ಆಯಿತು. ‘ಥಿಯಾಸಫಿ’ಯನ್ನು ಬೋಧಿಸಲು ಬಂದ ವಿದೇಶೀಯರು ಮೊದಲು ನಮ್ಮ ಹಿಂದೂಧರ್ಮದಲ್ಲಿರುವ ಗುಣವನ್ನು ಎತ್ತಿತೋರಿಸಿದರು; ಆದರೆ ಅವರು ಹೇಳುವುದೆಲ್ಲಾ ಒಪ್ಪಿಗೆಯಾಗುತ್ತಿರಲಿಲ್ಲ; ರಾಮಮೋಹನರಾಯ ಮುಂತಾದವರು ವೇದ ಉಪನಿಷತ್ತು ಮುಂತಾದವುಗಳನ್ನು ಭಾಷಾಂತರಮಾಡಿ ಉಪನ್ಯಾಸಗಳನ್ನು ಕೊಟ್ಟು ಹಿಂದೂ ಧರ್ಮವನ್ನು ಪುನರುಜ್ಜೀವನ ಗೊಳಿಸಿದರು. ತನ್ನವಿದ್ಯಾರ್ಥಿ ದೆಶೆಯಿಂದಲೂ ಸಂಸ್ಕೃತವನ್ನು ಓದಿದ್ದ ಬಂಕಿಮನು ಹಿಂದೂಧರ್ಮದಲ್ಲಿಯೂ ಧರ್ಮಗ್ರಂಥಗಳಲ್ಲಿಯೂ ಹೆಚ್ಚು ಆಸಕ್ತಿ ವಹಿಸಿದನು. ಈ ಮಧ್ಯೆ ೧೮೮೨ರಲ್ಲಿ ಹೇಸ್ಟಿ ಎಂಬ ಪಾದ್ರಿಯು ಒಬ್ಬ ಸದ್ಗೃಹಸ್ಥರ ಮನೆಯಲ್ಲಿ ನಡೆದ ವೈಕುಂಠ ಸಂತರ್ಪಣೆಯನ್ನು ಅವಹೇಳನ ಮಾಡಿ ಪತ್ರಿಕೆಯಲ್ಲಿ ಲೇಖನ ಬರೆಯಲು, ಬಂಕಿಮನು ಉದ್ವೇಗಗೊಂಡು ಅದಕ್ಕೆ ಉತ್ತರಕೊಟ್ಟನು; ಅಲ್ಲಿಂದ ಮುಂದೆ, ಅವನ ಮನಸ್ಸು ಹಿಂದೂಧರ್ಮ, ಧರ್ಮಗ್ರಂಥಗಳ ವ್ಯಾಸಂಗ, ಗೀತೋಕ್ತಧರ್ಮದ ಪ್ರತಿಪಾದನೆ ಇವುಗಳಲ್ಲಿ ಹೆಚ್ಚಾಗಿ ವ್ಯಾಪೃತ ವಾದಂತೆ ತೋರುತ್ತದೆ. ಇದನ್ನು ಈ ಮೂರು ಕಾದಂಬರಿಗಳಲ್ಲಿಯೂ ಪ್ರಧಾನವಾಗಿ ನೋಡುತ್ತೇವೆ. ಕೃಷ್ಣ ಚರಿತ್ರ (೧೮೮೬), ಧರ್ಮತತ್ವ (೧೮೮೮), ಭಗವದ್ಗೀತಾವ್ಯಾಖ್ಯಾನ (೧೮೮೮) ಇವು ಬಂದದ್ದೂ ಈ ಕಾಲದ ಅನಂತರವೇ.</p>
<p class="text-center">ಅಧ್ಯಾಯ ೧೦</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ದುರ್ಗೇಶನಂದಿನೀ</h1>
<p> ‘ದುರ್ಗೇಶನಂದಿನಿ’ಯು ಬಂಕಿಮಚಂದ್ರನು ಬಂಗಾಳಿಯಲ್ಲಿ ಬರೆದ ಮೊದಲನೆಯ ಕಾದಂಬರಿ. ಮೊದಲನೆಯ ಐತಿಹಾಸಿಕ ಕಾದಂಬರಿಯೂ ಹೌದು. ಅವನ ಜೀವಿತ ಕಾಲದಲ್ಲಿ ೧೮೬೫ರಿಂದ ೧೮೯೩ ರವರೆಗೆ ಅದರ ಹದಿಮೂರು ಮುದ್ರಣಗಳು ಬಂದುವು. ಇವುಗಳಲ್ಲಿ ಸಣ್ಣಸಣ್ಣ ಬದಲಾವಣೆಗಳಾದುವು. ಮುಖ್ಯ ಬದಲಾವಣೆಯಾದದ್ದು ಆಶ್ಮನಿಯು ದಿಗ್ಗಜನಿಗೆ ಉಚ್ಛಿಷ್ಟವನ್ನು ತಿನ್ನಿಸಿದ ಭಾಗದಲ್ಲಿ. ವೆಂಕಟಾಚಾರ್ಯರ ಕನ್ನಡ ಭಾಷಾಂತರಕ್ಕೂ ಬಂಗಾಳಿ ಮೂಲಕ್ಕೂ ಈ ಭಾಗದಲ್ಲಿ ತುಂಬ ವ್ಯತ್ಯಾಸವಿದೆ. ಅವರು ಯಾವ ಮುದ್ರಣವನ್ನು ಕನ್ನಡಿಸಿದರೋ ಗೊತ್ತಿಲ್ಲ. ಇದರಲ್ಲಿ ಎರಡು ಖಂಡಗಳೂ (೨೧+೨೨=)೪೩ ಪರಿಚ್ಛೇದಗಳೂ ಇವೆ.</p>
<p> ಬಂಕಿಮಚಂದ್ರನು ‘ದುರ್ಗೇಶನಂದಿನಿ’ಯನ್ನು ೧೮೬೩ರಲ್ಲಿಯೇ-ಎಂದರೆ ‘ರಾಜಮೋಹನನ ಹೆಂಡತಿ’ಯನ್ನು ಬರೆಯುವುದಕ್ಕೆ ಮುಂಚೆಯೇ-ಬರೆದಿದ್ದನೆಂದೂ, ಅದರ ಹಸ್ತಪ್ರತಿಯನ್ನು ತನ್ನ ಅಣ್ಣಂದಿರಿಗೆ ತೋರಿಸಲು ಅವರು ಅದರ ವಿಚಾರವಾಗಿ ಸದಭಿಪ್ರಾಯ ಕೊಡಲಿಲ್ಲವೆಂದೂ ಆದ್ದರಿಂದ ಅದರ ಪ್ರಕಟನೆ ಯನ್ನು ತಡಮಾಡಿದನೆಂದೂ ಒಂದುಕಥೆ ಇದೆ. ಇದು ಎಷ್ಟರಮಟ್ಟಿಗೆ ನಂಬಲರ್ಹವೋ ತಿಳಿಯದು. ಏಕೆಂದರೆ ಇದನ್ನು ಅವನು ತನ್ನ ಹಿರಿಯಣ್ಣ ಶ್ಯಾಮಾಚರಣಬಾಬುವಿನ ‘ಶ್ರೀ ಚರಣ’ದಲ್ಲಿ ಅರ್ಪಿಸಿದ್ದಾನೆ. ಅಲ್ಲದೆ ಅವರಿವರು-ಅದರಲ್ಲಿಯೂ ಅವನ ಅಣ್ಣಂದಿರು-ಸದಭಿಪ್ರಾಯ ಕೊಡಲಿಲ್ಲವೆಂದು ಹೆದರುವ, ಹಿಮ್ಮೆಟ್ಟುವ, ಹಿಂಜರಿಯುವ, ಸ್ವಭಾವವಲ್ಲ ಬಂಕಿಮನದು. ಇಂಗ್ಲಿಷಿನಲ್ಲಿ ಬರೆದರೆ ಪ್ರಯೋಜನವಿಲ್ಲವೆಂದು ಮನಗಂಡು ಇದನ್ನು ‘ರಾಜಮೋಹನನ ಹೆಂಡತಿ’ಯ ನಂತರವೇ ಬರೆದಿರುವುದು ಸಂಭವ.</p>
<p> ದುರ್ಗೇಶನಂದಿನಿಯು ಪ್ರಕಟವಾದಮೇಲೆ ಬಂಗಾಳಿ ಭಾಷೆಯಲ್ಲಿಯೂ ಉಚ್ಚ ತರಗತಿಯ ಶಿಲ್ಪ ಸೃಷ್ಟಿಯು ಸಾಧ್ಯವೆಂಬುದು ಬಂಗಾಳಿ ಜನಕ್ಕೆ ಗೊತ್ತಾಯಿತು. ‘ವಿಜಯವಸಂತ, ಗುಲೇಬಕಾವಲಿ, ಮಕ್ಕಳಿಗೆ ಹೇಳುವ ಅಜ್ಜಿಯ ಕಥೆಗಳು ಎಲ್ಲಾ ಎಲ್ಲೋ ಹೋದುವು!. . .ಭಾವಗಳು ಮುಸಲಧಾರೆಯಾಗಿ ಸುರಿದು ಬಂಗಾಳಾ ಸಾಹಿತ್ಯದಲ್ಲಿ ಪೂರ್ವಕ್ಕೂ ಪಶ್ಚಿಮಕ್ಕೂ ಹರಿಯುವ ಎಲ್ಲಾ ನದೀನಿರ್ಝರಗಳೂ ಅಕಸ್ಮಾತ್​ ತುಂಬಿ ಯೌವನದ ಆನಂದ ವೇಗದಲ್ಲಿ ಓಡುವುದಕ್ಕೆ ಮೊದಲುಮಾಡಿದವು’ ಎಂದು ರವೀಂದ್ರರು ಬಂಕಿಮನ ಈ ನವೀನ ಸೃಷ್ಟಿಯನ್ನು ಹೊಗಳಿದ್ದಾರೆ.</p>
<p> ಇದು ದುರ್ಗೇಶನಂದಿನಿಯಲ್ಲಿರುವ ಕಥೆಯ ಸಂಗ್ರಹ:-</p>
<p>ಅಕ್ಬರನ ಕಾಲದಲ್ಲಿ ಒರಿಸ್ಸಾ ದೇಶವು ಪಠಾಣರ ವಶದಲ್ಲಿತ್ತು; ಕತಲೂಖಾನನು ಅದರ ಅಧಿಪತಿಯಾಗಿದ್ದನು. ಅವನನ್ನು ಜಯಿಸಲು ಅಕ್ಬರನು ಮಾನಸಿಂಹನನ್ನು ಕಳುಹಿಸಿದನು. ಅವನು ಜಹನ್ನಾಬಾದಿನಲ್ಲಿ ಶಿಬಿರವನ್ನು ಸ್ಥಾಪಿಸಿ, ಮಂದಾರಣ ದುರ್ಗಕ್ಕೆ ಸಮೀಪದಲ್ಲಿ ದೇಶವನ್ನು ಕೊಳ್ಳೆಹೊಡೆಯುತ್ತಿದ್ದ ಪಠಾಣರ ಬಲಾಬಲಗಳನ್ನು ತಿಳಿಯಲು ತನ್ನ ಮಗ ಜಗತ್ಸಿಂಹನನ್ನು ಕಳುಹಿಸಿದನು.</p>
<p> ಅವನು ಅವುಗಳನ್ನು ತಿಳಿದುಕೊಂಡು ಬರುತ್ತ ಸಂಜೆಯಾಗಿ, ಮಳೆಯೂ ಬರಲು, ದಾರಿಯಲ್ಲಿ ಸಿಕ್ಕಿದ ಶೈಲೇಶ್ವರ ದೇವಾಲಯದೊಳಗೆ ಆಶ್ರಯ ಪಡೆದನು. ಅಲ್ಲಿ ಅವನಂತೆಯೇ ವಿಮಲೆ ತಿಲೋತ್ತಮೆ ಎಂಬ ಇಬ್ಬರು ಹೆಂಗಸರು ಮಳೆಗೆ ಸಿಕ್ಕಿ ನಿಂತಿದ್ದರು. ಮಳೆ ನಿಂತ ಮೇಲೆ ಹೆಂಗಸರು ಅವರ ಪರಿವಾರದೊಡನೆ ಮಂದಾರಣಕ್ಕೂ ಜಗತ್ಸಿಂಹನು ತನ್ನ ಅನುಚರರೊಂದಿಗೆ ತಂದೆಯ ಹತ್ತಿರಕ್ಕೂ ಹೊರಟು ಹೋದರು. ದೇವಾಲಯದಲ್ಲಿದ್ದಾಗ, ಜಗತ್ಸಿಂಹನೂ ತಿಲೋತ್ತಮೆಯೂ ಒಬ್ಬರಲ್ಲೊಬ್ಬರು ಆಸಕ್ತರಾದರು. ಜಗತ್ಸಿಂಹನು ತನ್ನ ಪರಿಚಯವನ್ನು ಹೇಳಬೇಕಾಯಿತು. ವಿಮಲೆಯು ತನ್ನ ಮತ್ತು ತಿಲೋತ್ತಮೆಯ ಪರಿಚಯವನ್ನು ಅಲ್ಲಿಂದ ಹದಿನೈದು ದಿನಕ್ಕೆ ಅದೇ ಸ್ಥಳಕ್ಕೆ ಬಂದರೆ ತಿಳಿಸುವುದಾಗಿ ಹೇಳಿ ಹೊರಟು ಹೋದಳು. ವೀರೇಂದ್ರಸಿಂಹನಿಗೂ ಮಾನಸಿಂಹನಿಗೂ ಬದ್ಧದ್ವೇಷ; ಆದ್ದರಿಂದ ವಿಮಲೆಯು ತಮ್ಮ ಪರಿಚಯವನ್ನು ಜಗತ್ಸಿಂಹನಿಗೆ ಹೇಳಲು ಹಿಂಜರಿದಳು. (೧-೫)</p>
<p> ವಿಮಲೆಯು ಮಂದಾರಣದುರ್ಗದ ಅಧಿಪತಿಯಾದ ವೀರೇಂದ್ರಸಿಂಹನ ಎರಡನೆಯ ಹೆಂಡತಿ. ಆದರೆ ಆ ಸಂಬಂಧವನ್ನು ಬಹಿರಂಗವಾಗಿ ತೋರ್ಪಡಿಸದೆ ದಾಸಿಯಂತಿದ್ದಳು. ತಿಲೋತ್ತಮೆಯು ವೀರೇಂದ್ರಸಿಂಹನ ಮೊದಲನೆಯ ಹೆಂಡತಿಯ ಮಗಳು. ಅವಳ ವಯಸ್ಸು ಸುಮಾರು ಹರಿನಾರು.</p>
<p> ಕತಲೂಖಾನನು ತನಗೆ ಸೇನೆಯನ್ನೂ ಹಣವನ್ನೂ ಕೊಟ್ಟು ಸಹಾಯಕ್ಕೆ ಬರಬೇಕೆಂದೂ ಇಲ್ಲದಿದ್ದರೆ, ಅವನ ದುರ್ಗಕ್ಕೆ ಮುತ್ತಿಗೆ ಹಾಕುವುದಾಗಿಯೂ ವೀರೇಂದ್ರಸಿಂಹನಿಗೆ ಹೇಳಿಕಳುಹಿಸಿದನು. ಅವನೂ ಅದಕ್ಕೆ ಒಪ್ಪುವವನಾಗಿದ್ದನು. ಆದರೆ ಅವನ ಮಾವನೂ ಗುರುವೂ ಆದ ಅಭಿರಾಮಸ್ವಾಮಿಯು ಮೊಗಲಸೇನಾಪತಿಯಿಂದ ತಿಲೋತ್ತಮೆಗೆ ಅಮಂಗಳ ವಾಗುತ್ತದೆಂದು ಅವಳ ಜಾತಕದಲ್ಲಿತ್ತೆಂದೂ ಆದ್ದರಿಂದ ಆ ಅಪಾಯದಿಂದ ತಪ್ಪಿಸಲು ಅವನು ಮೊಗಲರ ಕಡೆಯೇ ಸೇರಿಕೊಳ್ಳಬೇಕೆಂದೂ ಸಲಹೆ ಮಾಡಿದನು. ಮೊಗಲರ ಜೊತೆಗೆ ಸೇರುವುದೆಂದರೆ ತನ್ನ ದ್ವೇಸಿಯಾದ ಮಾನಸಿಂಹನ ಅಧೀನನಾಗಿ ನಡೆಯಬೇಕು. ಆದರೂ ಚಿಂತೆಯಿಲ್ಲವೆಂದು ವೀರೇಂದ್ರನು ಮಗಳ ಸಲುವಾಗಿ, ಮೊಗಲರ ಕಡೆ ಇರುವುದಾಗಿ ನಿರ್ಧರಿಸಿ, ಕತಲೂಖಾನನಿಗೆ ಅವನು ಅಪೇಕ್ಷಿಸಿದ್ದ ಸಹಾಯವನ್ನು ಕೊಡುವುದಕ್ಕಾಗುವುದಿಲ್ಲವೆಂದೂ ಬೇಕಾದರೆದುರ್ಗವನ್ನು</p>
<p>ಮುತ್ತಬಹುದೆಂದೂ ಹೇಳಿಕಳುಹಿಸಿಬಿಟ್ಟನು.</p>
<p> ಜಗತ್ಸಿಂಹನು ಐದುಸಾವಿರ ಸೇನೆಯನ್ನು ತೆಗೆದುಕೊಂಡು ಹೋಗಿ ಅಲ್ಲಲ್ಲಿನಿಂತು, ಸಮಯ ಸಿಕ್ಕದಹಾಗೆ ಪಠಾಣ ರನ್ನು ಬಡಿದು ಓಡಿಸಿದನು. ಅವರು ಕೊಳ್ಳೆ ಹೊಡೆಯುವುದು ನಿಂತು ಹೋಗಿ ದುರ್ಗಗಳನ್ನು ಸೇರಿಕೊಂಡರು. (೬-೯)</p>
<p> ವಿಮಲೆಯು ಹದಿನೈದನೆಯ ದಿನ ಶೈಲೇಶ್ವರ ದೇವಾಲಯಕ್ಕೆ ಬಂದು ಜಗತ್ಸಿಂಹನನ್ನು ಕಂಡು ತಿಲೋತ್ತಮೆಯು ವೀರೇಂದ್ರಸಿಂಹನ ಮಗಳೆಂದು ತಿಳಿಸಿದಳು. (ಆದರೆ ತಾನಾರೆಂದು ಹೇಳಲಿಲ್ಲ.) ಅವಳನ್ನು ಪಡೆಯುವುದು ಕಷ್ಟವೆಂದು ಅವನು ಒಪ್ಪಿದನಾದರೂ ಅವಳನ್ನು ಒಂದುಸಲ ನೋಡಿಕೊಂಡು ಹೋಗಬೇಕೆಂಬ ಇಚ್ಛೆಯನ್ನು ವ್ಯಕ್ತಪಡಿಸಿದನು. ವಿಮಲೆಯು ಅವನನ್ನು ತನ್ನ ಜೊತೆಯಲ್ಲಿ ಕರೆದುಕೊಂಡು ಹೋದಳು. ಕತ್ತಲಲ್ಲಿ ಅವರನ್ನು ಪಠಾಣರು ಗುಟ್ಟಾಗಿ ಹಿಂಬಾಲಿಸಿ ಬರುತ್ತಿದ್ದರು. ಪಠಾಣರ ಸೇನೆ ಮುಂದೆ ಮಂದಾರಣಕ್ಕೆ ಹೋಗಿತ್ತು. (೧೦-೧೬)</p>
<p> ಮಂದಾರಣದ ಅರಮನೆಯ ಪಕ್ಕದಲ್ಲಿ ಒಂದು ಮಾವಿನ ತೋಪು ಇತ್ತು. ಅಲ್ಲಿ ಜಗತ್ಸಿಂಹನು ಇಬ್ಬರು ಪಠಾಣರನ್ನು ಕಂಡು, ಅವರನ್ನು ಇರಿಯಲು ಎರಡು ಭಲ್ಲೆಯಗಳನ್ನು ಅಪೇಕ್ಷಿಸಿದನು. ವಿಮಲೆಯು ಅರಮನೆಯ ಗುಪ್ತದ್ವಾರದಿಂದ ಒಳಕ್ಕೆ ಹೋಗಿ ಅವುಗಳನ್ನು ತಂದುಕೊಟ್ಟಳು. ಬರುವಾಗ ಬಾಗಿಲು ಬೀಗ ಹಾಕುವುದನ್ನು ಮರೆತುಬಿಟ್ಟಳು. ಅದನ್ನು ನೋಡಿಕೊಂಡಿದ್ದ ಪಠಾಣ ಸೇನಾಪತಿ ಉಸ್ಮಾನನು ಒಳಗೆ ನುಗ್ಗಿ ಅವಿತುಕೊಂಡಿದ್ದನು. ಜಗತ್ಸಿಂಹನು ಇನ್ನೊಬ್ಬ ಪಠಾಣನನ್ನು ಭಲ್ಲೆಯೆಸೆತದಿಂದ ಕೊಂದನು. ಇಬ್ಬರೂ ಗುಪ್ತ ದ್ವಾರದಿಂದ ಅರಮನೆಯೊಳಕ್ಕೆ ಹೋದರು. ವಿಮಲೆಯು ಜಗತ್ಸಿಂಹನನ್ನು ತಿಲೋತ್ತಮೆಯಿದ್ದ ಕೊಠಡಿಯೊಳಕ್ಕೆ ಬಿಟ್ಟು ಹೊರಟುಹೋದಳು. ತೋಪಿನಲಿ ತುತೂರಿಯ ಧ್ವನಿಯನ್ನು ಕೇಳಿ ಅದೇನೆಂದು ನೋಡಲು ಬಿಸಿಲಮಚ್ಚಿಗೆ ಹೋದಾಗ ಅಲ್ಲಿ ಉಸ್ಮಾನನು ಅವಳನ್ನು ಅಡ್ಡಹಾಕಿ ಅವಳಿಂದ ಗುಪ್ತದ್ವಾರದ ಬೀಗದ ಕೈಯನ್ನು ಕಿತ್ತುಕೊಂಡನು. ಅವಲ ಕೈಗಳನ್ನು ಕೈಪಿಡಿಯ ಗೋಡೆಗೆ ಕಟ್ಟಿಹಾಕಿ, ಬೀಗದ ಕೈಯಿಂದ ಬಾಗಿಲು ತೆಗದು ಪಠಾಣ ಸೈನಿಕರನ್ನು ಒಳಕ್ಕೆ ಬಿಟ್ಟು ರಹೀಂಷೇಕನೆಂಬೊಬ್ಬ ಸಿಪಾಯಿಯನ್ನು ಅವಳ ಕಾಲಿಗೆ ಹಾಕಿದನು. ಅವಳು ಅವನನ್ನು ಮೋಹಗೊಳಿಸಿ ಬಿಡಿಸಿಕೊಂಡು ಒಳಗೆಹೋಗಿ ನೋಡಲು ಪಠಾಣರು ಅರಮನೆಯನ್ನು ಮುತ್ತಿ ವೀರೇಂದ್ರನನ್ನು ಬಂದಿ ಯಾಗಿ ಮಾಡಿದ್ದರು. ಜಗತ್ಸಿಂಹನಿಗೆ ಸಕಾಲದಲ್ಲಿ ವರ್ತಮಾನ ಕೊಟ್ಟರೂ, ಅವನು ನೂರಾರು ಜನರನ್ನು ಕೊಂದು ಶೌರ್ಯ ದಿಂದ ಹೋರಾಡಿದರೂ, ಮೈಯೆಲ್ಲಾ ಗಾಯವಾದ ಅವನನ್ನು ಪಠಾಣರು ಬಂದಿಯಾಗಿಮಾಡಿದರು. ವಿಮಲೆ ತಿಲೋತ್ತಮೆ ಯರೂ ಬಂದಿಯಾದರು. ಎಲ್ಲರನ್ನೂ ಕತಲೂಖಾನನ ಅರಮನೆಗೆ ಸೆರೆಹಿಡಿದುಕೊಂಡು ಹೋದರು. (೧೭-೨೧)</p>
<p class="text-center">ಎರಡನೆಯ ಭಾಗ</p>
<p> ಉಸ್ಮಾನನು ಕತಲೂಖಾನನ ಅಣ್ಣನ ಮಗ ಮತ್ತು ಅವನ ಸೇನಾಪತಿ. ಅವನು ಕತಲೂಖಾನನ ಮಗಳಾದ ಆಯೇಷೆಯನ್ನು ಪ್ರೀತಿಸುತ್ತಿದ್ದು ಅವಳನ್ನು ಮದುವೆಯಾಗುವ ಆಶೆಯಿಟ್ಟುಕೊಂಡಿದ್ದನು. ಅವಳು ಜಗತ್ಸಿಂಹನನ್ನು ನೋಡಿದ ಕೂಡಲೇ ಅವನಲ್ಲಿ ಮೆಚ್ಚಿಗೆಯಾಗಿ ಅವನ ಶುಶ್ರೂಷೆಯಲ್ಲಿ ತೊಡಗಿದಳು. ಉಸ್ಮಾನನೂ ಅವಳೊಡನೆ ರೋಗಿಯ ಹತ್ತಿರ ವಿರುತ್ತಿದ್ದನು. ಆಯೇಷೆ ತುಂಬ ಸುಂದರಿ; ಇಪ್ಪತ್ತೆರಡು ವರ್ಷದ ಯುವತಿ. ಅವಳ ಸಂತತವಾದ ಆದರೋಪಚಾರ ಗಳಿಂದಲೂ ರಾಜವೈದ್ಯನ ಚಿಕಿತ್ಸೆಯಿಂದಲೂ ಜಗತ್ಸಿಂಹನು ಹೋದ ಜೀವ ಬಂದಂತಾಗಿ ಚೇತರಿಸಿಕೊಂಡನೂ. (೧-೩)</p>
<p> ಕತಲೂಖಾನನು ವೀರೇಂದ್ರನ ವಿಚಾರಣೆ ನಡಸಿ, ಅವನಿಂದ ತಿರಸ್ಕಾರದ ಉತ್ತರಗಳನ್ನು ಕೇಳಿ, ಕೋಪಗೊಂಡು ಅವನಿಗೆ ಮರಣದಂಡನೆಯನ್ನು ವಿಧಿಸಿದನು. ಉಸ್ಮಾನನ ದಯದಿಂದ ವಿಮಲೆಯು ವೀರೇಂದ್ರನನ್ನು ವಧ್ಯಭೂಮಿಯಲ್ಲಿ ನೋಡಿ ತನ್ನ ದುಃಖಕ್ಕೆ ಪ್ರತೀಕಾರಮಾಡಿಕೊಂಡು ಅವನ ಹಿಂದೆ ಬರುವುದಾಗಿ ಪ್ರತಿಜ್ಞೆ ಮಾಡಿದಳು. ವೀರೇಂದ್ರನ ವಧೆಯಾಯಿತು.</p>
<p> ವಿಮಲೆಯು ಜಗತ್ಸಿಂಹನಿಗೆ ಒಂದು ಪತ್ರ ಬರೆದು ಅದನ್ನು ಉಸ್ಮಾನನ ಕೈಯಲ್ಲಿ ಕೊಟ್ಟಳು; ಅದರಲ್ಲಿ ಅವಳ ಪೂರ್ವ ಚರಿತ್ರೆ ಇತ್ತು. ಅದು ಅಭಿರಾಮಸ್ವಾಮಿಯ ಚರಿತ್ರೆಯೂ ಹೌದು, ವೀರೇಂದ್ರನ ಚರಿತ್ರೆಯೂ ಹೌದು:-</p>
<p> ‘‘ಅಭಿರಾಮಸ್ವಾಮಿ’’ಯ ಹೆಸರು ಶಶಿಶೇಖರ; ಅವನ ಸ್ಥಳ ಮಂದಾರಣದ ಹತ್ತಿರದ ಒಂದು ಗ್ರಾಮ; ಅವನಿಗೆ ಮಂದಾರಣದಲ್ಲಿದ್ದ ಒಬ್ಬ ಸುಂದರಿಯ ಪರಿಚಯವಾಯಿತು; ಅವಳ ಗಂಡನು ಸೈನಿಕನಾಗಿ ಪರದೇಶದಲ್ಲಿದ್ದನು. ಅವಳು ಶಶಿಶೇಖರನಿಗೆ ಗರ್ಭಿಣಿಯಾದಳು; ಅತ್ತ ಗಂಡ ಸತ್ತುಹೋದನು. ಆ ವಿಧವೆಯು ಹೆತ್ತ ಹುಡುಗಿ ಸುಂದರಿಯಾಗಿ ಬೆಳೆದಳು. ಅವಳನ್ನು ವೀರೇಂದ್ರನು ಗುಟ್ಟಾಗಿ ಮದುವೆ ಮಾಡಿಕೊಂಡನು; ಅವಳ ಮಗಳೇ ತಿಲೋತ್ತಮೆ.</p>
<p> ಶಶಿಶೇಖರನ ನಡತೆಯನ್ನು ಕಂಡ ಅವನ ತಂದೆ ಅವನನ್ನು ಮನೆಬಿಟ್ಟು ಓಡಿಸಿದನು; ಅವನು ಕಾಶಿಗೆ ಹೋಗಿ ವ್ಯಾಸಂಗ ಮಾಡುತ್ತ ಅಲ್ಲಿ ಒಬ್ಬ ಶೂದ್ರಿತಿಯ ಸಂಗ ಮಾಡಿದನು; ಅವಳ ಹೊಟ್ಟೆಯಲ್ಲಿ ವಿಮಲೆ ಹುಟ್ಟಿದಳು.</p>
<p> ಮಗುವಾಗಿದ್ದ ವಿಮಲೆಯೂ ಅವಳ ತಾಯಿಯೂ ಒಂದು ಗುಡಿಸಿಲಲ್ಲಿ ವಾಸಮಾಡುತ್ತಿದ್ದಾಗ, ದಿಲ್ಲಿಗೆ ಹೋಗುತ್ತಿದ್ದ ಒಬ್ಬ ಪಠಾಣ ಅವನ ಹೆಂಡತಿ ಮಗು ಇವರಿಗೆ ತಮ್ಮ ಗುಡಿಸಿಲಲ್ಲಿ ಆಶ್ರಯಕೊಟ್ಟರು. ಆ ಮಗುವನ್ನು ಕಳ್ಳರು ಎತ್ತಿಕೊಂಡು ಹೋಗುತ್ತಿರಲು, ವಿಮಲೆ ಕೂಗಿಕೊಂಡಳು. ಮಗು ಸಿಕ್ಕಿತು. ಆ ಮಗುವೇ ಉಸ್ಮಾನ್.</p>
<p> ಉಸ್ಮಾನನ ತಂದೆಯು ಈ ಉಪಕಾರಕ್ಕಾಗಿ ವಿಮಲೆಯ ತಂದೆಯನ್ನು ಹುಡುಕಿ ವರ್ತಮಾನ ಕೊಡುವುದಾಗಿ ಹೇಳಿ ಹೋದನು. ಹದಿನಾಲ್ಕು ವರ್ಷದಮೇಲೆ ಅವನ ವಿಚಾರ ತಿಳಿದುಬಂತು; ಅಷ್ಟು ಹೊತ್ತಿಗೆ ವಿಮಲೆಯ ತಾಯಿ ಸತ್ತುಹೋಗಿದ್ದು, ಅವಳು ತಂದೆಯಹತ್ತಿರ ದಿಲ್ಲಿಯಲ್ಲಿರೋಣವೆಂದು ಹೋದಳು. ಈಗ ಅವನು ‘‘ಅಭಿರಾಮಸ್ವಾಮಿ’’ ಯೆಂದು ಹೆಸರಿಟ್ಟುಕೊಂಡಿದ್ದನು.</p>
<p>ವೀರೇಂದ್ರನೂ ತಂದೆಗೆ ಅವಿಧೇಯನಾಗಿ ಮನೆಯಿಂದ ಓಡಿಸಲ್ಪಟ್ಟು ದಿಲ್ಲಿಗೆ ಬಂದು ಸೈನಿಕ ವೃತ್ತಿಯಲ್ಲಿದ್ದನು. ಅವನು ಅಭಿರಾಮಸ್ವಾಮಿಯನ್ನು ಆಗಾಗ್ಗೆ ನೋಡಲು ಬರುತ್ತಿದ್ದನು. ವಿಮಲೆಗೆ ಅವನ ಮೇಲೆ ಮನಸ್ಸಾಯಿತು. ವೀರೇಂದ್ರನಿಗೂ ಅವಳ ಮೇಲೆ ಮನಸ್ಸಾಗಿದ್ದರೂ ‘ಶೂದ್ರಳ ಮಗಳು’ ಎಂದು ಅವಳನ್ನು ಮದುವೆ ಮಾಡಿಕೊಳ್ಳಲೊಪ್ಪಲಿಲ್ಲ. ಇನ್ನೊಂದು ಅವಿವೇಕವಾಗಬಾರದೆಂದು ಅಭಿರಾಮಸ್ವಾಮಿಯು ಅವಳನ್ನು ಮಾನಸಿಂಹನ ಅಂತಃಪುರದಲ್ಲಿ ರಾಣಿಯ ಜೊತೆಗಾತಿಯಾಗಿರುವಂತೆ ಏರ್ಪಡಿಸಿದನು. ಇಬ್ಬರ ಮನಸ್ಸೂ ತಡೆಯದೆ ಸ್ವಲ್ಪಕಾಲ ಗೋಪ್ಯವಾಗಿ ಪತ್ರವ್ಯವಹಾರ ನಡೆಯಿತು. ಒಂದು ದಿನ ರಾತ್ರಿ ವೀರೇಂದ್ರನು ವಿಮಲೆ ಮಲಗಿದ್ದ ಕೊಠಡಿಗೆ ಬಂದುಬಿಟ್ಟನು. ಅದನ್ನು ಹೇಗೋ ತಿಳಿದು ಬಂದ ಮಾನಸಿಂಹನು ಅವರನ್ನು ನೋಡಿ ವೀರೇಂದ್ರನಿಗೆ ಶಿಕ್ಷೆಯಾಗಬೇಕೆಂದನು. ವೀರೇಂದ್ರನು ವಿಮಲೆ ದಾಸಿಯಂತೆ ತನ್ನ ಮನೆಯಲ್ಲಿರಲು ಒಪ್ಪಿದರೆ ಅವಳನ್ನು ಮದುವೆಯಾಗುವೆನೆಂದನು. ಹೀಗೆ ವಿಮಲೆಯು ಕೈಹಿಡಿದ ಹೆಂಡತಿಯಾದರೂ ವೀರೇಂದ್ರನ ಮನೆಯಲ್ಲಿ ದಾಸಿಯಂತಿದ್ದಳು.</p>
<p> ಆದ್ದರಿಂದ ತಿಲೋತ್ತಮೆಯು ಅವಳ ಮಗಳ ಹಾಗಾಯಿತು; ಅವಳ ಹೊಟ್ಟೆಯಲ್ಲಿ ಹುಟ್ಟಿದ ಮಗಳಲ್ಲದಿದ್ದರೂ, ಅವಳ ಗಂಡನ ಮೊದಲನೆಯ ಹೆಂಡತಿಯ ಮಗಳು; ತಾಯಿ ಸತ್ತ ಹುಡುಗಿ.</p>
<p> ಉಸ್ಮಾನನು ಕಾಗದವನ್ನು ಓದಿ ‘ನೀನು ನನ್ನ ಪ್ರಾಣರಕ್ಷಣೆ ಮಾಡಿದವಳು; ನಿನ್ನನ್ನು ಬಿಡಿಸುತ್ತೇನೆ; ಈ ಉಂಗುರವನ್ನು ಇಟ್ಟುಕೊಂಡಿದ್ದು, ನಾಡಿದ್ದು ನಡೆಯುವ ಕತಲೂಖಾನನ ವರ್ಧಂತಿಯ ಗಲಾಟೆಯಲ್ಲಿ ಅಂತಃಪುರದ ಬಾಗಿಲಬಳಿಗೆ ಹೋಗು; ಅಲ್ಲಿ ಒಬ್ಬ ಸೇವಕನು ಇಂಥದೇ ಉಂಗುರವನ್ನು ತೋರಿಸುತ್ತಾನೆ; ಅವನೊಡನೆ ಎಲ್ಲಿಗೆ ಬೇಕೋ ಅಲ್ಲಿಗೆ ಹೋಗು! ಜೊತೆಯಲ್ಲಿ ಯಾರನ್ನೂ ಕರೆದುಕೊಂಡು ಹೋಗಬೇಡ!’ ಎಂದು ಹೇಳಿ ಹೊರಟುಹೋದನು. (೪-೭)</p>
<p> ಗಜಪತಿ ವಿದ್ಯಾದಿಗ್ಗಜನಿಂದ ವಿಮಲೆಯೂ ತಿಲೋತ್ತಮೆಯೂ ಕತಲೂಖಾನನ ಅಂತಃಪುರವಾಸಿಗಳಾಗಿದ್ದರೆಂದು ತಿಳಿದು ರಾಜಸಿಂಹನಿಗೆ ತುಂಬ ಸಂಕಟವಾಯಿತು; ಆ ಸ್ಥಿತಿಯಲ್ಲಿ ಉಸ್ಮಾನನು ಅವನಿಗೆ ವಿಮಲೆಯ ಪತ್ರವನ್ನು ತಂದು ಕೊಟ್ಟನು. ಅದನ್ನು ಓದಿ ‘ಈ ವಿಧರ್ಮಿಯ ಉಪಪತ್ನಿಯನ್ನು ಮರೆತುಬಿಡುತ್ತೇನೆ!’ ಎಂದು ನಿರ್ಧರಮಾಡಿದನು. (೮-೧೦)</p>
<p> ಉಸ್ಮಾನನು ಜಗತ್ಸಿಂಹನನ್ನು ಕಂಡು ಅವನು ಪಠಾಣರಿಗೂ ಮೊಗಲರಿಗೂ ಸಂಧಿ ಮಾಡಿಸಬೇಕೆಂದು ಸೂಚಿಸಿದನು. ಜಗತ್ಸಿಂಹನು ಅದಕ್ಕೆ ಒಪ್ಪಲಿಲ್ಲ; ಆದ್ದರಿಂದ ಇದುವರೆಗೂ ಅರಮನೆಯಲ್ಲಿಟ್ಟಿದ್ದ ಅವನನ್ನು ಸೆರೆಮನೆಯಲ್ಲಿ ಡಲಾಯಿತು. (೧೧)</p>
<p> ಕತಲೂಖಾನನ ವರ್ಧಂತಿಯ ರಾತ್ರಿ ಎಲ್ಲರೂ ಸಂಭ್ರಮದಲ್ಲಿರುವಾಗ ವಿಮಲೆಯು ಉಸ್ಮಾನನು ತನಗೆ ಕೊಟ್ಟಿದ್ದ ಉಂಗುರವನ್ನು ತಿಲೋತ್ತಮೆಗೆ ಕೊಟ್ಟು ಅಭಿರಾಮಸ್ವಾಮಿಯೆಡೆಗೆ ತಪ್ಪಿಸಿಕೊಂಡು ಹೋಗುವಂತೆ ಹೇಳಿದನು. ಅದರಂತೆ ಅವಳು ಹೊರಟು ಅಭಿರಾಮಸ್ವಾಮಿಯು ಬಳಿಗೆ ಹೋಗುವುದಕ್ಕೆ ಬದಲು ಜಗತ್ಸಿಂಹನ ಹತ್ತಿರಕ್ಕೆ ಹೋಗಲು ಇಚ್ಛೆಪಟ್ಟಳು. ಪಹರೆಯವನು ಅವಳನ್ನು ಜಗತ್ಸಿಂಹನಿದ್ದ ಕೊಠಡಿಗೆ ತಂದುಬಿಟ್ಟನು. ಅಷ್ಟು ಹೊತ್ತಿಗೆ ಜಗತ್ಸಿಂಹನ ಮನಸ್ಸು ಅವಳ ವಿಚಾರದಲ್ಲಿ ಕಲ್ಲಾಗಿದ್ದದ್ದರಿಂದ ‘ಯಾರು? ವೀರೇಂದ್ರಸಿಂಹನ ಮಗಳೆ?. . . ಇಲ್ಲಿಗೆ ಬಂದದ್ದೇಕೆ?’ ಎಂದು ಕೇಳಿದನು. ‘ಹಿಂತಿರುಗಿ ಹೋಗು; ಹಿಂದಿನ ಮಾತುಗಳನ್ನು ಮರೆತುಬಿಡು!’ ಎಂದನು. ಈ ನಿಷ್ಠುರದ ಮಾತುಗಳನ್ನು ಕೇಳಿ ತಿಲೋತ್ತಮೆಯು ಜ್ಞಾನ ತಪ್ಪಿಬಿದ್ದಳು. ಜಗತ್ಸಿಂಹನಿಗೆ ಏನು ಮಾಡಲೂ ತೋರದೆ ಅವನು ಅದೇ ಪಹರೆಯವನೊಡನೆ ಆಯೇಷೆಗೆ ಹೇಳಿಕಳುಹಿಸಿದನು. ಆಯೇಷೆಯು ಬಂದು ಅವಳಿಗೆ ಶೈತ್ಯೋಪಚಾರ ಮಾಡಿ ತನ್ನ ದಾಸಿಯೊಡನೆ ಅವಳನ್ನು ತನ್ನ ಕೊಠಡಿಗೆ ಕಳುಹಿಸಿಕೊಟ್ಟಳು. (೧೨-೧೪)</p>
<p> ಆಯೇಷೆಯು ಉಳಿದುಕೊಂಡು ಜಗತ್ಸಿಂಹನನ್ನು ಅವನ ಮಂಚದ ಮೇಲೆ ತನ್ನ ಹತ್ತಿರ ಕೂರಿಸಿಕೊಂಡು ಅಳುತ್ತ, ಅವನ ಕಷ್ಟವನ್ನು ನೋಡಲಾರದೆ ಅವನನ್ನು ತಾನು ಬಿಡುಗಡೆಮಾಡುವುದಾಗಿ ಹೇಳಿದಳು. ಅವನು ಒಪ್ಪಲಿಲ್ಲ. ಅಷ್ಟು ಹೊತ್ತಿಗೆ ಉಸ್ಮಾನನು ಅಲ್ಲಿಗೆ ಬಂದು ರಾತ್ರಿ ಒಬ್ಬಳೇ ಬಂದಿಯೊಡನೆ ಇದ್ದದ್ದಕ್ಕೆ ಆಯೇಷೆಯನ್ನು ಆಕ್ಷೇಪಿಸಿದನು. ಅವಳು ದರ್ಪದಿಂದ ಉತ್ತರಕೊಟ್ಟು ‘ಈ ಬಂದಿಯು ನನ್ನ ಪ್ರಾಣೇಶ್ವರನು!’ ಎಂದು ಮುಕ್ತಕಂಠವಾಗಿ ಹೇಳಿಬಿಟ್ಟಳು. (೧೫)</p>
<p> ಅತ್ತ ವಿಮಲೆಯು ಮೋಹಕವಾಗಿ ಅಲಂಕಾರ ಮಾಡಿಕೊಂಡು ಗೀತ ನಾಟ್ಯಗಳಿಂದ ಕತಲೂಖಾನನನ್ನು ಮೆಚ್ಚಿಸಿ ಅವನ ಹತ್ತಿರ ಸೇರಿಕೊಂಡು ಅವನಿಗೆ ಚೆನ್ನಾಗಿ ಮದ್ಯಪಾನ ಮಾಡಿಸಿ, ಒಬ್ಬಳೇ ಉಳಿದುಕೊಂಡು ಅವನನ್ನು ಭರ್ಜಿಯಿಂದ ಇರಿದುಬಿಟ್ಟು ಓಡಿಹೋದಳು. ಕಳ್ಳರು ನವಾಬನನ್ನು ಖೂನಿ ಮಾಡಿದರೆಂದು ಕೂಗಿಕೊಳ್ಳುತ್ತಾ ಹೋಗಿ, ಹೊರಗೆ ನಿಂತಿದ್ದ ಅಭಿರಾಮಸ್ವಾಮಿಯನ್ನು ಸೇರಿದಳು. ಸ್ವಲ್ಪ ಹೊತ್ತಿಗೆ ಮುಂಚೆ ಆಯೇಷೆಯ ಸಹಾಯದಿಂದ ತಿಲೋತ್ತಮೆಯೂ ಅವನ ಕುಟೀರಕ್ಕೆ ಬಂದಿದ್ದಳು. (೧೬)</p>
<p> ಕತಲೂಖಾನನು ಜಗತ್ಸಿಂಹನಿಗೆ ಹೇಳಿಕಳುಹಿಸಿ ತನ್ನ ಮಕ್ಕಳು ಚಿಕ್ಕವರೆಂದೂ ಅವರಿಗಾಗಿ ಸಂಧಿ ಮಾಡಿಸ ಬೇಕೆಂದೂ ಕೇಳಿಕೊಂಡನು. ಆಯೇಷೆಯು ಜ್ಞಾಪಕ ಕೊಡಲು, ತಿಲೋತ್ತಮೆಯು ಸಾಧ್ವಿಯೆಂದು ತಿಳಸಿ ಪ್ರಾಣಬಿಟ್ಟನು.</p>
<p> ಜಗತ್ಸಿಂಹನು ಶಿಬಿರವನ್ನೆತ್ತಿ ಹೊರಡುವಾಗ ಉಸ್ಮಾನನು ಅವನನ್ನು ಒಂದು ಶಿಥಿಲವಾದ ಅರಮನೆಗೆ ಕರೆದು ಕೊಂಡು ಹೋಗಿ ತನ್ನೊಡನೆ ಯುದ್ಧ ಮಾಡಬೇಕೆಂದೂ, ಇಬ್ಬರಲ್ಲಿ ಯಾರಾದರೊಬ್ಬರು ಸಾಯಬೇಕೆಂದೂ, ಆಯೇಷೆಗೆ ಇಬ್ಬರು ಪ್ರಣಯಿಗಳು ಇರುವುದು ಸಾಧ್ಯವಿಲ್ಲವೆಂದೂ ಹೇಳಿ ಮೇಲೆ ಬಿದ್ದನು. ಜಗತ್ಸಿಂಹನು ಶಾಂತನಾಗಿದ್ದರೂ ಅವನನ್ನು ಒದ್ದು ಯುದ್ಧ ಮಾಡಿಸಿದನು. ರಾಜಪತ್ರನು ಕ್ಷಣಕಾಲದಲ್ಲಿ ಉಸ್ಮಾನನನ್ನು ಕೆಳಕ್ಕೆ ಹಾಕಿ, ಅವನನ್ನು ನಿರಾಯುಧನನ್ನಾಗಿ ಮಾಡಿ ಕಳುಹಿಸಿದನು. (೧೭-೧೯)</p>
<p> ಜಗತ್ಸಿಂಹನು ತನ್ನ ಕುದುರೆಗೆ ಕಟ್ಟಿದ್ದ ಒಂದು ಚೀಟಿಯಲ್ಲಿ ‘ಒಬ್ಬ ಬ್ರಾಹ್ಮಣ’ನು ಅಪೇಕ್ಷಿಸಿದ್ದಂತೆ, ಉಸ್ಮಾನನೊಡನೆ ಯುದ್ಧ ಮಾಡಿದ್ದ ಹಳೆಯ ಅರಮನೆಗೆ ಬಂದು ನೋಡಲು, ಅಲ್ಲಿ ತಿಲೋತ್ತಮೆಯು ಮರಣಶಯೆಯಯಲ್ಲಿ ಮಲಗಿದ್ದಳು. ಅಭಿರಾಮಸ್ವಾಮಿಯೂ ವಿಮಲೆಯೂ ಅಲ್ಲಿಯೇ ಇದ್ದರು. ಸೆರೆಮನೆಯಲ್ಲಿ ಜಗತ್ಸಿಂಹನ ನಿಷ್ಠುರವಾದ ನಡತೆಯನ್ನು ಅನುಭವಿಸಿದಂದಿನಿಂದ ತಿಲೋತ್ತಮೆಯು ಮನೋವ್ಯಾಧಿಯಿಂದ ಹಾಸಿಗೆ ಹಿಡಿದಿದ್ದಳು. ಜಗತ್ಸಿಂಹನು ಪಶ್ಚಾತ್ತಾಪದಿಂದ ಅವಳ ಹತ್ತಿರವೇ ಕುಳಿತು ಉಪಚಾರ ಮಾಡುತ್ತಿರಲು, ಅವಳು ಕ್ರಮವಾಗಿ ಆರೋಗ್ಯ ಹೊಂದಿದಳು. ಅವಳನ್ನು ಮದುವೆ ಮಾಡಿಕೊಳ್ಳುವುದಾಗಿ ಅವನು ಅಭಿರಾಮಸ್ವಾಮಿಗೆ ಮಾತು ಕೊಟ್ಟನು. (೨೦-೨೧)</p>
<p> ಮಂದಾರಣದುರ್ಗದಲ್ಲಿ ಜಗತ್ಸಿಂಹನಿಗೂ ತಿಲೋತ್ತಮೆಗೂ ಮದುವೆಯಾಯಿತು. ಜಗತ್ಸಿಂಹನ ಬಂಧುವರ್ಗ ದವರೆಲ್ಲರೂ ಬಂದಿದ್ದರು; ಆಯೇಷೆಗೆ ಹೇಳಿಕಳುಹಿಸಲು ಅವಳೂ ತಮ್ಮಂದಿರೊಡನೆ ಬಂದು, ತಿಲೋತ್ತಮೆಯನ್ನು ಅನರ್ಘ್ಯವಾದ ಆಭರಣಗಳಿಂದ ಅಲಂಕರಿಸಿದಳು. ಅವೆಲ್ಲವೂ ತನ್ನ ಒಡವೆಗಳನ್ನು ಅಳಸಿ ಅವಳಿಗೆಂದು ಮಾಡಿಸಿದವು. ಅವೆಲ್ಲಕ್ಕಿಂತಲೂ ಹಿರದಾದ ರತ್ನಾಭರಣ ಅವಳ ಪತಿಯೆಂದು ಆಯೇಷೆ ಹೇಳಿ ಆಶೀರ್ವದಿಸಿ ಹೋದಳು.</p>
<p> ಮನೆಗೆ ಹೋಗಿ ತನ್ನ ಮನಸ್ಸಿನ ಅಶಾಂತಿಯನ್ನೆಲ್ಲಾ ವಿಷಪಾನ ಮಾಡಿ ಕೊನೆಗೊಳಿಸಲೇ ಎಂದು ಯೋಚಿಸಿದಳು. ‘ಜಗತ್ಸಿಂಹನು ಇದನ್ನು ಕೇಳಿ ಏನೆಂದುಕೊಂಡಾನು! ಇದು ಹತ್ತಿರ ಇರಬಾರದು’ ಎಂದು ವಿಷವಿದ್ದ ಉಂಗುರವನ್ನು ಕಂದಕಕೊಳಕ್ಕೆ ಬಿಸಾಡಿದಳು. (೨೨)</p>
<p> ಬಂಕಿಮಚಂದ್ರನ ಚಿಕ್ಕ ತಾತನೊಬ್ಬನು ವಿಷ್ಣುಪುರ, ಜಹನ್ನಾಬಾದ್​, ಮಂದಾರಣ ಪ್ರಾಂತಗಳಲ್ಲಿದ್ದು ಅಲ್ಲಿಯ ಜಮೀನುದಾರನ ಕೋಟೆಕೊತ್ತಲ ನಗರಗಳ ಅವಶೇಷವನ್ನು ನೋಡಿದ್ದನೆಂದೂ ಅಲ್ಲಿಯ ಜಮೀನು ದಾರನ ಮಗಳು ಪಠಾಣರ ಬಂದಿಯಾದಾಗ ಜಗತ್ಸಿಂಹನು ಸಹಾಯಕ್ಕೆ ಬಂದ ಕಥೆಯ್ನು ಹೇಳಿದನೆಂದೂ ಅದರ ಆಧಾರದಮೇಲೆ ಬಂಕಿಮನು ಈ ಕಥೆಯನ್ನು ಕಟ್ಟಿದನೆಂದೂ ಹೇಳುತ್ತಾರೆ. ಸ್ಕಾಟನ ‘ಐವನ್​ಹೋ’ ಕಾದಂಬರಿಯನ್ನು ಇದಕ್ಕೆ ಮುಂಚೆ ಅವನು ಓದಿದ್ದನೇ ಇಲ್ಲವೇ ಎಂಬುದು ಒಂದು ದೊಡ್ಡ ಚರ್ಚೆಯನ್ನು ಎಬ್ಬಿಸಿದೆ. ಓದಿರುವುದು ಸಂಭವವಾಗಿ ಕಾಣುತ್ತದೆ. ತಾನು ಓದಿರಲಿಲ್ಲವೆಂದು ಚಂದ್ರನಾಥಬಸು ಮುಂತಾದ ವರೊಡನೆ ಹೇಳಿದ್ದನಂತೆ. ರಜನಿಗೆ ಬರೆದಂತೆ ‘ದುರ್ಗೇಶನಂದಿನಿ’ಗೂ ಅವನೇ ಪೀಠಿಕೆಯನ್ನು ಬರೆದಿಲ್ಲವಾಗಿ ಇದನ್ನು ನಿರ್ಧರಿಸುವ ಹಾಗಿಲ್ಲ. ಆದರೆ ದುರ್ಗೇಶನಂದಿನಿಯು ‘ಐವನ್​ಹೋ’ವಿನ ಭಾಷಾಂತರವೆಂದಾಗಲಿ ಭಾವಾಂತರವೆಂದಾಗಲಿ ಯಾರೂ ಹೇಳುವಂತಿಲ್ಲ.</p>
<p> ಸರ್​ ವಾಲ್ಟರ್​ ಸ್ಕಾಟನ ಕಾದಂಬರೀ ಸಂಪ್ರದಾಯವು ೧೮೨೮ರಿಂದ ೧೮೫೦ರವರೆಗೆ ಸುಮಾರು ಕಾಲು ಶತಮಾನ ಯೂರೋಪುಖಂಡದಲ್ಲಿ ವಿರಾಜಮಾನವಾಗಿತ್ತು. ಅದು ಕೇಪ್​ಕಾಲೋನಿಯನ್ನು ಸುತ್ತಿ ಕೊಂಡು ಇಂಡಿಯಕ್ಕೆ ಬರಬೇಕಾದರೆ ಹತ್ತಾರು ವರ್ಷಗಳು ಬೇಕಾದುವು. ಬಂಕಿಮನು ಕಾಲೇಜಿನ ವಿದ್ಯಾರ್ಥಿ ಯಾಗಿದ್ದಾಗ ಅವನಿಗೆ ಓದುವ ಹುಚ್ಚು ಬಹಳ. (ಆಗ ಈಗಿನಂತೆ ಲಕ್ಷೋಪಲಕ್ಷ ಪುಸ್ತಕಗಳೂ ಇರಲಿಲ್ಲ.) ಅವನು ಅವುಗಳನ್ನು ಓದಿ, ಅವುಗಳ ಆದರ್ಶವನ್ನು ಮೆಚ್ಚಿಕೊಂಡನು; ಅವುಗಳ ರೀತಿಯಲ್ಲಿ ಮೊದಲನೆಯ ಕಾದಂಬರಿಯನ್ನು ಬರೆದನು ಎಂಬುದು ಸಂಭವವಾಗಿ ಕಾಣುತ್ತದೆ. ಏಕೆಂದರೆ ಇದು ಸಂಸ್ಕೃತ ಸಾಹಿತ್ಯದ ಮಾದರಿಯನ್ನಾಗಲಿ ಹಿಂದಿನ ಬಂಗಾಳಿಸಾಹಿತ್ಯದ ಮಾದರಿಯನ್ನಾಗಲಿ ಅನುಸರಿಸಿ ಬರೆದದ್ದಲ್ಲ. ಇದು ಅವನ ಪ್ರತಿಭೆಯನ್ನೇನು ಕೀಳುಗಯ್ಯುವುದಿಲ್ಲ. ಮತ್ತಾವ ಕಾದಂಬರೀಕಾರನು ಇಂಗ್ಲೀಷುಕಾದಂಬರಿಯನ್ನು ಅನುಕರಿಸಿ ಹೀಗೆ ಸುಂದರ ಕಲಾಮೂರ್ತಿಯನ್ನು ಸೃಷ್ಟಿಸಿದ್ದಾನೆ?</p>
<p> ಬಂಕಿಮಚಂದ್ರನು ಇದನ್ನು ಮೊದಲ ಮುದ್ರಣದಲ್ಲಿ ‘ಇತಿವೃತ್ತ ಮೂಲಕ ಉಪನ್ಯಾಸ’ ಎಂದರೆ ‘ಚರಿತ್ರೆಯ ಮೂಲವುಳ್ಳ ಕಾದಂಬರಿ’ ಎಂದು ಕರೆದಿದ್ದನು. ಆದರೆ ಮುಂದೆ, ಇದನ್ನು ಯಥಾರ್ಥ ‘ಐತಿಹಾಸಿಕ ಕಾದಂಬರಿ’ ಎಂದು ಕರೆಯಲು ಬಂಕಿಮನಿಗೆ ಮನಸ್ಸು ಬರಲಿಲ್ಲ. ತಾನು ಬರೆದ ನಿಜವಾದ ಐತಿಹಾಸಿಕ ಕಾದಂಬರಿಯೆಂದರೆ ‘ರಾಜಸಿಂಹ’ವೊಂದೇ; ಅದೂ ಪೂರ್ತಿ ತೃಪ್ತಿಕರವಾಗಿಲ್ಲ; ಪೂರ್ತಿ ತೃಪ್ತಿಕರ ವಾದ ಐತಿಹಾಸಿಕ ಕಾದಂಬರಿಯನ್ನು ಬರೆಯುವುದರಲ್ಲಿ ಯಾರೂ ವಿಜಯಿಗಳಾಗಿಲ್ಲವೆಂದೇ ತನ್ನ ಭಾವನೆ ಎಂದು ಅವನು ಹೇಳಿಕೊಂಡಿದ್ದಾನೆ. ಕ್ಷುದ್ರಜೀವಿಗಳು ಅಲ್ಪತೃಪ್ತರು. ಅವರ ಆದರ್ಶ ಆಕಾಂಕ್ಷೆಗಳು ಸ್ವಲ್ಪದೂರ ಬೆಳೆದು ಮೊರಟಾಗಿ ನಿಂತುಬಿಡುತ್ತವೆ; ಸತ್ವಶಲಿಗಳ ದೃಷ್ಟಿಯೂ ದರ್ಶನವೂ ಆದರ್ಶವೂ ಮೇಲೆಮೇಲೆ ಏರುತ್ತಲೇ ಇರುತ್ತದೆ. ಯದುನಾಥ ಸರ್ಕಾರರಿಗೇನೋ ಇದನ್ನು ‘ಐತಿಹಾಸಿಕ ಕಾದಂಬರಿ’ ಎನ್ನಲು ಆಕ್ಷೇಪಣೆ ಇಲ್ಲ. ಅವರು ‘ಲೇಖಕನು ಪ್ರಾಚೀನಚರಿತ್ರೆಯ ಯಾವುದಾದರೂ ಸ್ವಾರಸ್ಯವಾದ ಭಾವ ಅಥವಾ ಆದರ್ಶವನ್ನು ತೆಗೆದುಕೊಂಡು ಇಂದಿನ ಸಾಮಾಜಿಕ ಸಂಗತಿಗಳನ್ನು ಅದಕ್ಕೇ ಹೆಣೆದರೆ ಹಾಸ್ಯಾಸ್ಪದವಾಗುತ್ತದೆ; ರಾಮನು ಲಂಕೆಗೆ ಮುತ್ತಿಗೆ ಹಾಕಿದಾಗ ಅದರ ಕೋಟೆಯನ್ನು ತೋಪಿನಿಂದ ಹೊಡೆದನು-ಎಂದಂತಾಗುತ್ತದೆ. ಆದರೆ ಇದರಲ್ಲಿ ವರ್ಣಿತವಾದ ನಗರಗ್ರಾಮ ಮನೆಮಠ ಗಂಡಸರು ಹೆಂಗಸರು ವೇಷ ಭೂಷ ಅಸ್ತ್ರ ಶಸ್ತ್ರ ಮಾತುಕಥೆ ರೀತಿನೀತಿ ಭಾವಗಳೂ ಭಾವನೆಗಳು ಎಲ್ಲವೂ ನಿಜವಾಗಿ ಆ ಕಾಲದವೆಂದು ತಿಳಿದು ಬಂದಿರುವವುಗಳಿಗಿಂತ ಸ್ವಲ್ಪವೂ ವ್ಯತ್ಯಸ್ತವಾಗಿಲ್ಲ’ ಎಂದಿದ್ದಾರೆ.</p>
<p> ವಸ್ತುತಃ ಬಂಕಿಮನ ವಸ್ತುಪಾತ್ರಗಳೆಲ್ಲವೂ ಆಗಿನ ಕಾಲದಲ್ಲಿ ದೊರಕುತ್ತಿದ್ದ ಉಪಯುಕ್ತ ಚರಿತ್ರೆಗಳಿಂದ ತೆಗೆದುಕೊಂಡವುಗಳಾಗಿವೆ.¹ ‘ಮಾನಸಿಂಹನ ಬಹುನಾರೀವಲ್ಲಭತ್ವ....ಬಂಗಾಳದಲ್ಲಿ ಮಾನಸಿಂಹನ ಪ್ರತಿನಿಧಿಯ ಅಸಮಾನವೀರತ್ವ ಮತ್ತು ಅಧಿಕಸಂಖ್ಯೆಯ ಪಠಾಣಸೇನೆಯ ಪರಾಜಯ, ದುರ್ಗಮಧ್ಯದಲ್ಲಿ ಅತ್ಯಾಚಾರ ಮತ್ತು ಖೂನಿ, ಉಸ್ಮಾನನ ವೀರಚರಿತ್ರೆ-ಇವೆಲ್ಲಾ ನಿಜವೆಂದು ಆಗಿನಕಾಲದ ಚರಿತ್ರೆಯಿಂದ ಗೊತ್ತಾಗುತ್ತದೆ.</p>
<p>__________</p>
<p>1
. ಉದಾ.-
Charles Stewart's History of Bengal (1847)</p>
<p>ಜಗತ್ಸಿಂಹ ತಿಲೋತ್ತಮೆಯರ ಪ್ರೇಮಕಥೆ, ಆಯೇಷೆಯ ದೇವಕನ್ಯಾ ಸದೃಶವಾದ ಚರಿತ್ರೆ-ಇವು ಅವನ ಕಲ್ಪನೆ ಗಳು. ಚರಿತ್ರೆಯ ಪ್ರಕಾರ ಕುಮಾರ ಜಗತ್ಸಿಂಹನು ಚಿಕ್ಕ ವಯಸ್ಸಿನಲ್ಲಿಯೇ (೧೫೯೯) ಸತ್ತುಹೋದನು-ಅಷ್ಟೇ.² ಅಭಿರಾಮಸ್ವಾಮಿ, ವಿಮಲೆ, ದಿಗ್ಗಜ ಇವರೂ ಹಾಗೇ ಕವಿಸೃಷ್ಟವಾದ ಪಾತ್ರಗಳು.</p>
<p>__________</p>
<p>2
. ಯದುನಾಥ ಸರ್ಕಾರರ ‘ಭೂಮಿಕೆ’</p>
<p> ‘ದುರ್ಗೇಶನಂದಿನೀ’ ಎಂದರೆ ಮಂದಾರಣದುರ್ಗದ ಅಧಿಪತಿಯಾದ ವೀರೇಂದ್ರಸಿಂಹನ ಮಗಳು- ತಿಲೋತ್ತಮೆ-ಎಂದು ಅರ್ಥ. ಕಾದಂಬರಿಗೆ ಈ ‘ತಿಲೋತ್ತಮೆ’ ಎಂಬ ಹೆಸರನ್ನೇ ಇಡಬಹುದಾಗಿತ್ತು; ಆದರೆ ಕಥೆಯ ಬಹುಭಾಗ ನಡೆದ ಮಂದಾರಣದುರ್ಗ, ಅದರ ಅಧಿಪತಿಯಾದ ವೀರೇಂದ್ರನ ಆಮರಣಾಂತ ಚರಿತ್ರೆ, ಅವನ ಮಗಳಾದ್ದರಿಂದ ಅವು ಜಗತ್ಸಿಂಹನನ್ನು ನಿರಾತಂಕವಾಗಿ ಮದುವೆಯಾಗಲು ಇದ್ದಅಡ್ಡಿ, ಅದಕ್ಕೆ ಕಾರಣ, ಇವೆಲ್ಲಾ ಬರುವುದರಿಂದ ಈ ಕಥೆಗೆ ಈಗಿನ ಹೆಸರನ್ನು ಇಟ್ಟಂತೆ ತೋರುತ್ತದೆ.</p>
<p> ಕಥಾನಾಯಕನಾದ ಜಗತ್ಸಿಂಹನು ರಾಜಪುತ್ರವೀರ. ಅಕ್ಬರನು ರಾಜಪುತ್ರರ ಹೆಣ್ಣು ತಂದುಕೊಂಡು ನೆಂಟತನ ಬೆಳೆಸಿದ್ದಕ್ಕೆ ಕಾರಣವೇನೇ ಇರಲಿ, ಅವನು ರಾಜಪುತ್ರರನ್ನು ಉನ್ನತಸೇನಾಧಿಕಾರದಲ್ಲಿ ನೇಮಿಸಿದ್ದಕ್ಕೆ ಅವರ ಶೌರ್ಯವೇ ಕಾರಣ; ಮೊಗಲ ಸೇನಾನಿಗಳು ಅಡಗಿಸಲಾರದಿದ್ದ ಪಠಾಣರನ್ನು ರಾಜಪುತ್ರ ಸೇನಾನಿಯು ಅಡಗಿಸಬಲ್ಲನೆಂದು ಆ ಕೆಲಸಕ್ಕೆ ಅವನು ಮಾನಸಿಂಹನನ್ನು ನೇಮಿಸಿ ಕಳುಹಿಸಿದ್ದನು. ಜಗತ್ಸಿಂಹನು ಮಾನ ಸಿಂಹನ ಮಗ; ಅವನು ಅತ್ಯಲ್ಪ ಸೇನೆಯೊಡನೆ ಪಠಾಣರನ್ನು ಓಡಿಸುವುದಾಗಿ ಪಣತೊಟ್ಟು ಆ ಕೆಲಸವನ್ನು ನಿರ್ವಹಿಸಿದನು. ಆದರೆ ಅನಿರೀಕ್ಷಿತವಾಗಿ ತಿಲೋತ್ತಮೆಯನ್ನು ಕಂಡು ಅವಳಲ್ಲಿ ಪ್ರಣಯವುಂಟಾಗಿ, ಅವಳನ್ನು ನೋಡಲು ಹೋದಾಗ ಅಷ್ಟೇ ಅನಿರೀಕ್ಷಿತವಾಗಿ ವಿಮಲೆಯ ಅಜಾಗರೂಕತೆಯಿಂದಲೂ, ಉಸ್ಮಾನನ ಚಾಕಚಕ್ಯ ದಿಂದಲೂ, ಪಠಾಣರ ಬಂದಿಯಾಗಬೇಕಾಯಿತು. ಪ್ರಣಯದಲ್ಲಿ ಮುಳುಗಿದ್ದಾಗ ಅಷ್ಟೇ ಅನಿರೀಕ್ಷಿತವಾಗಿ ಪಠಾಣರ ಪಡೆಯೊಡನೆ ಏಕಾಂಗವೀರನಾಗಿ ಕಾದಬೇಕಾಯಿತು. ಅದಷ್ಟೇ ಸಾಕು ಅವನ ವೀರಸಾಹಸವನ್ನು ತೋರಿಸುವುದಕ್ಕೆ. ಅವನು ಸೆರೆಯಾದನು, ಶತ್ರುವಶವಾದನು; ಆದರೆ ತನ್ನ ಸೌಖ್ಯಕ್ಕಾಗಿ, ತನ್ನ ಬಿಡುಗಡೆಗಾಗಿ, ಸಲ್ಲದ ಸಂಧಿಯನ್ನು ಮಾಡಿಸಲೊಪ್ಪಲಿಲ್ಲ.</p>
<p> ತಿಲೋತ್ತಮೆಯಷ್ಟೇ ಅನಿರೀಕ್ಷಿತವಾಗಿ ಅವನಿಗೆ ಆಯೇಷೆಯ ಪರಿಚಯವಾಯಿತು; ಅವಳು ಅವನ ಪ್ರಾಣ ಉಳಿಸಿದಳು; ಉಪಚರಿಸಿದಳು; ಅವನಲ್ಲಿ ಅವಳಿಗೆ ದುರ್ದಮನೀಯವಾದ ಪ್ರಣಯವುಂಟಾಯಿತು; ಅವನಿಗೂ ಅವಳಲ್ಲಿ ಅಷ್ಟೇ ಅದೇ ವಿಧವಾದ ಭಾವೋದಯವಾದರೂ, ಅವಳು ಯವನಿ ಎಂಬ ಕಾರಣದ ಮೇಲೆ ಅದನ್ನು ಅವನು ಬೆಳೆಯಗೊಡಲಿಲ್ಲ. ಅವಳು ಎಷ್ಟೇ ಸಂಯಮದಿಂದ ವರ್ತಿಸುತ್ತಿದ್ದರೂ, ಸಂದರ್ಭ ವಶದಿಂದ ಉದ್ರೇಕದಲ್ಲಿ ಉಸ್ಮಾನನೆದರುರಿಗೆ ತನಗೆ ಜಗತ್ಸಿಂಹನಲ್ಲಿ ಪತಿಪ್ರೇಮವನ್ನು ವ್ಯಕ್ತಪಡಿಸಿದಳು. ಆಗ ಉಸ್ಮಾನನು ಜಗತ್ಸಿಂಹನ ಪ್ರತಿಕಕ್ಷಿಯಾಗಿ ಅವನನ್ನು ಯುದ್ಧಕ್ಕೆ ಕರೆದನು; ಕೊಲ್ಲುವುದಕ್ಕೆ ಯತ್ನಿಸಿದನು; ಜಗತ್ಸಿಂಹನು ಬಹಳ ಔದಾರ್ಯದಿಂದಲೂ ಕೃತಜ್ಞತೆಯಿಂದಲೂ ವರ್ತಿಸಿ, ಅವನನ್ನು ಕೊಲ್ಲದೆ ಬಿಟ್ಟನು.</p>
<p> ವೀರೇಂದ್ರನೂ ಶೂರನೇ; ಬಹುಕಾಲ ಸೇನೆಯಲ್ಲಿದ್ದವನು; ಅವನೂ ಅನಿರೀಕ್ಷಿತವಾಗಿ ನಡುರಾತ್ರಿ ಯಲ್ಲಿ ಮೇಲೆಬಿದ್ದ ಪಠಾಣರೊಡನೆ ಹೋರಾಡುವಷ್ಟು ಹೋರಾಡಿ ಸೆರೆಸಿಕ್ಕಿದನು; ವಿಚಾರಣೆಯಲ್ಲಿ ಶತ್ರುವಿಗೆ ಧೀರನಂತೆ ಉತ್ತರಕೊಟ್ಟು, ಆತ್ಮಗೌರವದಿಂದ ನಡೆದುಕೊಂಡು, ಮರಣವನ್ನಪ್ಪಿದನು.</p>
<p> ದಾಂಪತ್ಯದ ದಾರಿಯೇ ಸುಗಮವಲ್ಲ; ಇನ್ನು ಪ್ರಣಯದ ದಾರಿ ಸುಗಮವಾಗುತ್ತದೆಯೇ? ಒಂದು ಪಕ್ಷ ಆದರೆ ಕಥೆಯಾಗುವುದಿಲ್ಲ. ಕಥೆ ಬೆಳೆಯುವುದಿಲ್ಲ; ಆದ್ದರಿಂದ ಜಗತ್ಸಿಂಹ ತಿಲೋತ್ತಮೆಯರ ಸಂಬಂಧಕ್ಕೆ ಪ್ರಣಯಕ್ಕೆ, ಅಡ್ಡಬರಬೇಕು; ಅಡ್ಡಿಬಂದುಬಂದು ನಿವಾರಣೆಯಾದರೇ ಕಥೆತೊಡಕಾಗಿ ಸ್ವಾರಸ್ಯ ಹೆಚ್ಚಾಗುವುದು. ಆದ್ದರಿಂದ ಮೊಟ್ಟಮೊದಲಾಗಿ ವೀರೇಂದ್ರನಿಗೂ ಮಾನಸಿಂಹನಿಗೂ ದ್ವೇಷವಾಗಬೇಕು;ಅದನ್ನು ಸಂಪಾದಿಸಲು ಅವನು ದೆಹಲಿಗೆ ಹೋಗಬೇಕು; ದೆಹಲಿಗೆ ಹೋಗಲು, ಊರುಬಿಟ್ಟು ಹೋಗಬೇಕು; ಊರುಬಿಡಲು, ಊರಿ ನೊಡನೆಯೂ ತಂದೆಯೊಡನೆಯೂ ವಿರೋಧವಾಗುವಂತೆ ಅನೀತಿಯಿಂದ ನಡೆದುಕೊಳ್ಳಬೇಕು; ದೆಹಲಿಯಲ್ಲಿ ಮಾನಸಿಂಹನ ಕೋಪಕ್ಕೆ ಪಾತ್ರನಾಗಲು ಅವನ ಅಂತಃಪುರವನ್ನು ಕಳ್ಳನಂತೆ ಹೋಗಬೇಕು; ಅಲ್ಲಿ ಅವನ ಪರಿಚಿತರಾರು? ಯಾರಿಗೋಸ್ಕರ ಹೋಗಬೇಕು? ಅದಕ್ಕಾಗಿ ಅಭಿರಾಮಸ್ವಾಮಿಯು ವಿಮಲೆಯನ್ನು ಅಲ್ಲಿ ತಂದಿಡಬೇಕು; ಅವಳಿಗೂ ವೀರೇಂದ್ರನಿಗೂ ಪೂರ್ವಪರಿಚಯವಿರಬೇಕು; ಆ ಪೂರ್ವಪರಿಚಯ ಅಭಿರಾಮ ಸ್ವಾಮಿಯ ಮೂಲಕ; ಆ ಅಭಿರಾಮಸ್ವಾಮಿಯು ಮಂದಾರಣ ಪ್ರದೇಶದವನಾಗಿದ್ದರೆ ಅವರಿಗೆ ಪೂರ್ವ ಪರಿಚಯವಿರುತ್ತದೆ; ಮಂದಾರಣದಲ್ಲಿ ಅಭಿರಾಮಸ್ವಾಮಿಯ ಮಗಳನ್ನು ವೀರೇಂದ್ರನು ಮದುವೆಮಾಡಿಕೊಂಡಿ ದ್ದರೆ, ಪರಸ್ಥಳದಲ್ಲಿ ಅವರವರಿಗೆ ಪರಸ್ಪರ ಪರಿಚಯ ಸಂಬಂಧಗಳು ಸಂಭವ; ವಿಮಲೆಯು ಕಾಶೀ ಪ್ರಾಂತ ದವಳಾದರೆ, ಉಸ್ಮಾನನ ಕಳವಿನ ವೃತ್ತಾಂತಕ್ಕೆ ಅವಕಾಶವಾಗಿ ಮುಂದೆ ಅವನು ಕತಜ್ಞತೆಯಿಂದ ವಿಮಲೆಗೆ ಸಹಾಯವಾಗುವಂತಾಗುತ್ತದೆ. ಇತ್ತಕಡೆ, ತಿಲೋತ್ತಮೆ ವಿಮಲೆ ಅಭಿರಾಮಸ್ವಾಮಿ ಮೂವರಿಗೂ ಸಂಬಂಧ ವಾದರೆ ವಿಮಲೆಯು ತಿಲೋತ್ತಮೆಯನ್ನು ತಾಯಿಯಂತೆ ನೋಡಿಕೊಳ್ಳುತ್ತಾಳೆ. ಹೀಗೆ ಅಭಿರಾಮಸ್ವಾಮಿಯು ಮಂದಾರಣ ಕಾಶಿ ಎರಡರಲ್ಲಿಯೂ ಅನೀತಿ ಸಂಬಂಧಗಳನ್ನಿಟ್ಟುಕೋಂಡು ‘ಭಟ್ಟಾಚಾರ್ಯ’ನಾಗಿದ್ದವನು ‘ಸ್ವಾಮಿ’ ಯಾಗಿ ದೆಹಲಿಯಲ್ಲಿ ನೆಲಸಿದ್ದು ಮತ್ತೆ ಮಂದಾರಣಕ್ಕೆ ಬರಬೇಕಾಯಿತು. ಹೀಗೆ ಘಟನೆಗಳೂ ಪಾತ್ರಗಳೂ ಏರ್ಪಟ್ಟು ಕಥೆಗಾರನ ಸಂವಿಧಾನ ಕೌಶಲ್ಯಕ್ಕೆ ಅವಕಾಶ ಮಾಡಿಕೊಟ್ಟಿವೆ. ಕಥೆಯು ತುಂಬ ತೊಡಕಾಗಿ ಸ್ವಲ್ಪ ಗೋಜುಗೋಜಾಗಿದೆ ಎಂದೇಹೇಳಬಹುದು; ಆದರೆ ಮೇಲುಮೇಲೆ, ಸಾಮಾನ್ಯ ಓದುಗರಿಗೇನೋ ಲೋಕಾಭಿ ರಾಮವಾಗಿ-ಮೀನು ಮೊಸಳೆಗಳು ಅಡಗಿಕೊಂಡಿರುವ ಮಡುವಿನಂತೆ-ಗಂಭೀರವಾಗಿದೆ. ಲೋಕವಿರುವುದೇ ಹೀಗೆ!</p>
<p> ಮಾವನಿಗೆ ತಕ್ಕ ಅಳಿಯ; ಇವರಲ್ಲಿ ಯಾರು ಹೆಚ್ಚು ಯಾರು ಕಡಮೆಯೆಂದು ವಿಚಾರ ಮಾಡುವ ಹಾಗಿಲ್ಲ; ವೀರೇಂದ್ರನು, ಅಭಿರಾಮಸ್ವಾಮಿಗೆ ಅಮಾರ್ಗದಲ್ಲಿ ಹುಟ್ಟಿದ ಇಬ್ಬರು ಹೆಣ್ಣುಮಕ್ಕಳನ್ನೂ ರೂಪಕ್ಕೋ ಯೌವನಕ್ಕೋ ಮರುಳಾಗಿ ‘‘ಮದುವೆ’’ಯಾದರೂ ಮಾಡಿಕೊಂಡನು; ಶೂದ್ರಿತಿಯನ್ನು ಹೇಗೆ ಮದುವೆ ಮಾಡಿಕೊಳ್ಳಲಿ ಎಂದು ಹಿಂದುಮುಂದು ನೋಡಿದನು; ಆದರೆ ಶಶಿಶೇಖರ ಭಟ್ಟಾಚಾರ್ಯ ಉರುಫ್​ ‘ಅಭಿರಾಮ ಸ್ವಾಮಿ’ಗೆ ಅಂಥ ಸಂಕೋಚವೇ ಬರಲಿಲ್ಲ; ಅವನ ಮೊದಲನೆಯ ಹೆಂಡತಿ ಸಧವೆ; ಎರಡನೆಯ ಹೆಂಡತಿ ಅವಿವಾಹಿತೆ; ಅವರ ಸಂಬಂಧ ಮಾಡಿದರೆ ತನ್ನಮೇಲೆ ಪರಿಣಾಮವಿರಲಿ, ಅವರದುರ್ದಶೆ ಏನಾಗ ಬಹುದೆಂಬು ಯೋಚನೆಯೇ ಅವನಿಗೆ ಬರಲಿಲ್ಲ; ಹೋಗಲಿ, ಅದರ ಪರಿಣಾಮವನ್ನಾದರೂ ಧೈರ್ಯವಾಗಿ ಎದುರಿಸಿದನೇ? ಅದೂ ಇಲ್ಲ; ವಿಮಲೆಯು ತಾಯನ್ನು ಕಳೆದುಕೊಂಡು, ಬೇರೆ ದಿಕ್ಕಿಲ್ಲದೆ, ತಂದೆಯ ಹತ್ತಿರ ವಾದರೂ ಕಾಲ ಹಾಕೋಣವೆಂದು ಅಭಿಮಾನದಿಂದ ಹುಡುಕಿಕೊಂಡು ಬಂದರೆ ಅವಳಮೇಲೆ ಅವನಿಗೆ ಕನಿಕರಕ್ಕೆ ಬದಲಾಗಿ ರೋಷವೇ ಉಂಟಾಯಿತು! ತನ್ನ ‘ಸ್ವಾಮಿ’ತನಕ್ಕೆ ಎಲ್ಲಿ ಕುಂದಾದೀತೋ ಎಂಬ ಮಿಥ್ಯಾಭಿ ಮಾನ. ವೀರೇಂದ್ರನನ್ನು ಬೇಕಾದರೆ ಸಂಸ್ಕೃತಿರಹಿತನಾದ ಯೋಧನೆನ್ನೋಣ; ಶಶಿಶೇಖರನು ಸಂಪನ್ನನಾದ ಬ್ರಾಹ್ಮಣನ ಮಗನಾಗಿ, ವಿದ್ಯಾವಂತನಾಗಿ, ದರ್ಶನಗಳನ್ನೂ ಶಾಸ್ತ್ರಗಳನ್ನೂ ಕಲಿತು ಪಂಡಿತನಾದವನು. ‘‘ಬಲವಾನಿಂದ್ರಿಯಗ್ರಾಮಃ ವಿದ್ವಾಂಸಮಪಿ ಕರ್ಷತಿ!’’ ಪಾಂಡಿತ್ಯಕ್ಕೂ ಇಂದ್ರಿಯ ದೌರ್ಬಲ್ಯಕ್ಕೂ ಸಂಬಂಧವಿಲ್ಲ. ಅಲ್ಲದೆ, ಕೆಲವರಿಗೆ ಅದೃಷ್ಟವು ಯಾರು ಯಾರನ್ನೋ ಗಂಟುಹಾಕುತ್ತದೆ-ಘಟ್ಟದ ಉಪ್ಪನ್ನೂ ಬೆಟ್ಟದ ನೆಲ್ಲಿಯ ಕಾಯನ್ನೂ ಗಂಟು ಹಾಕುವ ಹಾಗೆ; ಯಾವುದೊ ಹಸುವಿನ ಹಾಲಿಗೆ ಎಲ್ಲಿಯದೋ ಸಕ್ಕರೆ ಎಲ್ಲಿಯದೋ ಬಾದಾಮಿ ಎಲ್ಲಯದೋ ಕೇಸರಿ ಎಲ್ಲಿಯದೋ ಏಲಕ್ಕಿ ಗಂಟು ಹಾಕುವ ಹಾಗೆ! ಆಮೇಲೆ, ‘ಸಂಗಾತ್​ ಸಂಜಾಯತೇ ಕಾಮಃ; ಕಾಮಾದ್ಭವತಿ ಸಂಸಾರಃ!’ ಕೆಲವರಿಗೆ ಕಾಮದಿಂದ ಮುಂದೆ ಕ್ರೋಧ, ಸಂಮೋಹ, ಸ್ಮೃತಿವಿಭ್ರಮ, ಬುದ್ಧಿನಾಶ, ಪ್ರಣಾಶ ಒಂದೂ ಇಲ್ಲ; ಅವರು ಎಂದಿಗಿಂತ ಇನ್ನೂ ಧೈರ್ಯವಾಗಿ ಸೆಟೆತುಕಂಡು ನಡೆಯುತ್ತಾರೆ; ಬೇರೆ ಊರಿಗೆ ಹೋಗಿ ಗಡ್ಡ ಬೆಳಸಿ, ಪೂಜ್ಯರಾಗುತ್ತಾರೆ, ಪರಮಹಂಸರಾಗುತ್ತಾರೆ; ಅವರಿಗೆ ಯಾವಕೊರಗು ಕಿಂಕೃತಿಗಳೂ ಇರುವಂತೆ ಕಾಣುವುದಿಲ್ಲ. ಅಭಿರಾಮಸ್ವಾಮಿಗಿಂತ ವೀರೇಂದ್ರನಿಗೆ ತನ್ನ ಮಗಳ ಮೇಲೆ ಎಷ್ಟೋ ಅಂತಃಕರಣ; ಅವಳಿಗಾಗಿ ಅವನು, ಪೂರ್ವವೈರವನ್ನು ಮರೆತು ಮಾನಸಿಂಹನೊಡನೆ ಸಹ ಕರಿಸಲೂ ಸಿದ್ಧನಾದನು. ಆದರೆ ಅವನು ವಿಮಲೆಯೊಡನೆ ಶಾಂತನಾಗಿ ಇರಬೇಕಾದರೆ ಬಹುಕಾಲ ಹಿಡಿಯಿತು. ಇವರಿಬ್ಬರೂ ತಂದೆತಾಯಿಗಳಿಗೆ ವಿರೋಧವಾಗಿ ವರ್ತಿಸಿ, ಬಹಿಷ್ಕರಿಸಲ್ಪಟ್ಟು ಅವರ ಕಾಲಾನಂತರ ಬಂದು ಊರು ಸೇರಿಕೊಂಡವರು; ಇಂಥವರನ್ನು ಕಂಡರೆ ಬಂಕಿಮನಿಗೆ ತಿರಸ್ಕಾರ, ಅಸಹ್ಯ. ತಂದೆ ತಾಯಿಗಳೆಂದರೆ ಅವನಿಗೆ ತುಂಬ ಭಕ್ತಿ.</p>
<p> ಈ ಹೊಲಸನ್ನೆಲ್ಲಾ ತುಂಬದೆ ತೊಡಕಾದ ಸಂವಿಧಾನವನ್ನು ರಚಿಸಬಹುದಾಗಿತ್ತು; ಆದರೆ ಅಂದಿನ ಸಮಾಜದಲ್ಲಿ ಇಂಥ ಬೂಟಾಟಿಕೆಯ ಜನರಿದ್ದರು; ಅವರ ಮೇಲೆ ಬಂಕಿಮನಿಗೆ ಅತೃಪ್ತಿ ಇತ್ತು. ವೀರೇಂದ್ರನು ಒಬ್ಬ ಜಮೀನುದಾರ; ಬಂಗಾಳದ ಹಲವು ಆಸ್ತಿವಂತರು ಆಸ್ತಿ ಪಡೆದು ದೊಡ್ಡ ಮನುಷ್ಯರಾಗಿರುವುದನ್ನೂ ಅವರ ದೊಡ್ಡಮನುಷ್ಯತನವನ್ನೂ ಬಂಕಿಮನು ಅನೇಕಕಡೆ ವಿಡಂಬನ ಮಾಡಿದ್ದಾನೆ; ಪಂಡಿತರು, ಸ್ವಾಮಿಗಳು ಸಂನ್ಯಾಸಿಗಳು ಇವರಲ್ಲಿ ಖೋಟಾ ಸಾಚಾ ಇಬ್ಬರೂ ಇದ್ದರು; ಇಲ್ಲಿ ಅಂಥ ಖೋಟಾ ವ್ಯಕ್ತಿಯೊಬ್ಬನನ್ನು ಚಿತ್ರಿಸಿರುವಂತಿದೆ. ಮುಂದೆ ಅವನ ಅನೇಕ ಕಾದಂಬರಿಗಳಲ್ಲಿ ಸೇವಾ ಪರಾಯಣರಾದ, ಲೋಕಕಲ್ಯಾಣ ನಿರತರಾದ, ಜ್ಞಾನಿಗಳಾದ, ಸಂನ್ಯಾಸಿಗಳೂ ಬ್ರಹ್ಮಚಾರಿಗಳೂ ಬರುತ್ತಾರೆ. ಅಂಥ ಆದರ್ಶದ ಮುಂದೆ ಅಮಾರ್ಗವನ್ನು ಕಂಡರೆ ಅವನಿಗೆ ಮೈ ಉರಿಯೇಳುವಂತೆ ತೋರುತ್ತದೆ.</p>
<p> ದಿಗ್ಗಜನು ತುಂಬ ವಿಕಾರವಾಗಿದ್ದಾನೆ; ಅವನ ಹಾಸ್ಯ ವಿಕಾರವಾಗಿದೆ; ಬಂಕಿಮನಿಗೆ ಹಾಸ್ಯವನ್ನು ಚಿತ್ರಿಸುವಾಗ, ಅನೇಕ ವೇಳೆ ಮಿತಿ ಮರೆತುಹೋಗುತ್ತದೆ; ತುರುಕರು ಒಂದು ಊರನ್ನು ಗೆದ್ದರೆ ಏನು ಸಿಕ್ಕದರೆ ಅದನ್ನು ಲೂಟಿ ಮಾಡುವುದು ಯಾರು ಸಿಕ್ಕಿದರೆ ಅವರನ್ನು ಜಾತಿ ಕೆಡಿಸುವುದು ಅವರ ಮೊದಲ ಕೆಲಸ-ದಿಗ್ಗಜನು ಹೀಗೆ ಜಾತಿಕೆಟ್ಟು ದಿಗ್ಭ್ರಮೆ ಹಿಡಿದ ಬಡಪಾಯಿಯಾಗಿದ್ದಾನೆ. ಸ್ಕಾಟ್​ನ 
Bride of Lammermoor
ನಲ್ಲಿ ಬರುವ ಕ್ಯಾಲೆಬ್​ ಬಾಲ್ಡರ್​ಸ್ಟನ್ನನೂ ಹೀಗೆಯೇ ವಿಕಾರವಾಗಿದ್ದಾನೆ. ಅವನ ವಿದ್ವತ್​ ಪ್ರಕಾಶನವೂ, ವಿಧವೆಯೂ ದಾಸಿಯೂ ಆದ ಆಶ್ಮನಿಯೊಡನೆ ಪ್ರಣಯ ಚೇಷ್ಟೆಯೂ ತುಂಬ ಆಭಾಸವಾಗಿವೆ.</p>
<p> ಉಸ್ಮಾನನು ಎಲ್ಲಾ ವಿಧದಲ್ಲಿಯೂ ಜಗತ್ಸಿಂಹನಿಗೆ ಸಾಟಿ; ವೀರ, ಧೀರ, ಚತುರ, ಸಾಹಸಿ, ಉದಾರ. ತಾನು ಮಗುವಾಗಿದ್ದಾಗ ತನಗೆ ಮಾಡಿದ ಉಪಕಾರಕ್ಕಾಗಿ ವಿಮಲೆಯನ್ನು ತಾಯಿಯಂತೆ ಕಂಡು, ಕೃತಜ್ಞತೆ ಯಿಂದ, ಅವಳಿಗೆ ಸಹಾಯ ಮಾಡುತ್ತಾನೆ; ಅದು ಕತಲೂಖಾನನಿಗೆ ತಿಳಿದಿದ್ದರೆ, ಅವನತಲೆ ಉಳಿಯುತ್ತಿತ್ತೋ ಇಲ್ಲವೋ! ಆದರೆ ಜಗತ್ಸಿಂಹನು ತನ್ನ ಪ್ರಣಯಕ್ಕೆ ಅಡ್ಡಿಯಾಗಿದ್ದನೆಂದು ತಿಳಿದಾಗ ಅವನ ಸಹನೆ ಔದಾರ್ಯ ಎಲ್ಲಿಯೋ ಹೋದುವು; ಜಗತ್ಸಿಂಹನನ್ನು ಕೊಲ್ಲುವುದಕ್ಕೆ-ಕಳ್ಳತನ ಮೋಸಗಳಿಂದಲ್ಲ-ಧೀರನಂತೆ ಹೊಡೆದಾಡಿ- ಕೊಲ್ಲುವುದಕ್ಕೆ ಪ್ರಯತ್ನಪಟ್ಟನು; ಸಾಧ್ಯವಾಗಿದ್ದರೆ ಕೊಂದೂ ಕೊಲ್ಲುತ್ತಿದ್ದನು. ಬರಿಯ ಭ್ರಮೆ! ಅವನನ್ನು ಕೊಂದಿದ್ದರೆ, ಆಯೇಷೆ ನಿಜವಾಗಿಯೂ ಉಸ್ಮಾನನನ್ನು ಮದುವೆಯಾಗುತ್ತಿದ್ದಳೇ?</p>
<p> ತಿಲೋತ್ತಮೆ ಆಯೇಷೆ ವಿಮಲೆಯರಲ್ಲಿ, ತಿಲೋತ್ತಮೆಯು ಎಲ್ಲರಿಗಿಂತ ಚಿಕ್ಕವಳು; ಹದಿನೈದು ಹದಿನಾರು ವರ್ಷದ ಹುಡುಗಿ; ಪ್ರಪಂಚದ ಕಷ್ಟ ಸುಖವನ್ನೇನೂ ಅರಿಯದವಳು; ಆದರೆ ಯೌವನದ ಆವಿರ್ಭಾವದಲ್ಲಿ ಜಗತ್ಸಿಂಹನನ್ನು ಕಂಡು ಅವನಿಗೆ ತನ್ನ ಹೃದಯದಲ್ಲಿ ಪೂರ್ಣಸ್ಥಾನವನ್ನು ಕೊಟ್ಟವಳು; ತಿಲೋತ್ತಮೆ ಎಂಬುದು ಒಬ್ಬ ಅಪ್ಸರ ಸ್ತ್ರೀಯ ಹೆಸರು; ಅವಳದು ಅಂಥ ಸೌಂದರ್ಯವೇ; ಆ ಮೂವರಲ್ಲಿ ಯಾರದು ಹೆಚ್ಚಿನ ಸೌಂದರ್ಯವೆಂದು ವಿವೇಚನೆ ಮಾಡಲಾಗುವುದಿಲ್ಲ; ಅವಳಿಗೆ ಆಯೇಷೆ ವಿಮಲೆಯರ ದಾರ್ಢ್ಯ ಧೈರ್ಯ ಸ್ಥೈರ್ಯ ಸಂಯಮಗಳಿಲ್ಲ; ಜಾಜಿಯ ಹೂವಿನಂತೆ, ಪಾರಿಜಾತದಂತೆ, ಗಟ್ಟಿಯಾಗಿ ಉಸಿರುಬಿಟ್ಟರೇ ಬಾಡಿಹೋಗುವ ಪ್ರಕೃತಿ ಅವಳದು. ವಿಮಲೆಯು ತುಂಬ ಕಷ್ಟನಿಷ್ಠುರಗಳನ್ನು ಕಂಡು ನುರುಗಿ ದವಳು; ತಿಲೋತ್ತಮೆಯು ಜಾಜಿಯ ಹೂವಾದರೆ ಅವಳೂ ಕಮಲಪುಷ್ಪ. ಅವಳ ಚಾತುರ್ಯ, ಬುದ್ಧಿ, ಧೈರ್ಯ ಸಾಹಸ ಒಂದೂ ತಿಲೋತ್ತಮೆಗೆ ಸಾಧ್ಯವಲ್ಲ. ಆ ದಕ್ಷತೆಸಾಮರ್ಥ್ಯಗಳು ರಾಣಿಯಲ್ಲಿ ಶೋಭಿಸುತ್ತವೆ; ಅವಳು ಒಬ್ಬ ಚಿಕ್ಕ ರಾಣಿಯೂ ಹೌದು; ಆದರೆ ಅದನ್ನು ಬಹಿರಂಗವಾಗಿ ಹೇಳಿಕೊಳ್ಳುವುದಕ್ಕೆ ಉಂಟೇ? ಅದನ್ನೂ ಎಷ್ಟುದಿನ ಅನುಭವಿಸಿದಳೋ! ಚಿಕ್ಕ ವಯಸ್ಸಿನಲ್ಲಿಯೇ ವೈಧವ್ಯವು ಅವಳ ಹಣೆಯಲ್ಲಿ ಬರೆಯಿತು; ತನ್ನ ಗಂಡನನ್ನು ಕೊಲ್ಲಿಸಿದವನನ್ನು ತಾನು ಕೊಂದು ಮುಯ್ಯಿ ತೀರಿಸಿಕೊಂಡು ಹೊಟ್ಟೆ ತಣ್ಣಗೆ ಮಾಡಿಕೊಂಡ ದ್ದಷ್ಟೇ ಅವಳಿಗೆ ಸಮಾಧಾನ! ವಿಮಲೆಯ ಸೌಂದರ್ಯವು ಪದ್ಮಸೌಂದರ್ಯವಾದರೂ ಅಪರಾಹ್ಣಪದ್ಮದ ಸೌಂದರ್ಯ; ‘‘ಆಯೇಷೆಯ ಸೌಂದರ್ಯವಾದರೋ ನವ-ರವಿ-ಕರಪ್ರಫುಲ್ಲ ಜಲನಳಿನಿಯಂತೆ ಸುವಿಕಾಸಿತ ವಾಗಿಯೂ, ಸುವಾಸಿತವಾಗಿಯೂ, ರಸಪರಿಪೂರ್ಣವಾಗಿಯೂ ಪ್ರದೀಪ್ತವಾಗಿಯೂ ಇತ್ತು. ಸಂಕುಚಿತವಲ್ಲ, ವಿಶುಷ್ಕವಲ್ಲ; ಕೋಮಲ ಆದರೆ ಉಜ್ಜ್ವಲ.’’ ವಿಮಲೆಯ ಸೌಂದರ್ಯ, ಮನೆಯ ಕೈದೀಪದ ಬೆಳಕಿನಂತೆ; ಅದರಿಂದ ಗೃಹಕಾರ್ಯವಾಗಬಹುದು; ಮುಟ್ಟಿದರೆ ಸುಡುತ್ತದೆ. ತಿಲೋತ್ತಮೆಯ ಸೌಂದರ್ಯ ಪೂರ್ವಾಹ್ಣದ ಸೂರ್ಯರಶ್ಮಿಯಂತೆ; ಅದು ಬಿದ್ದೆಡೆ ಆಹ್ಲಾದವನ್ನು ಉಂಟುಮಾಡುತ್ತಿತ್ತು. ಕತಲೂಖಾನನಂಥವನ ಹೊಟ್ಟೆಯಲ್ಲಿ ಅಂಥವಳು ಹೇಗೆ ಹುಟ್ಟಿದಳೋ! ಪ್ರಾಯಶಃ ಅವಳ ದಿವ್ಯ ಸೌಂದರ್ಯವೂ ದೇವಕನ್ಯೆಯಂಥ ಗುಣಗಳೂ ಅವಳ ತಾಯಿಯಿಂದ ಪಡೆದುಬಂದವು. ಅವೆಲ್ಲವೂ ಅಪೂರ್ವತ್ಯಾಗದಲ್ಲಿ, ನಿಸ್ವಾರ್ಥ ಪ್ರೇಮದಲ್ಲಿ ಸಫಲ ಗೊಂಡವು. ಉಸ್ಮಾನನಿಗೆ ಪ್ರಣಯದಲ್ಲಿ ಪ್ರತಿಸ್ಪರ್ಧಿಯೆಂದು ಜಗತ್ಸಿಂಹನ ಮೇಲೆ ದ್ವೇಷಮಾತ್ಸರ್ಯಗಳುಂಟಾ ದಂತೆ ಆಯೇಷೆಗೆ ತಿಲೋತ್ತಮೆಯಲ್ಲಿ ದ್ವೇಷಮಾತ್ಸರ್ಯಗಳುದಿಸಲಿಲ್ಲ-ಅವುಗಳ ಗಂಧವೂ ಇಲ್ಲ. ಅದಕ್ಕೆ ಪ್ರತಿಯಾಗಿ ಅವಳನ್ನು ತನಗಿಂತ ಹೆಚ್ಚಾಗಿ, ತನ್ನ ಮಗುವಿನಂತೆ, ಕಂಡಳು; ಉಪಚರಿಸಿದಳು. ಶುಶ್ರೂಷೆ ಮಾಡಿದಳು, ಸುರಕ್ಷಿತವಾಗಿ ಕಳುಹಿಸಿಕೊಟ್ಟಳು. ಅವಳ ಮದುವೆಗೆ ಹೋಗಿ, ಅಂತಃಪುರದಲ್ಲಿ ನಿಂತು, ತಾಯಿ ಯಿಲ್ಲದ ಹುಡುಗಿಗೆ ತಾಯಿಯಂತೆ ವರ್ತಿಸಿ, ಅವಳಿಗೆ ಅತುಳೈಶ್ವರ್ಯವನ್ನು ಕೊಟ್ಟು, ತನ್ನ ಪತಿಯನ್ನೇ ಅವಳಿಗೆ ಧಾರೆಯೆರೆದು ಕೊಟ್ಟಂತೆ, ತನ್ನ ಪ್ರಾಣರತ್ನವನ್ನು ಅವಳಿಗೆ ಒಪ್ಪಿಸಿದಂತೆ, ಹೇಳಿ, ಭಾವಿಸಿ, ಬಂದಳು. ಕಣ್ಣೀರನ್ನು ತಡೆಯಲಾಗಲಿಲ್ಲ; ಆದರೆ ಅದನ್ನು ಯಾರೂ ನೋಡಲಿಲ್ಲ. ಆ ಸಂಯಮವು ತಿಲೋತ್ತಮೆಗೆ ಸಾಧ್ಯವಲ್ಲ, ಹೆಂಗಸಿಗೇ ಸಾಧ್ಯವಲ್ಲ ಎನ್ನಬಹುದು. ತಿಲೋತ್ತಮೆಗಿಂತ ವಯಸ್ಸಿನಲ್ಲಿ ಅವಳೇನು ಹೆಚ್ಚು ದೊಡ್ಡವಳಲ್ಲ; ಅವಳ ವಯಸ್ಸು ಇಪ್ಪತ್ತೆರಡು.</p>
<p> ಬಂಕಿಮನು ಈ ಮೂವರನ್ನೂ, ಅವರ ಸೌಂದರ್ಯವನ್ನೂ, ಬಗೆಬಗೆಯ ಸನ್ನಿವೇಶಗಳಲ್ಲಿ ವಿವರ ವಿವರವಾಗಿ ವರ್ಣಿಸಿದ್ದಾನೆ. ಅವು ನವೀನವಾಗಿವೆ, ರಮ್ಯವಾಗಿವೆ; ಇವುಗಳ ನವೀನತೆಯನ್ನು ತೋರಿಸಲು, ಹಳೆಯ ಕಾಲದ ಕವಿಸಮಯ, ಅತ್ಯುಕ್ತಿ ಮೊದಲಾದವುಗಳಿಂದ ತುಂಬ ಕ್ಲಿಷ್ಟವಾಗಿರುವ ಕೃತಕ ವರ್ಣನೆಯ ಮಾದರಿಯನ್ನೂ ಕೊಟ್ಟಿದ್ದಾನೆ. ಅದರಲ್ಲಿ ಒಂದು ವಾಕ್ಯವನ್ನು ಇಲ್ಲ ಉದಾಹರಿಸಬಹುದು:-</p>
<p> (ಮೊದಲು ಆಡಂಬರದ ಸರಸ್ವತೀ ಸ್ತೋತ್ರದ ಮಂಗಳ.) ‘ತಮಗಿಂತಲೂ ಹೆಚ್ಚು ಶೋಭಯಮಾನ ವಾದ ಆಶ್ಮನಿಯ ವೇಣಿಯ ಪ್ರಭಾವವನ್ನು ಕಂಡು ಫಣಿಗಳೆಲ್ಲವೂ ಪರಿತಾಪದಿಂದ ಮನಸ್ಸಿನಲ್ಲಿ ತಾವು ಇಂದಿಗೆ ಪರಾಜಿತರಾದಕಾರಣ ಮುಂದೆ ದೇಹವನ್ನು ಧರಿಸಿ ಜನಗಳೆದುರಿಗೆ ತಿರುಗಾಡುವುದು ಬಹಳ ಲಜ್ಜಾಸ್ಪದವಾದುದರಿಂದ ಆರ ದೃಷ್ಟಿಗೂ ಬೀಳದಂತೆ ಡೊಗರುಗಳಲ್ಲಿ ಸೇರಿಕೊಳ್ಳಬೇಕೆಂದು ಯೋಚಿಸಿ ಹುತ್ತಗಳನ್ನು ಹೊಕ್ಕುವು³. . .’ (।.೧೨.)</p>
<p> ‘ದುಗೇಶನಂದಿನಿ’ಯು ಬಂಕಿಮಚಂದ್ರನ ಮೊದಲ ಕಾದಂಬರಿಯೆಂದು ಅದರಲ್ಲಿ ಕೆಲವರು ಪ್ರಥಮ ಪ್ರಯತ್ನದ ಲೋಪದೋಷಗಳನ್ನು ಕಾಣುತ್ತಾರೆ. ಅಂಥವು ಅದರಲ್ಲಿ ಏನೂ ಇಲ್ಲ. ವಸ್ತುತಃ ಅದು ಮೊದಲ ಕಾದಂಬರಿಯೂ ಅಲ್ಲ. ಅದಕ್ಕೆ ಮೊದಲು ಕಾದಂಬರಿಗಳಲ್ಲದಿದ್ದರೆ ಏನೇನು ಕಥೆಗಳನ್ನು ಬರೆದಿದ್ದನೊ! ಕವಿತೆ ಗಳನ್ನಂತೂ ಬರೆದಿದ್ದನು. ಹಾಗೆ ನೋಡಿದರೆ, ಅದನ್ನು ಮುಂದಿನ ಕೆಲವು ಕಾದಂಬರಿಗಳಂತೆ, ಅದರಲ್ಲಿಯೂ ‘ರಾಜಸಿಂಹ’ದಂತೆ, ಅನಂತರದ ಮುದ್ರಣಗಳಲ್ಲಿ ಅವನು ತುಂಬ ಬದಲಾಯಿಸಲೇ ಇಲ್ಲ. ಆದ್ದರಿಂದ ಬಂಕಿಮನ ಪರಿಣತವಾದ ಅಭಿರುಚಿಗೂ ಅದು ಬಹುಮಟ್ಟಿಗೆ ಒಪ್ಪಾಗಿತ್ತೆಂದೇ ಭಾವಿಸಬಹುದು.</p>
<p> ಬಂಕಿಮನಿಗೆ ಜ್ಯೋತಿಷದಲ್ಲಿ ಜ್ಞಾನವಿತ್ತು, ನಂಬಿಕೆಯಿತ್ತು. ಮುಂದೆ ಹೆಚ್ಚು ಕಡಮೆ ಅವನ ಪ್ರತಿಯೊಂದು ಕಥೆಯಲ್ಲಿಯೂ ಅದು ಸೇರಿಕೊಂಡು ಬರುತ್ತದೆ. ಇಲ್ಲಿ ಆಗಲೇ ಅದನ್ನು ನೋಡುತ್ತೇವೆ. ಅಭಿರಾಮಸ್ವಾಮಿಯ ಗಣಿತದಂತೆ ತಿಲೋತ್ತಮೆಯು ‘ಮೊಗಲ ಸೇನಾಪತಿ’ಯಿಂದ ಕಷ್ಟಕ್ಕೆ ಈಡಾಗುತ್ತಾಳೆ. ವಿಧಿಯನ್ನು ತಪ್ಪಿಸುವುದಕ್ಕೆ ಹೋಗಿ ವೀರೇಂದ್ರಸಿಂಹನು ಮೊಗಲ ಸೇನಾಪತಿಯಾದ ಮಾನಸಿಂಹನ ಪಕ್ಷವನ್ನು ವಹಿಸಿದರೆ, ‘ಮೊಗಲ ಸೇನಾಪತಿ’ ಎಂಬ ಅಡ್ಡ ಹೆಸರಿದ್ದ ಕರೀಂಭಕ್ಷನಿಂದಲೇ ಅವಳು ಕಷ್ಟಕ್ಕೆ ಸಿಕ್ಕುತ್ತಾಳೆ.</p>
<p> ದಾಮೋದರ ಮುಖ್ಯೋಪಾಧ್ಯಾಯರೆಂಬವರು ಈ ಕಥೆಯನ್ನು ‘ನವಾಬ ನಂದಿನೀ’ ಎಂಬ ಕಾದಂಬರಿಯಲ್ಲಿ, ತಮ್ಮ ಕಲ್ಪನೆಗೆ ಅನುಸಾರವಾಗಿ, ಮುಂದುವರಿಸಿ ಮುಗಿಸಿದ್ದಾರೆ.</p>
<p>_________</p>
<p>3
. ಬಿ. ವೆಂಕಟಾಚಾರ್ಯರ ಭಾಷಾಂತರ; ಮೂಲದಲ್ಲಿ ವಾಕ್ಯಗಳು ಚಿಕ್ಕವಾಗಿವೆ; ವಿಷಯ ಒಂದೇ.</p>
<p class="text-center">ಅಧ್ಯಾಯ ೧೧</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಕಪಾಲ ಕುಂಡಲಾ</h1>
<p> ‘ಕಪಾಲ ಕುಂಡಲಾ’ ಮೊದಲು ೧೮೬೬ರಲ್ಲಿ-ಎಂದರೆ ‘ದುರ್ಗೇಶನಂದಿನಿ’ಯು ಬಂದ ಮಾರನೆಯ ವರ್ಷವೇ-ಪ್ರಕಟವಾಯಿತು. ಅಲ್ಲಿಂದ ಮುಂದೆ ೧೮೯೨ರವರೆಗೆ ಬಂಕಿಮನ ಜೀವಿತ ಕಾಲದಲ್ಲಿ, ಅವನಿಂದ ಪರಿಷ್ಕೃತವಾಗಿ, ಅದರ ಎಂಟು ಮುದ್ರಣಗಳು ಬಂದುವು. ಅವುಗಳಲ್ಲಿ ಮುಖ್ಯ ವ್ಯತ್ಯಾಸವೆಂದರೆ, ನಾಲ್ಕನೆಯ ಖಂಡದ ಮೊದಲಲ್ಲಿ ಪೀಠಿಕಾರೂಪವಾಗಿದ್ದ ಒಂದು ಪರಿಚ್ಛೇದವನ್ನು ಆಮೇಲೆ ಬಿಟ್ಟದ್ದು. ಇದರಲ್ಲಿ, ಅದೃಷ್ಟ ವೆಂಬುದುಂಟೇ? ಇದ್ದರೆ ಅದರಸ್ವರೂಪವೇನು? ದರ್ಶನಗಳಲ್ಲಿಯೂ ಸಾಹಿತ್ಯದಲ್ಲಿಯೂ ಅದರಸ್ಥಾನವೇನು? ಪ್ರಾಚ್ಯರೂ ಪಾಶ್ಚಾತ್ಯರೂ ಅದಕ್ಕೆ ಕೊಟ್ಟಿರುವ ಪ್ರಾಶಸ್ತ್ಯವೆಷ್ಟರದು?-ಎಂದು ಚರ್ಚಿಸಿದ್ದಾನೆ. ಇದು ಕಥೆಗೆ ಸಾಕ್ಷಾತ್ತಾಗಿ ಸಂಬಂಧಿಸಿದ್ದಲ್ಲ; ಗ್ರಂಥದ ಪೀಠಿಕೆಯಲ್ಲಿ ಬಂದರೆ ಬರಬಹುದು; ಆದ್ದರಿಂದ ಅದನ್ನು ಬಿಟ್ಟದ್ದು ಯುಕ್ತವಾಗಿಯೇ ಇದೆ. ಈಗ ಇದರಲ್ಲಿ ನಾಲ್ಕು ಖಂಡಗಳೂ (೯+೬+೭+೯=)೩೧ ಪರಿಚ್ಛೇದಗಳೂ ಇವೆ.</p>
<p> ಇದು ಕಥಾಸಂಗ್ರಹ:-</p>
<p class="text-center">ಪ್ರಥಮ ಖಂಡ</p>
<p> ಸಪ್ತಗ್ರಾಮದಲ್ಲಿ ಕುಲೀನನಾದ ಒಬ್ಬ ಬ್ರಾಹ್ಮಣನಿದ್ದನು. ಅವನ ಮಗ ನವಕುಮಾರನಿಗೆ ಪದ್ಮಾವತಿಯೆಂಬ ಹುಡುಗಿಯನ್ನು ಕೊಟ್ಟು ಮದುವೆಯಾಗಿತ್ತು. ಅವಳ ತಂದೆಯು ಹೆಂಡತಿ ಮಕ್ಕಳನ್ನೆಲ್ಲಾ ಕರೆದುಕೊಂಡು ಪುರುಷೋತ್ತಮಕ್ಕೆ ಯಾತ್ರೆ ಹೋಗಿ ಹಿಂತಿರುಗಿ ಬರುತ್ತ ಪಠಾಣರ ಕೈಗೆ ಸಿಕ್ಕಿ ಮುಸಲ್ಮಾನನಾಗಬೇಕಾಯಿತು. ಜಾತಿಕೆಟ್ಟ ಹುಡುಗಿಯೆಂದು ಪದ್ಮಾವತಿಯನ್ನು ಗಂಡನ ಮನೆಯವರು ಬಿಟ್ಟುಬಿಟ್ಟರು. ಹುಡುಗಿಯ ತಂದೆಯಾದ ರಾಮಗೋವಿಂದ ಘೋಷಾಲನು ಜಾತಿಕೆಟ್ಟವನೆಂದು ಸಮಾಜದ ತಿರಸ್ಕಾರಕ್ಕೆ ಒಳಗಾಗಿರಲಾರದೆ ಊರನ್ನು ಬಿಟ್ಟು ಹೆಂಡತಿ ಮಕ್ಕಳೊಡನೆ ರಾಜಮಹಲಿಗೆ ಹೋಗಿ ನೆಲಸಿದನು. ಮುಸಲ್ಮಾನರಾದ್ದರಿಂದ ಅವರ ಹೆಸರುಗಳೆಲ್ಲಾ ಬದಲಾದುವು. (।-೮)</p>
<p> ನವಕುಮಾರನಿಗೆ ಬೇಸರವಾಗಿ, ಮತ್ತೆ ಮದುವೆಮಾಡಿಕೊಳ್ಳಲಿಲ್ಲ. ತಂದೆಯೂ ಸತ್ತುಹೋದನು; ಮನೆಯಲ್ಲಿ ವಿಧವೆಯಾದ ತಾಯಿ, ತಾನು, ತನ್ನ ಇಬ್ಬರು ತಂಗಿಯರು ಮಾತ್ರ ಇದ್ದರು. ಸೋದರಿಯರಲ್ಲಿಯೂ ಒಬ್ಬಳು ವಿಧವೆ; ಇನ್ನೊಬ್ಬಳಿಗೆ ಮದುವೆಯಾಗಿ ಸಂಸಾರ ಮಾಡಿಕೊಂಡಿದ್ದಳು.</p>
<p> ಹೀಗೆ ಹಲವು ವರ್ಷಗಳು ಕಳೆದುವು; ಒಂದು ದಿನ ನವಕುಮಾರನು ತನ್ನ ನೆರೆಹೊರೆಯವರೊಡನೆ ಗಂಗಾಸಾಗರಕ್ಕೆ ಹೋಗಿ ದೋಣಿಯಲ್ಲಿ ಹಿಂತಿರುಗಿ ಬರುತ್ತ ಬೆಳಗಿನ ಜಾವದಲ್ಲಿ ದಟ್ಟವಾದ ಮಂಜುಕವಿದು ದಾರಿ ಗೊತ್ತಾಗದೆ ರಸೂಲಪುರದ ನದೀಮುಖದ ಹತ್ತಿರ ಒಂದು ಮರಳದಿಬ್ಬದ ಮೇಲೆ ನಿಲ್ಲಬೇಕಾಯಿತು. ಬೆಳಗಾಗಿ ಬಿಸಿಲೇರಿದಮೇಲೆ ಮಂಜು ಹರಿಯಿತು. ಅಲ್ಲಿ ಅಡಿಗೆ ಊಟ ಮಾಡಿಕೊಂಡು ಮುಂದಕ್ಕೆ ಹೋಗೋಣವೆಂದು ಎಲ್ಲರೂ ನಿರ್ಧರಿಸಿದರು. ನವಕುಮಾರನು ಅಡಿಗೆಗೆ ಸೌದೆ ತರುತ್ತೇನೆಂದು ಹತ್ತಿರದಲ್ಲಿದ್ದ ಕಾಡಿಗೆ ಹೋದನು; ಎಷ್ಟು ಹೊತ್ತಾದರೂ ಬರಲಿಲ್ಲ; ಈ ಮಧ್ಯೆ ಭರತವು ವೇಗವಾಗಿ ಬಂದು ದೋಣಿಯನ್ನು ನೀರಿಗೆ ಬಿಡಬೇಕಾಯಿತು; ಮರಳದಿಬ್ಬ ಕೊಚ್ಚಿ ಹೋಯಿತು. ಅಡಿಗೆಯ ಯೋಚನೆ ಬಿಟ್ಟು ಎಲ್ಲರೂ ಊರಿಗೆ ಹೊರಡಲು ನಿರ್ಧರಿಸಿದರು. ಅಷ್ಟು ಹೊತ್ತಾದರೂ ಬರದೆ ಇದ್ದದ್ದರಿಂದ ನವಕುಮಾರನು ಎಲ್ಲೋ ಹುಲಿಯ ಬಾಯಿಗೆ ಸಿಕ್ಕಿ ಸತ್ತುಹೋಗಿರಬೇಕೆಂದೂ ಅವನಿಗೆ ಕಾಯಬೇಕಾದದ್ದಿಲ್ಲ ವೆಂದೂ ಅವರುನಿಶ್ಚಯಿಸಿದರು. (।.೧-೨)</p>
<p> ನವಕುಮಾರನು ಸೌದೆ ಹೊತ್ತುಕೊಂಡು ಬಂದಾಗ ದೋಣಿಯಿರಲಿಲ್ಲ; ಎಲ್ಲೋ ಹೋಗಿದೆ, ಈಗ ಬಂದೀತು ಆಗ ಬಂದೀತು ಎಂದು ಸಂಜೆಯತನಕ ನೋಡಿದನು. ಅದೂ ಬರಲಿಲ್ಲ, ಬೇರೆ ಯಾವ ದೋಣಿಯೂ ಬರಲಿಲ್ಲ ಆಗ ದೋಣಿ ಪ್ರವಾಹದಲ್ಲಿ ಕೊಚ್ಚಿ ಹೋಗಿರಬಹುದೆಂದು ಭಾವಿಸಿ ನಿರಾಶನಾದನು; ಹಸಿವು; ಕತ್ತಲೆ; ಹುಲಿಯ ಹೆದರಿಕೆ; ಯಾವ ಆಶ್ರಯವೂ ಇಲ್ಲ; ಕುಡಿಯಲು ನೀರು ಸಹ ಇಲ್ಲ; ಸಮುದ್ರದ ನೀರು ಕ್ಷಾರ; ಚಳಿ; ಮೈಮೇಲಿದ್ದ ಬಟ್ಟೆ ಅಲ್ಲದೆ ಬೇರೆ ಬಟ್ಟೆ ಇಲ್ಲ; ಆ ಸ್ಥಿತಿಯಲ್ಲಿ ಒಂದು ಮರಳಗುಡ್ಡೆಯನ್ನು ಒರಗಿಕೊಂಡು ಸ್ವಲ್ಪ ನಿದ್ರೆ ಮಾಡಿದನು; ಎಚ್ಚರವಾದಾಗ ದೂರದಲ್ಲಿ ಬೆಳಕು ಕಂಡಿತು. ಅದನ್ನು ಹಿಡಿದುಕೊಂಡು ಬರಲು, ಒಂದು ಎತ್ತರವಾದ ಮರಳು ಗುಡ್ಡೆಯಮೇಲೆ ಧ್ಯಾನ ಮಾಡುತ್ತಿದ್ದ ಒಬ್ಬ ಕಾಪಾಲಿಕನು ಕಣ್ಣಿಗೆ ಬಿದ್ದನು; ಅವನ ಮುಂದೆ ಬೆಂಕಿ ಉರಿಯುತ್ತಿತ್ತು. ಅವನು ಕಣ್ಣು ಬಿಟ್ಟಮೇಲೆ ಅವನ ಹಿಂದೆ ಅವನ ಗುಡಿಸಿಲಿಗೆ ಹೋದನು. ಅಲ್ಲಿ ನೀರು ಹಣ್ಣುಹಂಪಲುಗಳಿದ್ದವು; ಮಲಗುವುದಕ್ಕೆ ಹುಲಿಯ ಚರ್ಮವಿತ್ತು; ತಾನು ಬರುವವರೆಗೆ ಅಲ್ಲಿಯೇ ಇರುವಂತೆ ಹೇಳಿ ಕಾಪಾಲಿಕನು ನವಕುಮಾರನನ್ನು ಅಲ್ಲಿ ಬಿಟ್ಟು ಹೋದನು. (೩-೪)</p>
<p> ಮರುದಿನ ಬೆಳಗಾಯಿತು; ಮಧ್ಯಾಹ್ನವಾದರೂ ಕಾಪಾಲಿಕನು ಬರಲಿಲ್ಲ; ನವಕುಮಾರನಿಗೆ ಹಸಿವಾಗಿ ಹಣ್ಣುಹಂಪಲನ್ನು ಹುಡುಕಿಕೊಂಡು ಹೋಗಿ ಕಾಡಿನಲ್ಲಿ ದಾರಿತಪ್ಪಿ ಸಮುದ್ರತೀರವನ್ನು ಸೇರಿದನು. ಅಲ್ಲಿಯೇ ಸಂಜೆಯಾಯಿತು; ಆಗ ಅಲ್ಲಿ ಒಬ್ಬ ನಿರಾಭರಣ ಸುಂದರಿಯು ಅವನನ್ನು ಕಂಡು ಕುಟೀರಕ್ಕೆ ಕರೆತಂದುಬಿಟ್ಟಳು. ಮರುದಿನ ಸಂಜೆ ಕಾಪಾಲಿಕನು ಬರಲುನವಕುಮಾರನು ತಮ್ಮೂರಿಗೆ ದಾರಿ ತೋರಿಸಬೇಕೆಂದನು. ಕಾಪಾಲಿಕನು ‘ನನ್ನ ಹಿಂದೆ ಬಾ’ ಎಂದು ಕರೆದುಕೊಂಡು ಹೋಗುತ್ತಿರಲು ದಾರಿಯಲ್ಲಿ ಆ ಹುಡುಗಿಯು-ಅವಳ ಹೆಸರೇ ಕಪಾಲಕುಂಡಲೆ-ಅವನನ್ನು ಹೋಗಬೇಡವೆಂದು ತಡೆದಳು; ಆದರೆ ಕಾಪಾಲಿಕನು ಅವನನ್ನು ಹಿಡಿದುಕೊಂಡು ಮರಳ ಗುಡ್ಡೆಯ ಹತ್ತಿರಕ್ಕೆ ಕರೆದುಕೊಂಡು ಹೋಗಿ ಅವನನ್ನು ಬಳ್ಳಿಗಳಿಂದ ಕಟ್ಟಿಹಾಕಿ ಅವನನ್ನು ವಧಿಸಲು ಕತ್ತಿ ತರುವುದಕ್ಕೆ ಹೋದನು; ಆದರೆ ಅದು ಇಟ್ಟಿದ್ದ ಸ್ಥಳದಲ್ಲಿ ಇರಲಿಲ್ಲ! ಆದ್ದರಿಂದ ಅವನು ಅದನ್ನು ಹುಡುಕಿಕೊಂಡು ಕುಟೀರಕ್ಕೆ ಹೋದನು; ಅವನು ಅತ್ತ ಹೋಗಲು, ಇತ್ತ ಕಪಾಲಕುಂಡಲೆಯು ಕೈಯಲ್ಲಿ ಕತ್ತಿ ಹಿಡಿದು ಬಂದು ನವಕುಮಾರನ ಕಟ್ಟುಗಳನ್ನೆಲ್ಲಾ ಕತ್ತರಿಸಿ ಹಾಕಿ ತನ್ನ ಹಿಂದೆ ಬರುವಂತೆ ಹೇಳಿ ಓಡಿದಳು. ಇಬ್ಬರೂ ಬಹುದೂರ ಓಡಿ ಹಿಜಿಲಿಯ ಕಾಳೀ ದೇವಾಲಯಕ್ಕೆ ಬಂದು ಅದರ ಹಿಂದೆ ಇದ್ದ ಮನೆಯ ಬಾಗಿಲನ್ನು ತೆಗೆಸಿ ಅದರೊಳಕ್ಕೆ ಹೋದರು. ಅದು ಆ ದೇವಸ್ಥಾನದ ಅಧಿಕಾರಿಯ ಮನೆ. ಇತ್ತ ಕಾಪಾಲಿಕನು ಕತ್ತಿಯನ್ನಾಗಲಿ ಕಪಾಲಕುಂಡಲೆಯನ್ನಾಗಲಿ ಕಾಣದೆ ಹುಡುಕಾಡುತ್ತ ಒಂದು ದೊಡ್ಡ ಮರಳ ರಾಶಿಯಮೇಲೆ ನೋಡುತ್ತ ನಿಂತಿರಲು, ನೀರಿನ ಪ್ರವಾಹದಿಂದ ಬುಡವೆಲ್ಲಾ ಕೊರೆದು ಹೋಗಿದ್ದ ಆ ಮರಳದಿಬ್ಬವು ಅವನ ಭಾರಕ್ಕೆ ಹಠಾತ್ತನೆ ಮುರಿದು ಬಿದ್ದಿತು. ಅವನು ಕೈ ಊರಿಕೊಂಡು ಬೀಳಲು, ಕೈಗೆಣ್ಣುಗಳೆರಡೂ ಮುರಿದುಹೋದುವು; ಮೂರ್ಛೆ ಹೋಗಿ ಎರಡು ಮೂರು ದಿನ ಎಚ್ಚರವಿಲ್ಲದೆ ಬಿದ್ದಿದ್ದನು; ಎದ್ದ ಮೇಲೆ ನೋಡಿಕೊಳ್ಳಲು ತನ್ನ ತೋಳುಗಳಲ್ಲಿ ಒಂದು ಮಗುವಿನ ತೋಳಿನಷ್ಟೂ ಬಲವಿಲ್ಲವೆಂದು ಗೊತ್ತಾಯಿತು; ಅಲ್ಲಿಂದ ಮುಂದೆ ಹೆಚ್ಚು ಪೂಜಾದಿಗಳನ್ನು ಮಾಡಲಾರದೆ ಹೇಗೋ ನಿತ್ಯಗಟ್ಟಲೆಯ ಕೆಲಸಕಾರ್ಯಗಳನ್ನು ಮಾಡಿಕೊಳ್ಳುತ್ತಿರಬೇಕಾಯಿತು. (
I
-೫-೮; 
IV
-೬)</p>
<p> ಕಪಾಲಕುಂಡಲೆಯು ಹಿಂತಿರುಗಿ ಹೋಗಬೇಕೆಂದಿದ್ದಳು; ಆದರೆ ಅಧಿಕಾರಿಯು ಅವಳು ಹಿಂತಿರುಗಿ ಹೋದರೆ ಅವಳಿಗೆ ಕಾಪಾಲಿಕನಿಂದ ಅಪಾಯವೆಂದೂ ಅಲ್ಲಿಯೇ ಇದ್ದರೆ ಒಂದರೆಡು ದಿನಗಳಲ್ಲಿಯೇ ಕಾಪಾಲಿಕನ ಕೈಗೆ ಬೀಳುವುದು ಖಚಿತವೆಂದೂ, ಅವರಿಗೆ ತಾನು ಮದುವೆಮಾಡುವುದಾಗಿಯೂ ಅವರು ಗಂಡಹೆಂಡತಿಯರಾಗಿ ಆದಷ್ಟು ಬೇಕ ಆ ಸ್ಥಳದಿಂದ ಓಡಿಹೋಗಬೇಕೆಂದೂ ತಿಳಿಯಹೇಳಿದನು. ಮರುದಿನ ಮದುವೆಯಾಯಿತು; ಅಧಿಕಾರಿಯು ತನ್ನಲ್ಲಿದದ ಹಣಕಾಸನ್ನು ಕಪಾಲಕುಂಡಲೆಗೆ ಕೊಟ್ಟು ಕಳುಹಿಸಿದನು; ಅವಳು ಹೊರಡುವಾಗ ಕಾಳಿಯ ಪಾದಗಳ ಮೇಲೆ ಒಂದು ಬಿಲ್ವಪತ್ರೆಯ ದಳವನ್ನಿಟ್ಟು ಬೇಡಿಕೊಳ್ಳಲು, ದೇವಿಯು ಅದನ್ನು ಗ್ರಹಿಸಲಿಲ್ಲ; ಬಿಲ್ವಪತ್ರೆಯು ನೆಲದಮೇಲೆ ಬಿದ್ದುಹೋಯಿತು. ಅದನ್ನು ಕಂಡು ಕಪಾಲಕುಂಡಲೆಗೂ ಅಧಿಕಾರಿಗೂ ದುಃಖವಾಯಿತು; ಮುಂದೆ ಏನು ಅನಿಷ್ಟಸಂಭವಿಸುವುದೋ ಎಂಬ ಹೆದರಿಕೆಯಾಯಿತು. ಆದರೆ ಈಗ ಏನೂ ಮಾಡುವ ಹಾಗಿರಲಿಲ್ಲ. ಗಂಡಹೆಂಡಿರು ಸಪ್ತಗ್ರಾಮದ ಕಡೆಗೆ ಹೊರಟರು. (೯)</p>
<p class="text-center">ದ್ವಿತೀಯ ಖಂಡ</p>
<p> ಅಧಿಕಾರಿಯು ಅವರ ಜೊತೆಯಲ್ಲಿ ಮೇದಿನೀಪುರದ ರಸ್ತೆಯವರೆಗೆ ಬಂದು ಅವರನ್ನು ಬಿಟ್ಟು ಹಿಜಿಲಿಗ್ರಾಮಕ್ಕೆ ಹಿಂತಿರುಗಿ ಹೋದನು. ನವಕುಮಾರನು ಮೇದಿನೀಪುರಕ್ಕೆ ಬಂದು ಅಲ್ಲಿ ಮೇನಾವನ್ನೂ ಅಳನ್ನೂ ಗೊತ್ತುಮಾಡಿ ಕಪಾಲಕುಂಡಲೆಯನ್ನು ಮೇನಾದಲ್ಲಿ ಕಳುಹಿಸಿ ತಾನು ನಡೆಯುತ್ತ ಹೋದನು. ಸಂಜೆಯಾಯಿತು; ದಾರಿಯಲ್ಲಿ ಸಿಕ್ಕುವ ಮೊದಲನೆಯ ಛತ್ರದಲ್ಲಿಯೇ ಇಳಿದುಕೊಳ್ಳೋಣವೆಂಬುದು ಅವನ ಯೋಚನೆ; ಆದರೆ ಅದು ಬೇಗ ಸಿಕ್ಕಲಿಲ್ಲ; ಈ ಮಧ್ಯೆ ಕತ್ತಲಾಯಿತು; ಅವನು ಎರಡು ಮೂರು ದಿನದಿಂದ ಅನ್ನನಿದ್ರೆಗಳಿಲ್ಲದೆ ಬಳಲಿದ್ದದ್ದರಿಂದ ಹಿಂದೆ ಬಿದ್ದನು; ದಾರಿಯಲ್ಲಿ ಮುರಿದು ಬಿದ್ದಿದ್ದ ಒಂದು ಮೇನಾ ಕಾಲಿಗೆ ಸಿಕ್ಕಿತು; ಕಪಾಲಕುಂಡಲೆಗೆ ಏನಾದರೂ ಅಪಘಾತವಾಯಿತೋ ಎಂದು ಚಿಂತಿಸಿ ನೋಡುವಲ್ಲಿ, ಅದಕ್ಕೆ ಯಾರೋ ಒಬ್ಬ ಹೆಂಗಸನ್ನು ಕಟ್ಟಿ ಹಾಕಿದ್ದದ್ದು ಕಂಡಿತು; ಅವಳನು ಕಳ್ಳರು ದಾರಿಯಲ್ಲಿ ಅಡ್ಡಹಾಕಿ ಒಬ್ಬ ಬೋಯಿಯನ್ನು ಕೊಂದು ಮೈಮೇಲಿದ್ದ ಆಭರಣಗಳನ್ನು ಕಿತ್ತುಕೊಂಡು ಅವಳನ್ನು ಆ ಮುರಿದ ಮೇನಕ್ಕೆ ಕಟ್ಟಿಹಾಕಿ ಹೋಗಿದ್ದರು; ಮಿಕ್ಕ ಬೋಯಿಗಳೂ ಓಡಿಹೋಗಿದ್ದರು. ನವಕುಮಾರನು ಅವಳ ಕಟ್ಟುಗಳನ್ನು ಬಿಚ್ಚಿದನು; ಅವಳ ಕಾಲಿಗೆ ಬಲವಾದ ದೊಣ್ಣೆಯೇಟು ಬಿದ್ದಿದ್ದರಿಂದ ಅವಳಿಗೆ ನಡೆಯಲು ಆಗುತ್ತಿರಲಿಲ್ಲ; ಆದ್ದರಿಂದ ಅವಳು ನವಕುಮಾರನ ಹೆಗಲ ಮೇಲೆ ಭಾರಬಿಟ್ಟುಕೊಂಡು ನಡೆಯುತ್ತ ಹೊರಟಳು. ಛತ್ರವು ಹತ್ತಿರದಲ್ಲಿಯೇ ಇತ್ತು; ಕಪಾಲಕುಂಡಲೆಯೂ ಅಲ್ಲಿಯೇ ಇಳಿದುಕೊಂಡಿದ್ದಳು. ನವಕುಮಾರನು ಅವಳ ಕೊಠಡಿಯ ಪಕ್ಕದಲ್ಲಿದ್ದ ಇನ್ನೊಂದು ಕೊಠಡಿಯನ್ನು ಈ ಹೆಂಗಸಿಗೆ ಗೊತ್ತುಮಾಡಿಕೊಟ್ಟನು. ದೀಪದ ಬೆಳಕಿನಲ್ಲಿ ನೋಡಲು ಅವಲೂ ಅಸಾಮಾನ್ಯ ರೂಪವತಿಯಾಗಿದ್ದಳು. (೧)</p>
<p> ಅವಳ ವಯಸ್ಸು ಸುಮಾರು ಇಪ್ಪತ್ತೇಳು; ತುಂಬು ಯೌವನ. ಪಶ್ಚಿಮ ಪ್ರಾಂತದ ಮುಸಲ್ಮಾನಿ; ಹೆಸರು ಮತಿಬೀಬಿ; ಅವಳೂ ತನ್ನ ಪರಿಚಯವನ್ನು ಹೇಳಿ ನವಕುಮಾರನ ಹೆಸರು ಊರುಗಳನ್ನು ಕೇಳಿ ತಿಳಿದುಕೊಂಡಳು. ಅಷ್ಟು ಹೊತ್ತಿಗೆ ಅವಳ ಆಳುಕಾಳು ಪೆಟ್ಟಿಗೆ ಮುಂತಾದವುಗಳು ಬಂದವು. ಕಳ್ಳರು ಅವಳ ಮೈಮೇಲಿದ್ದ ಒಡವೆಗಳನ್ನು ಮಾತ್ರ ಕಿತ್ತುಕೊಂಡು ಓಡಿಹೋಗಿದ್ದರು. ಅವಳೂ ತನ್ನನ್ನು ಆಭರಣಾದಿಗಳಿಂದ ಅಲಂಕರಿಸಿಕೊಂಡು ನವಕುಮಾರನ ಹೆಂಡತಿಯನ್ನು ನೋಡಲು ಬಂದಳೂ. ಅವಳ ರೂಪದಿಂದ ಮುಗ್ಧಳಾಗಿ ತನ್ನ ಮೈಮೇಲಿದ್ದ ಒಡವೆಯನ್ನೆಲ್ಲಾ ತೆಗೆದುತೆಗೆದು ಅವಳಿಗಿಟ್ಟಳು; ನವಕುಮಾರನು ಬೆರಗಾಗಿ ‘ಇದೇಕೆ?’ ಎಂದು ಕೇಳಲು ಅವಳೂ ‘ಈ ಒಡವೆಗಳೂ ಇವಳಿಗೆ ಚೆನ್ನಾಗಿ ಒಪ್ಪುತ್ತವೆ! ನನಗೆ ಒಡವೆಯ ಕೊರತೆ ಏನೂ ಇಲ್ಲ!’ ಎಂದು ಹೇಳಿ ತನ್ನ ದಾಸಿ ಪೇಷ್ಮನ್ನಳೊಡನೆ ತನ್ನ ಕೋಣೆಗೆ ಬಂದುಬಿಟ್ಟಳು. (೨-೩)</p>
<p> ಮರುದಿನ ಮತಿಬೀಬಿಯು ವರ್ಧಮಾನದ ಕಡೆಗೂ ನವಕುಮಾರನು ಸಪ್ತಗ್ರಾಮದ ಕಡೆಗೂ ಹೊರಟರು; ಕಪಾಲಕುಂಡಲೆಯು ಮುಂದೆ ಮೇನಾದಲ್ಲಿ ಹೋಗುತ್ತಿದ್ದಳು; ದಾರಿಯಲ್ಲಿ ಒಬ್ಬ ಭಿಕ್ಷುಕನು ಭಿಕ್ಷೆ ಬೇಡಲು, ಅವಳು ತನ್ನ ಹತ್ತಿರವಿದ್ದ ಆ ಒಡವೆಗಳ ಪೆಟ್ಟಿಗೆಯನ್ನು ಅವನ ಕೈಗೆ ಹಾಕಿಬಿಟ್ಟಳು. (೪)</p>
<p> ಮನೆಗೆ ಬಂದಾಗ ಎಲ್ಲರಿಗೂ ಸಂತೋಷವಾಯಿತು; ಏಕೆಂದರೆ ಊರಿನವರೆಲ್ಲರೂ ನವಕುಮಾರನು ಹುಲಿಯ ಬಾಯಿಗೆ ಸಿಕ್ಕಿದನೆಂದು ಹೇಳಿಬಿಟ್ಟಿದ್ದರು; ಇದ್ದ ಒಬ್ಬ ಮಗ ಹೋದನಲ್ಲಾ ಎಂದು ತಾಯಿ ಗೋಳಾಡುತ್ತಿದ್ದಾಗ ಅವನು ಬದುಕಿ ಬಂದದ್ದು ಮಾತ್ರವಲ್ಲ, ರೂಪವತಿಯಾದ ಹೆಂಡತಿಯನ್ನೂ ಕರೆತಂದಿದ್ದನು; ಆದ್ದರಿಂದ ಅವರು ಯಾರೂ ಏನೂ ತನಿಖೆಮಾಡಲಿಲ್ಲ. ಅವನಿಗೂ ತುಂಬ ಸಂತೋಷವಾಯಿತು. ಕಪಾಲಕುಂಡಲೆ ಎಂಬ ಹೆಸರು ಚೆನ್ನಾಗಿಲ್ಲವೆಂದು ಅವಳಿಗೆ ‘ಮೃಣ್ಮಯೀ’ ಎಂಬ ಹೊಸ ಹೆಸರಿಟ್ಟರು. ಅವಳೀಗೆ ಒಡವೆ ವಸ್ತು ಅಲಂಕಾರಗಳ ಮೇಲೆ ಅಷ್ಟು ಆಶೆ ಇರಲಿಲ್ಲ; ಸಮುದ್ರದ ತೀರ ಮನಸ್ಸನ್ನು ಎಳೆಯುತ್ತಿತ್ತು; ಹಿಜಿಲಿಯಿಂದ ಹೊರಡುವಾಗ ದೇವಿಯು ತನ್ನ ಪೂಜೆಯನ್ನು ಗ್ರಹಿಸಲಿಲ್ಲವಲ್ಲ, ಏನಾಗುತ್ತದೆಯೋ ಏನೋ! ಆದದ್ದಾಗಲಿ!’ ಎಂದು ಅವಳು ಚಿಂತಾಶೀಲಳಾಗಿರುತ್ತಿದ್ದಳು. (೫-೬)</p>
<p class="text-center">ತೃತೀಯ ಖಂಡ</p>
<p> ಮತಿಬೀಬಿಯೇ ನವಕುಮಾರನ ಮೊದಲನೆಯ ಹೆಂಡತಿಯಾದ ಪದ್ಮಾವತಿ. ಅವಳ ತಂದೆ ಮುಸಲ್ಮಾನನಾದ ಮೇಲೆ ಅವಳಿಗೆ ಲುತ್ಫ-ಉನ್ನೀಸಾ ಎಂಬ ಮುಸಲ್ಮಾನಿ ಹೆಸರನ್ನಿಟ್ಟನು. ‘ಮತಿಬೀಬಿ’ ಎಂಬುದು ಅವಳು ವೇಷ ಮರಸಿಕೊಂಡು ಹೊರಗೆ ತಿರುಗುತ್ತಿದ್ದಾಗ ಇಟ್ಟುಕೊಳ್ಳುತ್ತಿದ್ದ ಹೆಸರು. ರಾಮಗೋವಿಂದನು-ಅವಳ ತಂದೆ-ಆಗ್ರಾಕ್ಕೆ ಬಂದು ಸರ್ಕಾರದ ನೌಕರಿಗೆ ಸೇರಿ ಗಣ್ಯನೆನಿನಿಕೊಂಡನು; ಅಕ್ಬರನ ಗಮನಕ್ಕೆ ಬಂದು ಒಬ್ಬ ದೊಡ್ಡ ‘ಉಮರಾ’ ಆದನು. ಪದ್ಮಾವತಿಯೂ ಪಾರಸಿ ಸಂಸ್ಕೃತ ನೃತ್ಯಗೀತ ಮುಂತಾದವುಗಳನ್ನು ಕಲಿತು ರೂಪವತಿ ಬುದ್ಧಿಮತಿಯೆಂದು ಆಗ್ರಾದಲ್ಲಿ ಪ್ರಸಿದ್ಧಿಗೆ ಬಂದಳು. ಯೌನದೊಂದಿಗೆ ಸುಖಪ್ರವೃತ್ತಿಯುಂಟಾಯಿತು. ಆದರೆ ಅವಳಿಗೆ ಮದುವೆಯ ಬಂಧನ ಬೇಕಿರಲಿಲ್ಲ; ಅವಳ ನಡತೆ ತಂದೆಗೆ ತಿಳಿದು ಅವಳನ್ನು ಮನೆಯಿಂದ ಹೊರಡಿಸಿದನು. ಅವಳಿಗೆ ಅನೇಕ ಪ್ರಣಯಿಗಳಿದ್ದರು. ಅವರಲ್ಲಿ ಅಕ್ಬರನ ಮಗನಾದ ಸೆಲಿಮನೂ ಒಬ್ಬನು; ಅವನು ಅವಳನ್ನು ತನ್ನ ರಾಣಿಯ ಸಹಚರಿಯನ್ನಾಗಿ ಗೊತ್ತು ಮಾಡಿದನು; ಅವನ ರಾಣಿ ಮಾನಸಿಂಹನ ತಂಗಿ.</p>
<p>ಲುತ್ಫುನ್ನೀಸಳು ಸೆಲಿಮನಿಗೆ ಎಷ್ಟು ಪ್ರಿಯಳಾದಳೆಂದರೆ ಒಂದಾನೊಂದು ದಿನ ತಾನು ಅವನ ಪಟ್ಟದ ರಾಣಿಯಾಗಬಹುದೆಂಬ ಭರವಸೆ ಅವಳಿಗುಂಟಾಗಿತ್ತು; ಆದರೆ ಸೆಲಿಮನು ಮೆಹರುನ್ನೀಸಳನ್ನು ನೋಡಿದಂದಿನಿಂದ ಅವಳ ಆ ಆಸೆ ಹೋಯಿತು. ಮುಂದೆ ಮೆಹರುನ್ನೀಸಳು ರಾಣೀಯಾದರೆ ತಾನು ಅವಳ ಕೈ ಕೆಳಗೆ ಇರುವುದು ಹೇಗೆ? ಅವಳೂ ತಾನೂ ಬಾಲ್ಯಸ್ನೇಹಿತೆಯರು. ಆದ್ದರಿಂದ ತನ್ನ ಒಡತಿಯೊಡನೆ ಒಂದು ಸಂಚನ್ನು ಯೋಚಿಸಿದಳು; ಅಕ್ಬರನ ಅನಂತರ ಸೆಲಿಮನಿಗೆ ಬದಲಾಗಿ ಅವಳ ಮಗನಾದ ಖಸ್ರುವು ಪಟ್ಟಕ್ಕೆ ಬಂದರೆ ಹೇಗೆ? ಈ ಸಂಚಿನಲ್ಲಿ ಖಸ್ರುವಿನ ಮಾವನಾದ ಖಾನ್​ ಅಜೀಮನೂ ಸೇರಿದನು. ತಮ್ಮ ಈ ಪ್ರಯತ್ನ ಮುರಿದು ಹೋದರೆ ತಮಗೆ ಯಾರಿಗೂ ಉಳಿಗಾಲವಿಲ್ಲ; ಆದ್ದರಿಂದ ಅಂಥ ಸಂದರ್ಭದಲ್ಲಿ ತಮಗೆ ಒಂದು ಆಶ್ರಯವಿರಬೇಕು. ಅಲ್ಲಿ ಮೊಗಲರ ಅಧಿಪತ್ಯವಿರಬಾರದು; ಅಂಥ ಸ್ಥಳವೆಂದರೆ ಒರಿಸ್ಸಾ. ಅಲ್ಲಿ ಲುತ್ಫ ಉನ್ನೀಸಳ ಅಣ್ಣನು ಮನಸಬದಾರನಾಗಿದ್ದನು. ಅವನು ಸತ್ತುಹೋದನೆಂದು ಅಜಿಮನು ವರ್ತಮಾನ ಹುಟ್ಟಿಸಿದನು. ಲುತ್ಫಳು ಅ ನೆಪದಿಂದ ಒರಿಸ್ಸಕ್ಕೆ ಹೋಗಿ ಅಲ್ಲಿ ತಮಗೆ ಆಶ್ರಯ ಸಿಕ್ಕೀತೆ ಹೇಗೆ ಎಂಬ ವಿದ್ಯಮಾನಗಳನ್ನೆಲ್ಲಾ ಅರಿತು ಹಿಂತಿರುಗಿ ಬರುತ್ತಿದ್ದಳು; ಆಗಲೇ ಕಳ್ಳರ ಕೈಗೆ ಸಿಕ್ಕಿ ನವಕುಮಾರನನ್ನು ಕಂಡದ್ದು. (೧)</p>
<p> ಅವರ ಸಂಚು ಫಲಕಾರಿಯಾಗಲಿಲ್ಲ; ಅಕ್ಬರನು ಸೆಲಿಮನನ್ನು ತನ್ನ ಉತ್ತರಾಧಿಕಾರಿಯಾಗಿ ಮಾಡಿದನು; ಈಗ ಮೆಹರ ಉನ್ನೀಸಳ ಮನೋವೃತ್ತಿಯನ್ನು ತಿಳಿಯೋಣವೆಂದು ಲುತ್ಫಳು ವರ್ಧಮಾನಕ್ಕೆ ಬಂದಳು. ಅಲ್ಲಿ ಅವಳ ಗಂಡನು ಕರ್ಮಾಧ್ಯಕ್ಷನಾಗಿದ್ದನು. ಮೆಹರಳಿಗೂ ಲುತ್ಫಲ ಮನೋವೃತ್ತಿಯನ್ನು ತಿಳಿಯಬೇಕೆಂಬ ಕುತೂಹಲವಿತ್ತು. ಇಬ್ಬರೂ ಆ ಮಾತು ಈ ಮಾತು ಆಡುತ್ತ ಮೆಹರಳು ‘ನಾನು ಕಾಯಮನೋವಾಕ್ಕುಗಳಲ್ಲಿ ಷೇರ್​ ಆಫ್​ಘಾನನ ಪತ್ನಿ’ ಎಂದಳು. ‘ಯುವರಾಜನನ್ನು ಮರೆಯುವುದು ಸಾಧ್ಯವಿಲ್ಲ’ ಎಂದಳು; ‘ನನ್ನ ಗಂಡನನ್ನು ಸೆಲಿಮನು ಕೊಲ್ಲಿಸಿದರೆ, ಅವನನ್ನು ಈ ಜನ್ಮದಲ್ಲಿ ನೋಡುವುದಿಲ್ಲ’ ಎಂದಳು. ಇದನ್ನೆಲ್ಲಾ ಕೇಳಿ,-ಮೆಹರಳಿಗೆ ಸೆಲಿಮನಲ್ಲಿ ಪ್ರೇಮವಿತ್ತು; ಅಡ್ಡಿ ನಿವಾರಣೆಯಾದರೆ, ತನ್ನ ಮನಃಪ್ರವೃತ್ತಿಯನ್ನು ತಡೆಯಲಾರಳು. ಎಂದು ನಿರ್ಧರಿಸಿದಳು; ಅದರಿಂದ ತನ್ನ ಆಶೆಭರವಸೆಗಳು ಪೂರ್ತಿಯಾಗಿ ನಿರ್ಮೂಲವಾದುವು. ಅವನ ಮನಸ್ಸಿನಲ್ಲೆನಿತ್ತು ಎಂಬುದು ಮಾತ್ರ ಮೆಹರಳಿಗೆ ಗೊತ್ತಾಗಲಿಲ್ಲ. (೨-೩)</p>
<p> ಲುತ್ಫಳು ಆಗ್ರಾಕ್ಕೆ ಹೋಗಿ ಜಹಾಂಗೀರನನ್ನು ಕಂಡು ಅವನಿಗೆ ಮೆಹರ ಉನ್ನೀಸಳ ಅನುರಾಗವನ್ನು ತಿಳಿಸಿದಳು; ತಾನು ದಿಲ್ಲಿಯ ಸಿಂಹಾಸನದಡಿಯಲ್ಲಿ ಮುಳ್ಳಾಗಿರದೆ ತನ್ನ ಗಂಡನೊಡನೆ ಇರುವುದಕ್ಕೆ ಅಪ್ಪಣೆ ಬೇಡಿದಳು. ಅವನು ಆಗಲಿ ಎಂದು ಹೇಳಿ ‘ಆಕಾಶದಲ್ಲಿ ಚಂದ್ರಸೂರ್ಯರಿಬ್ಬರೂ ಇರಬಾರದೇಕೆ? ಒಂದು ತೊಟ್ಟಿನಲ್ಲಿ ಎರಡು ಹೂ ಬಿಡುವುದಿಲ್ಲವೆ?’ ಎಂದು ಪ್ರಶ್ನಿಸಿದನು. ಅವಳು ‘ಸಣ್ಣ ಸಣ್ಣ ಹೂ ಬಿಡಬಹುದು; ಕಮಲಪುಷ್ಪ ಎರಡು ಬಿಡುವುದಿಲ್ಲ’ ಎಂದು ಹೊರಟು ಬಂದಳು. (೪)</p>
<p> ನವಕುಮಾರನನ್ನು ನೋಡಿದಂದಿನಿಂದ ಅವನಲ್ಲಿ ಪ್ರಣಯವುಂಟಾಗಿ ದಿನದಿನಕ್ಕೆ ಅದು ಅಭಿವೃದ್ಧಿ ಹೊಂದಿತು. ಬರಿಯ ಐಶ್ವರ್ಯ ಇಂದ್ರಿಯ ತೃಪ್ತಿಗಳಿಂದ ಸುಖವಿಲ್ಲವೆನಿಸಿತು. ಒಂದು ವರ್ಷವಾಗುವ ಹೊತ್ತಿಗೆ ಅವನನ್ನು ನೋಡುವ ಆಸೆ ತುಂಬ ಪ್ರಬಲವಾಯಿತು. ಆದ್ದರಿಂದ ಅವಳು ಆಗ್ರಾಬಿಟ್ಟು ಸಪ್ತಗ್ರಾಮಕ್ಕೆ ಬಂದು ಅಲ್ಲಿ ಒಂದು ಮಹಡಿಯ ಮನೆಯನ್ನು ತೆಗೆದುಕೊಂಡು ಅದನ್ನು ದಿವ್ಯವಾಗಿ ಅಲಂಕರಿಸಿದಳು; ನವಕುಮಾರನನ್ನು ಅಲ್ಲಿಗೆ ಕರಸಿಕೊಂಡು ಅವನ ಪ್ರೇಮಭಿಕ್ಷೆಯನ್ನು ಬೇಡಿದಳು; ಅವನು ಯವನಿಯ ಸಹವಾಸ ಬೇಡವೆಂದನು; ಕೊನಗೆ ಅವಳು ತನ್ನ ಹೆಂಡತಿ ಪದ್ಮಾವತಿ ಎಂದೂ ಗೊತ್ತಾಯಿತು; ಆದರೂ ಅವನು ಅವಳನ್ನು ನಿರಾಕರಿಸಿ ಹೊರಟು ಹೋದನು. ಅವಳು ಮಾತ್ರ ಅವನನ್ನು ಬಿಡುವುದಿಲ್ಲವೆಂದು ನಿರ್ಧರಿಸಿ, ಕಪಾಲಕುಂಡಲೆಯನ್ನು ಅವನಾಗಿ ಬಿಡುವಂತೆ ಒಂದು ಯುಕ್ತಿ ಹುಡುಕಿ, ಗಂಡುವೇಷ ಧರಿಸಿ ಕತ್ತಲೆಯಾದಮೇಲೆ ನವಕುಮಾರನ ಮನೆಗೆ ಸ್ವಲ್ಪ ದೂರದಲ್ಲಿ ಒಂದು ಮರದ ಕೆಳಗೆ ಕುಳಿತಳು; ಅಲ್ಲಿಂದ ದೂರದಲ್ಲಿ ಯಾರೋ ಮಂತ್ರ ಹೇಳಿಕೊಂಡು ಹೋಮ ಮಾಡುತ್ತಿರುವುದು ಕೇಳಿತು, ಮತ್ತು ಕಂಡಿತು. ಅವನು ಕಾಪಾಲಿಕ; ಕಪಾಲಕುಂಡಲೆಯನ್ನು ಹುಡುಕಿಕೊಂಡು ಬಂದಿದ್ದನು. (೫-೭)</p>
<p class="text-center">ಚತುರ್ಥ ಖಂಡ</p>
<p> ನವಕುಮಾರನ ತಂಗಿ ಶ್ಯಾಮಾಸುಂದರಿಯ ಗಂಡ ಸಪ್ತಗ್ರಾಮಕ್ಕೆ ಬಂದಿದ್ದನು. ಅವನನ್ನು ವಶಪಡಿಸಿಕೊಳ್ಳಲು ಒಂದು ಮೂಲಿಕೆ ತರಬೇಕೆಂದು ಒಂದು ರಾತ್ರ ಅವಳೂ ಕಪಾಲಕುಂಡಲೆಯೂ ಊರ ಹೊರಗಿದ್ದ ಕಾಡಿಗೆ ಹೋಗಿದ್ದರು; ಅದು ಕತ್ತಲೆಯಲ್ಲಿ ಸಿಕ್ಕಲಿಲ್ಲ; ಅದನ್ನು ನೋಡಿ ಮನೆಯವರು ಅವರನ್ನು ಬೈದಿದ್ದರು; ಮರುದಿನ ಹಗಲಲ್ಲಿ ಅವರು ಅದನ್ನು ನೋಡಿ ಸ್ಥಳವನ್ನು ಚೆನ್ನಾಗಿ ಗುರುತು ಮಾಡಿಕೊಂಡು ಬಂದಿದ್ದರು. ರಾತ್ರಿಹೊತ್ತು ಅದನ್ನು ಹೆಂಗಸು ತರಬೇಕಾಗಿತ್ತು; ತನಗೆ ರಾತ್ರಿ ತಿರುಗಿ ಅಭ್ಯಾಸವೂ ಧೈರ್ಯವೂ ಇರುವುದರಿಂದ ತಾನು ತಂದು ಕೊಡುವುದಾಗಿ ಹೇಳಿ ಕಪಾಲೆಯು ಹೊರಟಳು; ಗಂಡನು ‘ಎಲ್ಲಿಗೆ ಹೋಗುತ್ತೀ?’ ಎಂದು ಕೇಳಲು ಅವನು ನಿಜವನ್ನೇ ಹೇಳಿದಳು. ಬೇಡವೆಂದರೂ ಕೇಳದೆ ಅವಳು ಕಾಡಿಗೆ ಹೋದಳು; ನವಕುಮಾರನು ಬೇಸರಪಟ್ಟುಕೊಂಡು ಹೊರಬಾಗಿಲಿಗೆ ಅಗಣಿ ಹಾಕದೆ ತಾನು ಬಂದು ಒಳಗೆ ಮಲಗಿಬಿಟ್ಟನು.</p>
<p> ಅತ್ತ ಕಪಾಲೆಯು ಕಾಡಿಗೆ ಹೊಕ್ಕಕೂಡಲೆ ತನ್ನ ಹಿಂದಿನ ಜೀವನವೆಲ್ಲಾ ಜ್ಞಾಪಕಕ್ಕೆ ಬಂದು ಅನ್ಯಮನಸ್ಕಳಾಗಿ ಎತ್ತೆತ್ತಲೋ ಹೋದಳು. ದೂರದಲ್ಲಿ ಬೆಳಕುಕಾಣಲು ಅದನ್ನು ಅನುಸರಿಸಿ ಹೋದಳು; ಅದರ ಹತ್ತಿರ ಒಂದು ಪಾಳು ಮನೆಯಲ್ಲಿ ಯಾರೋ ಬ್ರಾಹ್ಮಣವೇಷಿಯು ಬಂದು, ತಾನೂ ಮತ್ತೊಬ್ಬನೂ ಅವಳ ವಿಷಯವನ್ನೇ ಮಾತನಾಡುತ್ತಿದ್ದರೆಂದೂ ಅದನ್ನು ಅವಳಿಗೆ ಬೇಕಾದರೆ ತಿಳಿಸುವುದಾಗಿಯೂ ಹೇಳಿ, ಅವಳನು ಒಂದು ಮರದ ಕೆಳಗೆ ಕೂರಿಸಿ ಹೋದನು. ಅವನು ತುಂಬ ಹೊತ್ತಾದರೂ ಬರಲಿಲ್ಲ; ಮಳೆ ಬರುವ ಹಾಗಾಯಿತು; ಅದ್ದರಿಂದ ಅವಳು ಎದ್ದು ಬೇಗಬೇಗ ಮನೆಗೆ ಬಂದಳು; ಅವಳನ್ನು ಹಿಂಬಾಲಿಸಿ ಯಾರೊ ಬರುತ್ತಿದ್ದ ಹಾಗಿತ್ತು; ಮನೆಯ ಹತ್ತಿರ ಮಿಂಚಿನಬೆಳಕಿನಲ್ಲಿ ನೋಡಲು ಕಾಪಾಲಿಕ! (೧-೨)</p>
<p> ರಾತ್ರಿ ಸರಿಯಾಗಿ ನಿದ್ರೆ ಬರಲಿಲ್ಲ; ತಾನು ಒಂದು ದೋಣಿಯಲ್ಲಿ ಹೋಗುತ್ತ, ಅದು ಅವಳನ್ನು ಮುಳುಗಿಸಿದಂತೆ ಕನಸಾಯಿತು. ಮರುದಿನ ಬೆಳಗ್ಗೆ ಎದ್ದಾಗ ಗಿಡದಲ್ಲಿ ಒಂದು ಚೀಟಿಯಿತ್ತು; ಅದರಲ್ಲಿ ‘‘ಬ್ರಾಹ್ಮಣವೇಷಿ’’ಯು ಅವಳನ್ನು ಅಂದಿನ ರಾತ್ರಿ ನೋಡುವಂತೆ ಬರೆದಿದ್ದನು. ಅವಳೂ ಮುರುಕುಮನೆಯ ಹತ್ತಿರ ಕೇಳಿದ ಮಾತು, ಕಾಪಾಲಿಕನನ್ನು ಕಂಡದ್ದು, ಕನಸು ಆದದ್ದು ಎಲ್ಲಾ ತನಗೆ ಏನೋ ವಿಪತ್ತು ಬರಲಿದೆ ಎನ್ನಿಸಿತು. ಅದರ ನಿವಾರಣೆಗೆ ಏನಾದರೂ ಆ ಬ್ರಾಹ್ಮಣವೇಷಿಯು ಹೇಳುತ್ತಾನೋ ಏನೋ ಆದ್ದರಿಂದ ಅವನನ್ನು ಅಂದಿನ ರಾತ್ರಿನೋಡಬೇಕು ಎನ್ನಿಸಿತು; ಅವಳು ಆ ಚೀಟಿಯನ್ನು ತನ್ನ ತುರುಬಿನಲ್ಲಿ ಸೆಕ್ಕಿಕೊಂಡಿದ್ದಳು. ಮನೆಯ ಕೆಲಸ ಮಾಡುತ್ತಿದ್ದಾಗ ಯಾವಾಗಲೋ ಗಂಟುಬಿಚ್ಚಿ ಅದು ಬಿದ್ದುಹೋಗಿ ನವಕುಮಾರನ ಕೈಗೆ ಸಿಕ್ಕಿತು; ಅದನ್ನು ಓದಿ ಅವನು ಸಂಶಯಗೊಂಡು ಸಂಜೆ ಕಪಾಲಕುಂಡಲೆಯ ಹಿಂದೆಯೇ ಹೊರಟನು; ಆದರೆ ಬಾಗಿಲಹತ್ತಿರವೇ ಕಾಪಾಲಿಕನು ಅವನನ್ನು ಕಂಡು ಅವನೊಡನೆ ಸ್ವಲ್ಪ ಮಾತನಾಡುವುದಿದೆ ಎಂದು ಮನೆಯೊಳಕ್ಕೆ ಕರೆತಂದನು. (೩-೫)</p>
<p> ಒಳಗೆ ಬಂದು ಅವನು ತನ್ನ ಮುರಿದುಹೋದ ಕೈಗಳನ್ನು ತೋರಿಸಿದನು. ‘‘ಮರಳದಿಬ್ಬದಿಂದ ಬಿದ್ದು ಜ್ಞಾನಾ ಜ್ಞಾನಸ್ಥಿತಿಯಲ್ಲಿದ್ದಾಗ ಭವಾನಿಯು ಕಾಣಿಸಿಕೊಂಡು ನನ್ನನ್ನು ಹೊಡೆದು, ‘ದುರಾಚಾರನೆ! ನಿನಗೆ ಚಿತ್ತಶುದ್ಧಿ ಇಲ್ಲದೆ ನನ್ನ ಪೂಜೆಗೆ ವಿಘ್ನವಾಯಿತು; ಇಂದ್ರಿಯಲಾಲಸೆಯಿಂದ ಇದುವರೆಗೂ ನೀನು ಅ ಹುಡುಗಿಯನ್ನು ಬಲಿಕೊಟ್ಟಿಲ್ಲ; ಇನ್ನು ಮೇಲೆ ನಿನ್ನ ಪೂಜೆಯನ್ನು ಕೈಕೊಳ್ಳುವುದಿಲ್ಲ!’ ಎಂದಳು. ಬಲಿಕೊಡಲು ಕೈಯಲ್ಲಿ ಒಂದು ಮಗುವಿಗೆ ಇರುವಷ್ಟೂ ಬಲವಿಲ್ಲ; ಯಾರೂ ಸಹಾಯಮಾಡರು. ಎಷ್ಟೋ ಕಷ್ಟಪಟ್ಟು ಅವಳನ್ನು ಹುಡುಕಿದ್ದಾಯಿತು; ಅವಳು ಪರಪುರುಷಾಸಕ್ತಳಾಗಿದ್ದಾಳೆ; ನನ್ನ ಜೊತೆಯಲ್ಲಿ ಬಂದರೆ ತೋರಿಸುತ್ತೇನೆ. ನೀನು ಅವಳನ್ನು ಬಲಿಕೊಡು; ಹಾಗಾದರೆ ಅವಳಿಗೆ ಶಿಕ್ಷೆಯಾಯಿತು, ನಿನಗೆ ಪುಣ್ಯ ಬಂತು’’ ಎಂದನು.</p>
<p> ಅವರು ಕಪಾಲೆಯೂ ಲುತ್ಫಳೂ ಮಾತನಾಡುತ್ತಿದ್ದೆಡೆಗೆ ಬಂದು ದೂರದಿಂದ ನೋಡುತ್ತ ನಿಂತಿದ್ದರು. ಲುತ್ಫಳು ತನ್ನ ಪೂರ್ವವೃತ್ತಾಂತವನ್ನು ಹೇಳಿ, ಕಾಪಾಲಿಕನು ಕಪಾಲೆಯನ್ನು ಬಲಿಕೊಡಬೇಕೆಂದಿದ್ದನೆಂದೂ, ಅವಳು ವಿದೇಶಕ್ಕೆ ಹೊರಟುಹೋಗುವುದಾದರೆ ಐಶ್ವರ್ಯ ದಾಸದಾಸಿ ಎಲ್ಲವನ್ನೂ ಕೊಡುವುದಾಗಿಯೂ, ಅವಳು ಕಣ್ಮರೆಯಾದರೆ ತನ್ನ ಪತಿ ತನಗೆ ದೊರೆಯುವನೆಂದು ಹೇಳುತ್ತಿದ್ದಳು; ಕಪಾಲೆಯು ‘ನನಗೆ ಐಶ್ವರ್ಯ ಬೇಡ; ನಿನಗೆ ಉಪಕಾರವಾದರೆ ಆಗಲಿ; ನಾನು ಹಿಂದಿನಂತೆ ಕಾಡಿನಲ್ಲಿ ಅಲೆದುಕೊಂಡಿರುತ್ತೇನೆ’ ಎಂದು ಹೇಳುತ್ತಿದ್ದಳು. ಹೀಗೆ ಅವರು ಹತ್ತಿರ ಹತ್ತಿರ ಕುಳಿತು ಅಂತರಂಗದಿಂದ ಮಾತನಾಡುವುದನ್ನು ನೋಡಿ ನವಕುಮಾರನಿಗೆ ರೇಗಿತು; ಲುತ್ಫಳೂ ಕಪಾಲೆಗೆ ತನ್ನಲ್ಲಿದ್ದ ಒಂದು ಅಮೂಲ್ಯವಾದ ಉಂಗುರವನ್ನು ತೊಡಿಸಿ ಹೊರಟುಹೋದಳು; ನವಕುಮಾರನು ಅದನ್ನು ನೋಡಿದನು; ಈ ಸ್ಥಿತಿಯಲ್ಲಿ ಅನ್ಯಮನಸ್ಕನಾಗಿದ್ದಾಗ ಕಾಪಾಲಿಕನು ಅವನಿಗೆ ತನ್ನಲ್ಲಿದ್ದ ಉತ್ತೇಜಕವಾದ ಪಾನೀಯವನ್ನು ಕುಡಿಸಿದನು. (೬-೭)</p>
<p> ಕಪಾಲಕುಂಡಲೆಯು ದೇವಿಗೆ ತನ್ನನ್ನು ಏಕೆ ಅರ್ಪಣೆ ಮಾಡಿಕೊಳ್ಳಬಾರದೆಂಬದು ಚಿಂತಿಸುತ್ತ ಹೋಗುತ್ತಿರಲು, ಆಕಾಶದಲ್ಲಿ ಭೈರವೀಮೂರ್ತಿಯು ಕಾಣಿಸಿಕೊಂಡು ಅವಳಿಗೆ ದಾರಿ ತೋರಿಸುತ್ತ ಹೋಯಿತು; ಅವಳು ಆ ದಾರಿಯಲ್ಲಿಯೇ ಹೋಗುತ್ತಿದ್ದಳು; ಅವಳನ್ನು ಅನುಸರಿಸಿ ಹಿಂದೆ ಕಾಪಾಲಿಕನೂ ನವಕುಮಾರನೂ ಬರುತ್ತಿದ್ದರು; ನವಕುಮಾರನು ಅವಳನ್ನು ಹಿಡಿದುಕೊಂಡನು; ಕಾಪಾಲಿಕನು ತಮ್ಮ ಜೊತೆಯಲ್ಲಿ ಬರಬೇಕೆಂದನು; ಭೈರವಿಯೂ ಆ ಕಡೆಯೇ ತೋರಿಸಿದಳು; ಆದ್ದರಿಂದ ಕಪಾಲೆಯು ಅವಳ ಹಿಂದೆಯೇ ಹೋದಳು. (೮)</p>
<p> ಎಲ್ಲರೂ ಗಂಗಾತೀರದಲ್ಲಿದ್ದ ಒಂದು ಮರಳದಿಬ್ಬರ ಮೇಲಕ್ಕೆ ಹೋದರು. ಅದು ಶ್ಮಶಾನ; ಅಲ್ಲಿ ಬೆಂಕಿ ಉರಿಯುತ್ತಿತ್ತು; ಕಾಪಾಲಿಕನು ಪೂಜೆ ಮಾಡಿದನು; ನವಕುಮಾರನು ಕಪಾಲೆಯನ್ನು ಸ್ನಾನಮಾಡಿಸಲು ಗಂಗೆಗೆ ಕರೆದುಕೊಂಡು ಹೋಗುತ್ತ ಶೋಕಸಂತಪ್ತನಾಗಿ ಅಳುತ್ತ ಕಪಾಲಕುಂಡಲೆಯ ಕಾಲಮೇಲೆ ಬಿದ್ದು ‘ಕಪಾಲಕುಂಡಲೆ! ನೀನ ಅವಿಶ್ವಾಸಿನಿಯಲ್ಲವೆಂದು ಹೇಳಿಬಿಡು ಸಾಕು, ಮನೆಗೆ ಕರೆದುಕೊಂಡು ಹೋಗುತ್ತೇನೆ!’ ಎಂದು ಗೋಳಾಡಿದನು. ಅಷ್ಟುಹೊತ್ತಿಗೆ ಅವಳು ಗಂಗೆಯ ಕರೆಗೆ ಬಂದು ನಿಂತಿದ್ದಳು; ಗಂಗೆಯ ಕಡೆಗೆ ಬೆನ್ನು; ಒಂದು ಹೆಜ್ಜೆ ಹಿಂದಿಟ್ಟರೆ ಹೊಳೆ; ಅವಳು ‘ನೀನು ನನ್ನನ್ನು ಕೇಳಲೇ ಇಲ್ಲವಲ್ಲ! ನನ್ನನ್ನು ಕೇಳಿದ್ದರೆ ಹೇಳುತ್ತಿದ್ದೆ; ಇಂದು ನೀನು ನೋಡಿದ ವ್ಯಕ್ತಿ ಪದ್ಮಾವತಿ; ನಾನು ಅವಿಶ್ವಾಸಿಯಲ್ಲ; ಆದರೆ ಇನ್ನು ನಾನು ಮನೆಗೆ ಬರುವುದಿಲ್ಲ; ನಾನು ಸಾಯುತ್ತೇನೆ; ನನಗೋಸ್ಕರ ಅಳಬೇಡ!’ ಎಂದಳು. ನವಕುಮಾರನು ‘ಬೇಡ ಮೃಣ್ಮಯಿ! ಬೇಡ!’ ಎಂದು ಕೂಗಿಕೊಂಡು ಕೈನೀಡಿ ಅವಳನ್ನು ತಬ್ಬಿಕೊಳ್ಳುವುದಕ್ಕೆ ಹೋದನು. ಅಷ್ಟು ಹೊತ್ತಿಗೆ ತಳದಿಂದ ಗಂಗೆಯ ಅಲೆ ಹೊಡೆದು ಕಪಾಲಕುಂಡಲೆ ನಿಂತಿದ್ದ ಭಾಗವು ಅವಳ ಸಹಿತವಾಗಿ ಕಳಚಿಕೊಂಡು ಪ್ರವಾಹದಲ್ಲಿ ಬಿದ್ದಿತು. ನವಕುಮಾರನು ಸದ್ದನ್ನು ಕೇಳಿ, ಹೊಳೆಯೊಳಕ್ಕೆ ಹಾರಿದನು; ಹುಡುಕಿದನು; ಅದರೆ ಮೇಲಕ್ಕೆ ಬರಲಿಲ್ಲ. (೯)</p>
<p> ಮೊದಲನೆಯ ಮುದ್ರಣದಲ್ಲಿ,¹ ನವಕುಮಾರ ಕಪಾಲೆಯರು ಬಹಳ ಹೊತ್ತಿನವರೆಗೂ ಬರಲಿಲ್ಲವಾದ್ದ ರಿಂದ ಕಾಪಾಲಿಕನು ಅವರನ್ನು ಹುಡುಕಿಕೊಂಡು ಬಂದು ಮುಳುಗುತ್ತಿದ್ದ ನವಕುಮಾರನನ್ನು ಎತ್ತಿಹಾಕಿ ಪ್ರಥಮಚಿಕಿತ್ಸೆ ನಡಸುತ್ತಾನೆ. ಕಪಾಲಕುಂಡಲೆ ಸಿಕ್ಕುವುದಿಲ್ಲ; ‘ಅವಳೆಲ್ಲಿ?’ ಎಂದು ಕೇಳಲು ನವಕುಮಾರನು ಸುಮ್ಮನೆ ‘ಮೃಣ್ಮಯಿ!’ ‘ಮೃಣ್ಮಯೀ!!’ ಎನ್ನುತ್ತಾನೆ.</p>
<p> ಕಾಪಾಲಿಕ ಕೈಯಲ್ಲಿ ಒಂದು ಮಗುವಿಗಿದ್ದಷ್ಟು ಬಲವೂ ಇಲ್ಲವೆಂದ ಮೇಲೆ ಇದನ್ನೆಲ್ಲಾ ಅವನು ಮಾಡುವುದು ಹೇಗೆ? ಆದ್ದರಿಂದಲೂ, ನವಕುಮಾರನ ಪಾಲಿಗೆ ಸಂಸಾರ ಸೌಖ್ಯವಿಲ್ಲದ್ದರಿಂದಲೂ, ಆಮೇಲೆ ಗ್ರಂಥಕರ್ತನು ಇಬ್ಬರನ್ನೂ ಹೊಳೆಯ ಪಾಲು ಮಾಡಿದನೆಂದು ತೋರುತ್ತದೆ.</p>
<p> ‘ಕಪಾಲಕುಂಡಲೇ’² ಎಂದರೆ ಕಪಾಲ ಅಥವಾ ತಲೆಯ ಬುರುಡೆಯೇ (ಅಥವಾ ಚಿಪ್ಪೇ) ಕರ್ಣ ಕುಂಡಲವಾಗಿ ಉಳ್ಳವಳು-ಕಾಳಿ. ಅವಳಿಗೆ ರುಂಡಗಳಿಂದ ರಚಿತವಾದ ಮಾಲೆ. ಆಭರಣಗಳೆಲ್ಲಾ ಅಂಥವೇ. ಪ್ರಾಯಶಃ ಕಪಾಲಕುಂಡಲೆ ಎಂಬ ಹೆಸರು ಕಾಳಿಯ ಉಪಾಸಕನಾದ ಕಾಪಾಲಿಕನು ತನಗೆ ಸಿಕ್ಕದ ಹುಡುಗಿಗೆ ಇಟ್ಟದ್ದು; ಅವಳ ಹುಟ್ಟು ಹೆಸರೇನೋ ಗೊತ್ತಿಲ್ಲ. ಅವಳು ಬ್ರಾಹ್ಮಣರ ಹುಡುಗಿ; ಇನ್ನೂ ಚಿಕ್ಕವಳಾಗಿದ್ದಾಗಲೇ ಪೋರ್ಚುಗೀಸ ಸಮುದ್ರಕಳ್ಳರು ಅವಳನ್ನು ಕದ್ದುಕೊಂಡು ಹೋಗಿ ತಮ್ಮ ಹಡಗು ಒಡೆದುಹೋದದ್ದರಿಂದ ಸಮುದ್ರತೀರದಲ್ಲಿ ಬಿಟ್ಟು ಹೋಗಲು, ಕಾಪಾಲಿಕನು ಕರೆದುಕೊಂಡು ಬಂದು ಸಾಕಿದನಂತೆ. ಆದ್ದರಿಂದ ಇದು ಅವಳ ಕಥೆ. ಅವಳೊಬ್ಬಳೇ ಇದ್ದಿದ್ದರೆ ಕಥೆಯಾಗುತ್ತಿರಲಿಲ್ಲ; ಕಾಪಾಲಿಕನೊಡನಿದ್ದರೂ ಅವಳ ‘ಕಥೆ’ ಬೇಗ ಮುಗಿಯುವುದರಲ್ಲಿತ್ತು. ಆದ್ದರಿಂದ ನವಕುಮಾರನನ್ನು ಸೇರಿಸಬೇಕಾಯಿತು. ಅಲ್ಲಿಂದಾಚೆಗೆ ಎಲ್ಲಾ ವಿಧವಾದ ತೊಡಕುಗಳೂ ಉದ್ಭವಿಸಿದುವು. ಈಗ ಕಥೆ ನವಕುಮಾರನಿಂದ ಆರಂಭವಾಗಿ, ನವಕುಮಾರ ಕಪಾಲ ಕುಂಡಲೆಯರ ಅದರ್ಶನದಿಂದ ಮುಗಿಯುತ್ತದೆ.</p>
<p> ಕವಿಯ ಉದ್ದೇಶ್ಯ ಅದು ಹೀಗೆಯೇ ಮುಗಿಯಬೇಕೆಂಬುದು; ಮೊದಲ ಮುದ್ರಣದಲ್ಲಿ ನವಕುಮಾರ ನನ್ನು ಉಳಿಸಿದವನು ಆಮೇಲೆ ಅವನನ್ನೂ ನೀರಪಾಲೇ ಮಾಡಿದನು. ಹೀಗಿರಲು, ಅವರಿಬ್ಬರನ್ನೂ ಬದುಕಿಸಿ ಕಥೆಯನ್ನು ಮುಂದುವರಿಸುವುದು ಹಿತವಲ್ಲ. ಆದರೂ ದಾಮೋದರ ಮುಖ್ಯೋಪಾಧ್ಯಾಯರೆಂಬವರು ‘ಮೃಣ್ಮಯೀ’ ಎಂದು ಇದರ ಮುಂದಿನ ಕಥೆಯನ್ನು ೧೮೭೪ರಲ್ಲಿಯೇ ಬರೆದು ಪ್ರಕಟಿಸಿದರು. (ಇದು ಬಿ. ವೆಂಕಟಾಚಾರ್ಯದಿಂದ ಕನ್ನಡಕ್ಕೂ ಭಾಷಾಂತರವಾಗಿದೆ.) ಇದು ಬಂಗಾಳದ ಯಾವ ಪಾಠಕನಿಂದಲೂ ಮೆಚ್ಚಿಗೆ ಪಡೆದಿಲ್ಲವೆಂದು ಅಕ್ಷಯಕುಮಾರ ದತ್ತಗುಪ್ತರು ಹೇಳುತ್ತಾರೆ.</p>
<p>_________</p>
<p>1
. ಬಂಕಿಮಚಂದ್ರನೇ ಈ ಕಥೆಯ ಸಂಗ್ರಹವನ್ನು ಅವನ 
Bengali Literature
 ಎಂಬ ಪ್ರಬಂಧದಲ್ಲಿ ಇಂಗ್ಲಿಷಿನಲ್ಲಿ ಕೊಟ್ಟಿದ್ದಾನೆ.</p>
<p>2
. ‘ಕಪಾಲಕುಂಡಲೆ’ ಎಂಬ ಹೆಸರು ಭವಭೂತಿಯ ‘ಮಾಲತೀ ಮಾಧವ’ದಲ್ಲಿ ಬರುತ್ತದೆ. ಅಲ್ಲಿ ಒಬ್ಬ ಕಾಪಾಲಿಕನೂ ಬರುತ್ತಾನೆ. ಅವಳು ಆ ಕಾಪಾಲಿಕನ ಶಿಷ್ಯೆ. ‘ಪದ್ಮಾವತಿ’ ಎಂಬ ಹೆಸರೂ ಅಲ್ಲಿ ಇದೆ. ಅದು ಒಂದು ಊರು.</p>
<p> ಇದರ ಮುಖ್ಯ ಕಥೆಯೇನೂ ಇರುವುದು ಸ್ವಲ್ಪ; ಅದರಲ್ಲಿ ಹೆಚ್ಚು ತೊಡಕುಗಳಿಲ್ಲ.-ಒಬ್ಬ ಬ್ರಾಹ್ಮ ಹುಡುಗನ ಹೆಂಡತಿಯು ಜಾತಿಕೆಟ್ಟು ಹೋಗಲು, ಅವನು ಬಹುದಿನ ಮತ್ತೆ ಮದುವೆಮಾಡಿಕೊಂಡಿರುವುದಿಲ್ಲ; ಅನಿರೀಕ್ಷಿತವಾಗಿ ಮದುವೆಯಾಗುತ್ತದೆ; ಅಷ್ಟೇ ಅನಿರೀಕ್ಷಿತವಾಗಿ ಮೊದಲ ಹೆಂಡತಿ ಸಂಸಾರ ಮಾಡಿಕೊಂಡಿ ರಲು ಬರುತ್ತಾಳೆ; ಗಂಡನೂ ಕಿರಿಯ ಹೆಂಡತಿಯೂ ಹೊಳೆಯ ಪಾಲಾಗುತ್ತಾರೆ; ಯಾರಿಗೂ ಸುಖವಿಲ್ಲ. ಇದರಲ್ಲಿ ಹಲವು ವೃತ್ತಾಂತಗಳೂ ಹಿನ್ನೆಲೆಗಳೂ ಅಂಗೋಪಾಂಗಗಳಾಗಿ ಸೇರಿಕೊಂಡಿವೆ:- (೧) ಅಕ್ಬರನ ಕಾಲದ ಮೊಗಲ-ರಾಜಪುತ್ರ-ಪಠಾಣರ ಐತಿಹಾಸಿಕಹಿನ್ನೆಲೆ; ದುರ್ಗೇಶ ನಂದಿನಿಯಲ್ಲಿ ಇದು ಪ್ರಧಾನವಾಗಿದೆ; ಅದು ಬಂಕಿಮನ ಸ್ಮೃತಿಯಲ್ಲಿ ಇನ್ನೂ ಹಸಿಯಾಗಿ ಉಳಿದಿದೆ; ಅದರ ಜೊತೆಗೆ ಸೆಲಿಮನ ಪ್ರಣಯಚರಿತ್ರೆ, ಖಸ್ರುವನ್ನು ಅಕ್ಬರನ ನಂತರ ಸಿಂಹಾಸನದ ಮೇಲೆ ಕೂರಿಸಬೇಕೆಂದು ಒಳಗೊಳಗೆ ನಡೆದು ವಿಫಲವಾದ ರಾಜಕೀಯ ಪಿತೂರಿ. ೨) ಕಾಪಾಲಿಕರ ಘೋರವಾದ ತಾಂತ್ರಿಕಪೂಜೆ, ಆಚರಣೆ, ನಂಬಿಕೆ. ೩) ನವಕುಮಾರ ನಂಥ ಬ್ರಾಹ್ಮಣ ಹುಡುಗನ ಹೆಂಡತಿಯು ಮತಾಂತರ ಹೊಂದಲು ಬಂದ ಸಮಸ್ಯೆ; ಬಹಳ ದಿನಗಳ ಮೇಲೆ ಅನಿರೀಕ್ಷಿತವಾಗಿ ಎರಡನೆಯ ಹೆಂಡತಿ ಗಂಟುಬಿದ್ದು, ಒದಗಿದ ಹೊಸಸಮಸ್ಯೆಗಳು. ೪) ಬುದ್ಧಿತಿಳಿಯುವುದಕ್ಕೆ ಮುಂಚೆಯೇ ತಾಯಿತಂದೆಗಳಿಂದ ದೂರವಾಗಿ, ಕಾಪಾಲಿಕ, ದೇವಾಲಯದ ಪೂಜಾರಿ, ಇಂಥ ಒಬ್ಬಿಬ್ಬ ರೊಡನೆ ಮಾತ್ರ ಇದ್ದು, ಹೊರಗಿನ ಪ್ರಪಂಚವನ್ನೇ ಕಾಣದೆ ಬೆಳೆದ ಹುಡುಗಿ, ಪ್ರಾಪ್ತವಯಸ್ಕಳಾಗಿ ಮದುವೆ ಮಾಡಿಕೊಂಡು ಗಂಡನೊಡನೆ ಅವಿಭಕ್ತ ಕುಟುಂಬದಲ್ಲಿ ಸಂಸಾರಕ್ಕೆ ಬಂದರೆ, ಹೇಗಿರಬಹುದು ಎಂಬ ಸಾಂಸಾರಿಕ ಸಮಸ್ಯೆ. ೫) ಹೆಂಗಸಿಗೆ ಸ್ವಾತಂತ್ರ್ಯ, ಸ್ವಾಚ್ಛಂಧ್ಯ, ರೂಪ, ಯೌವನ, ಐಶ್ವರ್ಯ, ವಿದ್ಯೆ, ಕಲೆ, ಬುದ್ಧಿ, ಎಲ್ಲಾ ಇದ್ದರೂ ಅವಳಿಗೆ ಸುಖಶಾಂತಿಗಳು ಎಷ್ಟುಮಟ್ಟಿನವು? ಸರಳವಾದ ಆದರೆ ಶುದ್ಧವಾದ ಪವಿತ್ರವಾದ ಪ್ರಣಯ ಪೂರ್ಣವಾದ ದಾಂಪತ್ಯ ಜೀವನಕ್ಕೆ ಹೋಲಿಸಿದರೆ ಅವು ಹೇಗೆ? ೬) ಗಂಡಸಿಗೆ ರೂಪ ಯೌವನ ವಿದ್ಯೆ ಕುಲ ಶೀಲ ಸಂಸ್ಕೃತಿ ಎಲ್ಲಾ ಇದ್ದರೂ, ಸುಖ ಲಭಿಸುವುದೇ?-ಇತ್ಯಾದಿ. ಇವು ಒಂದೊಂದು ಕಡೆ ಒಂದೊಂದು ಪ್ರಧಾನವಾಗಿದ್ದು, ಎಲ್ಲವೂ ಬೆಸೆದಂತೆ ಒಂದಾಗಿ ಹೊಂದಿಕೊಂಡಿಲ್ಲವೆನ್ನಿಸು ತ್ತದೆ. ಆದ್ದರಿಂದಲೇ ಈ ಕಾದಂಬರಿ ಐತಿಹಾಸಿಕವೇ ಸಾಮಾಜಿಕವೇ ಧಾರ್ಮಿಕವೇ ಎಂದು ಹೇಳುವುದು ಕಷ್ಟವಾಗುತ್ತದೆ. ನವಕುಮಾರನನ್ನು ಅವನ ಜೊತೆಯವರೆಲ್ಲಾ ಬಿಟ್ಟು ಬಂದಿದ್ದು, ಅವನು ಕಪಾಲಕುಂಡಲೆಯ ನ್ನೊಬ್ಬಳನ್ನೇ ಕತ್ತಲೆಯಲ್ಲಿ ಮುಂದೆ ಕಳುಹಿಸಿದ್ದು, ಮತಿಬೀಬಿಯು ಅಷ್ಟು ಪರಿವಾರವಿದ್ದರೂ ಒಬ್ಬೊಂಟಿಗಳಾಗಿ ಕತ್ತಲಲ್ಲಿ ಕಳ್ಳರ ಕೈಗೆ ಸಿಕ್ಕಿದ್ದು, ನವಕುಮಾರನನ್ನು ನೋಡಿದಕೂಡಲೆ ಅವನಲ್ಲಿ ಪ್ರಣಯವುಂಟಾಗಿ ತನ್ನ ರಾಜ ವೈಭವವನ್ನೆಲ್ಲಾ ಮರೆಯಲು ಮನಸ್ಸಾದದ್ದು, ಕಪಾಲಕುಂಡಲೆಯು ಮೂಲಿಕೆಯನ್ನು ಹುಡುಕಲು ಹೋಗಿ, ಕಾಡಿನಲ್ಲಿ ದಾರಿತಪ್ಪಿ, ಮತ್ತೆ ಕಾಪಾಲಿಕನ ಕೈಗೆಬಿದ್ದದ್ದು, ತನ್ನಜೊತೆಯಲ್ಲಿ ಬಂದು ಪರೀಕ್ಷೆ ಮಾಡಬಹುದೆಂದು ಕಪಾಲೆಯು ಹೇಳಿದರೂ, ನವಕುಮಾರನು ಹೋಗದೆ ಇದ್ದದ್ದು, ಚೀಟಿ ಅವನ ಕೈಗೇ ಸಿಕ್ಕಿ, ಕೊನೆಯ ಕ್ಷಣದ ವರೆಗೂ ಅವಳನ್ನು ಪ್ರಶ್ನಿಸದೆ ಇದ್ದದ್ದು, ಮುಂತಾದವು ಕೃತಕವಾಗಿ ಕ್ಲಿಷ್ಟ ಕಲ್ಪನೆಯಾಗಿ, ಅಥವಾ ಆಕಸ್ಮಿಕ ಘಟನೆಗಳಾಗಿ ಕಾಣುತ್ತವೆ. ನವಕುಮಾರನು ‘ಯವನಿಯ ಸಹಾವಾಸ ಮಾಡಲಾರೆ’ ಎಂದು ಲುತ್ಫಳನ್ನು ತಿರಸ್ಕ ರಿಸಿದ್ದನು. ಇಂಥವನಿಗೆ ಮೋಸಮಾಡಿ, ಕಪಾಲೆಯನ್ನು ಓಡಿಸಿ, ಅದಕ್ಕೆ ಕಾಪಾಲಿಕನಂಥ ನೀಚವ್ಯಕ್ತಿಯ ಆಶ್ರಯವನ್ನು ಅವಳು-ಮೊಗಲರಾಜ್ಯವನ್ನು ತಲೆಕೆಳಗು ಮಾಡಲು ಯತ್ನಿಸಿದ ಬುದ್ಧಿಮತಿಯಾದ ಸಾಹಸಿ-ಅವಲಂಬಿಸಿದಳು, ಹೀಗೆ ತನ್ನ ಗಂಡ ತನಗೆ ದೊರಯಬಹುದು ಎಂದು ನಂಬಿದ್ದಳು, ಎಂದರೆ ಅದು ಅಸಂಭವವಾಗಿ ಕಾಣುತ್ತದೆ.</p>
<p> ಕಥೆಯಲ್ಲಿ ಒಂದು ಅಪೂರ್ಣತೆ ಕಾಣುತ್ತದೆ; ಕಪಾಲಕುಂಡಲೆ ನವಕುಮಾರರು ಎಲ್ಲಿ ಹೋದರು ಎಂಬುದರಿಲಿ; ಅದು ಧ್ವನಿತವಾದರೂ ಸ್ಪಷ್ಟವಾಗಿದೆ.-ಅವರು ಹೋದದ್ದು ಮೃತ್ಯುವಿಗೆ. ಕಪಾಲಕುಂಡಲೆಗೆ ತನ್ನ ವಿಪತ್ತು ಮೊದಲಿಂದಲೂ ಗೊತ್ತಿತ್ತು. ಅದು ಹೇಗೆ ಬರಬಹುದು ಎಂಬುದು ಮಾತ್ರ ಖಚಿತವಾಗಿ ತಿಳಿದಿರಲಿಲ್ಲ; ಆದರೆ ಕಾಪಾಲಿಕನೇನಾದನು? ಪದ್ಮಾವತಿ ಏನಾದರಳು? ಶ್ಯಾಮಾ ಸುಂದರ ಅವಳ ಗಂಡನನ್ನು ಒಲಿಸಿಕೊಂಡಳೇ? ಇವರ ವಿಚಾರವಾಗಿ ಸಣ್ಣದೊಂದು ಪರಿಶಿಷ್ಟವೂ ಇಲ್ಲ. ಇವರ ಮುಂದಿನ ಚರಿತ್ರೆ ಮುಖ್ಯ ಕಥೆಗೆ ಸಂಬಂಧಿಸಿದ್ದಲ್ಲವೆಂದು ಗ್ರಂಥಕರ್ತ ಬಿಟ್ಟಿರಬಹುದು.</p>
<p> ನವಕುಮಾರನೂ ಕಪಾಲಕುಂಡಲೆಯೂ ನಿರ್ಭಾಗ್ಯರು; ಅವರು ಸಂಸಾರ ಸುಖವನ್ನು ಪಡೆದು ಬಂದಿರಲಿಲ್ಲ. ಕೆಲವರು ಮೊದಲನೆಯ ಮದುವೆಯಿಂದಲೇ ಸುಖವಾಗಿ, ಯಾವ ಕ್ಲೇಶವನ್ನೂ ಅನುಭವಿಸದೆ, ಮುಪ್ಪಿನಲ್ಲಿಯೂ ಸುಖವಾಗಿಯೇ ಇರುತ್ತಾರೆ. ಮತ್ತೆ ಕೆಲವರಿಗೆ ಮೊದಲನೆಯ ಮದುವೆಯಲ್ಲಿಯೇ ಸಂಸಾರ ಎಡವಟ್ಟಾಗುತ್ತದೆ. ಆಮೇಲೆ, ಎಷ್ಟು ಮದುವೆಮಾಡಿಕೊಳ್ಳಲಿ, ಯಾರನ್ನು ಕಟ್ಟಿಕೊಳ್ಳಲಿ, ಹರುಕಿಗೆ ತೇಪೆ ಹಾಕುವುದೇ ಹೊರತು ಅದು ಬೇರೆ ಸರಿಯಾಗುವುದಿಲ್ಲ, ಸುಖ ತರುವುದಿಲ್ಲ. ನವಕುಮಾರನೂ ಹಾಗೇ ಪ್ರಾಯಶಃ ಒಂದೆರಡುವರ್ಷ ಹುಡುಗಿ ಪದ್ಮಾವತಿಯೊಡನೆ, ಆಮೇಲೆ ಒಂದುವರ್ಷ ಅರಿಯದ ‘ಮೃಣ್ಮಯೀ’ ಯೊಡನೆ ಸಂಸಾರ ಮಾಡಿದನು. ಅಲ್ಲಿಗೆ ಅವನ ಸಂಸಾರಸೌಖ್ಯ ಮುಗಿಯಿತು.-ತಾವತ್ಫಲವೇವ ಪುಣ್ಯಂ.</p>
<p>ಪದ್ಮಾವತಿ ಗಂಡನನ್ನು ಬಿಟ್ಟರೂ, ಜಾತಿ ಕೆಟ್ಟರೂ, ದೇಶಭ್ರಷ್ಟಳಾದರೂ, ಊರೂರು ಅಲೆಯುತ್ತಿದ್ದರೂ, ತಂದೆಯಿಂದ ಪರಿತ್ಯಕ್ತಳಾದರೂ, ಮೊಗಲರಾಜಪುತ್ರರ, ದೊಡ್ಡದೊಡ್ಡ ಸರದಾರರ, ಹೃದಯದಲ್ಲಿ ಸ್ಥಾನ ಪಡೆದು, ಜೇನುತುಪ್ಪದಲ್ಲಿ ಅದ್ದಿದಹಲಸಿನ ತೊಳೆಯಂತೆ ಸುಖದಲ್ಲಿ ತೇಲಿ ಮುಳುಗುತ್ತಾಳೆ. ಕಪಾಲೆಗಾದರೋ ವಿದೇಶದ ಕಳ್ಳರು, ಕಾಪಾಲಿಕ, ಶ್ಮಶಾನ, ಕಾಡು-ಇವೇ ಗತಿ! ಎಲ್ಲಿಯೋ ಕಾಡಿನಲ್ಲಿ, ಯಾವನೋ ಅನಾಮ ಧೇಯ ‘ಅಧಿಕಾರಿ’ಯು ಆತುರದಲ್ಲಿ ಮದುವೆಯ ಶಾಸ್ತ್ರ ಮಾಡಿದನು.³ ಎಷ್ಟು ರೂಪವಿದ್ದರೇನು, ಗುಣವಿದ್ದ ರೇನು? ಮದುವೆಯಲ್ಲಿ ಏನಾದರೂ ವೈಭವವೇ ವಿಜೃಂಭಣೆಯೇ? ನೆಂಟರೇ ಇಷ್ಟರೇ ಆಸೆಯೇ ಅಕ್ಕರಾಸ್ತೆಯೇ? ಗಂಡನ ಮನೆಗೆ ಬಂದರೆ ಅವಳು ‘ಮೃಣ್ಮಯಿ’-ಮಣ್ಣಿನ ಬೊಂಬೆ! ವಿಧವೆಯರಾದ ಅತ್ತೆ, ಅತ್ತಿಗೆ; ಗಂಡನಿಗೆ ಮದ್ದು ಹಾಕುವ ನಾದಿನಿ. ಆಮೇಲೆ ಮತ್ತೆ ಕಾಡು, ಕಾಪಾಲಿಕ! ಕೊನಗೆ ಗಂಗೆ! ತನ್ನ ಜೊತೆಗೆ, ತಾನು ಮರುಕಗೊಂಡು ಜೀವದಾನ ಮಾಡಿ ಮದುವೆ ಮಾಡಿಕೊಂಡ ಗಂಡನೂ ಸಹ!</p>
<p> ಈ ದುಃಖಾಂತದ ಸಂಬಂಧವಾಗಿ ಗ್ರಂಥಕರ್ತನು ಒಂದು ಆಶಂಕೆಯನ್ನು ಎತ್ತಿ [ಮೊದಲ ಮುದ್ರಣ ದಲ್ಲಿ] ಹೀಗೆ ಸಮಾಧಾನ ಹೇಳಿದ್ದಾನೆ:-</p>
<p> ‘‘ಕೆಲವು ಪಾಠಕರು ಈ ಗ್ರಂಥದ ಕೊನೆಯನ್ನು ನೋಡಿ, ದುಃಖಿತರಾಗಬಹುದು. ‘ಇಂಥ ಸಮಾಪ್ತಿ ಯಿಂದ ಸುಖವಾಗುವುದಿಲ್ಲ; ಗ್ರಂಥಕಾರನು ಬೇರೆ ರೂಪದಲ್ಲಿ ಮುಗಿಸಬಹುದಾಗಿತ್ತು’ ಎನ್ನಬಹುದು. ಇದಕ್ಕೆ ಉತ್ತರ: ‘ಅದೃಷ್ಟದ ನಡೆ!’ ಅದೃಷ್ಟವನ್ನು ಯಾರು ತಡೆಯುವುದಕ್ಕಾಗುತ್ತದೆ? ಗ್ರಂಥಕಾರನಿಗೆ ಅದು ಸಾಧ್ಯವಲ್ಲ. ಗ್ರಂಥಾರಂಭದಲ್ಲಿ ಯಾವ ಬೀಜವನ್ನು ನೆಟ್ಟೆವೋ ಆ ಬೀಜದ ಫಲವೇ ಇಲ್ಲಿ ಬಿಟ್ಟಿದೆ; ಅದಕ್ಕೆ ಪ್ರತಿಯಾದರೆ ಸತ್ಯಕ್ಕೆ ಅಡ್ಡಿಯಾಗುತ್ತದೆ.’’</p>
<p> ಬಂಕಿಮನಿಗೆ ಅದೃಷ್ಟ, ವಿಧಿ, ಅಥವಾ ದೈವದಲ್ಲಿ ನಂಬಿಕೆ. ಕಪಾಲಕುಂಡಲೆಯ ಮೊದಲನೆಯ ಮುದ್ರಣದಲ್ಲಿ ಇದರಮೇಲೆ ಒಂದು ಟಿಪ್ಪಣಿ ಇದೆ. (
IV
-೮) ಆದರೆ ಈ ಅಧ್ಯಾಯವನ್ನೇ ಅವನು ಮುಂದಣ ಮುದ್ರಣಗಳಲ್ಲಿ ಬಿಟ್ಟುಬಿಟ್ಟನು; ಅದು ಹೀಗಿದೆ:-</p>
<p class="text-center">
‘‘ಗ್ರಂಥಖಂಡಾರಂಭದಲ್ಲಿ.</p>
<p> Real Fatalism is of two kinds. Pure or Asiatic Fatalism, the Fatalism of Oedipus, holds that our actions do not depend upon our desires. Whatever our wishes may be, a superior power, or an abstract Destiny, will overrule them, and compel us to act, not as we desire, but in a manner predestined. The other kind, modified Fatalism I will call it, holds that our actions are determined by our will, our will by our desires, and our desires by the joint influence of the motives presented to us and of our individual character.- J.S. Mill.</p>
<p> . . . ಪಾಠಕ ಮಹಾಶಯರು ‘ಅದೃಷ್ಟ’ವನ್ನು ಒಪ್ಪುತ್ತಾರೆಯೇ? ನಾನು ಹೇಳುವುದು ‘ಹಣೆಯ ಬರಹ’ದಮಾತಲ್ಲ; ಅದು ಅಲಸವ್ಯಕ್ತಿಯ ಆತ್ಮಪ್ರಬೋಧಕ್ಕೋಸ್ಕರ ಕಲ್ಪಿತವಾದ ಕಥೆಮಾತ್ರ. ಆದರೆ, ಕೆಲಕೆಲವು ವೇಳೆ ಯಾವುದಾದರೂ ಭವಿಷ್ಯ ಘಟನೆಯಬಗ್ಗೆ ಪೂರ್ವದಿಂದಲೂ ಮನುಷ್ಯಶಕ್ತಿಯು ನಿವಾರಣೆ ಮಾಡಲು ಅಸಮರ್ಥವಾದ ಯೋಜನೆಯು ಒದಗಿಅದು ಸಿದ್ಧವಾಗಬಲ್ಲ ಕಾರ್ಯಗಳೆಲ್ಲ ದುರ್ದಮನೀಯವಾದ ಬಲದಿಂದ ನಡೆದುಹೋಗುತ್ತವೆ ಎಂಬುದನ್ನು ಒಪ್ಪುತ್ತಾರೆಯೋ ಇಲ್ಲವೋ? ಎಲ್ಲ ದೇಶಕಾಲಗಳಲ್ಲಿಯೂ ದೂರದರ್ಶಿ ಗಳು ಇದನ್ನು ಒಪ್ಪಿಕೊಂಡಿದದಾರೆ. ಈ ಅದೃಷ್ಟವು ಗ್ರೀಕ್​ ನಾಟಕಗಳ ಪ್ರಾಣ; ಸರ್ವಜ್ಞ-ಷೇಕ್ಸ್​ಪಿಯರಿನ ಮ್ಯಾಕ್​ಬೆತ್ತಿನ ಆಧಾರ; ವಾಲ್ಟರ್​ ಸ್ಕಾಟ್​ನ ‘ಬ್ರೈಡ್​ ಆಫ್​ ಲ್ಯಾಮರ್​ಮೂರ್​’ನಲ್ಲಿ ಇದರ ನೆರಳಿದೆ; ಗೇಟೆ ಮೊದಲಾದ ಜರ್ಮನ್​ ಕವಿಗುರುಗಳು ಇದನ್ನು ಸ್ಪಷ್ಟವಾಗಿ ಸಮಾಲೋಚನೆ ಮಾಡಿದ್ದಾರೆ. ‘ಫೇಟ್​’ ‘ನೆಸೆಸಿಟಿ’ ಎಂಬ ಹೆಸರುಗಳು ಪಡೆದು ಯೂರೋಪೀಯ ದಾರ್ಶನಿಕರಲ್ಲಿ ಮುಖ್ಯ ಮತಭೇದಕ್ಕೆ ಕಾರಣವಾಗಿದೆ.</p>
<p> ನಮ್ಮ ದೇಶದಲ್ಲಿ ಈ ‘ಅದೃಷ್ಟ’ವು ಜನಸಮಾಜದಲ್ಲಿ ಚೆನ್ನಾಗಿ ಪರಿಚಿತವಾಗಿದೆ. ಕುರುಕುಲಸಂಹಾರ ವನ್ನು ಕಲ್ಪನೆ ಮಾಡಿದ ಕವಿಗುರು ಈ ಮೋಹಮಂತ್ರದಲ್ಲಿ ಚೆನ್ನಾಗಿಯೂ ದೀಕ್ಷಿತ; . . .ದಾರ್ಶನಿಕರಲ್ಲಿ ಅದೃಷ್ಟವಾದಿಗಳು ಇಲ್ಲದಿಲ್ಲ; ಶ್ರೀಮದ್ಭಗವದ್ಗೀತೆಯು ಈ ಅದೃಷ್ಟವಾದದಿಂದ ತುಂಬಿದೆ4. . . .</p>
<p>__________</p>
<p>3
. ಅದೂ ಮಾಘಮಾಸದಲ್ಲಿ ಗೋಧೂಳೀ ಲಗ್ನದಲ್ಲಿ ನಡೆಯತಂತೆ; ಅದು ಪ್ರಾಣನಾಶಕ ಲಗ್ನವಂತೆ:- ‘ಮಾರ್ಗಶೀರ್ಷೇ ತಥಾ ಮಾಘೇ ಗೋಧೂಲಿಃ ಪ್ರಾಣನಾಶಿಕಾ.’ ಅವಳ ಅದೃಷ್ಟಕ್ಕೆ ತಕ್ಕ ಹಾಗೇ ಎಲ್ಲವೂ ಘಟಿಸಿತು!</p>
<p>4. 
ಇದನ್ನೂ ಮತ್ತು ‘‘ಕಪಾಲಕುಂಡಲೆ’’ಯ ಅಧ್ಯಾಯಗಳಿಗೆ ತಲೆಬರಹವಾಗಿ ಕೊಟ್ಟಿರುವ ವಾಕ್ಯಗಳನ್ನೂ ನೋಡಿದರೆ ಬಂಕಿಮನ ಬಹುಶ್ರುತತ್ವವು ಗೊತ್ತಾಗುತ್ತದೆ. ಈಗಾಗಲೇ ಅವನು ಭಾರತೀಯ ಯೂರೋಪೀಯ ಪ್ರಸಿದ್ಧ ಕಾವ್ಯ ನಾಟಕ ದರ್ಶನ ಗ್ರಂಥಗಳನ್ನು ಓದಿದ್ದನು. ಕಪಾಲಕುಂಡಲೆಯ ವಸ್ತು ಪಾತ್ರ ಸಂವಿಧಾನ ರಚನೆಯಲ್ಲಿ ಇವುಗಳ ಪ್ರಭಾವವನ್ನು ಕಾಣಬಹುದು. (ಈ ಬಗ್ಗೆ ಬೇಕಾದಷ್ಟು ಚರ್ಚೆ ನಡೆದಿದೆ.) ೧೮೬೦ರ ಸುಮಾರಿನಲ್ಲಿ ಬಂಕಿಮಚಂದ್ರನು ಮೇದಿನೀಪುರದ ನೇಗುಯಾಗ್ರಾಮದಲ್ಲಿ ಕೆಲಸ ಮಾಡುತ್ತಿದ್ದನು. ದರಿಯಾಪುರವೂ ಸಮುದ್ರವೂ ಅಲ್ಲಿಗೆ ಹತ್ತಿರ. ಅಲ್ಲಿದ್ದ ಮರಳ ದಿಬ್ಬ, ಕಾಡು, ಇವುಗಳ ವರ್ಣನೆಯನ್ನು ಇಲ್ಲಿ ಕಾಣಬಹುದು.</p>
<p> ಅದೃಷ್ಟವೆಂದರೆ ದೈವ ಅಥವಾ ಯಾವುದೋ ಅನೈಸರ್ಗಿಕ ಶಕ್ತಿಯಿಂದ ನಮ್ಮ ಕಾರ್ಯಗಳೆಲ್ಲವೂ ಗತಿವಶೇಷವನ್ನು ಪಡೆಯುತ್ತವೆ, ಎಂದು ನಾನು ಹೇಳುತ್ತಿಲ್ಲ. ಅನೀಶ್ವರವಾದಿಯೂ ಅದೃಷ್ಟವನ್ನು ಒಪ್ಪುತ್ತಾನೆ. ಸಾಂಸಾರಿಕ ಘಟನಾ ಪರಂಪರೆಗಳು ಭೌತಿಕನಿಯಮ ಮತ್ತು ಮನುಷ್ಯಚಾರಿತ್ರದ ಅನಿವಾರ್ಯಫಲ; ಮನುಷ್ಯ ಚಾರಿತ್ರವು ಮಾನಸಿಕ ಮತ್ತು ಭೌತಿಕ ನಿಯಮದ ಫಲ; ಆದ್ದರಿಂದ ಅದೃಷ್ಟವು ಮಾನಸಿಕ ಮತ್ತು ಭೌತಿಕ ನಿಯಮದಫಲ; ಆದರೆ ಈ ನಿಯಮಗಳೆಲ್ಲಾ ಮನುಷ್ಯನ ಜ್ಞಾನಕ್ಕೆ ಮೀರಿದವುಗಳಾಗಿ ಅದೃಷ್ಟವೆಂಬ ಹೆಸರನ್ನು ಪಡೆದಿವೆ. (ಕವಿಗಳ ‘
Destiny
’, ದಾರ್ಶನಿಕರ ‘
Fate'
 ಎರಡೂ ಒಂದೇ ವಸ್ತುವಿನ ಬೇರೆಬೇರೆ ಮೂರ್ತಿ)... ’’</p>
<p> ಇದು ಮೇಲೆ ಹೇಳಿದ ‘
modified fatalism
’ನ ಅನುವಾದವಾಗಿ ಕಾಣುತ್ತದೆ. ಬಂಕಿಮನು ತನ್ನ ಗ್ರಂಥಗಳಲ್ಲಿ ಮಾತ್ರ ಈ ವಿವರಣೆಯನ್ನೇ ಯಾವಾಗಲೂ ಅನುಸರಿಸಿರುವಂತಿಲ್ಲ. (ಆದ್ದರಿಂದಲೇ ಏನೋ ಇದನ್ನು ಆಮೇಲೆ ತೆಗೆದುಬಿಟ್ಟನು.) ಕನಸಲ್ಲದ ಕನಸು, ಜ್ಯೋತಿಷ, ಭವಿಷ್ಯ, ಸಾಮುದ್ರಿಕ, ಶಕುನ ಇವೆಲ್ಲಾ ಅವನ ಗ್ರಂಥಗಳಲ್ಲಿ-ಸಾಧಾರಣವಾಗಿ ಪ್ರತಿಯೊಂದುದೊಡ್ಡ ಕಾದಂಬರಿಯಲ್ಲಿಯೂ-ಬರುತ್ತವೆ. ಅವು ನಿಜವೂ ಆಗುತ್ತವೆ. ಹಾಗಿದ್ದರೆ ಎಲ್ಲವೂ ಮೊದಲೇ ದೈವಸಂಕಲ್ಪದಲ್ಲಿತ್ತು. ಎಂದು ತಾನೇ ಹೇಳಿದ ಹಾಗಾಗುತ್ತದೆ? ಅದು ತಿಳಿದಮೇಲೆ ಮನುಷ್ಯನು ಕೆಲವುವೇಳೆ ಅದನ್ನು ನಿವಾರಣೆ ಮಾಡಿಕೊಳ್ಳುವುದಕ್ಕೆ ಹೋಗುತ್ತಾನೆ; ಆದರೆ ಅದು ಸಾಧ್ಯವಾಗುವುದಿಲ್ಲ; ಹುಲ್ಲು ಹರವೆಯೇ ಹಾವಾಗಿ ಕಾಲಿಗೆ ಸುತ್ತುಹಾಕಿಕೊಳ್ಳುತ್ತದೆ; ಒದ್ದಾಡಿದಷ್ಟೂ ಬಿಗಿದು ಕೊಳ್ಳುತ್ತದೆ. ಅದರಿಂದ ಮನುಷ್ಯನು ಅಸಹಾಯನಾಗಿ ಉರುಳಿ, ಹೃದಯ ವಿದ್ರಾವಕವಾದ ದುರಂತ ಫಲಿಸುತ್ತದೆ.</p>
<p> ಕಾಪಾಲಿಕ, ತಂತ್ರ, ವಾಮಾಚಾರ, ಕಾಳೀಪೂಜೆ ಇವೆಲ್ಲಾ ಬಂಗಾಳಿಗಳಿಗೆ ಚೆನ್ನಾಗಿ ಪರಿಚಿತವಾದವು ಗಳು; ಬಂಕಿಮನು ಕಾಪಾಲಿಕರನ್ನು ನೋಡಿದ್ದರೂ ಇರಬಹುದು; ಧಾರ್ಮಿಕ ಗ್ರಂಥಗಳಲ್ಲಿ ಇವರಿಗೆ ಪ್ರಧಾನವಾದ ಮದ್ಯಮಾಂಸಾದಿ ಪಂಚ ‘ಮಕಾರ’ಗಳ ವಿವರಣೆ ಬೇಕಾದ ಹಾಗಿದೆ. ಇವುಗಳ ಜೊತೆಗೆ ಈ ಕಾಪಾಲಿಕನ ಸೃಷ್ಟಿಗೆ ಲಿಟ್ಟನಿನ ‘‘ಲ್ಯಾಸ್ಟ್​ ಡೇಸ್​ ಆಫ್​ ಪಾಂಪೆ’’ ಎಂಬ ಕಾದಂಬರಿಯಲ್ಲಿ ಬರುವ ಆರ್ಬೇಕಸ ನೂ ಕಾರಣವೆಂದು ತೋರುತ್ತದೆ. ಹಾಗೆಯೇ ಕಪಾಲಕುಂಡಲೆಯ ಸೃಷ್ಟಿಯಲ್ಲಿ ಶಕುಂತಲೆ ಮಿರಾಂಡಾ (ಷೇಕ್ಸ್​ಪಿಯರಿನ ಟೆಂಪೆಸ್ಟ್​ ನಾಟಕದಲ್ಲಿ) ಇವರೂ ಕಾರಣರೆಂದು ಹೇಳಬಹುದು. ಮುಂದೆ ಬಂಕಿಮನು ಶಕುಂತಲಾ ಮಿರಾಂಡಾ ಡೆಸ್ಡಿಮೋನಾ ಇವರನ್ನು ಹೋಲಿಸಿ ‘ವಂಗದರ್ಶನ’ದಲ್ಲಿ ಒಂದು ಲೇಖನವನ್ನು ಬರೆಯುತ್ತಾನೆ (೧೮೭೫). ಮಿರಾಂಡಳು ತನ್ನ ಮುದುಕ ತಂದೆಯನ್ನೂ ಕುರೂಪಿ ಕ್ಯಾಲಿಬನ್ನನನ್ನೂ ಹೊರತು ಬೇರೆ ಯಾರನ್ನೂ ಕಾಣಳು. ಆದ್ದರಿಂದ ಸುಂದರನಾದ ಯುವಕನೊಬ್ಬನನ್ನು ಕಂಡಕೂಡಲೆ ಅವನನ್ನು ಒಬ್ಬ ದೇವತೆಯಂತೆ ಭಾವಿಸುತ್ತಾಳೆ; ಅವನು ಕಷ್ಟಪಟ್ಟರೆ ಸಹಿಸುವುದಿಲ್ಲ; ಮಗುವಾಗಿದ್ದಾಲೇ ದ್ವೀಪಾಂತರಕ್ಕೆ ಬಂದು, ಯಾವ ಕೃತ್ರಿಮಜೀವನವನ್ನೂ ಕಾಣದೆ ಬೆಳೆಯುತ್ತಾಳೆ; ಕಪಾಲ ಕುಂಡಲೆಗೂ ನವಕುಮಾರನಲ್ಲಿ ಮೊದಲು ಮೂಡುವುದು ಮರುಕ, ಅವನಲ್ಲಿ ಅನುರಾಗ;(?) ಕಾಪಾಲಿಕನು ಅವನ ಪ್ರಾಣ ತೆಗೆಯುವುದನ್ನು ಅವಳು ನೋಡಲಾರಳು. ಅವಳಿಗೆ ಆಭರಣಗಳ ಬೆಲೆ ಗೊತ್ತಿಲ್ಲ; ಶಕುಂತಲೆಯೂ ಕಾಣಳು; ಆದರೆ ಕೇಳಿದ್ದಳು. ವನದೇವತೆಗಳು ಕೊಟ್ಟಾಗ, ಸಖಿಯರು ಇಟ್ಟಾಗ, ಬೇಡವೆನ್ನಲಿಲ್ಲ. ಕಪಾಲಕುಂಡಲೆಯೂ ಹಾಗೆಯೇ, ಒಡವೆ ಕಂಡವಳಲ್ಲ; ಆದರೆ ಇಡಿಸಿಕೊಂಡಳು; ಅದರಮೇಲೆ ಅಭಿಮಾನವಿಲ್ಲ, ಲೋಭವಿಲ್ಲ; ಬೀದಿಯಲ್ಲಿ ಹೋಗುವವನು ಯಾರೋ ಬೇಡಿದರೆ ಕೊಟ್ಟುಬಿಟ್ಟಳು. ಇಷ್ಟು ಹೊರತು ಅವಳು ಕೇವಲ ‘ಅಡವಿಯ ಹುಡುಗಿ’ಯಂತೇನೂ ಕಾಡುಕಾಡಾಗಿ ನಡೆದುಕೊಳ್ಳುವುದಿಲ್ಲ. ಅವಳ ಮಾತುಕಥೆಗಳೂ ನಡವಳಿಕೆ ಗಳೂ, ನೇರಸ್ವಭಾವದ ಸರಳ ಹೃದಯದ ಸತ್ಪ್ರವೃತ್ತಿಯ ಅಕಪಟಜೀವನದ ಹಳ್ಳಿಯ ಸಂಸಾರದಲ್ಲಿ ಬೆಳೆದ ಹುಡುಗಿಯವುಗಳಿಗಿಂತಲೂ ಹೆಚ್ಚು ಭಿನ್ನವಾಗಿಯೇನೂ ಕಾಣುವುದಿಲ್ಲ. ಒಂದುವರ್ಷ ಅವಳೊಡನೆ ಸಂಸಾರ ಮಾಡಿಯೂ ಅವಳ ಸ್ವಭಾವವನ್ನು ಅರಿಯದೆ ಶಂಕಿಸಿ, ಕಣ್ಣಾರ ಕಂಡ ಕೊಲೆಪಾತಕನನ್ನು ನಂಬಿ ಅವಳನ್ನು ಬಲಿಕೊಡಲೊಪ್ಪಿಬಂದ ನವಕುಮಾರನು ಲೌಕಿಕಾನುಭವದಲ್ಲಿ ಹುಡುಗನೆಂದೇಹೇಳಬೇಕು. ಅವನಿಗೆ ಸುಮಾರು ಮುವ್ವತ್ತುವರ್ಷ ವಯಸ್ಸು. ಅವನು ಸಂಸಾರದಲ್ಲಿದ್ದವನು, ಸಂಸಾರವನ್ನು ಕಂಡವನು; ಕಡೆಯದ ರತ್ನದಂತಿದ್ದ ಕಪಾಲಕುಂಡಲೆಯನ್ನು ಪಡೆದು ಅವಳಲ್ಲಿ ಅನುರಕ್ತನಾದನು; ಸ್ನೇಹಮಯನಾದನು. ಆದರೆ ಅವಳಿಗೆ ಮಾತ್ರ ಮನಸ್ಸು ಕಾಳಿ, ಕಾಡು, ಕಾಪಾಲಿಕ ಆ ಕಡೆಯೇ ಎಳೆಯುತ್ತಿತ್ತು; ಆ ವಾಸನೆ ತಪ್ಪಿರಲಿಲ್ಲ. ಗೃಹಿಣಿಯಾಗಿ ಮನೆ ಗೆಲಸಗಳಲಿ ವ್ಯಾಪೃತಳಾಗಿದ್ದರೂ ಗಂಡನಮೇಲೆ ಪ್ರೇಮಬೆಳೆದಿರಲಿಲ್ಲ; ಮನೆಯನಿರ್ಬಂಧ ಇನ್ನೂ ಒಗ್ಗಿರಲಿಲ್ಲ; ಕಾಳಿಯಲ್ಲಿ ಭಕ್ತಿ, ಹೆದರಿಕೆ, ಇವು ಅವಳನ್ನು ತಲ್ಲಣಗೊಳಿಸಿದ್ದುವು. ಅವಳಿಗೆ ಒಂದು ಮಗುವಾಗಿದ್ದರೆ, ಅದರ ಮೂಲಕ ಗಂಡನಮೇಲೆ ಪ್ರೀತಿ ಹೆಚ್ಚಿ ಹಳೆಯ ಸಂಬಂಧಗಳು ಮಸುಳಿಸುತ್ತಿದ್ದುವೋ ಏನೋ! ಆದರೆ ಅದೂ ಆಗಲಿಲ್ಲ. ಪದ್ಮಾವತಿಗೆ ಸುಖವಾಗುವುದಾಗಿದ್ದರೆ ತನ್ನ ಗಂಡನನ್ನು ಬಿಟ್ಟು ಕೊಟ್ಟು ಹೋಗುವುದಕ್ಕೂ ಅವಳು ಸಿದ್ಧವಾಗಿದ್ದಳು. ಅವಳಿಗೆ ಅದರಿಂದ ಸುಖವಾಗುವ ಹಾಗಿದ್ದರೆ ನಾನೇಕೆ ಅದಕ್ಕೆ ಅಡ್ಡಿಯಾಗಿರಲಿ ಎಂಬುದು ಅವಳ ಭಾವ. ಹೀಗೆ ಆತ್ಮಸಮರ್ಪಣೆಯನ್ನು ಮಾಡಿಕೊಂಡು ಪರರ ಕಷ್ಟವನ್ನು ನಿವಾರಣೆ ಮಾಡುವುದು, ಅವರಿಗೆ ಸುಖಸಂಪಾದಿಸಿಕೊಡುವುದು, ಇವು ನಾಗರಿಕಜೀವನದಿಂದ ದೂರವಾಗಿ ಪ್ರಕೃತಿದೇವಿಯ ತೊಡೆಯ ಮೇಲೆಬೆಳೆದ ಅವಳಿಗೆ ಸ್ವಭಾವಸಿದ್ಧವಾಗಿ ಬಂದಿದ್ದ ಗುಣಗಳೆಂದು ಗ್ರಂಥ ಕರ್ತನು ಅಭಿಪ್ರಾಯಪಡುವಂತಿದೆ. ಆಕಾಶದಿಂದ ಬೀಳುವ ನೀರುಸಿಹಿ. ಅದು ಭೂಮಿಯ ಮೇಲೆ ಹರಿದು ಮಣ್ಣನ್ನೂ ಬಣ್ಣವನ್ನೂ ರುಚಿಯನ್ನೂ ಪಡೆದು ಕೊನೆಗೆ ಸಮುದ್ರದಲ್ಲಿ ಸೇರಿ ಉಪ್ಪಾಗುತ್ತದೆ. ‘ಹೂವು ಅರಳಿದರೆ ಅದಕ್ಕೇನು ಸಂತೋಷ?’ ಎಂದು ಅವಳು ಕೇಳುತ್ತಾಳೆ; ಇತರರಿಗೇ ಸಂತೋಷ, ನಿಜ; ಹಾಗೆ ಇತರರಿಗೆ ಸಂತೋಷವಾಗಲೆಂದು ಅದು ಅರಳು ವುದೂ ಇಲ್ಲ; ಅದು ಅದರ ಸ್ವಭಾವ. ಮುಳ್ಳು ಬಲಿತರೆ, ಬೆಳೆದರೆ, ಅದಕ್ಕೆ ಸುಖವಿದೆಯೋ ಕಷ್ಟವಿದೆಯೋ ಇಲ್ಲವೋ. ಇತರರಿಗಂತೂ ಕಷ್ಟ, ಹಿಂಸೆ. ಲೋಕದೃಷ್ಟಿಯಲ್ಲಿ ತನ್ನ ಸೌರಭ ಸೌಕುಮಾರ್ಯ ಸೌಂದರ್ಯಗಳಿಂದ ಜಗತ್ತಿಗೆ ಶಾಂತಿ ಸಂತೋಷಗಳನ್ನು ಕೊಡುವ ಹೂವೇ ಧನ್ಯ, ಮಾನ್ಯ. ಮುಳ್ಳು ಉಪಯೋಗಕ್ಕೆ ಬಂದರೆ ತೊಂಡು ದನಗಳಿಗೆ ಅಡ್ಡಿಯಾಗುವಂತೆ ಬೇಲಿ ಹಾಕುವುದಕ್ಕೆ. ಸತ್ಸ್ವಭಾವ ಸತ್ಪ್ರವೃತ್ತಿ ಇವು ಮನುಷ್ಯನಲ್ಲಿ ಮುಖ್ಯ; ಅವು ದೇವದತ್ತವಾದದ್ದೆಂದು ಬೇಕಾದರೆ ಇಟ್ಟುಕೊಳ್ಳೋಣ; ಕಪಾಲಕುಂಡಲೆಗೆ ಹಾಗೆ ಅವು ದೇವ ದತ್ತವಾಗಿ, ಹುಟ್ಟುಗುಣಗಳಾಗಿ-ತಾಯಿತಂದೆಗಳಿಂದ?-ಬಂದವುಗಳು; ಏಕೆಂದರೆ ಅವಳು ಬೆಳೆದ ವಾತಾವರಣ ದಲ್ಲಿ ಅವು ಇರಲಿಲ್ಲ.</p>
<p> ಲುತ್ಫ ಉನ್ನೀಸಳು ಮುಂದೆ ‘ರಾಜಸಿಂಹ’ದಲ್ಲಿ ಬರುವ ‘‘ಜೇಬ ಉನ್ನೀಸ’’ಳ ಅಕ್ಕ. ಅವಳೂ ದುಂಬಿ ಯಂತೆ ಹಾರಾಡಿ, ಲೋಲುಪ್ತಿಯಲ್ಲಿ ಮುಳುಗಿ, ನಾನಾಪಾಪಗಳನ್ನು ಮಾಡಿಕೊನೆಗೆ ಪ್ರೇಮದಲ್ಲಿ ನಂಬಿಕೆಇಟ್ಟು ಅಕಪಟವಾಗಿ ಮದುವೆಯಾಗುತ್ತಾಳೆ-ಆದರೆ ದಾಂಪತ್ಯಸೌಖ್ಯ ಅವಳಿಗೆ ಲಭಿಸುವುದಿಲ್ಲ. ಲುತ್ಫಉನ್ನೀಸಳು ನವ ಕುಮಾರನನ್ನು ಕಂಡಾಗ ಅವಳಿಗೆ ಇಪ್ಪತ್ತೇಳುವರ್ಷ.-ಭಾದ್ರಪದಮಾಸಲ್ಲಿ ತುಂಬಿಹರಿಯುವ ನದಿಯಂತಿದ್ದಳು. ಅವಳಚರಿತ್ರೆಯು ‘ಮಹಾದೋಷಕಲುಷಿತ, ಮಹದ್ಗುಣದಿಂದಲೂಶೋಭಿತ’ ಎಂದು ಕವಿಯು ವರ್ಣಿಸಿದ್ದಾನೆ; ಅವಳ ಮನಸ್ಸು ಅಶಾಂತಿಯಿಂದಲೂ ಅತೃಪ್ತಿಯಿಂದಲೂ ಕೂಡಿದೆ; ಅವಳೆನ್ನುತ್ತಾಳೆ: ‘‘ಈ ಸುಖಾಕಾಂಕ್ಷೆಯು ಪರ್ವತದ ಝರಿಯ ಹಾಗೆ-ಮೊದಲು ನಿರ್ಮಲವಾಗಿ ಸಣ್ಣಗೆ ವಿಜನ ಪ್ರದೇಶದಿಂದ ಹೊರಬರುತ್ತದೆ; ತನ್ನ ಗರ್ಭದಲ್ಲಿ ತಾನು ಅಡಗಿಕೊಂಡು ಹರಿಯುತ್ತದೆ; ಯಾರಿಗೂ ಗೊತ್ತಾಗುವುದಿಲ್ಲ; ತನ್ನಲ್ಲಿತಾನು ಕಲಕಲ ಶಬ್ದ ಮಾಡುತ್ತದೆ; ಯಾರಿಗೂ ಕೇಳುವುದಿಲ್ಲ; ಕ್ರಮವಾಗಿ ಹೋಗುತ್ತ ಹೋಗುತ್ತ ಅದರದೇಹ ದೊಡ್ಡದಾಗುತ್ತ ಆಗುತ್ತ ಬಗ್ಗಡವಾಗುತ್ತದೆ; ಗಾಳಿಬೀಸಿ, ಅಲೆಎದ್ದೇಳುತ್ತದೆ; ಒಳಗೆಮೊಸಳೆ ಮಕರಗಳು ವಾಸಿಸುತ್ತವೆ; ಶರೀರವು ಇನ್ನೂ ಬೆಳೆದು, ನೀರು ಇನ್ನೂ ಬಗ್ಗಡವಾಗಿ, ಉಪ್ಪಾಗಿ, ಮರಳದಿಬ್ಬ ಉಂಟಾಗಿ ನದೀ ಹೃದಯದಲ್ಲಿ ಮರು ಭೂಮಿ ಕಾಣಿಸಿಕೊಳ್ಳುತ್ತದೆ; ವೇಗಮಂದವಾಗುತ್ತದೆ; ಆಗ ಆ ಕೆಸರುತುಂಬಿದ ನದೀಶರೀರವು ಅನಂತಸಾಗರ ದಲ್ಲಿ ಎಲ್ಲಿ ಅಡಗಿಹೋಗುತ್ತದೆಯೋ ಯಾರು ಹೇಳಬಲ್ಲರು!’’ ಇದು ವಿಶೃಂಖಲವಾಗಿ ಭೋಗ ಭಾಗ್ಯಗಳನ್ನು ಅನುಭವಿಸಿ ಕಟರೆಯಾದ ವ್ಯಕ್ತಿಯಮಾತು! ಈ ಕೆಸರು ಮರಳುಗಳಿಂದ ತುಂಬಿದ ಉಪ್ಪುನದಿಯು ಮತ್ತೆ ತಿಳಿ ನೀರಿನ ಸೀಹೊಳೆಯಾಗಬೇಕೆನ್ನುತ್ತದೆ. ಅದುಹಿಂದಕ್ಕೆ ಹೋಗಲುಸಾಧ್ಯವೇ? ನವಕುಮಾರನನ್ನು ಕಂಡಾಗ, ಕಾರಣವೇನೇಇರಲಿ, ಅವಳಪಾಷಾಣ ಹೃದಯದಲ್ಲಿ ರಕ್ತಸಂಚಾರವಾಯಿತು. ಅವಳೆನ್ನುತ್ತಾಳೆ: ‘‘ನಾನು ಇಷ್ಟು ದಿನವೂ ಹಿಂದೂಗಳ ದೇವಮೂರ್ತಿಯ ಹಾಗಿದ್ದೆ; ಹೊರಗೆ ಬಂಗಾರ, ರತ್ನ; ಒಳಗೆ ಕಗ್ಗಲ್ಲು; ಇಂದ್ರಿಯ ಸುಖವನ್ನು ಹುಡುಕಿಕೊಮಡು ಅಗ್ನಿಮಧ್ಯದಲ್ಲಿ ತಿರುಗಿದೆ, ಆದರೆ ಯಾವಾಗಲೂ ಬೆಂಕಿಸೋಕಲಿಲ್ಲ; ಈಗ ಈ ಕಗ್ಗಲ್ಲಿನ ಮಧ್ಯೆ ಹುಡುಕಿ ನೋಡಿದರೆ ಒಂದು ರಕ್ತನಾಳದಿಂದ ಕೂಡಿದ ಅಂತಃ ಕರಣ ಕಾಣುತ್ತದೆ.’’ ಆದರೆ ಪ್ರೇಮ ಹುಟ್ಟದಿದ್ದರೆ ಅದನ್ನು ಕೊಂಡುಕೊಳ್ಳಲು ಬಂದೀತೆ? ಅದು ಇಲ್ಲದ ಕಡೆ ದೊರಕೀತು ಹೇಗೆ?</p>
<p> ಈ ಗ್ರಂಥದಲ್ಲಿ ಹಾಸ್ಯವಿರುವುದು ಬಹುಸ್ವಲ್ಪ; ಹಾಸ್ಯಕ್ಕಾಗಿ ಹಾಸ್ಯವಿಲ್ಲ; ಅದಕ್ಕಾಗಿ ಗಜಪತಿ ವಿದ್ಯಾ ದಿಗ್ಗಜನಂತೆ ಯಾವ ಪಾತ್ರವನ್ನೂ ತಂದು ಜೋಡಿಸಿಲ್ಲ; ದುರ್ಗೇಶನಂದಿನಿಯಲ್ಲಿ ಆ ಪಾತ್ರವಿಲ್ಲದಿದ್ದರೂ ಕಥೆ ಚೆನ್ನಾಗಿಯೇ ನಡೆಯಬಲ್ಲುದು. ಆ ಅಗ್ಗವಾದ ಗ್ರಾಮ್ಯಪರಿಹಾಸ್ಯವು ಪರಿಷ್ಕಾರವಾದ ಕಥೆಯಲ್ಲಿ ಒಂದುಕಳಂಕ ವೆಂದೇ ಹೇಳಬೇಕು. ವರ್ಣನೆಗಳೂ ಅಷ್ಟೆ; ದುರ್ಗೇಶನಂದಿನಿಯಲ್ಲಿರುವಂತೆ ದೀರ್ಘವಾದ ವರ್ಣನೆಗಳಿಲ್ಲ. ಇದು ಸಾಗರದ ವರ್ಣನೆ5:-</p>
<p>__________</p>
<p>5
. ಹಳಗನ್ನಡ ಸಾಹಿತ್ಯದಲ್ಲಿ ಸಾಗರದ ವಾಸ್ತವಿಕ ವರ್ಣನೆ ಇಲ್ಲ; ಇರುವುದು ಅಲ್ಪ; ಅದೂ ಕವಿಸಮಯಾನುಸಾರಿಯಾದದ್ದು; ಸಮುದ್ರತೀರಲದಲಿದ್ದು ಸಮುದ್ರದ ಸಾಕ್ಷಾತ್​ ಪರಿಚಯವಿದ್ದ ಹಳಗನ್ನಡ ಕವಿಯೇ ಇಲ್ಲವೆಂದು ಹೇಳಬಹುದು.</p>
<p> ....ಅನಂತ ವಿಸ್ತಾರವಾದ ನೀಲಾಂಬುಮಂಡಲವನ್ನು ಎದುರಿಗೆ ಕಂಡು ಉತ್ಕಟವಾದ ಆನಂದದಿಂದ ಹೃದಯವು ತುಂಬಿ ತುಳುಕಾಡಿತು;....ನೊರೆನೊರೆಯಾದ ನೀಲ ಅನಂತಸಮುದ್ರ! ಎರಡು ಕಡೆಯೂ ಕಣ್ಣು ಕಾಣುವವರೆಗೂ ಅಲೆಗಳು ಒಡೆದು ಎಸೆದ ನೊರೆಯ ಗೆರೆ; ನಿರ್ಮಲ ಹೂವುಗಳನ್ನು ಕಟ್ಟಿ ಮಾಡಿದ ಮಾಲೆಗಳಂತೆ ನೊರೆಗೆರೆಗಳು ಹೊಂಬಣ್ಣದಿಂದ ಮನೋಹರವಾದ ಮರಳಲ್ಲಿ ಇಡಲ್ಪಟ್ಟಿವೆ; ಅವು ಕಾನನಕುಂತಲೆಯಾದ ಭೂದೇವಿಗೆ ಉಪಯುಕ್ತವಾದ ಆಭರಣ; ನೀಲ ಜಲಮಂಡಲ ಮಧ್ಯದಲ್ಲಿ ಸಾವಿರಾರು ನಕ್ಷತ್ರ ಮಾಲೆಗಳು ತಮ್ಮ ಸ್ಥಾನದಿಂದ ಕದಲಿ ನೀಲಾಕಾಶದಲ್ಲಿ ತೂಗಾಡುತ್ತಿದ್ದರೆ ಆಗ ಆ ಸಾಗರತರಂಗವಿಕ್ಷೇಪದ ಸ್ವರೂಪವು ಗೋಚರವಾಗಬಹುದು; ಈ ಸಮಯದಲ್ಲಿ ಅನುಗಾಮಿಯಾದ ದಿನಮಣಿಯ ಮೃದು ಕಿರಣಗಳಿಂದ ನೀಲಜಲದ ಕೆಲವು ಭಾಗವು ಬಂಗಾರದ್ರವದಂತೆ ಹೊಳೆಯುತ್ತಿತ್ತು. . .(।-೫)</p>
<p> ಇಂಗ್ಲಿಷ್​ ಸಾಹಿತ್ಯದಲ್ಲಿ ಇದು ಬಹುಸಾಮಾನ್ಯ; ಇಂಗ್ಲೆಂಡಿನ ಯಾವ ಊರೂ ಸಮುದ್ರಕ್ಕೆ ದೂರವಿರುವುದಿಲ್ಲ. ಅಲ್ಲಿ ಸಮುದ್ರವನ್ನು ಕಾಣದವರೇ ಇರುವುದಿಲ್ಲ.</p>
<p> ಕವಿರ್ಮನೀಷೀ ಪರಿಭೂಃ ಸ್ವಯಂಭೂಃ</p>
<p> ಯಾಥಾತಥ್ಯತೋರ್ಽಥಾನ್​ ವ್ಯದಧಾತ್​</p>
<p> ಶಾಶ್ವತೀಭ್ಯಸ್ಸಮಾಭ್ಯಃ ॥</p>
<p> -ಈಶಾವಾಸ್ಯೋಪನಿಷತ್ತು.</p>
<p class="text-center">ಅಧ್ಯಾಯ ೧೨</p>
<p class="text-center">ಮೃಣಾಳಿನೀ</p>
<p> ಬಂಕಿಮಚಂದ್ರನಿಗೆ ಬಂಗಾಳಾದೇಶದ ಮೇಲೆ ಅಭಿಮಾನ; ಅದರ ಜನ ಭಾಷೆ ಸಾಹಿತ್ಯ ಇವುಗಳ ಮೇಲೆ ಅಭಿಮಾನ; ತನ್ನ ಜನವನ್ನು ತಿಳಿದುಕೊಳ್ಳಲು, ಆಗ ಬಂಗಾಳದ ಚರಿತ್ರೆ ಇರಲಿಲ್ಲ; ಅದನ್ನು ಅಲ್ಪಸ್ವಲ್ಪ ಬರೆದಿದ್ದವರು ಅನ್ಯದೇಶೀಯರು, ಅನ್ಯಮತೀಯರು-ಮುಸಲ್ಮಾನರು. ಅವರ ಬರವಣಿಗೆ ಪಕ್ಷಪಾತ ಪೂರ್ಣ ವೆಂದೂ, ಸತ್ಯಮಿಥ್ಯಗಳ ಬೆರಕೆಯೆಂದೂ ಈಚಿನ ಸಂಶೋಧನೆಗಳಿಂದ ಗೊತ್ತಾಗಿದೆ.¹ ಅವರ ಹೇಳಿಕೆಯಂತೆ, ಬಖ್ತಿಯಾರ್​ ಖಿಲ್ಜಿಯು ಕೇವಲ ಹದಿನೇಳು ಜನ ಸವಾರರೊಡನೆ ಬಂದು ಬಂಗಾಳವನ್ನು ಗೆದ್ದನು. ಈ ಕಥೆ ಬಂಕಿಮನನ್ನು ಪೀಡಿಸುತ್ತಿತ್ತು. ಒಂದು ಪಕ್ಷ ಅದು ನಿಜವಾಗಿದ್ದರೆ ಏಕೆ ನಿಜವಾಯಿತು, ಹೇಗಾಯಿತು ಎಂದು ವಿವರಿಸಿ ಕಥೆಕಟ್ಟಿ ಅವನು ಈ ಕಾದಂಬರಿಯನ್ನು ರಚಿಸಿದ್ದಾನೆ. ಇದು ೧೮೬೯ರಲ್ಲಿ ಮೊದಲು ಪ್ರಕಟವಾಗಿ, ಆಮೇಲೆ ಬಂಕಿಮನ ಜೀವಿತಕಾಲದಲ್ಲಿ ೧೮೯೩ರವರೆಗೆ ಅದರ ಹತ್ತು ಮುದ್ರಣಗಳು ಬಂದುವು. ಈಗ ಇದರಲ್ಲಿ ನಾಲ್ಕುಖಂಡಗಳೂ (೬+೧೨+೧೦+೧೫=)೪೩ ಪರಿಚ್ಛೇದಗಳೂ ಇವೆ.</p>
<p> ಮೊದಲ ಮುದ್ರಣದ ಮೊದಲೆರಡು ಪರಿಚ್ಛೇದಗಳಲ್ಲಿ ಹೇಮಚಂದ್ರನು ಬಖ್ತಿಯಾರ್​ ಖಿಲ್ಜಿಯನ್ನು ಆನೆಯಿಂದ ಉಳಿಸಿದ ವಿವರ ವೃತ್ತಾಂತವಿತ್ತು. ಅದನ್ನು ಅವನು ಆಮೇಲೆ (।-೧ರ) ಗುರುಶಿಷ್ಯರ ಸಂಭಾಷಣೆ ಯಲ್ಲಿ ಸೂಚಿಸಿಬಿಟ್ಟನು. ಬಿಟ್ಟ ಆ ಪರಿಚ್ಛೇದದ ಮೊದಲ ಭಾಗವು ಹೀಗೆದೆ:-</p>
<p> ‘‘ಮಹಮ್ಮದ್​ ಘೋರಿಯ ಪ್ರತಿನಿಧಿ ತುರ್ಕಿಸ್ಥಾನದ ಕುತ್ಬುದೀನ್​, ಯುಧಿಷ್ಠಿರನ ಮತ್ತು ಪೃಥ್ವೀರಾಜನ ಸಿಂಹಾಸನದ ಮೇಲೆ ಕುಳಿತನು. ದಿಲ್ಲಿ, ಕಾನ್ಯಕುಬ್ಜ, ಮಗಧ ಮೊದಲಾದ ಪ್ರಾಚೀನ ಸಾಮ್ರಾಜ್ಯಗಳೆಲ್ಲವೂ ಯವನರಿಂದ ಕಬಳಿತವಾಗಿದ್ದುವು.... ಯವನ ಶ್ವೇತಚ್ಛತ್ರದಿಂದ ಎಲ್ಲರ ಗೌರವವೂ ಛಾಯಾಂಧಕಾರ ವ್ಯಾಪ್ತವಾಗಿತ್ತು.</p>
<p> ವಂಗೀಯ ೬೦೬ನೆಯ ವರ್ಷದಲ್ಲಿ ಯವನರು ಮಗಧವನ್ನು ಜಯಿಸಿದರು. ವಿಜಯಿಯಾದ ಸೇನಾಪತಿ ಬಖ್ತಿಯಾರ್​ ಖಿಲ್ಜಿಯು ರತ್ನರಾಶಿಯನ್ನು ತೆಗೆದುಕೊಂಡು ಹೋಗಿ ರಾಜಪ್ರತಿನಿಧಿಯ ಚರಣದಲ್ಲಿ ಕಾಣಿಕೆಯಾಗಿ ಸಮರ್ಪಿಸಿದನು.</p>
<p> ಕುತ್ಬುದೀನನು ಪ್ರಸನ್ನವಾಗಿ, ಬಖ್ತಿಯಾರ್​ ಖಿಲ್ಜಿಯನ್ನು ಪೂರ್ವಭಾರತದ ಆಧಿಪತ್ಯದಲ್ಲಿ ನಿಯಮಿಸಿದನು..... ಅಷ್ಟೇ ಅಲ್ಲ; ವಿಜಯಿಯಾದ ಸೇನಾಪತಿಯ ಗೌರವಾರ್ಥವಾಗಿ ದೊಡ್ಡ ಉತ್ಸವಕ್ಕೆ ಏರ್ಪಡಿಸಿದನು. . . .’’</p>
<p> ಈ ಉತ್ಸವದಲ್ಲಿಯೇ ಹೇಮಚಂದ್ರನು ಬಖ್ತಿಯಾರನನ್ನು ಆನೆಯಿಂದ ಉಳಿಸಿ ಅದನ್ನು ಕೊಂದದ್ದು.</p>
<p> ಮೊದಲ ಎರಡು ಮುದ್ರಣಗಳ ಪೀಠಿಕೆಯಲ್ಲಿ ಬಂಕಿಮನು ಈ ಗ್ರಂಥವನ್ನು ‘ಐತಿಹಾಸಿಕ ಕಾದಂಬರಿ’ ಎಂದುಕರೆದಿದ್ದು ಆಮೇಲೆ ಐತಿಹಾಸಿಕವೆಂಬ ವಿಶೇಷಣವನ್ನು ಬಿಟ್ಟುಬಿಟ್ಟನು. ‘ಚರಿತ್ರೆ’ಯಲ್ಲಿ ಸಿಕ್ಕುವ ವೃತ್ತಾಂತವೇ ಅಲ್ಪ, ಅವಿಶ್ವಸನೀಯ.
²
 ಅದರ ಸುತ್ತ ಕಟ್ಟಿರುವ ವಸ್ತು ಪಾತ್ರಗಳೆಲ್ಲವೂ ಪೂರ್ತಿಯಾಗಿ ಕಲ್ಪಿತ. ಆದ್ದರಿಂದ ಈ ವಿಶೇಷಣ ಸರಿಯಲ್ಲ ಎಂಬುದು ಅವನ ಅಭಿಪ್ರಾಯ.</p>
<p>_________</p>
<p style="margin-left:36.0pt;text-indent:-18.0pt">1. 
೧೯೨೭ನೆಯ ವರ್ಷದ 
Indian Historical Quarterly
 
ಪತ್ರಿಕೆಯನ್ನು ನೋಡಿ.</p>
<p style="margin-left:36.0pt;text-indent:-18.0pt">2. 
ಉದಾಹರಣೆಗೆ, ಯವನರು ಬಂಗಾಳವನ್ನು ಮುತ್ತಿದಾಗ ಲಕ್ಷ್ಮಣಸೇನನು ರಾಜನಾಗಿರಲಿಲ್ಲ; ಅವನು ಸತ್ತುಹೋಗಿ ಆಗ್ಗೆ ಎಷ್ಟೋ ವರ್ಷಗಳಾಗಿದ್ದುವು.</p>
<p style="text-indent:36.0pt">
ಅಶಕ್ತನಾದ ರಾಜ, ದ್ರೋಹಿಯಾದ ಮಂತ್ರಿ, ನೀಚರಾದ ಅನುಯಾಯಿಗಳು, ಧರ್ಮಹೀನರಾದ ಧರ್ಮದರ್ಶಿಗಳು-ಇವರಿಂದ ಎಂಥ ರಾಜ್ಯವೂ ಶತ್ರುವಶವಾಗಿ ಕೊಳ್ಳೆಹೋಗುತ್ತದೆ; ಬಲಹೀನರೂ ಒಟ್ಟಾದರೆ, ಸುಸಂಘಟಿತರಾದರೆ, ರಾಜ್ಯಕೋಶಗಳನ್ನು ಕಾಪಾಡಿಕೊಳ್ಳಬಹುದು, ಶತ್ರುವನ್ನು ತಡೆಯಬಹುದು ಓಡಿಸ ಬಹುದು ಕೊಲ್ಲಬಹುದು ಎಂದು ಈ ಗ್ರಂಥದಲ್ಲಿ ತೋರಿಸಲು ಪ್ರಯತ್ನಪಟ್ಟಿದ್ದಾನೆ. ಹಿಂದೂದೇಶದ ಚರಿತ್ರೆ ಯನ್ನು ನೋಡಿದರೆ, ಜನದ ಅಸಾಮರ್ಥ್ಯಕ್ಕಿಂತಲೂ, ಅವರ ಲೋಭ, ದ್ವೇಷ, ದ್ರೋಹ, ಒಡಕು, ಶತ್ರುಗಳ ಮೋಸ, ಇವೇ ಅದರ ಸೋಲಿನ ಪರಂಪರೆಗಳಿಗೆ ಕಾರಣವಾಗಿ ಕಾಣುತ್ತವೆ. ‘‘ವಂಗಭೂಮಿಯ ಹಣೆಯ ಬರಹವೇನೆಂದರೆ, ಯುದ್ಧದಲ್ಲಿ ಸೋಲುವುದಿಲ್ಲ; ಚಾತುರ್ಯದಿಂದಲೇ ಸೋಲಿಗೆ ಈಡಾಗುವುದು. ಚತುರನಾದ ಕ್ಲೈವ್​ ಸಾಹೇಬ ಇದಕ್ಕೆ ಎರಡನೆಯ ಉದಾಹರಣೆ.’’</p>
<p> ಮುಂದೆ ಬಂಕಿಮನ ಗ್ರಂಥಗಳಲ್ಲಿ ಕಾಣಬರುವ ಉಜ್ವಲ ಸ್ವದೇಶ ಪ್ರೇಮದ ಅಂಕುರವನ್ನು ಇಲ್ಲಿ ನೋಡಬಹುದು.</p>
<p> ಇದು ಅದರ ಕಥೆಯ ಸಂಗ್ರಹ:-</p>
<p class="text-center">ಪ್ರಥಮ ಖಂಡ</p>
<p> ಮಥುರಾನಗರದಲ್ಲಿ ಬೌದ್ಧಮತಾವಲಂಬಿಯಾದ ಸೆಟ್ಟಿಯೊಬ್ಬನಿದ್ದನು. ಅವನು ಮಥುರೆಯ ರಾಜನಿಗೆ ತುಂಬ ಪ್ರೀತಿಪಾತ್ರನಾಗಿದ್ದನು. ಆದ್ದರಿಂದ ಅವನ ಮಗಳಾದ ಮೃಣಾಳಿನಿಯೂ ರಾಜಪುತ್ರಿಯೂ ಸ್ನೇಹಿತೆಯಾಗಿದ್ದರು. ಅವರು ಒಂದು ದಿನ ಯಮುನಾನದಿಯ ಮೇಲೆ ದೋಣಿಯಲ್ಲಿ ವಿಹಾರಕ್ಕೆಂದು ಹೋಗಿರಲು ಗಾಳಿಯೆದ್ದು ದೋಣಿಯು ಹೊಳೆಯೊಳಗೆ ಮುಳುಗಿಕೊಂಡಿತು. ಮೃಣಾಳಿನಿಯು ಕೊಚ್ಚಿಕೊಂಡು ಹೋಗುತ್ತಿರಲು ದೋಣಿಯಲ್ಲಿ ತೀರಕ್ಕೆ ಹೋಗುತ್ತಿದ್ದ ಹೇಮಚಂದ್ರನೆಂಬ ಮಗಧ ರಾಜಪುತ್ರನು ಅವಳನ್ನು ಎತ್ತಿ ತಾನು ವಾಸಿಸುತ್ತಿದ್ದ ಸ್ಥಳಕ್ಕೆ ಕರೆದುಕೊಂಡು ಹೋದನು. ಅವನು ಮಥುರೆಗೆ ತೀರ್ಥಯಾತ್ರೆಗಾಗಿ ಬಂದಿದ್ದನು. ನೀರಿನಿಂದ ಎತ್ತಿಹಾಕಿದಾಗ ಅವಳಿಗೆ ಜ್ಞಾನವಿರಲಿಲ್ಲ. ಜ್ಞಾನ ಬಂದಮೇಲೆ ಅವಳ ಪರಿಚಯವನ್ನರಿತು ಅವಳನ್ನು ಅವಳ ಮನೆಗೆ ತಲುಪಿಸಬೇಕೆಂದು ಅವನು ಯೋಚಿಸಿದನು. ಆದರೆ ಒಂದೇಸಮನೆ ಮೂರು ದಿವಸ ಹಿಡಿದ ಮಳೆ ಬಿಡಲಿಲ್ಲ. ಆದ್ದರಿಂದ ಅವರಿಗೆ ಪರಸ್ಪರ ಸ್ನೇಹ ಹುಟ್ಟಿ ಬೆಳೆಯಿತು. ತೀರ್ಥಯಾತ್ರೆಗೆಂದು ಅವನ ಜೊತೆಯಲ್ಲಿ ಬಂದಿದ್ದ ಕುಲಪುರೋಹಿತನು ಅವರಿಗೆ ಮದುವೆ ಮಾಡಿಸಿದನು. ಅವಳಿಗೆ ಆಗ ಹದಿನೈದು ವರ್ಷವಯಸ್ಸು. ಹೇಮಚಂದ್ರ ಅನುಚರನಾದ ದಿಗ್ವಿಜಯನೆಂಬವನು (ಅರುಂಧತಿಯೆಂಬ) ಮೃಣಾಳೀನಿಯ ಚಿಕ್ಕಮ್ಮನೊಬ್ಬಳನ್ನು ಹುಡುಕಿ ಕರೆತಂದನು. ಅವಳೇ ಮಗಳನ್ನು ಧಾರೆಯೆರೆದುಕೊಟ್ಟಳು. ಅವಳ ಜೊತೆಯಲ್ಲಿಯೇ ಮೃಣಾಳಿನಿಯು ತನ್ನ ಮನೆಗೆ ಹಿಂತಿರುಗಿ ಹೋದಳು. ಆ ನಾಲ್ಕುಜನರ ಹೊರತು ಮಿಕ್ಕವರಾರಿಗೂ ಈ ಮದುವೆಯ ವಿಷಯತಿಳಿಯದು. ಅದು ಗೋಪ್ಯ ವಾಗಿರ ಬೇಕಾಗಿತ್ತು. ಏಕೆಂದರೆ ಮಗಧರಾಜನು ಬೌದ್ಧಧರ್ಮದಶತ್ರು. ಬೌದ್ಧರಹುಡುಗಿ ಕ್ಷತ್ರಿಯನನ್ನು ಮದುವೆಯಾಗುವುದು ಅವನಿಗೆ ಅಪ್ರಿಯವಾಗಿತ್ತು.</p>
<p> ಮಥುರೆಗೂ ಮಗಧಕ್ಕೂ ಒಂದುತಿಂಗಳ ಪ್ರಯಾಣ. ಆದ್ದರಿಂದ ಹೇಮಚಂದ್ರನು ಮಥುರೆಯಲ್ಲಿ ಒಂದು ಅಂಗಡಿ ಇಟ್ಟು ತಾನು ರತ್ನದಾಸನೆಂಬ ಹೆಸರಿನಿಂದ ಅಲ್ಲಿ ವ್ಯಾಪಾರ ಮಾಡುತ್ತಿದ್ದನು. ಅವನು ವರ್ಷಕ್ಕೆ ಒಂದು ಸಾರಿ ಅಲ್ಲಿಗೆ ಬಂದಿರುತಿದ್ದನು. ಅವನು ಇಲ್ಲದಿದ್ದ ಕಾಲದಲ್ಲಿ ದಿಗ್ವಿಜಯನು ಅಲ್ಲಿದ್ದು ಅಂಗಡಿಯನ್ನು ನೋಡಿಕೊಳ್ಳುತ್ತಿದ್ದನು. (
IV
-೧೧)</p>
<p> ಹೀಗೆ ಅವನು ಊರು ಬಿಟ್ಟು ಮಥುರೆಯಲ್ಲಿದ್ದಾಗ ಒಂದುಸಾರಿ ತುರುಕರು ಬಖ್ತಿಯಾರ್​ ಖಿಲ್ಜಿಯ ಕೈಕೆಳಗೆ ಮಗಧರಾಜ್ಯವನ್ನು ಮುತ್ತಿ ಸ್ವಾಧೀನಪಡಿಸಿಕೊಂಡಿದ್ದರು. ಅವರ ಚಲನವಲನಗಳನ್ನು ತಿಳಿಯಲೆಂದು ಹೇಮಚಂದ್ರನು ಡಿಲ್ಲಿಗೆ ಹೋಗಿರಲು ಅಲ್ಲಿ ಬಖ್ತಿಯಾರ್​ ಖಿಲ್ಜಿಯು ಆನೆಯ ಕಾಲಿಗೆ ಸಿಕ್ಕಿದ್ದನು. ಹೇಮಚಂದ್ರನು ಅದನ್ನು ಕಂಡು ಆನೆಯನ್ನು ಬಾಣ ಹೊಡೆದು ಕೊಂಡು ಬಖ್ತಿಯಾರನನ್ನು ಉಳಿಸಿದನು; ತನ್ನ ಶತ್ರುವನ್ನು ತಾನೇ ಕೈಯಾರ ಕೊಲ್ಲಬೇಕೆಂಬುದು ಅವನ ಆಸೆ. ತುರುಕರು ಗೌಡ ಅಥವಾ ಬಂಗಾಳಾದೇಶವನ್ನು ಮುತ್ತಲು ಸಿದ್ಧಮಾಡಿಕೊಳ್ಳುತ್ತಿದ್ದರು. ಅದಕ್ಕಾಗಿ ಬಖ್ತಿಯಾರನು ಸೇನೆಯೊಡನೆ ಕೂಡಲೆ ಬರುವವನಾಗಿದ್ದನು. ಅದನ್ನು ತಿಳಿದುಕೊಂಡು ಅವನು ಹಿಂತಿರುಗಿ ಬರುತ್ತ ಮಥುರೆಗೆ ಹೋದನು. ಆದರೆ ಅಲ್ಲಿ ಅವನಹೆಂಡತಿ ಇರಲಿಲ್ಲ. ಅವಳ ದಾದಿ ಯಾರೋಬಂದು ಹೇಮಚಂದ್ರನ ಉಂಗುರವನ್ನು ತೋರಿಸಿ ಅವಳನ್ನು ಕರೆದುಕೊಂಡುಹೋದರೆಂದು ಹೇಳಿದಳು. ಆ ಉಂಗರುವನ್ನು ಹೇಮಚಂದ್ರನು ತನ್ನ ಗುರುವಾದ ಮಾಧವಾಚಾರ್ಯನಿಗೆ ಕೊಟ್ಟಿದ್ದನು. ಬೇರೆ ರತ್ನಾದಿಗಳನ್ನು ಕೊಡುತ್ತೇನೆಂದರೂ ಒಪ್ಪದೆ ಆ ಉಂಗುರವನ್ನೇ ಅವನು ಕೇಳಿ ತೆಗೆದುಕೊಂಡಿದ್ದರಿಂದ ಅದು ಮಾಧಾವಾಚಾರ್ಯನ ಕೆಲಸವೇ ಆಗಿರಬೇಕೆಂದು ನಿರ್ಧರಿಸಿ ಹೇಮಚಂದ್ರನು ಅವನಿದ್ದ ಪ್ರಯಾಗಕ್ಕೆ ತನ್ನ ಅನುಚರನಾದ ದಿಗ್ವಿಜಯನೊಡನೆ ದೋಣಿಯಲ್ಲಿ ಬಂದನು. ಮಾಧವಾಚಾರ್ಯನನ್ನು ಅವನ ಆಶ್ರಮದಲ್ಲಿ ಕಂಡಾಗ ಈ ಸಂಗತಿ ದೃಢಪಟ್ಟಿತು. ಮೃಣಾಳಿನೀ ಹೇಮಚಂದ್ರರು ಗಂಡಹೆಂಡಿರೆಂದು ಮಾಧವಾಚಾರ್ಯನಿಗೂ ಗೊತ್ತಿರಲಿಲ್ಲ. ಹೇಮಚಂದ್ರನು ಹೆಂಗಸಿನ ಮೋಹದಲ್ಲಿ ಮೈಮರೆತರೆ ಮುಂದೆ ಅವನಿಂದ ರಾಜ್ಯಸಾಧನೆಯಾಗುವುದಿಲ್ಲವೆಂದು ಹೆದರಿ ಮಾಧವಾಚಾರ್ಯನು ಅವಳನ್ನು ಲಕ್ಷ್ಮಣಾವತಿಯಲ್ಲಿದ್ದ ತನ್ನ ಶಿಷ್ಯ ಹೃಷೀಕೇಶನ ಮನೆಯಲ್ಲಿಟ್ಟಿದ್ದನು. ಅದನ್ನು ಮೊದಲು ಅವನು ತಿಳಿಸಲಿಲ್ಲ. ‘‘ದೇವತಾಕಾರ್ಯಕ್ಕೆ ಅಡ್ಡಿಯಾಗುತ್ತಾಳೆಂದು ನಾನೇ ಅವಳನ್ನು ಒಂದುಪಕ್ಷ ಕೊಂದಿದ್ದರೆ ಏನು ಮಾಡುತ್ತೀಯೆ?’’ ಎಂದು ಕೇಳಿದನು. ಹೇಮಚಂದ್ರನು ಕೈಯಲ್ಲಿದ್ದ ಬಿಲ್ಲಿಗೆ ಬಾಣವೇರಿಸಿ ಗುರುವನ್ನೇ ಕೊಲ್ಲುವುದಕ್ಕೆ ಸಿದ್ಧನಾದನು. ಆಗ ಮಾಧವಾಚಾರ್ಯನು ‘ಛಿ! ನರಾಧಮ! ನೀನು ಗುರುಹತ್ಯ ಬ್ರಹ್ಮಹತ್ಯಗಳಿಗೆ ಹೇಸುವುದಿಲ್ಲವೆಂದರೆ ನಾನೂ ಸ್ತ್ರೀಹತ್ಯಕ್ಕೆ ಹೇಸುವುದಿಲ್ಲವೇ? ದೇವತಾರಾಧನೆಯನ್ನೂ ಬಿಟ್ಟು ನಿನಗೆ ಹನ್ನೆರಡುವರ್ಷ ವಿದ್ಯೆಹೇಳಿದ್ದು ವ್ಯರ್ಥ ವಾಯಿತು! ಮೃಣಾಳಿನಿಯು ಸತ್ತಿಲ್ಲ; ಹೋಗು! ಅವಳನ್ನು ಹುಡುಕಿ ಕಾಣುಹೋಗು; ನನ್ನ ಮುಂದೆ ನಿಲ್ಲಬೇಡ!’ ಎಂದು ಗದರಿಸಿದನು. ಹೇಮಚಂದ್ರನು ಮುನಿಸಿಕೊಂಡು ದೋಣಿಯಲ್ಲಿ ಸ್ವಲ್ಪ ದೂರ ಹೋದವನು ಮತ್ತೆ ಹಿಂತಿರುಗಿ ಬಂದು ‘ನಿಮ್ಮ ಆಜ್ಞೆಯಂತೆ ನಡೆಯುತ್ತೇನೆ; ಮೃಣಾಳಿನಿ ಎಲ್ಲಿದ್ದಾಳೆ ಹೇಳಿ! ಇಲ್ಲದಿದ್ದರೆ ನಾನು ಯವನರ ಮೇಲೆ ಆಯುಧವನ್ನು ಹಿಡಿಯುವುದಿಲ್ಲ!’ ಎಂದು ಗುರುವನ್ನು ಕೇಳಿದನು. ಅವನು ‘ಗೌಡನಗರದಲ್ಲಿರುವ ಒಬ್ಬ ಶಿಷ್ಯನ ಮನೆಯಲ್ಲಿಟ್ಟಿದ್ದೇನೆ; ನೀನೂ ಅಲ್ಲಿಗೇ ಹೋಗಬೇಕಾಗಿದೆ. ಆದರೆ ನೀನು ಅವಳನ್ನು ಕಾಣಬೇಡ; ಅವಳು ತನ್ನ ಮನೆಯಲ್ಲಿರುವವರೆಗೂ ಯಾವ ಗಂಡಸೂ ಅವಳನ್ನು ಬಂದು ನೋಡಕೂಡದೆಂದು ನಾನು ನನ್ನ ಶಿಷ್ಯನಿಗೆ ವಿಶೇಷವಾದ ಆಜ್ಞೆ ಇತ್ತಿದ್ದೇನೆ!’ ಎಂದನು. ಹೇಮಚಂದ್ರನು ಅದಕ್ಕೆ ಒಪ್ಪಿದನು. ಆಗ ಮಾಧವಾಚಾರ್ಯನು ‘ನಾನು ಕೆಲವು ತಿಂಗಳಿಂದ ಜ್ಯೋತಿಷವನ್ನು ಗುಣಿಸಿ ನೋಡುತ್ತಿರುವುದರಲ್ಲಿ ಪಶ್ಚಿಮದೇಶದ ವರ್ತಕನು ವಂಗರಾಜ್ಯದಲ್ಲಿ ಶಸ್ತ್ರಹಿಡಿದಾಗ ಯವನ ಸಾಮ್ರಾಜ್ಯದ ಧ್ವಂಸವೂ ಆರಂಭವಾಗುವುದೆಂದು ಗೊತ್ತಾಗಿದೆ. ನೀನು ಮಥುರೆಯಲ್ಲಿ ವರ್ತಕನಂತೆ ಇರುತ್ತಿದ್ದೆ; ಆದ್ದರಿಂದ ನೀನೇ ಆ ವರ್ತಕ; ನೀನು ವಂಗ ದೇಶದಲ್ಲಿ ಆಯುಧ ಹಿಡಿದು ಯುದ್ಧಮಾಡಿದರೆ ಯವನರ ಸೋಲಿಗೆ ಆರಂಭವಾಗುವುದು. ಆದ್ದರಿಂದ ನದೀಯಕ್ಕೆ ನಡೆ; ಅಲ್ಲಿನ ರಾಜನಿಗೆ ಸೇನೆಯಿದೆ; ಅವನು ನನಗೆ ಪರಿಚಿತ; ನಾನೂ ಅಲ್ಲಿಗೆ ಬರುತ್ತೇನೆ; ಅಲ್ಲಿ ನನ್ನನ್ನು ಕಾಣು’ ಎಂದು ಹೇಳಿದನು. ಅವರು ಬೇರೆಯಾದರು (।-೧_</p>
<p> ಹೃಷಿಕೇಶನಿಗೆ ಮಣಿಮಾಲಿನಿ ಎಂಬ ಮಗಳಿದ್ದಳು. ಅವಳಿಗೆ ಮೃಣಾಳಿನಿಯ ವಯಸ್ಸೇ; ಆದ್ದರಿಂದ ಅವರು ಬಹು ಬೇಗ ಸ್ನೇಹಿತೆಯರಾದರು. ಮೃಣಾಳಿನಿಯು ಅವಳಿಂದ ಯಾವುದನ್ನೂ ಬಚ್ಚಿಡಲಿಲ್ಲ. ಒಂದುದಿನ ಅವರು ಅಂತಃಪುರದಲ್ಲಿ ಚಿತ್ರಬರೆಯುತ್ತ, ಮಾಧವಾಚಾರ್ಯನು ಮೃಣಾಳಿನಿಯನ್ನು ಕರೆತಂದ ಬಗೆಯನ್ನು ಕುರಿತು ಮಾತನಾಡುತ್ತಿದ್ದಾಗ ಹೊರಗೆ ಒಬ್ಬ ಭಿಕಾರಿಣಿಯು ‘ಮಧುರವಾಸಿನಿ, ಮಧುರಹಾಸಿನಿ, ಶ್ಯಾಮವಿಲಾಸಿನಿ ರೇ!’ ಎಂದು ಹಾಡುತ್ತ ಬಂದಳು. ಅದು ತನ್ನ ಚರಿತ್ರೆಯನ್ನು ಸೂಚಿಸುವ ಹಾಡಾಗಿತ್ತು; ಹೇಮಚಂದ್ರನು ಕಟ್ಟಿದ್ದಾಗಿತ್ತು. ಆದ್ದರಿಂದ ಮೃಣಾಳಿನಿಯು ಅವಳನ್ನು ಒಳಕ್ಕೆ ಕರೆದು ಅವಳ ಕೈಯಲ್ಲಿ ಹಾಡಿಸಿದಳು. ಅವಳ ಗೀತವನ್ನು ಕೇಳಿ ಸಂತೋಷಪಟ್ಟು ಅವಳಿಗೆ ಏನಾದರೂ ಕೊಡಬೇಕೆಂದು ಹೇಳಿ ಮೃಣಾಳಿನಿಯು ಮಣಿಮಾಲೆಯನ್ನು ಕಳುಹಿಸಿದಳೂ. ಅವಳು ಒಳಗೆಹೋಗಿದ್ದಾಗ, ಮೃಣಾಳಿನಿಯು ಭಿಕಾರಿಣಿಯನ್ನು ಪ್ರಶ್ನೆ ಮಾಡಿ ಆ ಊರಿನಲ್ಲಿದ್ದ ಒಬ್ಬ ವರ್ತಕನು ಅವಳಿಗೆ ಆ ಹಾಡುಗಳನ್ನು ಹೇಳಿಕೊಟ್ಟಿದ್ದನೆಂದು ತಿಳಿದಳು. ಮತ್ತೊಂದು ಹಾಡಿನಲ್ಲಿ ಅವಳು</p>
<p> ಯಮುನೆಯ ಜಲದೊಳು ಮುಳುಗುತ ಪಡೆದಾ</p>
<p> ರತ್ನವ ಧರಿಸಿದೆ ಕೌತುಕದಿಂದ;</p>
<p> ನಿದ್ರೆಯೊಳಿರುತಿರೆ ಕಳ್ಳನು ಬಂದು,</p>
<p> ಕೊರಳೊಳಗಿದ್ದಾ ರತ್ನವ ಕದ್ದ!. . .</p>
<p> ನನ್ನಯ ಕಮಲವದೆಲ್ಲಿ? ಮೃಣಾಳವದೆಲ್ಲಿ?</p>
<p>ಎಂದು ಕೇಳಿದಾಗ, ಮೃಣಾಳಿನಿಯು ತಾನು ಮೃಣಾಳವನ್ನು ತೋರಿಸುತ್ತೇನೆಂದು ಹೇಳಿ</p>
<p> ಮುಳ್ಳನು ಸೃಜಿಸಿತು ವಿಧಿಯು ಮೃಣಾಳದೆ</p>
<p> ಅದು ಮುಳುಗಿತು ಜಲದೊಳು ಬಲುನೊಂದು</p>
<p>ಎಂದು ಮುಂತಾಗಿ ತಾನೊಂದು ಹಾಡನ್ನು ಕಟ್ಟಿ ಭಿಕಾರಿಣಿಗೆ ಅದನ್ನು ಕಲಿಸಿಕೊಟ್ಟಳು.</p>
<p> ಅಷ್ಟು ಹೊತ್ತಿಗೆ ಮಣಿಮಾಲಿನಿಯು ಸ್ವಲ್ಪ ಅಕ್ಕಿ, ಒಂದು ಚಿಪ್ಪು ಬಾಳೆಹಣ್ಣು, ಒಂದು ಹಳೆಯ ಬಟ್ಟೆ, ಸ್ವಲ್ಪ ದುಡ್ಡು ತಂದುಕೊಟ್ಟಳು. ಮೃಣಾಳಿನಿಯೂ ಒಂದು ಹಳೆಯ ಬಟ್ಟೆ ಕೊಟ್ಟು ‘ನಾಳೆಯ ತನಕ ನಾನು ನಿರೀಕ್ಷಿಸಿಕೊಂಡಿರಲಾರೆ, ಇಂದಿನ ರಾತ್ರಿ ಒಂದು ಘಂಟೆಯ ಹೊತ್ತಿಗೆ ಈ ಮನೆಯ ಉತ್ತರದಿಕ್ಕಿನಲ್ಲಿ ಬಂದಿರು; ಅಲ್ಲಿ ನಿನ್ನನ್ನು ಕಾಣುತ್ತೇನೆ; ನಿನ್ನ ವರ್ತಕನು ಬಂದರೆ ಅವನನ್ನೂ ಜೊತೆಯಲ್ಲಿ ಕರೆದುಕೊಂಡು ಬಾ!’ ಎಂದು ಹೇಳಿಕಳುಹಿಸಿದಳು (೨-೩)</p>
<p>ಹೇಮಚಂದ್ರನು ಆ ಊರಿನ ಒಬ್ಬವರ್ತಕನ ಮನೆಯಲ್ಲಿ ವಾಸವಾಗಿರುತ್ತ ಗಿರಿಜಾಯೆಯೆಂಬ ಆ ಭಿಕಾರಿಣಿಯನ್ನು ಹಿಡಿದು ಅವಳಿಗೆ ತನ್ನ ಹಾಡನ್ನು ಹೇಳಿಕೊಟ್ಟು ಅದನ್ನು ಆ ಊರಿನಲ್ಲಿ ಹಾಡುತ್ತ ಯಾರಾದರೂ ಏನಾದರೂ ಉತ್ತರ ಕೊಟ್ಟರೆ ತಂದು ಹೇಳಬೇಕೆಂದು ಹೇಳಿದ್ದನು. ಅವಳು ಪ್ರತಿನಿತ್ಯವೂ ಆ ಹಾಡನ್ನು ಹೇಳಿಕೊಂಡು ತಿರುಗುತ್ತ ಏನೂ ಗೊತ್ತಾಗದೆ ಬರುತ್ತಿದ್ದಳು. ಇಂದು ಮೃಣಾಳಿನಿಯು ಉತ್ತರ ಕೊಟ್ಟಿದ್ದಳು. ಅಲ್ಲಿ ನಿಂತದ್ದರಿಂದ ಬರುವುದು ಹೊತ್ತಾಯಿತು. ಹೇಮಚಂದ್ರನು ತಾಳ್ಮೆಯಿಲ್ಲದೆ ತನ್ನ ಅನುಚರನಾದ ದಿಗ್ವಿಜಯನನ್ನು ಕಳುಹಿಸಿದನು. ಗಿರಿಜಾಯೆಯು ಮೊದಲು ಸ್ವಲ್ಪ ಹೊತ್ತು ಕಾಡಿಸಿ ಆಮೇಲೆ ಮೃಣಾಳಿನಿಯ ವಿಚಾರವನ್ನು ತಿಳಿಸಿ ತನ್ನ ಜೊತೆಯಲ್ಲಿ ಬಂದರೆ ಅಂದಿನ ರಾತ್ರಿ ತಾನು ಅವಳಲ್ಲಿಗೆ ಕರೆದುಕೊಂಡು ಹೋಗುವುದಾಗಿ ಹೇಳಿದಳು. ಆದರೆ ಅವನು ಅದಕ್ಕೆ ಒಪ್ಪದೆ ಒಂದು ಕಾಗದವನ್ನು ಬರೆದುಕೊಟ್ಟು ಅದನ್ನು ಮೃಣಾಳಿನಿಗೆ ತಲುಪಿಸಬೇಕೆಂದೂ, ಅವಳನ್ನು ಈಗ ನೋಡಲು ತನಗೆ ಅಪ್ಪಣೆ ಇಲ್ಲವೆಂದೂ ದೇವರ ದಯೆಯಿದ್ದರೆ ಇನ್ನೊಂದು ವರ್ಷದೊಳಗೆ ನೋಡುವನೆಂದೂ ಹೇಳಿ ಕಳುಹಿಸಿದನು. ಅವಳು ಹೋದ ಮೇಲೆ ಚಿಂತಿಸುತ್ತ ಮಲಗಿರಲು, ಅವನನ್ನು ಮಾಧವಾಚಾರ್ಯನು ತಟ್ಟಿ ಎಬ್ಬಿಸಿದನು. ಹೇಮಚಂದ್ರನಿಗೆ ಆಶ್ಚರ್ಯವಾಯಿತು. ಮಾಧವಾಚಾರ್ಯನು ‘ನನಗೆ ವ್ಯಸನವೂ ಸಂತೋಷವೂ ಎರಡೂ ಆಗಿದೆ. ನೀನು ನೇರವಾಗಿ ನದೀಯಕ್ಕೆ ಹೋಗದೆ ಮಧ್ಯೆ ಇಲ್ಲಿ ನಿಂತೆಯಲ್ಲಾ ಎಂದು ವ್ಯಸನ; ನಿನ್ನ ಮಾತಿಗೆ ಕಟ್ಟುಬಿದ್ದು ಮೃಣಾಳಿನಿಯನ್ನು ನೋಡಲಿಷ್ಟಪಡಲಿಲ್ಲ ಎಂದು ಸಂತೋಷ! ಇಂದಿನ ರಾತ್ರಿಯೇ ನಾನು ನದೀಯಕ್ಕೆ ಹೊರಡುತ್ತೇನೆ, ನೀನೂ ನನ್ನೊಡನೆ ಬರಬೇಕು!’ ಎಂದು ಅವನನ್ನು ಎಬ್ಬಿಸಿಕೊಂಡು ಹೊರಟನು. ಒಬ್ಬ ಆಳು ಅವನ ಸಾಮಾನನ್ನು ಹೊತ್ತುಕೊಂಡು ಹೋದನು. ಹೊಳೆಯ ಕರೆಯಲ್ಲಿ ದೋಣಿ ಕಾದಿತ್ತು. (೪)</p>
<p> ಗಿರಿಜಾಯೆಯು ಮೃಣಾಳಿನಿಗೆ ಪತ್ರವನ್ನು ತೆಗೆದುಕೊಂಡು ಹೋಗಿ ಕೊಟ್ಟಳು; ಕತ್ತಲೆಯಲ್ಲಿ ಅವಳು ಓದುವುದು ಸಾಧ್ಯವಾಗುವುದಿಲ್ಲವೆಂದು ಮೊದಲೇ ಯೋಚಿಸಿ ಗಿರಿಜಾಯೆಯು ಚಕ್ಕಮುಕ್ಕಿಯನ್ನು ತೆಗೆದುಕೊಂಡು ಹೋಗಿದ್ದಳು. ಅದನ್ನು ಹೊಡೆದು ಬೆಂಕಿ ಮಾಡಲು ಆ ಬೆಳಕಿನಲ್ಲಿ ಮೃಣಾಳಿನಿಯು ಪತ್ರವನ್ನು ಓದಿಕೊಂಡಳು. ಪ್ರತಿಯಾಗಿ ಉತ್ತರ ಕೊಡಲು ತನ್ನಲ್ಲಿ ಲೇಖನ ಸಾಮಗ್ರಿಯೊಂದೂ ಇರಲಲಿಲ್ಲವಾದ್ದರಿಂದ ಬಾಯಿಮಾತಿನಲ್ಲೇ ಉತ್ತರ ತಿಳಿಸಬೇಕೆಂದು ಹೇಳೀದಳು. ಆದರೆ ಅಂದಿನ ಸಂಜೆಯೇ ಹೇಮಚಂದ್ರನು ಮಾಧವಾಚಾರ್ಯನ ಜೊತೆಯಲ್ಲಿ ನದೀಯಕ್ಕೆ ಹೊರಟುಹೋದನೆಂದು ತಿಳಿಯಿತು. ಇನ್ನೇನೂ ಮಾಡುವುದಕ್ಕೆ ತೋರದೆ ಮೃಣಾಳಿನಿಯು ಗಿರಜಾಯೆಯನ್ನು ಕಳುಹಿಸಿ ತಾನು ಮನೆಯೊಳಕ್ಕೆ ಹೋದಳು. ಆದರೆ ಬಾಗಿಲಲ್ಲಿ ಯಾರೋ ಅವಳ ಕೈಯನ್ನು ಹಿಡಿದುಕೊಂಡರು. ನೋಡಿದರೆ, ವ್ಯೋಮಕೇಶ! ಅವನು ಹೃಷೀಕೇಶನ ಮಗ; ದುಷ್ಟ; ಅವನಿಗೆ ಮೃಣಾಳಿನಿಯ ಮೇಲೆ ಕಣ್ಣು. ಆದರೆ ಸದಾ ಅವಳು ಅವಳ ತಂಗಿ ಮಣಿಮಾಲಿನಿಯ ಜೊತೆಯಲ್ಲಿಯೇ ಇರುತ್ತಿದ್ದದ್ದರಿಂದ ಅವಕಾಶವಾಗಿರಲಿಲ್ಲ. ಈಗ ಅವಳು ರಾತ್ರ ಒಂಟಿಯಾಗಿ ಸಿಕ್ಕಿದಳು. ‘ನೀನು ಯಾರನ್ನೋ ಹುಡುಕಿಕೊಂಡು ಹೋಗಿದ್ದೆಯಲ್ಲವೇ? ಅವನ ಜೊತೆಗೆ ನಾನೂ ಒಬ್ಬ!’ ಎಂದು ನಿರ್ಬಂಧಪಡಿಸಿದನು. ಅವಳಿಗೆ ಕೈ ಒದರಿಕೊಳ್ಳಲಾಗಲಿಲ್ಲ; ಬಾಯಲ್ಲಿ ಮಾತು ಹೊರಡಲಿಲ್ಲ; ಹೀಗರಲು ಅವನೇ ತಟ್ಟನೆ ಕಿರಿಚಿಕೊಂಡು ಕೈಬಿಟ್ಟನು; ಏಕೆಂದರೆ ಅವನ ಬೆನ್ನನ್ನು ಯಾರೋ ಬಲವಾಗಿ ಹಲ್ಲು ಊರುವಂತೆ ಕಚ್ಚಿಬಿಟ್ಟಿದ್ದರು; ಅವನ ಕೂಗನ್ನು ಕೇಳಿ ಹೃಷೀಕೇಶನೂ ಮಣಿಮಾಲಿನಿಯೂ ನೆರೆಹೊರೆಯವರೂ ಎಲ್ಲರಿಗೂ ಎಚ್ಚರವಾಗಿ ಎದ್ದರು. ಮೃಣಾಳಿನಿಯು ತನ್ನ ಜಾರನನ್ನು ಹುಡುಕಿಕೊಂಡು ಹೋಗಿದ್ದಳೆಂದೂ ಅವಳನ್ನು ಹಿಡಿದುಕೊಳ್ಳುವುದಕ್ಕೆ ಹೋಗಲು ಅವಳು ತನ್ನ ಬೆನ್ನನ್ನು ಕಚ್ಚಿದಳೆಂದೂ ಹೇಳಿದನು. ಹೃಷೀಕೇಶನಿಗೆ ಮಗನ ದುಶ್ಚರಿತ್ರೆ ಗೊತ್ತಿರಲಿಲ್ಲ; ಆದ್ದರಿಂದ ಅವನ ಮಾತನ್ನು ನಂಬಿ ಹೃಷೀಕೇಶನು ಮೃಣಾಳಿನಿಯನ್ನು ಮನೆಬಿಟ್ಟು ಹೋಗೆಂದನು. ಮಣಿಮಾಲೆಗೆ ಹೇಳಿ ಹೋಗುತ್ತೇನೆಂದರೂ ಕೇಳಲಿಲ್ಲ. ಆದರೆ ಮಣಿಮಾಲಿನಿಯು ಈ ಗದ್ದಲದಲ್ಲಿ ಎಚ್ಚರವಾಗಿ ಎದ್ದುಬಂದು ಅವಳನ್ನು ಹಿಂತಿರುಗಿಸಲು ಯತ್ನಮಾಡಿ ನೋಡಿದಳು. ಅದು ಸಾಧ್ಯವಾಗಲಿಲ್ಲ. ಮೃಣಾಳಿನಿಯು ಮನೆಬಿಟ್ಟು ಹೊರಟಳು. ಸ್ವಲ್ಪ ದೂರ ಹೋಗಲು ಅಲ್ಲಿ ಗಿರಿಜಾಯೆಯು ಕಾದಿದ್ದಳು. ಅವಳೇ ವ್ಯೋಮಕೇಶನ ಬೆನ್ನನ್ನು ಕಚ್ಚಿದ್ದವಳು. ಇಬ್ಬರೂ ಅವಳ ಗುಡಿಸಿಲಿಗೆ ಹೊರಟರು. ಆ ಗುಡಿಸಿಲಲ್ಲಿ ಅವಳೂ ಮತ್ತೊಬ್ಬ ಮುದುಕಿ ಇಬ್ಬರೇ ಇದ್ದವರು. ಅಂದಿನ ರಾತ್ರಿಯನ್ನು ಅಲ್ಲಿ ಕಳೆದು ಮರುದಿನ ಮೃಣಾಳಿನಿಯು ನದೀಯಕ್ಕೆ ಹೋಗಬೇಕೆಂದು ಯೋಚಿಸಿದಳು. ಗಿರಿಜಾಯೆಯೂ ಅದೇ ಸೂಚನೆಯನ್ನು ಕೊಟ್ಟು ತಾನೂ ಅವಳ ಜೊತೆಯಲ್ಲಿ ಬರುವುದಾಗಿ ಹೇಳಿದಳು. (೫-೬)</p>
<p class="text-center">ದ್ವಿತೀಯ ಖಂಡ</p>
<p> ಮಾಧವಾಚಾರ್ಯನು ತುಂಬಿದ ಆಸ್ಥಾನದಲ್ಲಿದ್ದ ಗೌಡರಾಜನನ್ನು ಕಂಡು, ತುರುಕರು ಮಗಧವನ್ನು ಗೆದ್ದು ಗೌಡದೇಶವನ್ನು ಮುತ್ತುವ ಪ್ರಯತ್ನದಲ್ಲಿದ್ದರೆಂದೂ ಅವರು ಬಂದರೆ ಅವರನ್ನು ತಡೆಯಲು ಏನು ಸಿದ್ಧತೆಯಾಗಿತ್ತೆಂದೂ ಕೇಳಿದನು. ರಾಜನು ಮುದುಕ; ಕಿವಿಕೇಳದು; ಕೈಲಾಗದು; ‘ಅವರು ಬಂದರೆ ಬರಲಿ, ನಾನೇನು ಮಾಡುವ ಹಾಗಿದ್ದೇನೆ?’ ಎಂದನು. ಆಸ್ಥಾನ ಪಂಡಿತರು ‘ಈ ಪ್ರಾಂತವನ್ನು ತುರುಕರು ಆಳುತ್ತಾರೆಂದು ಶಾಸ್ತ್ರದಲ್ಲಿ ಹೇಳಿದೆ’ ಎಂದರು. ಅವರು ಮಂತ್ರಿಯಾದ ಪಶುಪತಿಯ ಪೋಷಣೆಯಲ್ಲಿದ್ದು ಅವನ ಇಷ್ಟದಂತೆ ನಡೆಯುತ್ತಿದ್ದರು. ಅವನು ರಾಜದ್ರೋಹಿ; ರಾಜ್ಯವನ್ನು ಅನಾಯಾಸವಾಗಿ ತುರುಕರಿಗೆ ಒಪ್ಪಿಸಿ ಅವರಿಂದ ತಾನು ಅಧಿಕಾರ ಪಡೆಯ ಬೇಕೆಂದಿದ್ದನು. ಮಾಧವಾಚಾರ್ಯನು ಎಲ್ಲಿ ಯಾವ ಶಾಸ್ತ್ರದಲ್ಲಿ ಹೇಳಿದೆ ಎಂದು ಪ್ರಶ್ನಿಸಿದನು. ಅವನಿಗೂ ಪಂಡಿತರಿಗೂ ಸಣ್ಣ ಜಗಳವೇ ನಡೆಯಿತು. ಕೊನೆಗೆ ಪಶುಪತಿಯು ಯುದ್ಧಕ್ಕೆಸಿದ್ಧ ಮಾಡಿಕೊಂಡಿರುವುದಾಗಿ ಹೇಳಿದನು. ಆಗ ಮಾಧವಾಚಾರ್ಯನು ಮಗಧ ರಾಜಕುಮಾರನಾದ ಹೇಮಚಂದ್ರನು ಅಲ್ಲಿಗೆ ಬಂದಿರುವುದಾಗಿಯೂ, ತಾನು ಊರಲ್ಲಿಲ್ಲದಾಗ ತನ್ನ ರಾಜ್ಯವನ್ನು ವಶಪಡಿಸಿಕೊಂಡ ತುರುಕರೊಡನೆ ಅವನು ಹೋರಾಡಲು ತವಕ ಉಳ್ಳವನಾಗಿದ್ದಾನೆಂದೂ, ಅವನ ಸಹಾಯವನ್ನು ತೆಗೆದುಕೊಂಡು ಶತ್ರುಗಳನ್ನು ಗೆಲ್ಲಬೇಕೆಂದೂ ಸೂಚಿಸಿದನು. ಪಶುಪತಿಯುಒಪ್ಪಿ ಹೇಮಚಂದ್ರನನ್ನು ಆ ಊರಿನ ಹೊರಗೆ ಗಂಗಾತೀರದಲ್ಲಿದ್ದ ಒಂದು ಮಹಡಿಮನೆಯಲ್ಲಿ ಇಳಿಸಿ ಅವನ ಉಪಚಾರಕ್ಕೆ ಏರ್ಪಡಿಸಿದನು.</p>
<p> ಆ ಮನೆಯ ಒಂದು ಭಾಗದಲ್ಲಿ ಜನಾರ್ದನನೆಂಬ ಒಬ್ಬ ವೃದ್ಧ ಬ್ರಾಹ್ಮಣನೂ ಅವನ ಹೆಂಡತಿಯೂ ವಾಸ ಮಾಡುತ್ತಿದ್ದರು. ಕೆಲವು ದಿವಸಗಳ ಕೆಳಗೆ ಮಳೆಗಾಳಿಗೆ ಸಿಕ್ಕಿ ಅವರ ಗುಡಿಸಿಲು ನಾಶವಾದ್ದರಿಂದ ಅವರಿಗೆ ಅಲ್ಲಿ ಇರಲು ರಾಜನು ಅವಕಾಶಕೊಟ್ಟಿದ್ದನು. ಈಗ ಆ ಕಟ್ಟಡವನ್ನು ರಾಜಕುಮಾರನಿಗೆ ಬಿಟ್ಟುಕೊಟ್ಟಿರುವುದಾಗಿ ಕೇಳಿ ಅವರು ಅಲ್ಲಿಂದ ಹೊರಡುವ ಪ್ರಯತ್ನದಲ್ಲಿದ್ದರು. ಅವರಿಂದ ತನಗೇನೂ ತೊಂದರೆ ಇಲ್ಲವೆಂದೂ ಅವರು ಅಲ್ಲೇ ಇದ್ದುಕೊಂಡಿರ್ ಅಬಹುದೆಂದೂ ರಾಜಪುತ್ರನು ತಿಳಿಸಿದನು. ಆದರೆ ಜನಾರ್ದನನು ಕಿವುಡ; ಎಷ್ಟು ಗಟ್ಟಿಯಾಗಿ ಮಾತನಾಡಿದರೂ ಕೇಳಲೊಲ್ಲದು. ಆಗ ಒಬ್ಬ ತರುಣಿಯು ಅವನ ಬಟ್ಟೆಯನ್ನು ಹಿಂದಿನಿಂದ ಎಳೆದು ‘ತಾತನಿಗೆ ಏನು ಹೇಳುತ್ತಿದ್ದಿರಿ? ಅವರಿಗೆ ಕಿವಿಕೇಳಿಸುವುದಿಲ್ಲ’ ಎಂದು ಕೇಳಿದಳು. ರಾಜಪುತ್ರನ ಸಂಗತಿಯನ್ನು ತಿಳಿಸಲು ಅವಳು ಮುದುಕನಿಗೆ ಅದನ್ನು ತಿಳಿಯಹೇಳಿ ತನ್ನ ಹೆಸರು ಮನೋರಮೆಯೆಂದೂ ತಾನು ಏನಾದರೂ ತಪ್ಪು ಮಾಡಿದರೆ ಮನ್ನಿಸಬೇಕೆಂದೂ ಕೇಳಿಕೊಂಡಳು. ಹೇಮಚಂದ್ರನು ಅವಳನ್ನು ತಾನು ತಂಗಿಯಂತೆ ಕಾಣುವುದಾಗಿ ಭರವಸೆ ಇತ್ತನು. (೧-೨)</p>
<p>ಮಾಧವಾಚಾರ್ಯನು ಹೇಮಚಂದ್ರನನ್ನು ಅಲ್ಲಿ ಬಿಟ್ಟು ದೇಶಪರ್ಯಟನೆಗಾಗಿ ಹೊರಟನು. ಗೌಡದೇಶದ ಸಾಮಂತ ರಾಜರನ್ನು ಕಂಡು ಅವರು ಸೇನೆಯೊಡನೆ ನವದ್ವೀಪಕ್ಕೆ ಬಂದು ಅಲ್ಲಿಯ ರಾಜನಿಗೆ ಸಹಾಯ ಮಾಡುವಂತೆ ಪ್ರೋತ್ಸಾಹಿಸಬೇಕೆಂದಬುದು ಅವನ ಉದ್ದೇಶ. ಅವನನ್ನು ನಿರೀಕ್ಷಿಸುತ್ತ ಹೇಮಚಂದ್ರನು ಕೆಲಸವಿಲ್ಲದೆ ಕುಳ್ಳಿರಬೇಕಾಯಿತು. ಮೃಣಾಳಿನಿಯ ಮೇಲಣ ಚಿಂತೆ ಹತ್ತಿತ್ತು. ನಿದ್ರೆ ಬರದೆ ಒಂದು ದಿನ ರಾತ್ರಿ ಮಲಗಿರುವಾಗ ಕಿಟಕಿಯಲ್ಲಿ ಗಡ್ಡಮೀಸೆಗಳುಳ್ಳ ಒಂದು ಮುಖ ಕಂಡಿತು. ತಲೆಗೆ ಪೇಟ ಇತ್ತು. ಮತ್ತೊಂದು ನಿಮಿಷದಲ್ಲಿ ಅದು ಮರೆಯಾಯಿತು. ಆದ್ದರಿಂದ ಅವನು ಕತ್ತಿ ಹಿಡಿದು ಕೆಳಗೆ ಬಂದು ನೋಡಿದನು; ಯಾರೂ ಇರಲಿಲ್ಲ. ಅವನು ತುರುಕ ಸೈನಿಕನೆಂದೂ ಹತ್ತಿರ ಎಲ್ಲೋ ತುರುಕರು ಅಡಗಿರಬಹುದೆಂದೂ ಅವನಿಗೆ ಸಂದೇಹವಾಯಿತು. ಆದ್ದರಿಂದ ಮತ್ತೆ ಮನೆಯೊಳಕ್ಕೆ ಬಂದು ಸೈನಿಕನ ಉಡುಪು ಹಾಕಿಕೊಂಡು ಹೊರಹೊರಟನು. (೩-೪)</p>
<p>ದಾರಿಯಲ್ಲಿ ಒಂದು ಕೊಳ; ಅದರ ಸುತ್ತ ಮರಗಳು; ಅಲ್ಲಿ ಪಿಶಾಚಿಗಳು ತಿರುಗುತ್ತವೆ ಎಂದು ಜನರು ಓಡಾಡುತ್ತಿರಲಿಲ್ಲ. ಹೇಮಚಂದ್ರನು ಆ ಮಾರ್ಗವಾಗಿ ಹೋಗುತ್ತಿರಲು ಕೆಳಮೆಟ್ಟಲ ಮೇಲೆ ಒಬ್ಬ ಹೆಂಗಸು ಬಿಳಿಯ ಸೀರೆಯುಟ್ಟು ತಲೆ ಕೆದರಿಕೊಂಡು ನೀರಿನಲ್ಲಿ ಕಾಲುಬಿಟ್ಟುಕೊಂಡು ಕುಳಿತಿದ್ದಳು. ಅವಳು ಪಿಶಾಚಿ ಇರಬಹುದೆನ್ನಿಸಿತು. ಪಿಶಾಚಿಯೋ ಮನುಷ್ಯನೋ? ನೋಡಿ ಬಿಡೋಣವೆಂದು ಅಲ್ಲಿಗೆ ಬಂದನು. ಆ ವ್ಯಕ್ತಿ ಹಿಂತಿರುಗಿತು; ನೋಡಿದರೆ, ಮನೋರಮೆ! ಇಬ್ಬರಿಗೂ ಆಶ್ಚರ್ಯವಾಯಿತು. ಅವಳು ತನಗೆ ಮೈ ಉರಿಯೆಂದೂ ಆದ್ದರಿಂದ ತಣ್ಣಗಿದ್ದ ಆ ನೀರಿನಲ್ಲಿ ಸ್ನಾನ ಮಾಡಿ ತಲೆ ಒಣಗಿಸಿಕೊಳ್ಳುತ್ತಿದ್ದಳೆಂದೂ ಹೇಳಿದಳು. ಹೇಮಚಂದ್ರನು ‘ಇಲ್ಲಿ ಯಾರಾದರೂ ಬಂದುಹೋದರೇ?’ ಎಂದು ಕೇಳಿದನು. ಅವಳು ‘ಹೌದು! ಒಬ್ಬ ತುರುಕನು ಹೋದನು; ಅವನನ್ನು ನೋಡಬೇಕಾದರೆ ನನ್ನ ಜೊತೆಯಲ್ಲಿ ಬಾ, ತೋರಿಸುತ್ತೇನೆ!’ ಎಂದಳು. ಇಬ್ಬರೂ ಹೊರಟರು. ಮುಂದೆ ಒಂದು ಮಹಡಿಯ ಮನೆಯನ್ನು ತೋರಿಸಿ ಮಹಮ್ಮದಾಲಿಯು ಅದರೊಳಗೆ ಹೋದನೆಂದು ಹೇಳಿದಳು. ರಾಜಪುತ್ರನು ಅವನು ಹೊರಗೆ ಬರುವುದನ್ನೇ ಎದುರು ನೋಡುತ್ತ ಒಂದು ಮರದ ಹಿಂದೆ ಅವಿತುಕೊಂಡಿದ್ದನು. (೫)</p>
<p>ಪಶುಪತಿಯು ಕಾಶಿಯಲ್ಲಿದ್ದ ಒಬ್ಬ ದರಿದ್ರ ಬ್ರಾಹ್ಮಣನ ಮಗ; ಆದರೆ ತಂದೆಯಲ್ಲಿ ಶಾಸ್ತ್ರ ವ್ಯಾಸಂಗ ಮಾಡಿ, ವಿದ್ಯಾವಂತನಾಗಿ, ಸ್ವಬುದ್ಧಿಯಿಂದ ಮೇಲಕ್ಕೆ ಬಂದು ಗೌಡರಾಜನಲ್ಲಿ ಮಂತ್ರಿಯಾಗಿದ್ದನು. ಸೇನರಾಜನು ಮುದುಕನಾಗಿ ಹೆಸರುಮಟ್ಟಿಗೆ ದೊರೆಯಾಗಿದ್ದನು. ಸರ್ವಾಧಿಕಾರವೂ ಪಶುಪತಿಯ ಕೈಯಲ್ಲಿಯೇ ಇತ್ತು. ಆದರೆ ಅವನಿಗೆ ಮನೆಯಲ್ಲಿ ಹೆಂಡತಿಯಿಲ್ಲ. ತಾನು ಕಾಶಿಯಲ್ಲಿದ್ದಾಗಲೇ ಕೇಶವನೆಂಬ ಬ್ರಾಹ್ಮಣನೊಬ್ಬನ ಮಗಳನ್ನು ಕೊಟ್ಟು ಮದುವೆಯಾಗಿತ್ತು. ಆದರೆ ಏನು ಕಾರಣವೋ ಕೇಶವನು ಮದುವೆಯಾದ ಕೂಡಲೆ ಮಗಳನ್ನು ಕರೆದುಕೊಂಡು ಅದೃಶ್ಯನಾಗಿದ್ದನು. ಈಗ ಪಶುಪತಿಗೆ ವಯಸ್ಸು ಮುವ್ವತ್ತೈದಾಗಿದ್ದರೂ ಅವನು ಮತ್ತೆ ಮದುವೆ ಮಾಡಿಕೊಂಡಿರಲಿಲ್ಲ.</p>
<p> ಅವನು ಗುಪ್ತವಾದ ಆಲೋಚನೆಗಾಗಿ ತುರುಕರಿಗೆ ಹೇಳಿಕಳುಹಿಸಿದ್ದನು. ಬಖ್ತಿಯಾರ್​ ಖಿಲ್ಜಿಯ ಪರವಾಗಿ ಮಹಮ್ಮದಾಲಿ ಎಂಬವನು ಮಾತುಕಥೆಗಳಿಗಾಗಿ ಬಂದಿದ್ದನು. ಅವನನ್ನೇ ಹೇಮಚಂದ್ರನು ಕಂಡದ್ದು. ಮಹಮ್ಮದಾಲಿಯು ಗುಪ್ತದ್ವಾರದಿಂದ ಪಶುಪತಿಯ ಮನೆಯನ್ನು ಪ್ರವೇಶಿಸಿ ತನ್ನ ಗುರುತನ್ನು ಹೇಳಿದನು. ಸ್ವಲ್ಪ ಹೊತ್ತು ಮಾತುಕಥೆಗಳಾದ ಮೇಲೆ ತುರುಕರು ಬಲ್ಲಾಳ ಸೇನರಾಜನ ವಂಶವನ್ನು ಅಳಿಸಿ ಗೌಡದೇಶದಲ್ಲಿ ಪಶುಪತಿಯನ್ನು ಬಖ್ತಿಯಾರನ ಪ್ರತಿನಿಧಿಯಾಗಿ ಮಾಡಬೇಕೆಂದೂ, ಬಖ್ತಿಯಾರನು ಐದು ಜನ ಅನುಚರರೊಡನೆ ಊರಿಗೆ ಪ್ರವೇಶ ಮಾಡಿದರೆ ಯಾರೂ ಅವನಿಗೆ ಅಡ್ಡಿ ಮಾಡುವುದಿಲ್ಲವೆಂದೂ ಹೇಳಿದನು. ಪ್ರತಿಯಾಗಿ ಮಹಮ್ಮದಾಲಿಯು ಅಂದಿನ ರಾತ್ರಿಯೇ ಹೇಮಚಂದ್ರನ ತಲೆಯನ್ನು ಒಪ್ಪಿಸಬೇಕೆಂದು ಕೇಳಿದನು. ಪಶುಪತಿಯು ಒಪ್ಪಿದನು. ಅನಂತರ ಮಹಮ್ಮದಾಲಿಯು ಅಲ್ಲಿಂದ ಹೊರಟನು. (೬)</p>
<p> ಅವನು ಅತ್ತಲಾಗಿ ಹೋಗಲು, ಇತ್ತಲಾಗಿ ಶಾಂತಶೀಲನೆಂಬ ಗೂಢಚಾರನು ಅದೇ ಗುಪ್ತದ್ವಾರದಿಂದ ಒಳಕ್ಕೆ ಬಂದನು. ಅವನು ತುರುಕ ವೇಷಭೂಷಗಳನ್ನು ಧರಿಸಿ ಶತ್ರುಗಳ ಶಿಬಿರಕ್ಕೆ ಹೋಗಿ ಅವರ ಸಂಗತಿಗಳನ್ನು ತಿಳಿದು ಬಂದಿದ್ದನು. ಅವರ ಸೈನ್ಯ ಇಪ್ಪತ್ತೈದು ಸಾವಿರವಿತ್ತು. ಅವರ ಮಾತನ್ನು ಕೇಳಿದ್ದರೂ ಅವನಿಗೆ ಯಾವುದೂ ಅರ್ಥವಾಗಲಿಲ್ಲ. ದಾರಿಯಲ್ಲಿ ಬರುತ್ತ, ಮಹಮ್ಮದಾಲಿಗಾಗಿ ಮರದ ಹಿಂದೆ ಕಾಯುತ್ತಿದ್ದ ಹೇಮಚಂದ್ರನನ್ನು ನೋಡಿ ಅವನ ಉದ್ದೇಶವನ್ನು ತಿಳಿದು ಮಹಮ್ಮದಾಲಿಯನ್ನು ಹಿಡಿದು ಕೊಡುವುದಾಗಿ ಹೇಳಿ ಮೋಸಪಡಿಸಿ ಅದೇ ಮನೆಯ ಚಿತ್ರಗೃಹದಲ್ಲಿ ಅವನನ್ನು ಬಂದಿಯಾಗಿ ಮಾಡಿದ್ದನು. ಆದರೆ ಅವನು ಹೇಮಚಂದ್ರನೆಂದು ಅವನಿಗೆ ಗೊತ್ತಿರಲಿಲ್ಲ. ಅಂದಿನ ರಾತ್ರಿಯೇ ಹೇಮಚಂದ್ರನ ತಲೆಯನ್ನು ತಂದು ಮಹಮ್ಮದಾಲಿಗೆ ಒಪ್ಪಿಸಬೇಕೆಂದು ಅವನಿಗೆ ಆಜ್ಞಾಪಿಸಿ, ಪಶುಪತಿಯು ತನ್ನ ಆರಾಧ್ಯ ದೇವತೆಯಾದ ಚಾಮುಂಡೇಶ್ವರಿಯ ಮುಂದೆ ಪ್ರಾರ್ಥನೆ ಮಾಡಲು ಹೋದನು. ಯವನರ ಸಹಾಯದಿಂದ ರಾಜ್ಯವನ್ನು ಪಡೆದು ಬಲಿಷ್ಠನಾಗಿ ಆಮೇಲೆ ಅವರನ್ನು ನಾಶಪಡಿಸುವುದು ತನ್ನ ಉದ್ದೇಶವೆಂದು ಅವನು ಹೇಳಿಕೊಳ್ಳುತ್ತಿದ್ದನು. ಅಷ್ಟುಹೊತ್ತಿಗೆ ಮನೋರಮೆಯು ಅಲ್ಲಿಗೆ ಬಂದಳು. ಇದುವರೆಗೂ ಅವಳು ಬಾಗಿಲ ಹತ್ತಿರ ನಿಂತಿದ್ದು ಅವನಿಗೂ ಮಹಮ್ಮದಾಲಿಗೂ ಶಾಂತಶೀಲನಿಗೂ ನಡೆದ ಸಂಭಾಷಣೆಯನ್ನೆಲ್ಲಾ ಕೇಳಿದ್ದಳು. ಅವನು ರಾಜನಾದ ಮೇಲೆ ವಿಧವೆಯಾದ ಅವಳನ್ನು ಮದುವೆ ಮಾಡಿಕೊಂಡು ರಾಣಿಯಾಗಿ ಮಾಡುವನೆಂದನು. ಅವಳು ಅವನನ್ನು ವಿಶ್ವಾಸಘಾತಕನೆಂದು ಹೇಳಿದಳು. ಏಕೆಂದರೆ ಈಗ ಅವನು ತನ್ನ ರಾಜನಿಗೆ ದ್ರೋಹಮಾಡಿ, ಶರಣಾಗತನಾದ ಹೇಮಚಂದ್ರನನ್ನು ಕೊಲ್ಲಿಸುವುದರಲ್ಲಿದ್ದನು. ಅವನನ್ನು ಒಲಿಸಿಕೊಂಡು ಅವಳು ಹಠಾತ್ತನೇ ಎದ್ದುಹೋಗಿ ಚಿತ್ರಶಾಲೆಯಲ್ಲಿ ಸೆರೆಯಾಗಿದ್ದ ಹೇಮಚಂದ್ರನನ್ನು ಬಿಡಿಸಿ ಅವನಿಗೆ ಬಂದಿದ್ದ ವಿಪತ್ತನ್ನು ತಿಳಿಸಿ ಓಡಿಹೋದಳು. (೭-೧೧)</p>
<p> ಹೇಮಚಂದ್ರನು ಮನೆಗೆ ಹೋಗಿ ಸಜ್ಜಾಗಿ ಒಂದು ಕುದುರೆಯಮೇಲೆ ತುರುಕರ ಶಿಬಿರದ ಕಡೆಗೆ ಹೋಗುತ್ತಿದ್ದನು. ಆಗ ಹಿಂದಿನಿಂದ ಮೂವರು ಸಿಪಾಯಿಗಳು ಅವನನ್ನು ಬಾಣಗಳಿಂದ ಹೊಡೆದರು. ಅವನು ಅವನ್ನು ತಪ್ಪಿಸಿಕೊಂಡು ಒಬ್ಬನನ್ನು ಬಾಣದಿಂದಲೂ ಇನ್ನೊಬ್ಬನನ್ನು ಭಲ್ಯದಿಂದಲೂ ಕೊಂದನು. ಆದರೆ ತನ್ನ ಕುದುರೆ ಸತ್ತುಬಿತ್ತು. ಮೂರನೆಯವನು ತಪ್ಪಿಸಿಕೊಂಡು ಓಡಿಹೋದನು. ಅವನೇ ಶಾಂತಶೀಲ. ಆಗ ರಾಜಪುತ್ರನು ಊರಕಡೆಗೆ ಹಿಂತಿರುಗಿದನು. ಚುಚ್ಚಿಕೊಂಡಿದ್ದ ಬಾಣವನ್ನು ಕಿತ್ತದ್ದರಿಂದ ರಕ್ತ ಸುರಿದು ನಿಶ್ಯಕ್ತಿಯಿಂದ ತಲೆ ಸುತ್ತಿಕೊಂಡು ಬಂತು. ನಡೆಯಲಾರದೆ ಒಂದು ಆಲದಮರವನ್ನು ಒರಗಿಕೊಂಡು ಕುಳಿತು ಬಿಟ್ಟನು. ಹಾಗೆ ನಿದ್ರೆ ಬಂದಿತು. (೧೨)</p>
<p class="text-center">ತೃತೀಯ ಖಂಡ</p>
<p> ಆ ಆಲದ ಮರದ ಹತ್ತಿರ ಒಂದು ಬೆಸ್ತರ ಗುಡಿಸಿಲಿತ್ತು; ಅದರೊಳಗೆ ಗಿರಜಾಯೆಯೂ ಮೃಣಾಳಿನಿಯೂ ಆಶ್ರಯ ಪಡೆದಿದ್ದರು. ಆವೂರಿನಲ್ಲಿ ಅವರಿಗೆ ಇನ್ನೆಲ್ಲಿಯೂ ಅವಕಾಶ ದೊರೆತಿರಲಿಲ್ಲ. ಅವರು ಅಂದಿನ ಬೆಳಗ್ಗೆ ಎದ್ದುಬಂದು ಹೇಮಚಂದ್ರನನ್ನು ನೋಡಿದರು. ಅವನು ಎಚ್ಚರಗೊಂಡು ಮನೆಯಕಡೆಗೆ ಹೊರಡಲು, ಅವನಿಗೆ ಕಾಣದಂತೆ ಅವರು ಅವನನ್ನು ಹಿಂಬಾಲಿಸಿದರು. ಬಾಗಿಲಲ್ಲಿ ಮನೋರಮೆಯು ನಿಂತಿದ್ದು ಅವನ ಗಾಯವನ್ನು ನೋಡಿ, ಅವನನ್ನು ಒಳಗೆ ಕರೆದುಕೊಂಡು ಹೋಗಿ ಉಪಚರಿಸುವುದಕ್ಕೆ ಮೊದಲು ಮಾಡಿದಳು. ಆಗ ಅವನ ಯೋಗಕ್ಷೇಮವನ್ನು ತಿಳಿದು ಬರುವಂತೆ ಗಿರಿಜಾಯೆಗೆ ಹೇಳಿ ಮೃಣಾಳಿನಿಯು ಗುಡಿಸಿಲಿಗೆ ಹಿಂತಿರುಗಿ ಹೋದಳು. ಗಿರಿಜಾಯೆಯು ಅವನಿದ್ದ ಕೊಠಡಿಯ ಹಿಂದೆ ಕಾದಿದ್ದು, ಅವನಿಗೆ ಎಚ್ಚರವಾದಮೇಲೆ ಗೀತಗಳನು ಹಾಡಲು ಮೊದಲು ಮಾಡಿದಳು. ಹೇಮಚಂದ್ರನು ಅವುಗಳನ್ನು ಗುರುತಿಸಿ ಬಂದು ಅವಳನ್ನು ಕಂಡನು. ಮೃಣಾಳಿನಿಯ ಯೋಗಕ್ಷೇಮವನ್ನು ಕೇಳಲು, ಅವಳು ಮೃಣಾಳಿನಿಯ ತಂದೆಯು ಅವಳನ್ನು ಮಧುರೆಗೆ ಕರಸಿಕೊಂಡನೆಂದೂ, ಅವಳಿಗೆ ಮದುವೆಯೆಂದೂ ಸುಳ್ಳುಹೇಳಿಬಿಟ್ಟಳು. ಹೇಮಚಂದ್ರನು ‘ಶುಭ ವರ್ತಮಾನ!’ ಎಂದುಬಿಟ್ಟು ಒಳಗೆ ಹೊರಟು ಹೋದನು. ಅದು ಅವನು ಕೋಪದಿಂದ ಆಡಿದ ಮಾತು. ಗಿರಿಜಾಯೆಯೂ ಅವನನ್ನು ಕೀಟಲೆ ಮಾಡೋಣವೆಂದು ಮದುವೆಯ ವಿಚಾರವಾಗಿ ಸುಳ್ಳು ಹೇಳಿದ್ದಳು. ಅವನು ‘ಶುಭ ವರ್ತಮಾನ!’ವೆಂದು ಹೊರಟು ಹೋದದ್ದನ್ನು ಅವಳು ತಪ್ಪಾಗಿ ಗ್ರಹಿಸಿ, ಅವನು ಮನೋರಮೆಯಲ್ಲಿ ಆಸಕ್ತನಾಗಿದ್ದನೆಂದೂ ಮೃಣಾಳಿನಿಯ ಮೇಲೆ ಪ್ರೀತಿ ಹೋಗಿಬಿಟ್ಟಿತ್ತೆಂದೂ ತಿಳಿದುಕೊಂಡಳು. (೧-೪)</p>
<p> ಮಾಧವಾಚಾರ್ಯನು ತನ್ನಪರ್ಯಟನವನ್ನು ಮುಗಿಸಿಕೊಂಡು ನವದ್ವೀಪಕ್ಕೆ ಹಿಂತಿರುಗಿಬಂದು ಹೇಮಚಂದ್ರನನ್ನು ಕಂಡನು. ಅಧೀನರಾಜರನೇಕರು ಸೈನ್ಯದೊಡನೆ ಬೇಗ ಬಂದು ಸೇನರಾಜನಿಗೆ ಸಹಾಯ ನೀಡುವುದಾಗಿ ಭರವಸೆ ಕೊಟ್ಟಿದ್ದರೆಂದು ತಿಳಿಸಿ ಗೌಡರಾಜನ ಕಡೆ ಏನು ಸಿದ್ಧತೆಯಾಗಿತ್ತೆಂದು ಕೇಳಿದನು. ಹೇಮಚಂದ್ರನು ತುರುಕರು ಆಗಲೇ ಅಲ್ಲಿ ಬಂದು ಸೇರಿದ್ದದ್ದನ್ನೂ ತನಗೆ ಗಾಯವಾದ ಸಂಗತಿಯನ್ನೂ ತಿಳಿಸಿ, ಮೃಣಾಳಿನಿಯ ವೃತ್ತಾಂತವೇನಾದರೂ ಗೊತ್ತೇ ಎಂದು ಕುತೂಹಲವನ್ನು ತೋರಿಸಿದನು. ಮಾಧವಾಚಾರ್ಯನು ಹೃಷೀಕೇಶನಿಂದ ತಿಳಿದುಬಂದ ಸಂಗತಿಯನ್ನು ಹೇಳಿದನು. ಮೃಣಾಳಿನಿಯು ದುಶ್ಚರಿತ್ರಳೆಂದು ಕೇಳಿ ಅವನಿಗೆ ದುಃಖವೂ ಕೋಪವೂ ಉಂಟಾದವು.</p>
<p> ಮಾಧವಾಚಾರ್ಯನು ವಿಚಾರ ಮಾಡಿದ್ದರಲ್ಲಿ ಯವನ ಸೇನಾಪತಿಯು ಸಂಧಿಗೆ ಪ್ರಯತ್ನ ಪಡುತ್ತಿದ್ದದ್ದರಿಂದ ಮಂತ್ರಿಯು ಯುದ್ಧ ಸಿದ್ಧತೆಗಳನ್ನೇನೂ ಮಾಡಿರಲಿಲ್ಲವೆಂದು ತಿಳಿಯಿತು.</p>
<p> ಅಂದಿನ ಸಂಜೆ ಹೇಮಚಂದ್ರನು ಮನೋರಮೆಯನ್ನು ಕಂಡಾಗ, ಅವಳು ಅವನ ಮನೋರೀತಿಯನ್ನು ತಿಳಿದು ನಿಜವಾದ ಪ್ರೀತಿಯುಂಟಾದರೆ ಅದನ್ನು ಬಿಡುವುದು ಗಂಗೆ ಹಿಂತಿರುಗಿ ಹಿಮಾಲಯ್ಕಕೆ ಹತ್ತಿಹೋಗುವಷ್ಟೇ ಕಷ್ಟವೆಂದು ಹೇಳಿದಳು. ಆದರೆ ಅವಳು ಒಂದುಸಾರಿ ತುಂಬ ವಿವೇಕಿಯಂತೆ, ಇನ್ನೊಂದುಸಾರಿ ಹುಚ್ಚಿಯಂತೆ, ಮತ್ತೊಂದುಸಾರಿ ಕೇವಲ ಹಸುಗೂಸಿನಂತೆ ಮಾತನಾಡುವಳು. (೫-೬)</p>
<p> ಮೃಣಾಳಿನಿಯು ‘‘ಗಿರಿಜಾಯೆಯು ಸುಳ್ಳು’’ ಹೇಳಿದ್ದಾಳೆ. ನಾನು ಮಧುರೆಗೆ ಹೋಗಿಲ್ಲ. ನಿನ್ನನ್ನು ನೋಡಲು ನವದ್ವೀಪಕ್ಕೆ ಬಂದಿದ್ದೇನೆ. ಆದರೆ ನಿನ್ನ ಪ್ರತಿಜ್ಞೆಗೆ ಭಂಗತರಬಾರದೆಂದು ನಿನ್ನ ಕಣ್ಣಿಗೆ ಬಿದ್ದಿಲ್ಲ.’’ ಎಂದು ಒಂದುಪತ್ರ ಬರೆದು ಅದನ್ನು ಗಿರಿಜಾಯೆಯೊಡನೆ ಹೇಮಚಂದ್ರನಿಗೆ ಕಳುಹಿಸಿದಳು. ಮೃಣಾಳಿನಿಯು ದುಶ್ಚರಿತ್ರಳೆಂದು ಭಾವಿಸಿ ಹೇಮಚಂದ್ರನು ಅವಳ ಆ ಪತ್ರವನ್ನು ಓದದೆಯೇ ಚೂರುಚೂರಾಗಿ ಹರಿದುಹಾಕಿದನು. ಗಿರಿಜಾಯೆಯನ್ನು ಹೊಡೆದು ಓಡಿಸಲು ಬಂದಾಗ ಅವಳು ಅವನನ್ನು ತಿರಸ್ಕರಿಸಿ ‘ನೀನು, ಮನೋರಮೆಯಿರಲಿ, ನನ್ನನ್ನು ಮದುವೆಯಾಗಲೂ ಯೋಗ್ಯನಲ್ಲ!’ ಎಂದು ಬೈದು ಬಂದಳು.</p>
<p> ತನ್ನನ್ನು ಹೇಮಚಂದ್ರನು ತ್ಯಜಿಸಿದ್ದಾನೆಂದು ಅವನ ಬಾಯಿಂದಲೇ ಕೇಳಿ ತಾನು ಪ್ರಾಣ ಬಿಡಬೇಕೆಂದು ಯೋಚಿಸಿ ಮೃಣಾಳಿನಿಯು ಗಿರಿಜಾಯೆಯನ್ನು ಮತ್ತೆ ಹೇಮಚಂದ್ರನಲ್ಲಿಗೆ ಹೇಳಿಕಳುಹಿಸಿದಳು. ಇಷ್ಟುಹೊತ್ತಿಗೆ ಅವನು ಹಿಂದಿನ ಪ್ರಣಯ ವೃತ್ತಾಂತವನ್ನೆಲ್ಲಾ ನೆನೆದು ಹೃಷೀಕೇಶನು ಹೇಳಿದ್ದು ಸುಳ್ಳಿರಬೇಕೆಂದೂ ತಾನು ಕಾಗದ ಹರಿದುಹಾಕಿದ್ದು ತಪ್ಪಾಯಿತೆಂದೂ ಯೋಚಿಸುತ್ತಿದ್ದನು. ಗಿರಜಾಯೆಯು ಬಂದಾಗ ಸುಮುಖನಾಗಿದ್ದು, ಅವಳೊಡನೆ ಬೆಸ್ತರ ಮನೆಯಮುಂದೆ ಇದ್ದ ಕೊಳದಲ್ಲಿ ಮೃಣಾಳಿನಿಯನ್ನು ಕಂಡನು. ಅವಳು ಅವನನ್ನು ಕಂಡಕೂಡಲೆ ಅವನ ಕಾಲಿನಮೇಲೆ ದೊಪ್ಪನೆ ಎಚ್ಚರತಪ್ಪಿ ಬಿದ್ದಳು. ಹೇಮಚಂದ್ರನು ಅವಳನ್ನು ಎಬ್ಬಿಸಿ ಹತ್ತಿರ ಕೂರಿಸಿಕೊಂಡನು. ಮಾತನಾಡಿಸಿದನು. ‘ಹೃಷೀಕೇಶನು ನಾನು ಕೆಟ್ಟವಳೆಂದು ಮನೆಬಿಟ್ಟು ಓಡಿಸಿದನು’ ಎಂದು ಹೇಳುತ್ತಿದ್ದ ಹಾಗೇ ಹೇಮಚಂದ್ರನು ತಾಳ್ಮೆತಪ್ಪಿ ‘ಪಾಪಿ! ನೀನೇ ಒಪ್ಪಿಕೊಳ್ಳುತ್ತೀಯಾ!’ ಎಂದು ಎದ್ದುನಿಂತನು. ಅವನನ್ನು ಅವಲಂಬಿಸಿಕೊಂಡು ಕುಳಿತಿದ್ದ ಮೃಣಾಳಿನಿಯು ಮೆಟ್ಟಿಲಮೇಲೆ ಬಿದ್ದುಬಿಟ್ಟಳು. ತಲೆ ಗಾಯವಾಯಿತು. ಹೇಮಚಂದ್ರನು ಗಿರಿಜಾಯೆಯನ್ನು ಬೈದು, ಒದೆದು, ನೂಕಿ, ಹೊರಟುಹೋದನು. (೭-೧೦)</p>
<p class="text-center">ಚತುರ್ಥ ಖಂಡ</p>
<p> ಪಶುಪತಿಯು ರಾಜ್ಯವನ್ನು ತುರುಕರಿಗೆ ವಶಪಡಿಸಲು ಬೇಕಾದ ಕುತಂತ್ರವನ್ನೆಲ್ಲಾ ಮಾಡಿದ್ದನು. ಸೈನಿಕರು ಯಾರೂ ಯುದ್ಧಸನ್ನದ್ಧರಾಗಕೂಡದೆಂದು ವಿಧಿಸಿದ್ದನು. ಪ್ರಾಂತ ರಕ್ಷಕರಿಗೆ ‘ಸದ್ಯದಲ್ಲಿಯೇ ಯವನ ಸಾಮ್ರಾಟನಿಂದ ಕೆಲವು ಜನ ದೂತರು ಬರುತ್ತಾರೆ; ಅವರಿಗೆ ಅಡ್ಡಿಪಡಿಸಬೇಡಿ!’ ಎಂದು ತಿಳಿಸಿದ್ದನು. ಆಸ್ಥಾನ ಪಂಡಿತನಾದ ದಾಮೋದರ ಶರ್ಮನು ಅವನ ಅಪ್ಪಣೆಯಂತೆ ಒಂದು ಹಳೆಯ ಗ್ರಂಥದೊಳಗೆ ತಾನು ರಚಿಸಿದ ಕೆಲವು ಕಾಲಜ್ಞಾನ ಶ್ಲೋಕಗಳನ್ನು ಸೇರಿಸಿ ಅದನ್ನು ರಾಜನಿಗೆ ಓದಿ ಹೇಳಿದನು. ಅವುಗಳ ಪ್ರಕಾರ ಬಖ್ತಿಯಾರ್​ ಖಿಲ್ಜಿಯ ರೂಪು ರೇಖೆಗಳುಳ್ಳ ಒಬ್ಬ ಯವನನು ಗೌಡದೇಶವನ್ನು ಜಯಿಸುವವನಾಗಿದ್ದನು. ರಾಜನು ನಿರಾಶನಾಗಿ ಪ್ರಾಣ ಬಿಡಲು ಸಿದ್ಧನಾಗಿದ್ದಾಗ ದಾಮೋದರ ಶರ್ಮನು, ರಾಜ್ಯಭಾರವನ್ನು ಪಶುಪತಿಗೆ ಒಪ್ಪಿಸಿ ರಾಜನು ತೀರ್ಥಯಾತ್ರೆಗೆ ಹೋಗಬಹುದೆಂದೂ, ಶಾಸ್ತ್ರ ಸುಳ್ಳಾದರೆ ಹಿಂತಿರುಗಿ ಬಂದು ತಾನೇ ರಾಜ್ಯವಾಳಬಹುದೆಂದೂ ಸೂಚಿಸಿದನು. ಅದಕ್ಕೆ ರಾಜನು ಒಪ್ಪಿದನು. (೧)</p>
<p> ಪಶುಪತಿಯು ವಾಸವಾಗಿದ್ದದ್ದು ದೊಡ್ಡ ಮಹಡಿಯ ಮನೆ. ಅದರ ತುಂಬ ಆಳುಕಾಳು ಪರಿವಾರ; ಆದರೆ ಹೆಂಡತಿಯಿಲ್ಲ, ಮಕ್ಕಳಿಲ್ಲ. ಇನ್ನು ನಾಲ್ಕಾರು ದಿನಗಳಲ್ಲಿ ತನ್ನ ಸಂಕಲ್ಪವು ನೆರವೇರಿದರೆ, ಅವನು ಮನೋರಮೆಯೊಡನೆ ಸಂಸಾರ ಮಾಡಿಕೊಂಡಿರಬೇಕೆಂದಿದ್ದನು. ಮನೋರಮೆಯು ತಾನು ವಿಧವೆಯೆಂದು ಹೇಳಿಕೊಳ್ಳುತ್ತಿದ್ದಳು. ಆದರೆ ಅದು ಅವನಿಗೆ ಅಡ್ಡಿಯಾಗಿರಲಿಲ್ಲ. ಅದು ನಿಷಿದ್ಧವಲ್ಲವೆಂದು ಅವನು ಶಾಸ್ತ್ರ ಪ್ರಮಾಣ ಕೊಡಿಸಲು ಸಿದ್ಧವಾಗಿದ್ದನು. ಈ ಯೋಚನೆಯಲ್ಲಿ ಅವನು ತಾನು ಪೂಜಿಸುತ್ತಿದ್ದ ದೇವಿಯ ಮಂದಿರಕ್ಕೆ ಹೋಗಲು ಅಲ್ಲಿ ಮನೋರಮೆಯು ಹೂ ಕಟ್ಟುತ್ತ ಕುಳಿತಿದ್ದಳು. ಅವಳೊಡನೆ ಇದನ್ನು ಪ್ರಸ್ತಾಪಿಸಿದನು. (೨)</p>
<p> ಆಗ ಅವಳು ಅವನನ್ನು ಸ್ವಲ್ಪ ಹೊತ್ತು ಪೀಡಿಸಿ ಆಮೇಲೆ ತನ್ನ ಪೂರ್ವ ಚರಿತ್ರೆಯನ್ನು ಹೇಳಿದಳು:- ಅವಳೇ ಕೇಶವನ ಮಗಳು ಹೈಮವತಿ. ಪಶುಪತಿಯ ಹೆಂಡತಿ. ಅವಳು ಚಿಕ್ಕಂದಿನಲ್ಲಿಯೇ ವಿಧವೆಯಾಗಿ ಪತಿಯೊಡನೆ ಸಹಗಮನ ಮಾಡುವಳೆಂದು ಒಬ್ಬ ಜೋಯಿಸನು ಹೇಳಿದ್ದದ್ದರಿಂದ ಕೇಶವನು ಅವಳಿಗೆ ಮದುವೆಯಾದ ಕೂಡಲೆ ಅವಳನ್ನು ಯಾರಿಗೂ ತಿಳಿಯದಂತೆ ಪ್ರಯಾಗಕ್ಕೆ ಕರೆದುಕೊಂಡು ಹೋಗಿದ್ದುಬಿಟ್ಟನು.-ಅವಳ ಗಂಡ ಸತ್ತ ಸುದ್ಧಿ ಸಮಾಚಾರವೇ ತಿಳಿಯದಿರಲೆಂದು. ಹಾಗಾದರೆ ಅವಳು ಸಹಗಮನ ಮಾಡುವುದು ತಪ್ಪುತ್ತದೆಂದು ಅವನ ಭ್ರಾಂತಿ. ಮದುವೆ ಮಾಡದೆಯೇ ಇಟ್ಟುಕೊಂಡಿರುವುದು ಧರ್ಮಕ್ಕೆವಿರುದ್ಧ. ಆದ್ದರಿಂದ ಮಾಡಲೇಬೇಕಾಗಿತ್ತು. ಸ್ವಲ್ಪಕಾಲದಮೇಲೆ ಅವಳತಂದೆ ಸತ್ತುಹೋದನು. ತಾಯಿ ಮೊದಲೇ ಸತ್ತುಹೋಗಿದ್ದಳು. ಕೇಶವನು ಸಾಯುವಾಗ ಅವಳನ್ನು ತನ್ನ ಆಚಾರ್ಯನಾದ ಜನಾರ್ದನನಿಗೆ ಒಪ್ಪಿಸಿ, ಅವಳು ಪಶುಪತಿಯ ಹೆಂಡತಿಯೆಂಬ ಸಂಗತಿಯನ್ನು ಅವಳಿಗಾಗಲಿ ಪಶುಪತಿಗಾಗಲಿ ತಿಳಿಸಬಾರದೆಂದು ಮಾತು ತೆಗೆದುಕೊಂಡನು. ಒಂದು ದಿನ ಈ ಸಂಗತಿಯನ್ನು ಜನಾರ್ದನನು ತನ್ನ ಹೆಂಡತಿಯೊಡನೆ ಗುಟ್ಟಾಗಿ ಹೇಳುತ್ತಿರುವಾಗ, ಮನೋರಮೆಯು ಮರೆಯಲ್ಲಿ ನಿಂತು ಕೇಳಿದಳು. ಇದನ್ನು ಹೇಳಿ, ಪಶುಪತಿಯು ಆ ಮನೆಯನ್ನೂ ಊರನ್ನೂ ರಾಜ್ಯದ ಮೇಲಣ ದುರಾಶೆಯನ್ನೂ ಬಿಟ್ಟು ಕಾಶಿಗೆ ಬಂದು ನೆಲಸುವುದಾದರೆ ಅಲ್ಲಿ ಅವನೊಡನೆ ಸಂಸಾರ ಮಾಡಿಕೊಂಡಿರಬಹುದು, ಇಲ್ಲದಿದ್ದರೆ ಅದೇ ಅವರವರಿಗೆ ಕಡೆಯ ಭೇಟಿ-ಎಂದು ದೇವಿಯು ಮುಂದೆ ಶಪಥ ಮಾಡಿದಳು. ಅವನೂ ಶಪಥ ಮಾಡಿದನು-ತಾನು ಈಗ ಹೋಗುತ್ತಿದ್ದ ದಾರಿಯಿಂದ ಹಿಂತಿರುಗುವುದು ಸಾಧ್ಯವಿಲ್ಲ, ಅವಳನ್ನೂ ಬಿಡುವುದಿಲ್ಲ, ಎಂದು. ಹೀಗೆಂದು ಹೇಳಿ, ಅವನು ಮನೆಯ ಬಾಗಿಲುಗಳನ್ನೆಲ್ಲಾ ಬಂಧನ ಮಾಡಿಕೊಂಡು ಬಂದನು. ಮನೋರಮೆಯು ಪಂಜರದಲ್ಲಿ ಸಿಕ್ಕಿಬಿದ್ದ ಹಕ್ಕಿಯಂತಾದಳು. (೩)</p>
<p> ಬಖ್ತಿಯಾರ್​ ಖಿಲ್ಜಿಯ ಹದಿನಾರು ಜನ ಕುದುರೆ ಸವಾರರೊಡನೆ ಒಂದು ದಿನ ಮಧ್ಯಾಹ್ನ ಒಂದು ಘಂಟೆಯ ಹೊತ್ತಿನಲ್ಲಿ ನವದ್ವೀಪ ನಗರವನ್ನು ಹೊಕ್ಕನು. ಅವರು ಯವನರಾಜನ ದೂತರೆಂದುಕೊಂಡು ಯಾರೂ ಅಡ್ಡಿಪಡಿಸಲಿಲ್ಲ. ಅರಮನೆಯ ಬಾಗಿಲಿಗೆ ಬಂದಾಗ ಅಲ್ಲದ್ದ ದ್ವಾರಪಾಲಕನು ತಡೆಯಲು ಬಖ್ತಿಯಾರ್ನು ಅವನ ತಲೆಯನ್ನು ಹಾರಿಸಿ ಒಳಕ್ಕೆ ನುಗ್ಗಿದನು. ಊಟ ಮಾಡುತ್ತಿದ್ದ ರಾಜನು ದಿಕ್ಕುತೋಚದೆ ಹೆಂಡತಿಯ ಸಹಾಯದಿಂದ ಕಿಟಕಿಯಮೂಲಕ ತಪ್ಪಿಸಿಕೊಂಡು ಹೋದನು. ಸವಾರರು ಅಸಹಾಯರಾದ ಪುರಜನರನ್ನು ನಿಷ್ಕರುಣೆಯಿಂದ ಕೊಂದು ಊರನ್ನು ಲೂಟಿಮಾಡಿದರು. (೪)</p>
<p> ಬಖ್ತಿಯಾರನು ಪಶುಪತಿಗೆ ಹೇಳಿಕಳುಹಿಸಿದನು. ಅವನು ರಕ್ತದ ಹೊಳೆಯಲ್ಲಿ ನಡೆದುಬಂದನು. ಅವನು ಕುತ್ಬುದೀನನ ಆಜ್ಞೆಯಮೇರೆಗೆ ಅಂದಿನಿಂದ ಬಂಗಾಳಾದಲ್ಲಿ ರಾಜಪ್ರತಿನಿಧಿಯಾಗಿದ್ದನೆಂದೂ ಆದರೆ ಅವನು ಮುಸಲ್ಮಾನನಾಗ ಬೇಕೆಂದೂ ಹೇಳಿದನು. ಪಶುಪತಿಯು ಒಪ್ಪಲಿಲ್ಲ. ಆಮೇಲೆ ಅವಕಾಶ ಕೇಳಿದನು. ಆದ್ದರಿಂದ ಅರಮನೆಯಲ್ಲಿ ಬಂದಿಯಾ ದನು. ಅಂದಿನ ರಾತ್ರಿ, ಕಾಡಿನಲ್ಲಿ ಅಡಗಿಕೊಂಡಿದ್ದ ಇಪ್ಪುತ್ತುಸಾವಿರ ಯವನಸೈನಿಕರು ಬಂದು ನವದ್ವೀಪದಲ್ಲಿ ತುಂಬಿ ಕೊಂಡರು. (೫)</p>
<p> ಪಶುಪತಿಯು ಕಣ್ಮರೆಯಾದ ಕೂಡಲೆ ಮನೋರಮೆಯು, ಮಲಗುವ ಮನೆಯಲ್ಲಿದ್ದ ಮಂಚದ ಮೇಲೆ ಹತ್ತಿ, ಹತ್ತಿರದಲ್ಲಿದ್ದ ಗವಾಕ್ಷದೊಳಗಿನಿಂದ ಒಂದು ಮಾವಿನಮರದ ಕೊನೆಯನ್ನು ಹಿಡಿದು ಜೋತುಬಿದ್ದು ತೋಟದೊಳಕ್ಕೆ ಇಳಿದು ಜನಾರ್ದನನ ಮನೆಗೆ ಓಡಿಹೋದಳು. (೬)</p>
<p> ಯವನರು ನಗರದಲ್ಲಿ ಹಲವುಬಗೆಯ ಅತ್ಯಾಚಾರಗಳನ್ನುನಡಸಿ ರಕ್ತದಕೋಡಿಯನ್ನು ಹರಿಸಿದರು. ಹೇಮಚಂದ್ರನು ಕುದುರೆ ಏರಿ ಹೋಗಿ ನೋಡಲು, ತುರುಕರು ಯುದ್ಧ ಮಾಡುತ್ತಿರಲಿಲ್ಲ; ಲೂಟಿ ಹೊಡೆಯುತ್ತಿದ್ದರು. ಹೀಗೆ ಕಷ್ಟಕ್ಕೆ ಸಿಕ್ಕಿದ ಜನಕ್ಕಾದರೂ ಸಹಾಯ ಮಾಡೋಣವೆಂದು ಹೋಗುತ್ತ ಆರ್ತನಾದವನ್ನು ಕೇಳಿ ಒಂದು ಮನೆಯೊಳಕ್ಕೆ ನುಗ್ಗಿದನು. ಅಲ್ಲಿ ವ್ಯೋಮಕೇಶನು ಏಟುತಿಂದು ಸಾಯುವುದರಲ್ಲಿದ್ದನು. ಅವನು ಮೃಣಾಳಿನಿಯ ಮೇಲಣ ಚಪಲದಿಂದ ಅವಳನ್ನು ಹುಡುಕಿ ಕೊಂಡು ಅಲ್ಲಿಗೆ ಬಂದಿದ್ದನು. ಆದರೆ ಮೃಣಾಳಿನಿ ಸಿಕ್ಕದೆ ತುರುಕರಿಂದ ಏಟು ತಿಂದಿದ್ದನು. ಅವನಿಂದ, ಮೃಣಾಳಿನಿಯ ಮೇಲೆ ತಾನು ಸುಳ್ಳು ದೂರು ಹೊರಿಸಲು ಹೃಷೀಕೇಶನು ಅವಳನ್ನು ಮನೆಯಿಂದ ಹೊರಡಿಸಿದ್ದನೆಂದು ತಿಳಿಯಿತು. (೭)</p>
<p> ಕೂಡಲೇ ಅವನು ಮೃಣಾಳಿನಿಯನ್ನು ಹುಡುಕಿಕೊಂಡು ಹೊರಟನು. ಅವಳು ಇನ್ನೂ ಕೊಳದ ತಡಿಯಲ್ಲಿಯೇ ಬಿದ್ದಿದ್ದಳು. ಅನ್ನವಿಲ್ಲ, ನಿದ್ರೆ ಇಲ್ಲ. ಗಿರಿಜಾಯೆಯೂ ಅವಳ ಜೊತೆಯಲ್ಲಿಯೇ ಇದ್ದಳು. ಹೇಮಚಂದ್ರನು ಅವಳನ್ನು ಅಲ್ಲಿ ಕಂಡು ತನ್ನ ಸಂಶಯ ಪರಿಹಾರವಾದದ್ದನ್ನು ತಿಳಸಿದನು. ಇಬ್ಬರೂ ಮನೆಗೆ ಹೊರಟರು. ಗಿರಿಜಾಯೆಯು ಅವರನ್ನು ಹಿಂಬಾಲಿಸಿದಳು. (೮-೧೦)
³</p>
<p> ಹೇಮಚಂದ್ರನು ಮಾಧವಾಚಾರ್ಯನನ್ನು ಕಂಡು ಮೃಣಾಳಿನಿಯು ತನ್ನ ಹೆಂಡತಿಯೆಂದೂ ಅವಳು ಕಳಂಕ ರಹಿತಳೆಂದೂ ತಿಳಿಸಿದನು. ಮಾಧವಾಚಾರ್ಯನು ಸಂತೋಷದಿಂದ ಅವನನ್ನು ಸಂಸಾರ ಮಾಡಿಕೊಂಡಿರುವಂತೆ ಹೇಳಿ ಆಶೀರ್ವದಿಸಿ ಕಳುಹಿಸಿದನು. (೧೨)</p>
<p> ಮಹಮ್ಮದಾಲಿಯು ಪಶುಪತಿಯನ್ನು ಕಾರಾಗೃಹದಲ್ಲಿ ಕಂಡು ಅವನಿಗೆ ತುರುಕವೇಷ ಹಾಕಿ ಬಿಡುಗಡೆ ಮಾಡಿ, ಗಂಗಾನದೀ ತೀರದಲ್ಲಿ ಅವನಿಗಾಗಿ ಸಿದ್ಧವಾಗಿದ್ದ ದೋಣಿಯಲ್ಲಿ ತಲೆತಪ್ಪಿಸಿಕೊಂಡು ಹೋಗಬೇಕೆಂದು ಹೇಳಿದನು. (೧೩)</p>
<p>_________</p>
<p style="margin-left:36.0pt;text-indent:-18.0pt">3. 
೧೧ನೆಯ ಅಧ್ಯಾಯದ ಸಾರಾಂಶವನ್ನು ಈ ಕಥೆಯ ಮೊದಲಲ್ಲೇ ಕೊಟ್ಟಿದೆ. ತನ್ನ ಈ ಪೂರ್ವ ವೃತ್ತಾಂತವನ್ನು ಮೃಣಾಳಿನಿಯು ಗಿರಿಜಾಯೆಗೆ ಹೇಳುತ್ತಾಳೆ.</p>
<p style="text-indent:36.0pt">ಪಶುಪತಿಯು ಊರೊಳಗೆ ಎಲ್ಲೆಲ್ಲೂ ಸತ್ತ ಜನರನ್ನೂ ಬೆಂದ ಮನೆಗಳನ್ನೂ ನೋಡಿ, ತನ್ನ ಮನೆ ಏನಾಯಿತೋ ಮನೋರಮೆ ಏನಾದಳೋಎಂಬ ಯೋಚನೆಬಂದು ಹಿಂತಿರುಗಿಬಂದನು. ಮನೆಉರಿಯುತ್ತಿತ್ತು. ಒಳಗೆನುಗ್ಗಿ ಮನೋರಮೆ ಯನ್ನು ಹುಡುಕಾಡಿದನು. ಅವಳು ಸಿಕ್ಕಲಿಲ್ಲ. ಆಮೇಲೆ ತಾನು ಪೂಜಿಸುತ್ತಿದ್ದ ದೇವೀಮೂರ್ತಿಯನ್ನು ಎತ್ತುವುದಕ್ಕೆ ಹೋಗಲು, ಆ ಸಮಯಕ್ಕೆ ಸರಿಯಾಗಿ ಉರಿಯುತ್ತಿದ್ದ ಮನೆಯು ಮೇಲಿಂದ ಅವನಮೇಲೆ ಕುಸಿದುಬಿದ್ದಿತು. (೧೪)</p>
<p> ಮರುದಿನ ಮಧ್ಯಾಹ್ನ ಆ ದೇವಿಯ ನಿತ್ಯಪೂಜೆ ಮಾಡುತ್ತಿದ್ದ ದುರ್ಗಾದಾಸನೆಂಬ ಬ್ರಾಹ್ಮಣನು ತನ್ನ ಮಗನೊಡನೆ ಬಂದು ಬೆಂಕಿಯಾರಿಸಿ ನೋಡಲು ದೇವಿಯ ಅಡಿಯಲ್ಲಿ ಪಶುಪತಿಯ ಹೆಣವು ಸಿಕ್ಕಿತು. ಅದನ್ನು ತೆಗೆದುಕೊಂಡು ಹೋಗಿ ಅವರು ಗಂಗಾತೀರದಲ್ಲಿ ಚಿತಿಏರ್ಪಡಿಸಿ ಅದರಮೇಲಿಡಲು, ಮನೋರಮೆಯು ಹುಚ್ಚಿಯಂತೆ ಎಲ್ಲಿಂದಲೋ ಓಡಿಬಂದಳು. ತನ್ನ ಪರಿಚಯವನ್ನು ಹೇಳಿ ತಾನು ಸಹಗಮನ ಮಾಡುವಳೆಂದೂ ಅದಕ್ಕೆ ಮುಂಚೆ ಹೇಮಚಂದ್ರನನ್ನು ಕಂಡು ಅವನೊಡನೆ ಎರಡು ಮಾತನಾಡಬೇಕೆಂದೂ ತಿಳಿಸಿದಳು. ಹೇಮಚಂದ್ರನು ಬಂದಮೇಲೆ ‘ನನ್ನ ಗಂಡನು ಹೇರಳವಾದ ಹಣವನ್ನು ಸಂಪಾದಿಸಿಟ್ಟಿದ್ದಾನೆ. ಅದು ಈಗ ನನ್ನದು. ಅದನ್ನು ನಿನಗೆ ದಾನಮಾಡುತ್ತೇನೆ. ಅದರಲ್ಲಿ ಸ್ವಲ್ಪಭಾಗವನ್ನು ಜನಾರ್ದನನಿಗೆ ಕೊಟ್ಟು ಅವನನ್ನು ಕಾಶಿಯಲ್ಲಿರುವಂತೆ ಹೇಳು.’ ಎಂದು ಹಣವಿದ್ದ ಸ್ಥಳದ ಗುರುತನ್ನು ಹೇಳಿ ಅವನ ಅಪ್ಪಣೆಯನ್ನು ತೆಗೆದುಕೊಂಡಳು. ಶಾಸ್ತ್ರೀಯವಾಗಿ ಸಹಗಮನ ನಡೆಯಿತು. (೧೫)</p>
<p class="text-center">ಪರಿಶಿಷ್ಟ</p>
<p> ಹೇಮಚಂದ್ರನು ಮನೋರಮೆಯಿಂದ ಬಂದ ಹಣದಲ್ಲಿ ಸ್ವಲ್ಪವನ್ನು ಜನಾರ್ದನನಿಗೆ ಕೊಟ್ಟು ಅವನನ್ನು ಕಾಶಿಗೆ ಕಳುಹಿಸಿದನು. ಮಿಕ್ಕದ್ದನ್ನು ಉಪಯೋಗಿಸಿಕೊಂಡು, ಮಾಧವಾಚಾರ್ಯನ ಸಲಹೆಯಂತೆ, ಅಲ್ಲಿಂದ ದಕ್ಷಿಣಕ್ಕೆ ಸಮುದ್ರ ತೀರದಲ್ಲಿ ಹೊಸದೊಂದು ನಗರವನ್ನು ಕಟ್ಟಿಕೊಂಡನು. ಅಲ್ಲಿ ಯವನರಿಂದ ಪೀಡಿತರಾದವರನೇಕರು ಬಂದು ನೆಲಸಿದರು.</p>
<p> ಮೃಣಾಳಿನಿಯು ರಾಣಿಯಾದಳು; ಗಿರಿಜಾಯೆಯು ದಿಗ್ವಿಜಯನನ್ನು ಮದುವೆ ಮಾಡಿಕೊಂಡು ಸುಖವಾಗಿದ್ದಳು. ರತ್ನಮಯಿಯು ಒಬ್ಬ ಸಂಪನ್ನನಾದ ಬೆಸ್ತನನ್ನು ಮದುವೆಮಾಡಿಕೊಂಡು ಹೊಸರಾಜ್ಯದಲ್ಲಿ ವಾಸಕ್ಕೆಬಂದಳು. ಗಿರಿಜಾಯೆ ಯೂ ಅವಳೂ ಸ್ನೇಹಿತೆಯರಾದರು. ಮಣಿಮಾಲಿನಿಯೂ ಅಲ್ಲಿಗೆ ಬಂದು ಮೃಣಾಳಿನಿಯ ಸಖಿಯಾದಳು. ಅವಳ ಗಂಡನು ಅರಮನೆಯಲ್ಲಿ ಪುರೋಹಿತನಾದನು.</p>
<p> ಹೇಮಚಂದ್ರನನ್ನು ಹೊಸರಾಜ್ಯದಲ್ಲಿ ನಿಲ್ಲಿಸಿ ಮಾಧವಾಚಾರ್ಯನು ಕಾಮರೂಪಕ್ಕೆ ಹೋದನು. ಹೇಮಚಂದ್ರನು ದಕ್ಷಿಣದಿಂದ ಯವನರನ್ನು ಹಿಂಸಿಸತೊಡಗಿದನು. ಬಖ್ತಿಯಾರನು ಸೋತು, ಕಾಮರೂಪದಿಂದ ಹಿಂತಿರುಗುತ್ತ, ಅಪಮಾನ ದಲ್ಲಿಯೂ ಕಷ್ಟದಲ್ಲಿಯೂ ಪ್ರಾಣಬಿಟ್ಟನು. ಶಾಂತಶೀಲನು ತನ್ನ ಚಾತುರ್ಯದಕ್ಷತೆಗಳನ್ನು ತೋರಿಸಿ, ಹಿಂದೂಗಳಿಗೆ ವಿಶ್ವಾಸಘಾತುಕನಾಗಿ, ಯವನರ ಪ್ರೀತಿಯನ್ನು ಸಂಪಾದಿಸಿ, ತಾನು ಇಷ್ಟಪಟ್ಟ ರಾಜಕೀಯ ಉದ್ಯೋಗವನ್ನು ಪಡೆದನು.</p>
<p> ಈ ಹಿಂದಿನ ಎರಡು ಕಾದಂಬರಿಗಳಂತೆ ಬಂಕಿಮನು ಇದಕ್ಕೂ ನಾಯಿಕೆಯ ಹೆಸರನ್ನೇ ಇಟ್ಟಿದ್ದಾನೆ. ವೀರರಸಕ್ಕೆ ಪ್ರಾಧಾನ್ಯವನ್ನುಕೊಟ್ಟು ‘ಹೇಮಚಂದ್ರ’ ಎಂಬಹೆಸರನ್ನು ಇಡಬಹುದಾಗಿತ್ತು. (ಆ ಹೆಸರನ್ನು ಕೊಟ್ಟು ‘ಮೃಣಾಳಿನಿ’ಯ ಮುಂದಿನಕಥೆಯನ್ನು ಸುರೇಂದ್ರಮೋಹನ ಭಟ್ಟಾಚಾರ್ಯರೆಂಬವರು ಒಂದು ಕಾದಂಬರಿಯಾಗಿ ಬರೆದಿದ್ದಾರೆ-೧೯೦೫.) ಆದರೆ ಇದರಲ್ಲಿ ವೀರಕ್ಕೆಎಷ್ಟು ಪ್ರಾಧಾನ್ಯವಿದೆಯೋ ಅದಕ್ಕಿಂತ ಹೆಚ್ಚಿನಪ್ರಾಧಾನ್ಯ (ವಿಪ್ರ ಲಂಭ)ಶೃಂಗಾರಕ್ಕಿದೆ, ಕರುಣರಸಕ್ಕಿದೆ. ಮೃಣಾಳಿನಿಯ ಗುರುತಾದಮೇಲೆ ಅವಳಿಗಾಗಿ ಊರುಬಿಟ್ಟು ಮಥುರೆಗೆ ಹೋಗಿದ್ದಾಗ ಹೇಮಚಂದ್ರನು ತನ್ನರಾಜ್ಯವನ್ನು ಕಳೆದುಕೊಂಡನು. ಆಮೇಲೆ ಅವಳು ಕಥೆಯ ಉದ್ದಕ್ಕೂ ಅವನ ಒಡವೆರೆದು ಬರುತ್ತಾಳೆ; ನಾನಾ ಅಡ್ಡಿ ಅಡಚನೆಗಳನ್ನು ದಾಟಿ ಕೊನೆಗೆ ಅವನ ರಾಣಿಯಾಗುತ್ತಾಳೆ.</p>
<p> ಮಾಧವಾಚಾರ್ಯನಿಗೆ ಅವರು ಗಂಡಹೆಂಡಿರಾಗಿರುವುದು ತಿಳಿಯದು; ಮೃಣಾಳಿನಿಯ ಮೇಲಣ ಮೋಹ ಹೇಮಚಂದ್ರನ ರಾಜಕಾರ್ಯಕ್ಕೆ ಅಡ್ಡಿಯಾಗಬಹುದೆಂದು ಅವನು ಅವರನ್ನು ದೂರವಾಗಿರಿಸುತ್ತಾನೆ; ಅದರ ದುಷ್ಟರಿಣಾಮವೇನಾಗಬಹುದು, ಅನುಕೂಲಳಾದ ಹೆಂಡತಿ ಹತ್ತಿರವಿದ್ದರೆ, ಯಾವ ರಾಜಕಾರ್ಯಕ್ಕಾಗಲಿ ವಿಘ್ನ ಬರುವುದಿಲ್ಲ, ಅವಳಿಂದ ಸಹಾಯವೇ ಆಗಬಹುದು ಎಂಬುದು ಸಂನ್ಯಾಸಿಗೆ ಹೇಗೆ ಗೊತ್ತಾಗಬೇಕು? ಬಂಕಿಮಚಂದ್ರನು ಎಂದೂ ಹೆಂಗಸಿನ, ಅದರಲ್ಲಿಯೂ ಹೆಂಡತಿಯ, ದ್ವೇಷಿಯಲ್ಲ. ಮನೋರಮೆ ಗಂಡನಿಗೆ ವಿರುದ್ಧಳಾಗದೆ ಅವನನ್ನು ತಿದ್ದುವುದಕ್ಕೆ ಪ್ರಯತ್ನಪಟ್ಟಳೆಂದೂ, ವಿಧಿಯ ಮುಂದೆ ಅವಳ ಪ್ರಯತ್ನವೇನೂ ಸಾಗಲಿಲ್ಲವೆಂದೂ ತೋರಿಸಿದ್ದಾನೆ.</p>
<p> ಮಾಧವಾಚಾರ್ಯನು ಹೇಮಚಂದ್ರನ ಗುರು-ಹನ್ನೆರಡುವರ್ಷ ವಿದ್ಯೆಹೇಳಿದ ಗುರು. ಅದರಂತೆ ಅವನಿಗೆ ವಂಗದೇಶದಲ್ಲಿ ಅನೇಕರಾಜರು ಶಿಷ್ಯರಾಗಿದ್ದರು. ಅವರೆಲ್ಲರೂ ಅವನಆಜ್ಞೆಯನ್ನು ಶಿರಸಾವಹಿಸಿ ನಡೆಯುತ್ತಿ ದ್ದರು. ಅದುಹಿಂದಿನಕಾಲ!_೧೩ನೆಯಶತಮಾನ. ಮುಂದಿನ ಶತಮಾನದಲ್ಲಿಯೂ ಬ್ರಾಹ್ಮಣನಿಗೆ, ಸಂನ್ಯಾಸಿಗೆ, ಗೌರವವಿತ್ತು; ಅವನಮಾತು ನಡೆಯುತ್ತಿತ್ತು. ಆಗವಿಜಯನಗರದ ಸಂಸ್ಥಾಪನೆಗೆ ಮೂಲಕಾರಣನಾದ ಸ್ಫೂರ್ತಿ ದಾಯಕನಾದ ಮಾಧವಾಚಾರ್ಯನನ್ನು ಬಂಕಿಮನು ಮನಸ್ಸಿನಲ್ಲಿಟ್ಟುಕೊಂಡಿದ್ದನು. ಆತ ಶಾಸ್ತ್ರಜ್ಞಾನಿ; ದೇಶದ ಜಾತಕವನ್ನೇ ಗುಣಿಸಿಅದರ ಗ್ರಹಚಾರಗಳನ್ನು ತಿಳಿಯಬಲ್ಲವನು. ಆದರೆ ಅವನಎಣಿಕೆ-ಗಣಿತ-ಸ್ವಲ್ಪ ತಪ್ಪಾ ಯಿತು; ಯವನರಸೋಲು ಮಗಧಕ್ಕೆ ಪಶ್ಚಿಮದಲಿದ್ದ ವಂಗದಲ್ಲಾಗಲಿಲ್ಲ, ಅದಕ್ಕಿಂತ ಪಶ್ಚಿಮದ ಕಾಮರೂಪ ದಲ್ಲಾಯಿತು.
4
. ಆತನಿಗೆ ಹಿಂದೂರಾಜ್ಯದ ಪುನರುದ್ಧಾರ ಕಾರ್ಯ, ದೇಶೋದ್ಧಾರ ಕಾರ್ಯ, ‘ದೇವಕಾರ್ಯ’ವಾಗಿತ್ತು.</p>
<p>_________</p>
<p style="margin-left:36.0pt;text-indent:-18.0pt">4. 
ಇಂದು ಕಾಮರೂಪವೂ(ಅಸ್ಸಾಂ) ಅರ್ಧಬಂಗಾಳವೂ ಯವನರಿಂದ ಪರಿತ್ಯಕ್ತವಾಗಿವೆ; ಆದರೆ ಅವಕ್ಕೆ ಭೀತಿ ದೂರವಾಗಿಲ್ಲ;</p>
<p style="margin-left:18.0pt">ಪಾಕಿಸ್ತಾನದ ಕಿರುಕುಳವಿದ್ದೇ ಇದೆ.</p>
<p>ಯಾವ ಉಪಾಧಿಗಳ ಚಿಂತೆ ಚಾಪಲ್ಯಗಳೂ ಇಲ್ಲದೆ ಹಿಡಿದ ವ್ರತವನ್ನು ನಿಷ್ಠೆಯಿಂದ ಸಾಧಿಸಬಲ್ಲವನಾದರೆ, ಒಬ್ಬ ಸಂನ್ಯಾಸಿಯೂ ಎಷ್ಟೋ ಘನವಾದ ಕೆಲಸ ಮಾಡಬಲ್ಲನು. ಸ್ವಾರ್ಥವನ್ನು ಬದಿಗಿಟ್ಟು ಇತರರಿಗಾಗಿ ಕಷ್ಟ ನಷ್ಟಗಳನ್ನು ಅನುಭವಿಸಿ ದುರಿಯುವವರಿಲ್ಲದಿದ್ದರೆ, ದೇಶವಿರಲಿ, ಸಂಸಾರತಾನೇ ಸುಖವಾಗಿದ್ದೀತೆ?</p>
<p> ಅವನು ಆಶಾವಾದಿ; ಸೇನರಾಜನು ಮುದುಕನಾದರೇನು, ಅವನ ಸಾಮಂತರೆಲ್ಲಾ ಒಂದಾಗಬೇಕೆನ್ನು ತ್ತಾನೆ; ಸ್ವಂತವಾಗಿ ಹೋಗಿ ಎಲ್ಲರನ್ನೂ ನದೀಯದಲ್ಲಿ ಇಂದು ಸೋತರೇನು, ನಾಳೆ ಗರಿಗಟ್ಟಿಕೊಂಡು ಬೇರೆ ರಾಜ್ಯ ಸ್ಥಾಪಿಸಿ ಶತ್ರುವನ್ನು ಸೋಲಿಸಬಹುದು, ಸೋಲಿಸಿ ಓಡಿಸಬೇಕು ಎಂಬುದು ಅವನ ನೀತಿ. ಪಗಡೆಯ ಆಟದಲ್ಲಿ ಒಂದು ಕಾಯಿ ಹೋದರೆ ಆಟ ಹೋಯಿತೇ? ಅದೃಷ್ಟವು ಹೀನವಾಗಿ, ಒಳ್ಳೆಯ ಗರಗಳು ಬೀಳದೆ, ಕಾಯಿಗಳೂ ತಪ್ಪಾಗಿನಡೆದರೆ, ಆಗ ಸೋಲುಶತಸ್ಸಿದ್ಧ. ಮುಂದಾದರೂ ಹೀಗಾಗಬಾರದು ಎಂದು ಬಂಕಿಮನು ದೇಶಕ್ಕೆ ಎಚ್ಚರಿಕೆ ಕೊಟ್ಟಿದ್ದಾನೆ.</p>
<p> ಹೇಮಚಂದ್ರನು ಏಕಾಂಗವೀರ; ಕ್ಷತ್ರಿಯ; ಮಗಧರಾಜ ಕುಮಾರನಾದರೂ ಜಗತ್ಸಿಂಹನಂಥ ‘ರಾಜ ಪುತ್ರ’ನಾಗಿ ಕಾಣುತ್ತಾನೆ; ಸಾಹಸಿ; ಆದರೆ ಅವನ ಸಾಹಸ ಸ್ವಲ್ಪ ಅತಿಯಾಗಿ ಕಾಣುತ್ತದೆ; ದುಡುಕು; ಎಷ್ಟೇ ನಿರಾಶೆಯಾಗಿರಲೊಲ್ಲದೇಕೆ, ಗುರುವನ್ನೇ ಹೊಡೆಯಲು ಹೋಗುತ್ತಾನೆ; ಪ್ರಣಯಿನಿಯಾದ ಹೆಂಡತಿಯನ್ನು ಸಂದೇಹಿಸುತ್ತಾನೆ; ಪಶ್ಚಾತ್ತಾಪಪಟ್ಟು ಬಂದೂ, ಎಷ್ಟೋ ದಿನದಮೇಲೆ ನೋಡಿಯೂ, ಮೃಣಾಳಿನಿಯ ಮಾತನ್ನು ಪೂರ್ತಿ ಕೆಳುವಷ್ಟರೊಳಗೇ ತಾಳ್ಮೆ ತಪ್ಪುತ್ತಾನೆ.</p>
<p> ಮೃಣಾಳಿನಿಯು ಒಬ್ಬ ಬೌದ್ಧ ವರ್ತಕನ ಮಗಳೆಂಬುದನ್ನು ಜ್ಞಾಪಕದಲ್ಲಿಟ್ಟುಕೊಂಡರೆ, ಅವಳು ಧೈರ್ಯವಂತೆ ಎಂದೇ ಹೇಳಬೇಕು. ಹಿರಿಯರ ಅನುಮೋದನೆಯನ್ನಪೇಕ್ಷಿಸದೆ, ಹದಿನೈದು ವರ್ಷದ ಹುಡುಗಿ ಯು ಅಪರಿಚಿತ ರಾಜಪುತ್ರನೊಬ್ಬನನ್ನು ಗುಟ್ಟಾಗಿ ಮದುವೆಮಾಡಿಕೊಂಡು ಮನೆಗೆ ಹೋಗುತ್ತಾಳೆ. ಮುಂದೆ ಲಕ್ಷ್ಮಣಾವತಿಯಲ್ಲಿಯೂ ನದೀಯದಲ್ಲಿಯೂ ತನ್ನ ಸಚ್ಚರಿತ್ರದಲ್ಲಿಯೂ ಪೂರ್ಣ ನಂಬಿಕೆಯುಳ್ಳವಳಾಗಿದ್ದದ್ದ ರಿಂದ ದುಡುಕಿ ಯಾವ ಅವಿವೇಕವನ್ನೂ ಮಾಡಿಕೊಳ್ಳದೆ ಕೊನೆಗೆ ಅವನನ್ನು ಸೇರುತ್ತಾಳೆ. ಆದರೆ ಅವಳ ತಾಯಿತಂದೆಗಳು ಏನೆಂದುಕೊಂಡರೋ ಏನಾದರೋ ಅದನ್ನು ಗ್ರಂಥಕರ್ತನು ಪರಿಶಿಷ್ಟದಲ್ಲಿಯೂ ಹೇಳಿಲ್ಲ.</p>
<p> ಗಿರಿಜಾಯೆಯು ಭಿಕಾರಿಣಿಯಾದರೂ ಮೃಣಾಳಿನೀ ಹೇಮಚಂದ್ರರಿಬ್ಬರಿಗೂ ತುಂಬ ಸಹಾಯ ಮಾಡುತ್ತಾಳೆ; ಅವಳೂ ಅವಳ ಒಡತಿಯೂ ಹಾಡುವಹಾಡುಗಳಲ್ಲಿ ಬಂಕಿಮನ ಕವಿತಾಕೌಶಲ್ಯವು ಕಾಣುತ್ತದೆ. ಇಂದಿರಾ, ಆನಂದಮಠ ಇವುಗಳನ್ನು ಬಿಟ್ಟರೆ ಮತ್ತೆಯಾವ ಕಾದಂಬರಿಯಲ್ಲಿಯೂ ಈ ಕೌಶಲ್ಯವು ಕಾಣುವು ದಿಲ್ಲ. ಆದರೆ ಅವಳ ಕೊರಳು ಎಷ್ಟು ಮಧುರವೋ ಬಾಯಿ ಅಷ್ಟು ಮಧುರವಲ್ಲ. ಹೇಮಚಂದ್ರನೊಡನೆ ತಾಳ್ಮೆ ಗೆಟ್ಟು ‘ನೀನು ಮೃಣಾಳಿನಿಯಿರಲಿ, ನನ್ನನ್ನು ಮದುವೆಮಾಡಿಕೊಳ್ಳಲೂ ಯೋಗ್ಯನಲ್ಲ!’ ಎಂದು ಮೂದಲಿಸು ತ್ತಾಳೆ. ಆ ಬಡಪಾಯಿ ದಿಗ್ವಿಜಯನಿಗಂತೂ ಅವಳಿಂದ ಉಳುಬಾಳಿಲ್ಲ. ಅವನಿಗೆ ಅವಳು ಮೇಲಿಂದಮೇಲೆ ಸಲ್ಲಿಸುವ ಪೊರಕೆಯ ಸೇವೆ ತುಂಬ ಗ್ರಾಮ್ಯವಾಗಿ ಕಾಣುತ್ತದೆ. ಬಂಕಿಮನ ಹಾಸ್ಯ ಅನೇಕವೇಳೆ ಹೀಗೆ ತುಟಿ ಮೀರಿದ ಹಲ್ಲಾಗುತ್ತದೆ; ಜನಾರ್ದನನ ಕಿವುಡೂ, ಅದರಿಂದ ಬರಬಹುದಾದ ವಿನೋದವೂ ಹೀಗೆಯೇ ಅತಿ ಎನ್ನಿಸುತ್ತದೆ.</p>
<p> ಮನೋರಮೆನಯು ಪಶುಪತಿಯೂ ನಿರ್ಭಾಗ್ಯದಂಪತಿಗಳು; ಅವರಿಗಿಂತ ಗಿರಿಜಾಯೆ ದಿಗ್ವಿಜಯರೂ ಸುಖಿಗಳು; ಎಷ್ಟೋ ಜನ ಮದುವೆಯಾಗದೆಯೇ, ಗಂಡಹೆಂಡಿರಿಗಿಂತ ಅನ್ಯೋನ್ಯವಾಗಿ, ಸುಖವಾಗಿರುತ್ತಾರೆ. ಆದರೆ ಮನೋರಮೆ ಪಶುಪತಿಯರಿಗೆ ಮದುವೆಯಾಗಿಯೂ ಒಟ್ಟಿಗಿರಲು ಲಭ್ಯವಿರಲಿಲ್ಲ; ಒಟ್ಟಿಗೆ ಸೇರಿದಾಗ ಸಂಸಾರ ಸೌಖ್ಯವರಿಲಿಲ್ಲ. ಅವರಿಗೇನು ಕಡಮೆಯಾಗಿತ್ತು? ರೂಪ, ಯೌವನ, ವಿದ್ಯೆ, ಬುದ್ಧಿ, ಸಂಪತ್ತು, ಅಧಿಕಾರ ಎಲ್ಲ ಇದ್ದುವು; ಆದರೆ ಸುಖಪಡುವ ಅದಷ್ಟ ಮಾತ್ರವಿರಲಿಲ್ಲ. ಮನೋರಮೆ ಚಿಕ್ಕಂದಿನಲ್ಲಿಯೇ ವಿಧವೆಯಾಗಿ ಸಹಗಮನ ಮಾಡುತ್ತಾಳೆಂದು ಅವಳ ಜಾತಕದಲ್ಲಿತ್ತಂತೆ. ಅದನ್ನು ತಿಳಿದ ಅವಳ ತಂದೆ ಮಗಳ ಮೇಲಣ ವಾತ್ಸಲ್ಯದಿಂದ ಮದುವೆಯ ರಾತ್ರಿಯೇ ಗಂಡಹೆಂಡಿರನ್ನು ಬೇರೆ ಮಾಡುತ್ತಾನೆ; ಜಾತಕಫಲವೇ ನಿಜವಾದರೆ, ಅದನ್ನು-ವಿಧಿಯನ್ನು-ವಂಚಿಸುವುದಕ್ಕಾಗುತ್ತದೆಯೇ? ಅಥವಾ ಇಷ್ಟೆಲ್ಲಾ ಬವಣೆಪಟ್ಟು ಮನೋ ರಮೆ ಸಹಗಮನ ಮಾಡಬೇಕೆಂಬ ವಿವರಗಳೂ ಜಾತಕಫಲದಲ್ಲಿಯೇ ಇದ್ದಿದ್ದರೆ? ಮನುಷ್ಯನು ಎಷ್ಟರಮಟ್ಟಿಗೆ ಸ್ವತಂತ್ರನೋ ಅಸಹಾಯನೋ ಹೇಳಲಸಾಧ್ಯ. ಈಗಿನ ಕಾಲವಾಗಿದ್ದರೆ ‘ಮದುವೆಯಾದರೆ ತಾನೇ ವೈಧವ್ಯ?’ ಎಂದು ತಂದೆಯೂ ಮಗಳೂ ಧೈರ್ಯತಾಳಿ, ಮದುವೆಯ ಯೋಚನೆಯೇ ಮಾಡದೆ ಹಾಗೇ ಇರಬಹು ದಾಗಿತ್ತು; ಆದರೆ ಆ ಕಾಲದಲ್ಲಿ, ಜನದ ಬಾಯಿರಲಿ, ತಂದೆಯ ಮತ್ತು ಮಗಳ ಮನಸ್ಸೇ, ಮದುವೆಯಾಗ ದಿದ್ದರೆ ಶಾಂತವಾಗಿ ಉಳಿಯುತ್ತಿರಲಿಲ್ಲ. ‘ವೈಧವ್ಯ ಹಣೆಯಲ್ಲಿ ಬರೆದಿದ್ದರೆ ನಾವು ತಪ್ಪಿಸುವುದಕ್ಕಾಗುತ್ತದೆಯೇ? ಇರುವಷ್ಟು ದಿನ ಸುಖವಾಗಿರಲಿ! ಅವಳ ಅದೃಷ್ಟದಿಂದ, ಸಾವಿತ್ರಿಯಂತೆ ವೈಧವ್ಯವನ್ನು ತಪ್ಪಿಸಿಕೊಳ್ಳಬಾರದೇ?’ ಎಂದು ಕೇಶವನು ಅವರನ್ನು ಸಂಸಾರಮಾಡಲು ಬಿಟ್ಟಿದ್ದರೆ, ಪ್ರಾಯಶಃ ಮನೋರಮೆ ಪಶುಪತಿಯರು ಇನ್ನು ಸ್ವಲ್ಪನೆಟ್ಟಗಿರುತ್ತಿದ್ದರು. ಮನೋರಮೆಯು ತನ್ನಜೀವಿತದ ಗುಟ್ಟನ್ನುತಿಳಿದುಕೊಂಡು, ಪಶುಪತಿಯು ಯಾರೆಂದು</p>
<p>ಅರಿತು, ಅವನೊಡನೆ ಸಂಸಾರ ಮಡಲಾರದೆ, ಸಹಕರಿಸಲಿಷ್ಟವಿಲ್ಲದೆ, ಅವನನ್ನು ಬಿಡಲೂ ಆರದೆ ಬುದ್ಧಿವಿಕಲ ಳಂತೆ ವ್ಯವಹರಿಸುತ್ತಾಳೆ; ಅವಳ ಆ ಶೋಚನೀಯಸ್ಥಿತಿಗೆ ಹೇಳಲಾರದ ಅನುಭವಿಸಲಾರದ ಒಳಸಂಕಟವೇ ಕಾರಣ. ಪಶುಪತಿಗೆ ಅವಳಲ್ಲಿ ನಿಜವಾದ ಪ್ರೇಮ; ವಿಧವೆಯಾದರೂ ಚಿಂತೆಯಿಲ್ಲ, ಮದುವೆಯಾಗುತ್ತೇನೆ, ಎಂದು ನಿರ್ಧರಿಸುತ್ತಾನೆ.(ವಿಧವಾವಿವಾಹ ಶಾಸ್ತ್ರಸಮ್ಮತವಾಗಲಿ, ಬಿಡಲಿ, ಅದು ಸುಖ ತರುವುದಿಲ್ಲವೆಂಬುದು, ಬಂಕಿಮನ ಅಭಿಪ್ರಾಯ.) ಅವನಿಗೆ ಮುವ್ವತ್ತೈದು ವರ್ಷವಾದರೂ, ಮತ್ತೆ ಮದುವೆಯಾಗಿಲ್ಲ; ಅವಳು ಹೆಂಡತಿಯೆಂದು ಗೊತ್ತಾದಾಗ, ಅವಳ ಇಷ್ಟದಂತೆ ಎಲ್ಲವನ್ನೂ ತೊರೆದು ಬರುವಹಾಗಿರಲಿಲ್ಲ. ಅಧಿಕಾರದ ಮದ ತಲೆಗೇರಿತ್ತು; ರಾಜ್ಯತಳತಂತ್ರದ ಹುಸಿಯುಸುಬೆನಲ್ಲಿ ಕಾಲಿಟ್ಟು ಅದು ಹೂತುಹೋಗುತ್ತಿತ್ತು; ಅದಕ್ಕೂ ವಿಧಿಯೇ ಕಾರಣವೋ ಏನೋ! ಇಲ್ಲದಿದ್ದರೆ ತಾನು ಪೂಜಿಸುತ್ತಿದ್ದ ದೇವಿ ತನಗೆ ಒಳ್ಳೆಯ ಬುದ್ಧಿ ಕೊಡಬಾರ ದಿತ್ತೇ? ಅದೇ ಮೇಲೆ ಬಿದ್ದು ಅವನನ್ನು ಬಲಿತೆಗೆದುಕೊಂಡಿತು. ಹಾಗಾದರೆ ದೇವತಾಪೂಜೆಯಿಂದೇನು ಉಪ ಯೋಗ? ಇವರಿಬ್ಬರ ದೃಷ್ಟಿಯಿಂದ ಕಥೆ ಒಂದು ದುರಂತ; ಸಮಸ್ಯೆಯ ಗಂಟು; ಹೇಮಚಂದ್ರ ಮೃಣಾಳಿನಿ ಯರು ಎರಡುದಿನ ಹುಡುಗರಂತೆ ಹಾರಾಡಿರಬಹುದು, ಗೋಳಾಡಿರಬಹುದು; ಕೊನೆಗೆ ಅವರು ರಾಜರಾಣಿ ಯರಾಗಿ ಸುಖವಾಗಿದ್ದರು; ಅವರ ಪಟ್ಟ ಕಷ್ಟು ಕಳವಳಗಳು ಒಂದು ದುಸ್ಸ್ವಪ್ನದಂತೆ ಕಳೆದುವು; ಉಳಿದುವು. ಪಶುಪತಿಯು, ದ್ರೋಹಕ್ಕೂ ದುರಾಸೆಗೂ ಒಳಗಾಗಿ ಶಿಕ್ಷೆ ಪಡೆದನೆಂದು ಬೇಕಾದರೆ ಹೇಳೋಣ; ಮನೋರಮೆ ಮಾಡಿದಪಾಪವೇನು? ತಪ್ಪೇನು? ಅನುಪಮ ರೂಪವತಿಯಾಗಿ, ಚಿಕ್ಕಂದಿನಲ್ಲಿಯೇ ತಾಯಿಸತ್ತ ತಬ್ಬಲಿಯಾಗಿ, ಆಮೇಲೆ ತಂದೆಯನ್ನೂ ಕಳೆದುಕೊಂಡು, ಮದುವೆಯಾದರೂ ಗಂಡನಿಲ್ಲದೆ, ಅವನು ಸಿಕ್ಕಿದರೂ ದಕ್ಕದೆ, ಸಂಸಾರವೆಲ್ಲಾ ಸಹಗಮನವಷ್ಟೇ ಆದರೆ, ಇದಕ್ಕೆಲ್ಲಾ ಕಾರಣರು ಯಾರು? ಹುಟ್ಟುವಾಗಲೇ ಜಾತಕದಲ್ಲಿಯೇ ಈ ಕರ್ಮಫಲವೆಲ್ಲಾ ಬರೆದಿದ್ದರೆ, ಅದನ್ನು ಪೂರ್ವಜನ್ಮದಿಂದ ಗಂಟು ಕಟ್ಟಿಕೊಂಡು ಬಂದಿದ್ದಳೆ? ಹಾಗಾದರೆ ಅದಕ್ಕೆ ಈ ಜನ್ಮದಲ್ಲಿ ಪ್ರಾಯಶ್ಚಿತ್ತ ನಿಷ್ಕ್ರಿಯೆ ನಿವಾರಣೆಗಳೇ ಇಲ್ಲವೇ? ಮಸಿಯನ್ನು ಮುಟ್ಟಿದರೆ ಅದರ ಕಪ್ಪನ್ನು ತೊಡೆದುಕೊಳ್ಳಲು ಮಾರ್ಗವೇ ಇಲ್ಲವೇ? ಮಸಿಯನ್ನು ಮುಟ್ಟುವಾಗ ಅದನ್ನು ಮುಟ್ಟೋಣವೆಂದು ಪ್ರವೃತ್ತಿ ಏಕೆ ಉಂಟಾಗುತ್ತದೆ?</p>
<p>ಪ್ರಶ್ನೆ:- ಅಥ ಕೇನ ಪ್ರಯುಕ್ತೋಯಂ ಪಾಪಂ ಚರತಿ ಪೂರುಷಃ ।</p>
<p> ಅನಿಚ್ಛನ್ನಪಿ ವಾರ್ಷ್ಣೇಯ ಬಲಾದಿನ ನಿಯೋಜಿತಃ ॥</p>
<p> ಉತ್ತರ:- ಕಾಮ ಏಷ ಕ್ರೋಧ ಏಷ ರಜೋಗುಣಸಮುದ್ಭವಃ ।</p>
<p> ಮಹಾಶನೋ ಮಹಾಪಾಪ್ಮಾ ವಿಧ್ಧ್ಯೇನಮಿಹ ವೈರಿಣಂ ॥</p>
<p> (-ಭ. ಗೀ. ॥।, ೩೬-೩೭)</p>
<p> ಆದರೆ ಪ್ರಕೃತಿಯು ತನ್ನದಾರಿಯಲ್ಲಿ ತಾನುಹೋಗುತ್ತದೆ; ಅದನ್ನುಹಿಡಿದು ಪ್ರಾಣಿಗಳು ಹೋಗುತ್ತವೆ.-</p>
<p>ಸದೃಶಂ ಚೇಷ್ಟತೇ ಸ್ವಸ್ಯಾಃ ಪ್ರಕೃತೇರ್ಜ್ಞಾನವಾನಪಿ ।</p>
<p> ಪ್ರಕೃತಿಂ ಯಾಂತಿ ಭೂತಾನಿ ನಿಗ್ರಹಝ ಕಿಂ ಕರಿಷ್ಯತಿ? ॥</p>
<p> (॥।, ೩೩)</p>
<p> ಮುಂದಿನ ಕೆಲವು ವಾಕ್ಯಗಳು ಗಂಗಾನದಿಯ ವರ್ಣನೆಯಿಮದ ತೆಗೆದುಕೊಂಡವು; ಇವು ಆಗ ಬಂಕಿಮನು ಬರೆಯುತ್ತಿದ್ದ ವರ್ಣನಶೈಲಿಯನ್ನು ತೋರಿಸುತ್ತವೆ-</p>
<p>ರಜನೀದತ್ತ ತಿಮಿರಾವರಣದಿಂದ ಗಂಗೆಯ ವಿಶಾಲಹೃದಯವು ಅಸ್ಪಷ್ಟವಾಯಿತು. ಸಭಾಮಂಡಲದಲ್ಲಿ ಪರಿಚಾರ ಕರ ಹಸ್ತಗಳಲ್ಲಿ ಜ್ವಲಿಸುವ ದೀಪಮಾಲೆಯ ಹಾಗೆ, ಅಥವಾ ಪ್ರಭಾತದಲ್ಲಿ ಉದ್ಯಾನಕುಸುಮ ಸಮೂಹದಂತೆ, ಆಕಾಶದಲ್ಲಿ ನಕ್ಷತ್ರಗಣವು ಅರಳಲು ಮೊದಲಾಯಿತು. ಪ್ರಾಯಾಂಧಕಾರ ನದೀಹೃದಯದಲ್ಲಿ ನೈಶಸಮೀರಣವು ಸ್ವಲ್ಪಖರತರ ವೇಗದಿಂದ ಬೀಸಲು ಮೊದಲಾಯಿತು. ಅದರಿಂದ ರಮಣೀಹೃದಯಲ್ಲಿ ನಾಯಕ ಸಂಸ್ಪರ್ಶಜನಿತ ಪ್ರಕಂಪದಂತೆ, ನದೀವಕ್ಷದಲ್ಲಿ ತರಂಗ ಏಳಲು ಮೊದಲಾಯಿತು. ತೀರದಲ್ಲಿ ತರಂಗಾಭಿಘಾತಜನಿತ ಫೇನಪುಂಜವು ಶ್ವೇತಪುಷ್ಪಮಾಲೆಯನ್ನು ಕಟ್ಟಲು ಮೊದಲು ಮಾಡಿತು. ಬಹುಜನದ ಕೋಲಾಹಲದಂತೆ ವೀಚೀರವು ಎದ್ದಿತು. ನಾವಿಕರು ನೌಕೆಗಳನ್ನೆಲ್ಲಾ ತೀರದಲ್ಲಿ ನಿಲ್ಲಿಸಿ ರಾತ್ರಿಯ ವಿಶ್ರಾಂತಿಗಾಗಿ ಏರ್ಪಾಡು ಮಾಡಲು ಹೊರಟರು. . . .</p>
<p> ಭಾಗೀರಥೀ ವಿಶಾಲೋರಸೀ, ಬಹುದೂರ ವಿಸರ್ಪಿಣೀ, ಚಂದ್ರಕರ ಪ್ರತಿಘಾತೇ ಉಜ್ವಲ ತರಂಗಿಣೀ, ದೂರ ಪ್ರಾಂತೆ ಧೂಮಮಯೀ, ನವವಾರಿ-ಸಮಾಗಮ-ಪ್ರಹ್ಲಾದಿನೀ. . .
</p>
<p> ಯಾರಾದರೂ ಅತ್ತರೆ ‘ಏನು ಹೆಂಗಸಿನ ಹಾಗೆ ಅಳುತ್ತೀಯೆ!’ ಎಂದು ತಿರಸ್ಕರಿಸುವುದುಂಟು. ಅಳುವುದರ ಔಚಿತ್ಯದ ವಿಚಾರವಾಗಿ ಬಂಕಿಮನು ಬರೆದಿರುವುದನ್ನು ಕೇಳಿ:-</p>
<p> ಯಾರು ಎಂದೂಅತ್ತಿಲ್ಲವೋ ಅವನು ಮನುಷ್ಯರಲ್ಲಿ ಅಧಮ! ಅವನನ್ನು ಎಂದೂ ನಂಬಬೇಡಿ... ಯಾವನೋಒಬ್ಬ ಆತ್ಮಚಿತ್ತವಿಜಯಿಯಾದ ಮಹಾತ್ಮನು ಕಣ್ಣೀರುಸುರಿಸದೆ ಗುರುತರವಾದ ಮನಃಪೀಡೆಯನ್ನು ಸಹಿಸಿಕೊಳ್ಳ ಬಹುದು;.....ಆದರೆ ಅವನು ಎಂದಾದರೂ ಒಂದುದಿನ ಒಂದುತೊಟ್ಟು ಕಣ್ಣೀರಿನಿಂದ ನೆಲವನ್ನು ತೊಯಿಸಿದೆ ಇದ್ದರೆ, ಅವನು ಚಿತ್ತಜಯಿಯಾದ ಮಹಾತ್ಮನಾಗಿರಲೊಲ್ಲನೇಕೆ, ನಾನು ಒಬ್ಬ ಕಳ್ಳನನ್ನಾದರೂ ಪ್ರೀತಿಸಿಯೇನು, ಅವನೊಡನೆ ಇರಲೊಲ್ಲೆ.</p>
<p> ಕೊನೆಯದಾಗಿ, ಬಂಗಾಳದ ಈ ವಿಜಯವನ್ನು ಕುರಿತು ಬಂಕಿಮನು ಹೀಗೆ ಅನುತಪಿಸಿದ್ದಾನೆ:-</p>
<p> ಅರವತ್ತು ವರ್ಷದ ಅನಂತರ ಯವನಚರಿತ್ರಕಾರನಾದ ಮಿನ್-ಹಾಜ್​-ಉದ್ದೀನನು ಹೀಗೆ ಬರೆದಿದ್ದಾನೆ. ಇದು ಎಷ್ಟು ನಿಜವೋ, ಎಷ್ಟು ಸುಳ್ಳೋ ಯಾರು ಬಲ್ಲರು? ಮನುಷ್ಯನು ಬರೆದ ಚಿತ್ರದಲ್ಲಿ ಸಿಂಹವು ಸೋತಿದೆ. . .ಸಿಂಹದ ಕೈಯಲ್ಲಿ ಚಿತ್ರಫಲಕವನ್ನು ಕೊಟ್ಟರೆ ಚಿತ್ರ ಹೇಗಿರುತ್ತದೆ? ಮನುಷ್ಯನು ಇಲಿಯಂತಾಗುತ್ತಾನೆ ಸಂದೇಹವಿಲ್ಲ. ಮಂದಭಾಗ್ಯವಾದ ವಂಗಭೂಮಿಯು ಸಹಜವಾಗಿ ದುರ್ಬಲ; ಸಾಲದುದಕ್ಕೆ ಶತ್ರುವಿನ ಕೈಯಲ್ಲಿ ಚಿತ್ರಫಲಕ!</p>
<p class="text-center">ಅಧ್ಯಾಯ ೧೩</p>
<p class="text-center">ಚಂದ್ರಶೇಖರ</p>
<p> ‘ಚಂದ್ರಶೇಖರ’ವು ಮೊದಲು ೧೮೭೩-೭೪ರ ‘ವಂಗದರ್ಶನ’ದಲ್ಲಿ ಧಾರಾವಾಹಿಕವಾಗಿ ಬಂದು ಜೂನ್ ೧೮೭೫ರಲ್ಲಿ ಪುಸ್ತಕರೂಪವಾಗಿ ಪ್ರಕಾಶಗೊಂಡಿತು. ಅನಂತರ ಬಂಕಿಮಚಂದ್ರನ ಜೀವಿತಕಾಲದಲ್ಲಿ ೧೮೮೯ರ ವರೆಗೆ ಮತ್ತೆರಡು ಮುದ್ರಣಗಳು ಬಂದುವು. ಇವುಗಳಲ್ಲಿ ಅವನು ಕೆಲವು ಬದಲಾವಣೆಗಳನ್ನು ಮಾಡಿದನು. ಈಗ ಇದರಲ್ಲಿ ಆರು ಖಂಡಗಳೂ (೫+೮+೮+೪+೪+೮=)೩೭ ಪರಿಚ್ಛೇದಗಳೂ ಇವೆ.</p>
<p> ‘ಮೃಣಾಳಿನಿ’ಯನ್ನು ಬರೆದಮೇಲೆ ಬಂಕಿಮನು ೧೮೭೨ರಿಂದ ೧೮೭೫ರ ವರೆಗೆ ವಿಷವೃಕ್ಷ, ಇಂದಿರಾ, ಯುಗಳಾಂಗುರೀಯ, ರಾಧಾರಾಣಿಗಳನ್ನು ಬರೆದನು. ಇವು ಸಾಮಾಜಿಕ ಕಥೆಗಳು. ಬಂಕಿಮನಿಗೆ ಅವನ ಸುತ್ತ ಇದ್ದ ಸಾಮಾಜಿಕ ಜೀವನ ಹೆಚ್ಚಿನ ಸ್ಫೂರ್ತಿ ಒದಗಿಸಲಿಲ್ಲ; ಅದರಲ್ಲಿ ಒಂದು ಉದಾತ್ತ ಧ್ಯೇಯವನ್ನಾಗಲಿ, ಬಂಗಾಳಿಗಳ ಮಹತ್ವ ವೀರತ್ವಗಳನ್ನಾಗಲಿ ಪ್ರತಿಪಾದಿಸಲು ಅವನಿಗೆ ಅವಕಾಶವಿರಲಿಲ್ಲ. ಆದ್ದರಿಂದ ಅವನು ಮತ್ತೆ ಹಿಂದಿನ ಕಾಲಕ್ಕೆ ತನ್ನ ದೃಷ್ಟಿಯನ್ನು ತಿರುಗಿಸಿ ಮೀರ್​ಕಾಸಿಮನ ಕಾಲದ ತಥ್ಯಚರಿತ್ರೆ ಯನ್ನು ತೆಗೆದುಕೊಂಡು ಅದಕ್ಕೆ ರಮಾನಂದ ಸ್ವಾಮಿ, ಚಂದ್ರಶೇಖರ, ಪ್ರತಾಪ, ಈ ಕಲ್ಪಿತ ಪಾತ್ರಗಳಿಂದ ಜೀವವೆರೆದನು. ಪ್ರತಾಪ-ಶೈವಲಿನೀ-ಚಂದ್ರಶೇಖರ ಇವರ ಸಂಬಂಧದಲ್ಲಿ ಒಂದು ಸಾಮಾಜಿಕ ಅಥವಾ ಸಾಂಸಾರಿಕ ಸಮಸ್ಯೆಯನ್ನು ಪ್ರತಿಪಾದಿಸುವುದಕ್ಕೆ ಅವಕಾಶ ಸಿಕ್ಕಿತು. ಮೀರ್​ಕಾಸಿಂ, ತಕಿ, ಫಾಸ್ಟರ್​ ಇವರ ಸಂಬಂಧದಲ್ಲಿ ನೈತಿಕ ವಿಚಾರವೂ ರಾಜಕೀಯವೂ, ರಮಾನಂದ ಸ್ವಾಮಿಯ ಸಂಬಂಧದಲ್ಲಿ ಯೋಗಶಾಸ್ತ್ರ ವಿಚಾರವೂ ಹಾಗೇ ಜ್ಯೋತಿಷ ಶಾಸ್ತ್ರವಿಚಾರವೂ ಬಂದಿವೆ. ಇದರಲ್ಲಿ ಬರುವ ಚರಿತ್ರಾಂಶಗಳಿಗೆ ಮುಖ್ಯವಾಗಿ ಸಯೆರ್​ ಮತಾಕ್ಷರೀನ್​ ಎಂಬ ಪಾರ್ಶೀ ಗ್ರಂಥದ ಇಂಗ್ಲಿಷ್​ ಭಾಷಾಂತರವೇ ಆಧಾರವಂತೆ.</p>
<p> ಇದು ಕಥಾಸಂಗ್ರಹ:-</p>
<p class="text-center">ಉಪಕ್ರಮಣಿಕೆ</p>
<p> ಮುರ್ಷಿದಾಬಾದಿನ ಹತ್ತಿರ ವೇದಗ್ರಾಮವೆಂಬ ಒಂದು ಊರು ಇತ್ತು. ಅಲ್ಲಿ ಚಂದ್ರಶೇಖರ ಶರ್ಮನೆಂಬ ಬ್ರಾಹ್ಮಣನಿದ್ದನು. ಅವನು ಚಿಕ್ಕಂದಿನಿಂದಲೂ ವೇದಶಾಸ್ತ್ರಾಧ್ಯಯನದಲ್ಲಿ ಆಸಕ್ತನಾಗಿ ಮುವ್ವತ್ತು ವರ್ಷವಾಗಿದ್ದರೂ ಮದುವೆ ಮಾಡಿಕೊಂಡಿರಲಿಲ್ಲ. ಮದುವೆ ಮಾಡಿಕೊಂಡು ಹೆಂಡತಿ ಮನೆಗೆ ಬಂದರೆ ವಿದ್ಯೆಗೆ ಅಡ್ಡಿಯಾಗುವುದೆಂಬುದು ಅವನ ಭಾವನೆ. ಹೀಗಿರಲು ಅವನ ತಾಯಿ ಸತ್ತುಹೋದಳು. ಆಗ ಅವನಿಗೆ ಮನೆಯಲ್ಲಿ ಹೆಣ್ಣು ದಿಕ್ಕಿನ ಆವಶ್ಯಕತೆ ಗೊತ್ತಾಯಿತು. ಮನೆಯಲ್ಲಿ ದೇವರ ಪೂಜೆಗೆ ನೆರವಾಗಿ ನೈವೇದ್ಯಕ್ಕೆ ಮಾಡಿಕೊಡಬೇಕಾಗಿತ್ತು; ತಾನು ಎರಡು ಹೊತ್ತೂ ಅಡಿಗೆಗೆ ಕೂತರೆ ಅದರಿಂದ ತನ್ನ ವ್ಯಾಸಂಗಕ್ಕೆ ಕಾಲ ದೊರಕುತ್ತಿರಲಿಲ್ಲ. ಆದ್ದರಿಂದ ಆಗ ಅವನಿಗೆ ತನ್ನ ಸೌಕರ್ಯಕ್ಕಾಗಿ ಮದುವೆ ಮಾಡಿಕೊಳ್ಳೋಣವೆನ್ನಿಸಿತು. ಮಾಡಿಕೊಂಡರೂ ರೂಪವತಿಯನ್ನೂ ಮಾಡಿಕೊಳ್ಳಬಾರದೆಂದುಕೊಂಡಿದ್ದನು. ಏಕೆಂದರೆ, ಆಗ ಅವನು ಸೌಂದರ್ಯದಿಂದ ಮುಗ್ಧನಾಗಿ ಸಂಸಾರಬಂಧನದಲ್ಲಿ ಸಿಕ್ಕಿಕೊಳ್ಳುವ ಸಂಭವ. ಆದರೆ ಅಕಸ್ಮಾತ್​ ನಡೆದ ಒಂದು ಘಟನೆಯಿಂದ ಮದುವೆಯಾದದ್ದೇ ಅಲ್ಲದೆ ರೂಪವತಿಯೂ ಸುಂದರಿಯೂ ಆದ ಹೆಂಡತಿಯೇ ದೊರೆತಳು. ಅವಳ ಹೆಸರು ಶೈವಲಿನಿ; ಆಗ ಅವಳಿಗೆ ಸುಮಾರು ೧೩ ವರ್ಷ; ಅವನಿಗೆ ೩೫ ವರ್ಷ.</p>
<p> ಅವಳು ಸಂಘಟನೆಯಾದದ್ದು ಹೀಗೆ:- ಒಂದು ದಿನ ಅವನು ಗಂಗಾನದಿಯ ಮೇಲೆ ದೋಣಿಯಲಿ ಹೋಗುತ್ತಿದ್ದಾಗ, ನಡು ಹೊಳೆಯಲ್ಲಿ ಪ್ರತಾಪನೆಂಬ ಯುವಕನು-ಅವನಿಗೆ ಸುಮಾರು ಇಪ್ಪತ್ತು ವರ್ಷ ವಯಸ್ಸು-ಈಜುತ್ತ ಬಂದು ಮುಳುಗಿದನು. ಅದನ್ನು ನೋಡಿ ಚಂದ್ರಶೇಖರನು ಹೊಳೆಯಲ್ಲಿ ಧುಮುಕಿ ಅವನನ್ನು ಎತ್ತಿ ದೋಣಿಯಲ್ಲಿ ಹಾಕಿಕೊಂಡು ತೀರದಲ್ಲಿದ್ದ ಊರಿಗೆ ಕರೆತಂದು ಅವನ ತಾಯಿಗೆ ಒಪ್ಪಿಸಿದನು. ಪ್ರತಾಪನಿಗೆ ಈಜು ಬರೆದೆ ಆಗಲಿ ಕೈ ಸೋತಾಗಲಿ ಮುಳುಗಲಿಲ್ಲ; ಬೇಕೆಂತಲೇ ಮುಳುಗಿದ್ದು-ಮುಳುಗಿ ಸಾಯಬೇಕೆಂದು ಮುಳುಗಿದ್ದು. ಅದಕ್ಕೆ ಕಾರಣ ಇದು:- ಪ್ರತಾಪನೂ ಶೈವಲಿನಿಯೂ ಒಂದೇ ಊರಿನಲ್ಲಿ ಹುಟ್ಟಿ ಬೆಳೆದವರು; ಚಿಕ್ಕಂದಿನಿಂದಲೂ ಒಟ್ಟಿಗೆ ಆಡಿಕೊಂಡಿದ್ದು, ಹೊಳೆಯ ಪಕ್ಕದಲ್ಲಿ ವಿನೋದವಾಗಿ ಕಾಲ ಕಳೆಯುತ್ತ ಪ್ರೀತಿ ಹುಟ್ಟಿ ಬೆಳೆದವರು. ಆದರೆ ಅವರು ಮದುವೆ ಮಾಡಿಕೊಳ್ಳುವ ಹಾಗಿರಲಿಲ್ಲ; ಏಕೆಂದರೆ ಅವರು ಒಂದೇ ಗೋತ್ರದವರು. ಬೆಳೆದ ಮೇಲೆ ಇದು ಅವರಿಗೆ ಗೊತ್ತಾಯಿತು; ಆದರೆ ಒಬ್ಬರನ್ನು ಬಿಟ್ಟು ಇನ್ನೊಬ್ಬರು ಇದ್ದರೆ ಸುಖವಿಲ್ಲವೆನಿಸಿತು; ಆದ್ದರಿಂದ ಇಬ್ಬರೂ ಮಾತನಾಡಿಕೊಂಡು ಮಳೆಗಾಲದಲ್ಲಿ ಗಂಗಾ ಪ್ರವಾಹ ಬಂದಿದ್ದಾಗ ಈಜು ಬಿದ್ದು ನಡು ಹೊಳೆಯಲ್ಲಿ ಒಟ್ಟಿಗೆ ಮುಳೂಗಿ ಪ್ರಾಣಬಿಡಬೇಕೆಂದು ನಿರ್ಧರಿಸಿ ಹೊರಟರು. ಇಬ್ಬರಿಗೂ ಚೆನ್ನಾಗಿ ಈಜು ಬರುತ್ತಿತ್ತು. ಪ್ರತಾಪನು ಧೈರ್ಯಮಾಡಿ ಮುಳುಗಿದನು. ಶೈವಲಿನಿಗೆ ಆಕ್ಷಣದಲ್ಲಿ ಮುಳುಗಿ ಸಾಯಲು ಧೈರ್ಯ ಬರಲಿಲ್ಲ. ಅವಳು ಹಿಂತಿರುಗಿ ಈಜಿಕೊಂಡು ಬಂದು ಮನೆ ಸೇರಿದಳು. ಚಂದ್ರಶೇಖರನು ಪ್ರತಾಪನನ್ನು ಎತ್ತಿ ಕರೆತಂದನು. ಅವನನ್ನು ಮನೆಗೆ ಕರೆತಂದು ಬಿಟ್ಟಾಗ ಚಂದ್ರಶೇಖರನು ಶೈವಲಿನಿಯನ್ನು ನೋಡಿದನು. ‘ಸಂಯಮಿಯ ವ್ರತ ಭಂಗವಾಯಿತು. . .ಸೌಂದರ್ಯದ ಮೋಹದಿಂದ ಮುಗ್ಧರಾಗದವರಾರು?’ ಸ್ವಲ್ಪ ಹಿಂದು ಮುಂದು ನೋಡಿ ಕೊನೆಗೆ ಅವಳನ್ನು ಮದುವೆ ಮಾಡಿಕೊಂಡನು. ಮದುವೆಯೇ ಬೇಡವೆಂದಿದ್ದವನು, ಮದುವೆಯನ್ನು ಮಾಡಿಕೊಳ್ಳಬೇಕಾಯಿತು; ರೂಪವತಿಯಾದ ಹೆಂಡತಿಯೇ ಸಿಕ್ಕಿದಳು.</p>
<p class="text-center">ಪ್ರಥಮಖಂಡ-ಪಾಪೀಯಸೀ</p>
<p> ಮದುವೆಯಾಗಿ ಏಳೆಂಟು ವರ್ಷಗಳಾದವು. ಮನೆಯಲ್ಲಿ ಅವರಿಬ್ಬರೇಯೆ; ಚಂದ್ರಶೇಖರನು ಬಹುಕಾಲವನ್ನು ಗ್ರಂಥಾವಲೋಕನದಲ್ಲಿ ಕಳೆಯುತ್ತಿದ್ದನು. ಒಂದೊಂದುದಿನ ರಾತ್ರಿ ಬಹಳಹೊತ್ತು ಓದುತ್ತ, ಅಂಥ ದಿವಸ ಶೈವಲಿನಿಯು ಊಟಮಾಡಿ ಅಡಿಗೆಯನ್ನು ಮುಚ್ಚಿಟ್ಟು ಮಲಗಿಕೊಳ್ಳಬಹುದೆಂದು ಹೇಳಿದ್ದನು. ಈಗ ಅವಳಿಗೆ ಇಪ್ಪತ್ತುವರ್ಷದ ತುಂಬು ಯೌವನ; ಆದರೆ ಅವಳ ಹೃದಯವು ಪ್ರತಾಪನಿಗೆ ಸೂರೆಹೋಗಿತ್ತು; ಚಂದ್ರಶೇಖರನು ಹುಡುಗತನದಿಂದ ಅವಳನ್ನು ಲಲ್ಲೆಗೈಯುತ್ತಿರಲಿಲ್ಲ; ಅವಳಿಗೆ, ತನ್ನ ಅನುರಾಗವನ್ನೆರೆಯುವುದಕ್ಕೆ ಮಕ್ಕಳೂ ಆಗಿರಲಿಲ್ಲ. ಅವಳಿಗೆ ಇದ್ದ ಜೊತೆಯೆಂದರೆ ಅವರ ನೆರೆಯಲ್ಲಿದ್ದ ಸುಂದರಿ ಎಂಬ ಹೆಂಗಸು. ಅವಳು ಚಂದ್ರಶೇಖರನಿಗೆ ದೂರದ ತಂಗಿಯಾಗಬೇಕು. ಅವಳಿಗೆ ತಾಯಿ ತಂದೆಗಳಿದ್ದರು. ತಾಯಿ ರೋಗದಿಂದ ಹಾಸಿಗೆಹತ್ತಿ ಮಲಗಿದ್ದಳು; ಆದ್ದರಿಂದ ಅವಳದೇ ಮನೆಯಲ್ಲಿ ಯಾಜಮಾನ್ಯ; ಅವಳು ತವರಮನೆಯಲ್ಲಿರುತ್ತಿದ್ದದ್ದೇ ಹೆಚ್ಚು; ಅವಳಗಂಡ ಶ್ರೀನಾಥನು ಅವಳು ಅಲ್ಲಿದ್ದಾಗ ಬಂದುಹೋಗುತ್ತಿದ್ದನು. ಅವಳಿಗೆ ರೂಪಸಿ ಎಂಬ ಒಬ್ಬ ತಂಗಿಯಿದ್ದಳು. ಅವಳು ಪ್ರತಾಪನನ್ನು ಮದುವೆ ಮಾಡಿಕೊಂಡು ಗಂಡನೊಡನೆ ಇದ್ದಳು. ಅವನನ್ನು ಕಂಡರೆ ಚಂದ್ರಶೇಖರನಿಗೆ ತುಂಬವಿಶ್ವಾಸ, ಮೆಚ್ಚಿಗೆ. ಆದ್ದರಿಂದ ಅವನು ನವಾಬ ಮೀರ್​ಕಾಸಿಮನಿಗೆ ಹೇಳಿ ಸರಕಾರದಲ್ಲಿ ಪ್ರತಾಪನಿಗೆ ಒಂದು ನೌಕರಿಯನ್ನು ಮಾಡಿಸಿಕೊಟ್ಟನು. ಚಂದ್ರಶೇಖರನು ಮೀರ್​ಕಾಸಿಮನಿಗೆ ವಿದ್ಯಾಗುರು. ಪ್ರತಾಪನು ತನ್ನ ಸಾಮರ್ಥ್ಯ ದಿಂದ ಬಹುಬೇಗ ಮೇಲಕ್ಕೆ ಬಂದು ಜಮೀನ್ದಾರನಾಗಿ ವಿಖ್ಯಾತನಾಗಿ ಮಾಂಘೀರಿನಲ್ಲಿ ವಾಸಿಸುತ್ತಿದ್ದನು. ಮೀರ್​ಕಾಸಿಮನು ಆಗ ಬಂಗಾಳಾ ಬಿಹಾರ ಒರಿಸ್ಸಾಗಳಿಗೆ ನವಾಬನಾಗಿ ಮಾಂಘೀರ್​ದುರ್ಗದಲಿ ಅಧಿಕಾರ ಮಾಡುತ್ತಿದ್ದನು. (೧)</p>
<p> ವೇದಗ್ರಾಮಕ್ಕೆ ಸೇರಿದಹಾಗೆ ಭೀಮಾ ಎಂಬ ಕೆರೆಯಿತ್ತು; ಅಲ್ಲಿಗೆ ಶೈವಲಿನಿಯೂ ಸುಂದರಿಯೂ ನೀರು ತರಲು ಹೋಗುತ್ತಿದ್ದರು. ಒಂದು ದಿನ ನೆರೆಯ ಊರಾದ ಪುರಂದರಪುರದಿಂದ ಫಾಸ್ಟರ್​ ಎಂಬ ಇಂಗ್ಲಿಷಿನವನು ಅ ಕೆರೆಯ ಹತ್ತಿರ ಬಂದನು. ಅವನು ಪುರಂದರಪುರದಲ್ಲಿದ್ದ ರೇಷ್ಮೆಕೋಠಿಯ ಯಜಮಾನ. ಅವನನ್ನು ಕಂಡು ಶೈವಲಿನಿಯು ಹೆದರಿಕೆಯಿಂದ ಓಡಿಬಂದಳು; ಆದರೆ ಅವನಿಗೆ ಅವಳ ರೂಪಿನಲ್ಲಿ ಮನಸ್ಸು ನೆಟ್ಟಿತು. ಆದ್ದರಿಂದ ಆಗಾಗ್ಗೆ ಅವಳ ಕಣ್ಣಿಗೆ ಬೀಳಲು ಮೊದಲು ಮಾಡಿದನು. ಕ್ರಮೇಣ ಶೈವಲಿನಿಗೆ ಬಳಕೆಯಾಗಿ ಓಡಿಹೋಗುವುದಕ್ಕೆ ಬದಲು ಅವನೊಡನೆ ಮಾತನಾಡುವುದಕ್ಕೆ ಮೊದಲು ಮಾಡಿದಳು. ಒಂದುದಿನ ಸಂಜೆ ಸುಂದರಿಯೂ ಅವಳೂ ನೀರಿಗೆ ಹೋಗಿದ್ದಾಗ ಅವನು ಕಾಣಿಸಿಕೊಂಡನು. ಸುಂದರಿಯು ಹೊರಟು ಹೋಗೋಣವೆಂದು ಎಷ್ಟುಹೇಳಿದರೂ ಶೈವಲಿನಿಯು ಕೇಳದ್ದರಿಂದ ಸುಂದರಿಯೊಬ್ಬಳೇ ಮನೆಗೆ ಬಂದುಬಿಟ್ಟಳೂ. ಶೈವಲಿನಿಯೊಬ್ಬಳೇ ಬಹಳಹೊತ್ತು ನೀರಿನಲ್ಲಿ ಆಟವಾಡುತ್ತ ಫಾಸ್ಟರನು ಹತ್ತಿರಬರಲು ಅವನೊಡನೆ ಹಾಸ್ಯವಾಗಿ ಮಾತ ನಾಡುತ್ತಿದ್ದು ಕತ್ತಲೆಯಾದಮೇಲೆ ಮನೆಗೆ ಬಂದಳು. ಗಂಡನು ಓದುತ್ತಿದ್ದನು. ಅವನಿಗೆ ನಡೆದ ಸಂಗತಿಯನ್ನು ತಿಳಿಸಿ ಊಟ ಮಾಡಿ ಮಲಗಿದಳು; ಅವನು ಆ ಘಟನೆಯನ್ನು ಮನಸ್ಸಿಗೆ ಹಚ್ಚಿಕೊಳ್ಳಲಿಲ್ಲ. (೨)</p>
<p> ಮೀರ್​ಕಾಸಿಮನಿಗೆ ಇಂಗ್ಲಿಷರೊಡನೆ ಯುದ್ಧದ ಸಂಭವವಿತ್ತು;ಅದನ್ನು ತಿಳಿದ ಅವನ ಹೆಂಡತಿ ದೌಲತ್​ಉನ್ನೀಸಾ ಅಥವಾ ‘ದಲನೀಬೇಗಂ’ ಇಂಗ್ಲಿಷರೊಡನೆ ಯುದ್ಧಬೇಡವೆಂದು ಗಂಡನನ್ನು ಕೇಳಿಕೊಂಡಳು. ಅವನು ಅವಳ ಸಲಹೆಯನ್ನು ತೆಗೆದುಕೊಳ್ಳಲು ಸಿದ್ಧನಾಗಿರಲಿಲ್ಲ; ಅವಳು ‘ಹಾಗಾದರೆ ನಾನೂ ಯುದ್ಧಕ್ಕೆ ಬರುತ್ತೇನೆ’ ಎಂದಳು. ಅವನು ಒಪ್ಪಲಿಲ್ಲ. ಅವಳೂ ‘ನಿನಗೆ ಜ್ಯೋತಿಷ ಬರುತ್ತದೆಯಷ್ಟೆ; ಯುದ್ಧಕಾಲದಲ್ಲಿ ನಆನು ಎಲ್ಲಿರುತ್ತೇನೆ ಗುಣಿಸಿ ಹೇಳು ನೋಡೋಣ!’ ಎಂದಳು. ಅವನು ಗುಣಿಸಿನೋಡಿ ‘ಫಲಿತಾಂಶವು ತುಂಬ ವಿಸ್ಮಯಕರವಾಗಿದೆ; ಅದನ್ನು ನೀನು ಕೇಳತಕ್ಕದ್ದಲ್ಲ!’ ಎಂದು ಹೇಳಿ, ತನ್ನ ಮುನಷಿಯನ್ನು ಕರೆದು ‘ಮುರ್ಷಿದಾಬಾದಿಗೆ ಹೇಳಿಕಳುಹಿಸಿ, ಆ ಊರಿನ ಹತ್ತಿರ ಇರುವ ವೇದಗ್ರಾಮದ ಚಂದ್ರಶೇಖರ ಶರ್ಮನಿಂದ, ‘ಇಂಗ್ಲಿಷರೊಡನೆ ಯುದ್ಧವಾದರೆ ದಲನೀಬೇಗಂ ಎಲ್ಲಿರುತ್ತಾಳೆ’ ಎಂದುಗುಣಿಸಿ ಹೇಳಬೇಕೆಂದು ತಿಳಿಸಿ ಉತ್ತರ ತೆಗೆದುಕೊಂಡು ಬಾ. ಅ ಬ್ರಾಹ್ಮಣನು ನನಗೆ ಜ್ಯೋತಿಷ ಹೇಳಿಕೊಟ್ಟವನು’ ಎಂದು ಅಪ್ಪಣೆ ಮಾಡಿದನು. ಅದರಂತೆ ಚಂದ್ರಶೇಖರನು ಮುರ್ಷಿದಾಬಾದಿಗೆ ಹೋದನು. ಗುಣಿಸಿನೋಡಿ ‘ನಾನು ಗುಣಿಸಿ ಹೇಳುವುದು ಸಾಧ್ಯವಾಗಲಿಲ್ಲ ಎಂದು ನವಾಬರಿಗೆ ತಿಳಿಸಿಬಿಡಿ!’ ಎಂದು ಬಿಟ್ಟನು. ಪುರಸ್ಕಾರವನ್ನೇನೂ ತೆಗೆದುಕೊಳ್ಳಲಿಲ್ಲ; ‘ಗಣಿತದಿಂದ ಎಲ್ಲವನ್ನೂ ನಿರ್ಧರಿಸಲು ಆಗುವುದಿಲ್ಲ; ಹಾಗಿದ್ದರೆ ಮನುಷ್ಯನು ಸರ್ವಜ್ಞನಾಗಿಬಿಡುತ್ತಿದ್ದ! ಮತ್ತು ನಾನೂ ಜ್ಯೋತಿಷದಲ್ಲಿ ಪಾರಂಗತ ನೇನಲ್ಲ!’ ಎಂದನು.</p>
<p> ಈ ಮಧ್ಯೆ ಪಾಸ್ಟರನಿಗೆ ಕಲ್ಕತ್ತೆಗೆ ವರ್ಗವಾಗಿ ಅವನು ಪುರಂದರಪುರವನ್ನು ಬಿಡಬೇಕಾಯಿತು; ಆದ್ದರಿಂದ ಅವನು ಈ ಸಮಯಬಿಟ್ಟರೆ ಇನ್ನುಇಲ್ಲ ಎಂದು ತಾನುಹೊರಡುವ ಹಿಂದಿನರಾತ್ರಿ ಶೈವಲಿನಿಯನ್ನು ಹೊತ್ತುಕೊಂಡು ಹೋಗುವುದಕ್ಕೆ ಏರ್ಪಾಡು ಮಾಡಿಕೊಂಡು ಬಂದನು. ಆಗ ಚಂದ್ರಶೇಖರನು ಮುರ್ಷಿದಾಬಾದಿಗೆ ಹೋಗಿದ್ದನು. ಆದ್ದರಿಂದ ಫಾಸ್ಟರಿನ ಕೆಲಸ ಸುಲಭವಾಯಿತು. ಫಾಸ್ಟರನು ಅವಳನ್ನು ಮೇನಾದಲ್ಲಿ ಗಂಗೆಯ ತೀರದವರೆಗೂ ಕರೆತಂದು ಅಲ್ಲಿ ಅವಳು ಒಂದು ದೋಣಿಯಲ್ಲಿ ಹಿಂದೂಪರಿವಾರದೊಡನೆ ಮಾಂಘೀರಿಗೆ ಹೋಗಲು ಏರ್ಪಡಿಸಿ ತಾನು ಬೇರೊಂದು ಸಣ್ಣ ದೋಣಿಯಲ್ಲಿ ಕಲ್ಕತ್ತೆಗೆ ಹೋದನು. (೩)</p>
<p> ಇತ್ತ ಸುಂದರಿಯು ಜನರಲ್ಲಿ ವಿಚಾರಮಾಡಿ ಒಂದುಮೇನಾ ಗಂಗಾನದಿಯ ಕಡೆಗೆ ಹೋಯಿತೆಂದು ತಿಳಿದು ಕೊಂಡಳು. ಅದರಲ್ಲಿ ಶೈವಲಿನಿ ಹೋಗಿರಬೇಕೆಂದು ನಿರ್ಧರಿಸಿ, ಗಂಡನನ್ನು ಜೊತೆಮಾಡಿಕೊಂಡು ಗಂಗಾತೀರಕ್ಕೆ ಹೋದಳು. ಅಲ್ಲಿ ಒಂದು ದೊಡ್ಡ ದೋಣಿಯು ಉತ್ತರ ದಿಕ್ಕಿಗೆ ಹೋಯಿತೆಂದು ತಿಳಿಯಿತು. ಕೂಡಲೆ ಅವರು ಬೇಗ ಚಲಿಸುವ ಒಂದು ಸಣ್ಣ ದೋಣಿಯನ್ನು ಬಾಡಿಗೆ ಮಾಡಿಕೊಂಡು ಉತ್ತರಕ್ಕೆ ಹೊರಟರು. ಶೈವಲಿನಿ ಹೋಗುತ್ತಿದ್ದ ದೋಣಿ ದೊಡ್ಡದಾದ್ದರಿಂದ ಮೆಲ್ಲಗೆ ಹೋಗುತ್ತಿತ್ತು. ಸಾಲದ್ದಕ್ಕೆ ಬೆಳಗ್ಗೆ ಗಾಳಿ ಎದ್ದು, ಅದು ಮುಂದಕ್ಕೆ ಹೋಗದೆ ಭದ್ರಘಾಟಿಯಲ್ಲಿ ನಿಂತಿತ್ತು. ಸುಂದರಿಯು ತನ್ನ ದೋಣಿಯನ್ನು ಸ್ವಲ್ಪ ದೂರದಲ್ಲಿ ನಿಲ್ಲಿಸಿ ಕಾಲಿಗೆ ಅಲತಿಗೆ ಬಣ್ಣ ಬಳಿಯುವ ನಾಪಿತಾನಿಯ ವೇಷ ಧರಿಸಿ ಶೈವಲಿನಿಯಿದ್ದ ದೋಣಿಗೆ ಬಂದಳು; ಅವಳನ್ನು ಕಂಡು, ತನ್ನ ವೆ಼ವನ್ನು ಅವಳು ಧರಿಸಿ ತನ್ನ ಗಂಡನಿದ್ದ ದೋಣಿಗೆ ಹೋಗಬೇಕೆಂದೂ, ತಾನು ಕೌಶಲದಿಂದ ತಪ್ಪಿಸಿಕೊಂಡು ಆಮೇಲೆ ಬರುವಳೆಂದೂ ಹೇಳಿದಳು. ಶೈವಲಿನಿ ಒಪ್ಪಲಿಲ್ಲ. ‘ತವರುಮನೆಯ ದಿಕ್ಕು ಯಾರಾದರೂ ಸಿಕ್ಕಿದರೆ ಹೋಗಿ ಅವರೊಡನೆ ಇರುತ್ತೇನೆ; ಇಲ್ಲದಿದ್ದರೆ, ಕಾಶಿಗೆ ಹೋಗಿ ಭಿಕ್ಷ ಎತ್ತಿಕೊಂಡಿರುತ್ತೇನೆ; ಇಲ್ಲದಿದ್ದರೆ, ಸಾಯುತ್ತೇನೆ; ಸಾಯಲಿ, ಬದುಕಿರಲಿ, ಮನೆಗೆ ಹಿಂತಿರುಗಿ ಬರುವುದಿಲ್ಲವೆಂದು ನಿರ್ಧರಿಸಿದ್ದೇನೆ!’ ಎಂದುಬಿಟ್ಟಳು. ಸುಂದರಿಯು ಹೇಳುವಷ್ಟು ಹೇಳಿ ಕೊನೆಗೆ ಏನೂ ಮಾಡಲಾರದೆ ಗಂಡನೊಡನೆ ಊರಿಗೆ ಬಂದುಬಿಟ್ಟಳು. (೪)</p>
<p> ಚಂದ್ರಶೇಖರನು ಮುರ್ಷಿದಾಬಾದಿನಿಂದ ಊರಿಗೆ ಹಿಂತಿರುಗಿ ಬರುವ ಹೊತ್ತಿಗೆ ಇಷ್ಟೆಲ್ಲಾ ಅವಾಂತರ ನಡೆದು ಹೋಗಿತ್ತು. ಅವನು ಎಲ್ಲವನ್ನೂ ಕೇಳಿ ತಿಳಿದು ಖಿನ್ನನಾದನು. ಮನೆಯಲ್ಲಿದ್ದ ಸಾಲಿಗ್ರಾಮಾದಿಗಳನ್ನು ಸುಂದರಿಯ ತಂದೆಯ ಮನೆಯಲ್ಲಿಟ್ಟನು; ಬಟ್ಟೆಬರಿ ಪಾತ್ರಪರಟಿಗಳನ್ನು ಬಡಬಗ್ಗರಿಗೆ ದಾನ ಮಾಡಿದನು; ತನಗೆ ಪ್ರಾಣಪ್ರಿಯವಾಗಿದ್ದ ಪುರಾಣ, ಇತಿಹಾಸ, ಕಾವ್ಯ, ಅಲಂಕಾರ, ವ್ಯಾಕರಣ, ಧರ್ಮಶಾಸ್ತ್ರ, ನ್ಯಾಯ, ವೇದಾಂತ, ಸಾಂಖ್ಯ, ಅರಣ್ಯಕ ಉಪನಿಷತ್ತು ಎಲ್ಲವನ್ನೂ ಅಂಗಳದಲ್ಲಿ ರಾಸಿಹಾಕಿ ಅವಕ್ಕೆ ಬೆಂಕಿಯಿಟ್ಟನು. ರಾತ್ರಿ ಒಂದು ಘಂಟೆ ಹೊತ್ತಿಗೆ ಅವುಗಳ ದಹನವನ್ನು ಮುಗಿಸಿ, ಉತ್ತರೀಯವನ್ನು ಮೇಲೆ ಹಾಕಿಕೊಂಡು ಹೊರಟುಬಿಟ್ಟನು. ಎಲ್ಲಿ ಹೋದನೆಂಬುದು ಯಾರಿಗೂ ತಿಳಿಯಲಿಲ್ಲ. (೫)</p>
<p class="text-center">ದ್ವಿತೀಯ ಖಂಡ-ಪಾಪ</p>
<p> ಕಲ್ಕತ್ತದಲ್ಲಿದ್ದ ಗವರ್ನರು ಮೀರ್​ಕಾಸಿಮನೊಡನೆ ಯುದ್ಧ ಮಾಡಬೇಕೆಂದು ನಿಶ್ಚಯಿಸಿ, ತನ್ನ ಅಭಿಪ್ರಾಯವನ್ನೂ ಮಾಂಘೀರಿನಲ್ಲಿದ್ದ ಅಮಿಯಟ್​ಸಾಹೇಬನ ಅಭಿಪ್ರಾಯವನ್ನೂ ಪಾಟ್ಣಾದಲ್ಲಿದ್ದ ಎಲ್ಲಿಸ್​ ಸಾಹೇಬನಿಗೆ ತಿಳಿಸಲೋಸುಗ ಫಾಸ್ಟರನನ್ನು ಪುರಂದರಪುರದಿಂದ ಬರಮಾಡಿಕೊಂಡಿದ್ದನು. ಪಾಟ್ಣಾದಲ್ಲಿ ಯುದ್ಧವಾರಂಭವಾದರೆ ಮದ್ದುಗುಂಡು ಆಯುಧ ಬೇಕಾಗುವುದೆಂದು ಅವನ್ನು ಅವನೊಡನೆ ಅಲ್ಲಿಗೆ ಕಳುಹಿಸುವ ಏರ್ಪಾಡಾಗಿತ್ತು. ಇದರ ಸುಳಿವು ಫಾಸ್ಟರನಿಗೆ ಮೊದಲೇ ಗೊತ್ತಿದ್ದದ್ದರಿಂದ ಅವನು ಶೈವಲಿನಿಯ ದೋನಿಯನ್ನು ಮಾಂಘೀರಿಗೆ ಕಳುಹಿಸಿದನು. ಕಲ್ಕತ್ತೆಗೆ ಹೋದಕೂಡಲೆ, ಗವರ್ನ ರೊಡನೆ ಮಾತನಾಡಿಕೊಂಡು ಮದ್ದುಗುಂಡುಗಳ ದೋಣಿಯೊಡನೆ ಮಾಂಘೀರಿಗೆ ಬರುತ್ತ ದಾರಿಯಲ್ಲಿ ಶೈವಲಿನಿಯ ದೋಣಿಯನ್ನು ಹಿಡಿದು ಅವುಗಳೊಡನೆ ಮಾಂಘೀರಿನ ಘಾಟಿಗೆ ಬಂದಿಳಿದನು. ಅಮಿಯಟ್ಟನೊಡನೆ ಮಾತನಾಡಿಕೊಂಡು ಪಾಟ್ಣಾಕ್ಕೆ ಹೊರಡುವ ಹೊತ್ತಿಗೆ ಮೀರ್​ಕಾಸಿಮನ ಸೇನಾಪತಿ ಗುರ್ಗಣಖಾನನು ಮದ್ದುಗುಂಡುಗಳ ದೋಣಿಯನ್ನು ಹೊರಡದಂತೆ ಅಡ್ಡಿಪಡಿಸಿದನು. ಶೈವಲಿನಿಯ ದೋಣಿಯು ಅದಕ್ಕಿಂತ ಐವತ್ತು ಮೊಳ ಹಿಂದೆ ನಿಂತಿತ್ತು. ಆಯುಧಗಳ ದೋನಿಯನ್ನು ಬಿಟ್ಟುಕೊಡದಿದ್ದರೆ ಮರುದಿನ ಫಾಸ್ಟರನು ಅದನ್ನು ಅಲ್ಲಿಯೇ ಬಿಟ್ಟು ಪಾಟ್ಣಾಕ್ಕೆ ಹೋಗುವುದೆಂದು ತೀರ್ಮಾನವಾಗಿತ್ತು.</p>
<p> ಅತ್ತ ಸುಂದರಿಯು ತಂಗಿಯನ್ನು ನೋಡಬೇಕೆಂದು ಪ್ರತಾಪನ ಮನೆಗೆ ಬಂದು ವೇದಗ್ರಾಮದ ವೃತ್ತಾಂತವನ್ನೆಲ್ಲಾ ತಿಳಿಸಿದಳು. ಪ್ರತಾಪನು ಅವನ ಸೇವಕನಾದ ರಾಮಚರಣನೊಡನೆ ಗೋಪ್ಯವಾಗಿ ಹೊರಟು ಶೈವಲಿನಿಯನ್ನು ಬಿಡಿಸ ಲೋಸುಗ ಅಂದು ರಾತ್ರಿ ಘಾಟಿಗೆ ಬಂದು ಹೊಂಚುಹಾಕುತ್ತಿದ್ದನು.</p>
<p> ಈ ಮಧ್ಯೆ ಯುದ್ಧ ಹೂಡಿದ ವರ್ತಮಾನ ಊರಲ್ಲೆಲ್ಲಾ ಹರಡಿ ಮೀರ್​ಕಾಸಿಮನ ಅಂತಃಪುರಕ್ಕೂ ಮುಟ್ಟಿತು. ದಲನೀ ಬೇಗಂಗೆ ಹೆದರಿಕೆಯಾಯಿತು. ಏಕೆಂದರೆ, ಇಂಗ್ಲಿಷರು ಗೆಲ್ಲವುದೇ ನಿಶ್ಚಯ. ಆಗ ತನ್ನ ಮತ್ತು ತನ್ನ ಗಂಡನ ಸರ್ವನಾಶ. ಆದಅ್ದರಿಂದ ಅವಳು ಅಂದಿನರಾತ್ರಿಯೇ ತನ್ನದಾಸಿ ಕುಲ್ಸಮಳೊಡನೆ ಹೊರಟು ದುರ್ಗದ ಹೊರಗಿದ್ದ ಸೇನಾಪತಿಯ ಮನೆಗೆ ಹೋಗಿ ಯುದ್ಧವನ್ನು ತಡೆಯುವಂತೆ ಅವನನ್ನು ಬೇಡಿಕೊಂಡಳು. ಅವನು ಅವಳಿಗೆ ಅಣ್ಣನಾಗಬೇಕು. ಅದು ಯಾರಿಗೂ ಗೊತ್ತಿರಲಿಲ್ಲ. ಅವನು ಅವಳನ್ನು ಬೇಗಂ ಆಗಿ ಮಾಡಿ ತಾನು ತನ್ನ ಸಾಮರ್ಥ್ಯದಿಂದ ಸೇನಾಪತಿಯಾಗಿದ್ದನು. ಮೀರ್​ಕಾಸಿಮನೊಡನೆ ಇದ್ದು ಇಂಗ್ಲಿಷರನ್ನು ಜಯಿಸಿ ಓಡಿಸಿ ಆಮೇಲೆ ತಾನು ಮೀರ್​ಕಾಸಿಮನ ಸ್ಥಾನವನ್ನು ಆಕ್ರಮಿಸಬೇಕೆಂಬುದು ಅವನ ಆಸೆ, ಯೋಚನೆ. ಅವನು ತಂಗಿಗೆ ‘ಯುದ್ಧವಾದರೆ ಆಗಲಿ; ನಿನ್ನ ಗಂಡ ಸತ್ತರೆ, ಮತ್ತೊಬ್ಬ ಗಂಡ ಬರುತ್ತಾನೆ!’ ಎಂದುಬಿಟ್ಟನು. ದಲನಿಗೆ ಸಿಟ್ಟು ಬಂದು ಅವನೊಡನೆ ಜಗಳವಾಡಿಕೊಂಡು ಹೊರಕ್ಕೆ ಬಂದಳು. ಅವಳು ಗಂಡನ ಪಕ್ಷವಾಗಿದ್ದದ್ದರಿಂದ ಅವಳನ್ನು ದುರ್ಗದೊಳಕ್ಕೆ ಬಿಡಬಾರದೆಂದು ಅವನು ಯೋಚಿಸಿ, ಕೂಡಲೆ ಕೆಲವು ಸಿಪಾಯಿಗಳನ್ನು ಕಳುಹಿಸಿದನು. ಅವರು ಮುಂದಾಗಿ ಬಂದು ದಲನಿಯನ್ನೂ ಕುಲ್ಸಮಳನ್ನೂ ದುರ್ಗಾದ್ವಾರದಲ್ಲಿ ತಡೆದರು. ಅವಳು ನಡುರಸ್ತೆಯಲ್ಲಿ ಅಳುತ್ತ ಒಂದು ಮರದ ಕೆಳಗೆ ನಿಂತಿದ್ದಾಗ, ಗಂಗೆಯ ಕಡೆಗೆ ಹೋಗುತ್ತಿದ್ದ ಚಂದ್ರಶೇಖರನು ಯಾರೋ ಕಷ್ಟಕ್ಕೆ ಸಿಕ್ಕಿದ್ದ ಹೆಂಗಸರೆಂದು ಕೇಳಿ ಅವರನ್ನು ಕರೆದುಕೊಂಡು ಹೋಗಿ ಪ್ರತಾಪನ ಮನೆಯಲ್ಲಿ ಬಿಟ್ಟು ಅಲ್ಲಿ ಅವರ ವೃತ್ತಾಂತವನ್ನೆಲ್ಲಾ ತಿಳಿದನು. ದಲಿನಿಯಿಂದ ನವಾಬನಿಗೆ ಒಂದು ಕಾಗದವನ್ನು ಬರಸಿಕೊಂಡು ಅದನ್ನು ಅವನಿಗೆ ತಲಪಿಸಲು ಹೋದನು.</p>
<p> ಪ್ರತಾಪನೂ ರಾಮಚರಣನೂ ಘಾಟಿಯಲ್ಲಿ ಕಾದಿದ್ದು ಪ್ರತಾಪನು ಶೈವಲಿನಿಯಿದ್ದ ದೋಣಿಯ ಹತ್ತಿರಕ್ಕೆ ಹೋದನು. ರಾಮಚರಣನು ಆ ದೋನಿಯನ್ನು ಕಾಯುತ್ತಿದ್ದ ಸಿಪಾಯಿಯನ್ನು ಗುಂಡಿಟ್ಟು ಬೀಳಿಸಿದನು. ಸದ್ದನ್ನು ಕೇಳಿ ಫಾಸ್ಟರನು ಹೊರಕ್ಕೆ ಬರಲು ಅವನಿಗೂ ಗುಂಡಿನೇಟು ಬಿತ್ತು. ಆಗ ಪ್ರತಾಪನು ದೋಣಿಗೆ ಏರಿ, ಗೂಟಕ್ಕೆ ಕಟ್ಟಿದ್ದ ಹಗ್ಗಗಳನ್ನು ಕತ್ತರಿಸಿ, ತನ್ನನ್ನು ಹೊಡೆಯಲು ಬಂದ ಸಿಪಾಯಿಯ ಕೈಗೆ ಏಟುಕೊಟ್ಟು ನಾವಿಕರನ್ನು ಹೆದರಿಸಿ, ದೋಣಿಯನ್ನು ತೀರಕ್ಕೆ ಒಯ್ದನು. ಅತ್ತ ರಾಮಚರಣನು ಕೆಲವು ಆಳುಗಳನ್ನೂ ಮೇನಾವನ್ನೂ ತೆಗೆಸಿಕೊಂಡು ಕಡುವಿನ ಹತ್ತಿರಕ್ಕೆ ಬಂದನು. ಪ್ರತಾಪನು ರಾಮಚರಣನಿಗೆ ಶೈವಲಿನಿಯನ್ನು ಮೇನಾದಲ್ಲಿ ಕರೆದುಕೊಂಡು ಹೋಗಿ ತನ್ನ ಸ್ನೇಹಿತನಾದ ಜಗತ್​ಸೇಟಿನ ಮನೆಯಲ್ಲಿ ಬಿಡಬೇಕೆಂದು ಹೇಳಿ ಹೊರಟು ಹೋದನು. ರಾಮಚರಣನು ಅಷ್ಟು ಹೊತ್ತಿನಲ್ಲಿ ಜಗತ್ಸೇಟಿನ ಮನೆಯವರನ್ನು ಹೇಗೆ ಎಬ್ಬಿಸುವುದು ಎಂದು ಶಂಕಿಸಿ, ಸ್ವಬುದ್ಧಿಯಿಂದ, ಶೈವಲಿನಿಯನ್ನು ಪ್ರತಾಪನ ಮನೆಗೇ ತಂದು ಅವಳನ್ನು ಮಹಡಿಯ ಮೇಲಿದ್ದ ಅವನ ಶಯ್ಯಾಗೃಹದಲ್ಲಿ ಬಿಟ್ಟನು. ಪ್ರತಾಪನು ಮನೆಗೆ ಬಂದಾಗ ಅದು ಗೊತ್ತಾಯಿತು. ‘ಚಿಂತೆಯಿಲ್ಲ, ಈಗಲಾದರೂ ಕರೆದುಕೊಂಡು ಹೋಗಿ ಸೇಟರ ಮನೆಯಲ್ಲಿ ಬಿಟ್ಟು ಬಾ!’ ಎಂದು ಅವನು ಸೇವಕನಿಗೆ ಹೇಳಿದನು. ರಾಮಚರಣನು ಬಂದು ನೋಡಿ ‘ಆಕೆ ನಿದ್ರೆ ಮಾಡುತ್ತಿದ್ದಾರೆ; ಏಕೆ ಎಬ್ಬಿಸಬೇಕು!’ ಎಂದುಬಿಟ್ಟನು. ಪ್ರತಾಪನು ‘ಆಗಲಿ ಹೋಗು ಮಲಗಿಕೊ!’ ಎಂದು ಅವನನ್ನು ಕಳುಹಿಸಿ ಮಹಡಿಯ ಮೇಲಕ್ಕೆ ಬರಲು ಶೈವಲಿನಿಯು ಬಿಳೀಯ ಹೂವಿನ ರಾಶಿಯನ್ನು ಸುರಿದಂತೆ ತನ್ನ ಮಂಚದ ಮೇಲೆ ಮಲಗಿದ್ದಳು; ಅವಳು ನಿದ್ರೆ ಹೋಗಿರಲಿಲ್ಲ; ಕಣ್ಣು ಮುಚ್ಚಿಕೊಂಡು ತನ್ನ ಸ್ಥಿತಿಯನ್ನು ಕುರಿತು ಯೋಚಿಸುತ್ತಿದ್ದಳು. ಪ್ರತಾಪನನ್ನು ನೋಡಿದ ಮೇಲೆ ‘ನನ್ನನ್ನು ಏಕೆ ಇಲ್ಲಿಗೆ ತಂದೆ? ನಾನು ಮ್ಲೇಚ್ಛನ ಜೊತೆಯಲ್ಲಿದ್ದದ್ದು ನಿನಗೆ ಸೈರಿಸದಿದ್ದರೆ ನನ್ನನ್ನು ಅಲ್ಲಿಯೇ ಏಕೆ ಗುಂಡಿಟ್ಟು ಕೊಲ್ಲಲಿಲ್ಲ? ನಿನ್ನಿಂದಲೇ ನಾನು ಸಂಸಾರ ನಡಸಲಾರದಾದೆ; ನೀನು ಸಿಕ್ಕುವೆಯೇನೋ ಎಂದು ಮನೆಬಿಟ್ಟು ಬಂದೆ; ಇಲ್ಲದಿದ್ದರೆ ಫಾಸ್ಟರನಿಂದ ನನಗಾಗ ಬೇಕಾದದ್ದೇನಿತ್ತು!’ ಎಂದು ಗೋಳಾಡಿದಳು. ಪ್ರತಾಪನು ಆ ಮಾತು ಕೇಳಿ ಸಿಡಿಲು ಬಡಿದಂತಾಗಿ ಅಲ್ಲಿಂದ ಹೊರಟನು. ಅಷ್ಟು ಹೊತ್ತಿಗೆ ಹೊರಬಾಗಿಲ ಬಳಿ ತುಂಬ ಗದ್ದಲವಾಗುತ್ತಿತ್ತು. (೧-೬)</p>
<p> ಅವನಿಂದ ಏಟು ತಿಂದು ಕೈಮುರಿದುಕೊಂಡ ಸಿಪಾಯಿಯು ಚೇತರಿಸಿಕೊಂಡು ಮೇನಾದ ಹಿಂದೆಯೇ ಕಾಣದಂತೆ ಬಂದು ಅದು ಪ್ರತಾಪನ ಮನೆಯಲ್ಲಿ ಇಳಿಯಿತೆಂದು ನೋಡಿಕೊಂಡು ಹೋಗಿ ಅಮಿಯಟ್ಟನಿಗೆ ತಿಳಿಸಿದನು. ಅವನು ಇಬ್ಬರು ಇಂಗ್ಲಿಷ್​ ಸರದಾರರನ್ನೂ ಕೆಲವು ಸಿಪಾಯಿಗಳನ್ನೂ ಅವನೊಡನೆ ಕಳುಹಿಸಿಕೊಟ್ಟನು. ಅವರು ಪ್ರತಾಪನ ಮನೆಯ ಬಾಗಿಲನ್ನು ಒಡೆದು ಪ್ರತಾಪನನ್ನೂ ರಾಮಚರಣನನ್ನೂ ಕೈಕೊಳ ಹಾಕಿ ಹಿಡಿದುಕೊಂಡು ಹೋದರು. ಅಲ್ಲಯೇ ಒಂದು ಕೋಣೆಯಲ್ಲಿದ್ದ ದಲನಿ ಮತ್ತು ಕುಲ್ಸಂ ಬಾಗಿಲನ್ನು ಓರೆಮಾಡಿ ಅದನ್ನೆಲ್ಲಾ ನೋಡುತ್ತಿದ್ದರು. ಅವರು ಸಿಪಾಯಿಗಳ ಕಣ್ಣಿಗೆ ಬೀಳಲು ‘ಫಾಸ್ಟರನ ಬೀಬಿ!’ ಎಂದು ಅವರನ್ನೂ ಹಿಡಿದುಕೊಂಡು ಹೋದರು. ಶೈವಲಿನಿಯೊಬ್ಬಳೇ ಉಳಿದಳು. ಅವಳು ಹಾಸಿಗೆಯ ಮೇಲೆ ಬಿದ್ದುಕೊಂಡು ಗೋಳಾಡಿದಳು. ತಾನು ಆತ್ಮಹತ್ಯೆಮಾಡಿಕೊಳ್ಳಲಿಲ್ಲವೇಕೆ ಎಂದುಕೊಂಡಳು. ಈಗಲಾದರೂ ಆತ್ಮಹತ್ಯೆ ಮಾಡಿಕೊಳ್ಳಲೇ?-ಎಂದು ತನ್ನ ಸೊಂಟದಲ್ಲಿದ್ದ ಚೂರಿಯನ್ನು ತೆಗೆದಳು. ಆಗ ವೇದಗ್ರಾಮದಲ್ಲಿದ್ದ ತನ್ನ ಮನೆಯೂ ಅದರ ಸುತ್ತ ಇದ್ದ ಶಾಂತ ಪವಿತ್ರ ವಾತಾವರಣವೂ ನೆನಪಿಗೆ ಬಂದುವು. ಸುಂದರಿಗೂ ಚಂದ್ರಶೇಖರನಿಗೂ ತಾನು ಪಾಪ ಮಾಡಿಲ್ಲವೆಂಬುದನ್ನು ತಿಳಿಯಗೊಟ್ಟು ಆ ಗ್ರಾಮದಲ್ಲಿಯೇ ಸಾಯಬೇಕೆಂದುಕೊಂಡಳು. ಬೆಳಗಾಗುವುದಕ್ಕೆ ಮುನ್ನ ನಿದ್ರೆ ಹತ್ತಿತ್ತು. ಕಣ್ಣುಬಿಟ್ಟು ನೋಡಿದಾಗ ಚಂದ್ರಶೇಖರನು ಎದುರಿಗೆ ನಿಂತಿದ್ದನು! (೭-೮)</p>
<p class="text-center">ತೃತೀಯ ಖಂಡ-ಪುಣ್ಯದ ಸ್ಪರ್ಶ</p>
<p> ಮಾಂಘೀರಿನ ಒಂದು ಮಠದಲ್ಲಿ ಕೆಲವು ಕಾಲದಿಂದ ರಮಾನಂದ ಸ್ವಾಮಿಯೆಂಬ ಒಬ್ಬ ಪರಮಹಂಸನು ವಾಸಿಸುತ್ತಿದ್ದನು; ಆತನು ಸಿದ್ಧಪುರುಷ, ಜ್ಞಾನಿ; ಚಂದ್ರಶೇಖರನು ಅವನ ಶಿಷ್ಯ; ಸಂಕಟ ಪೀಡಿತನಾಗಿ ಅವನು ಗುರುವಿನಲ್ಲಿಗೆ ಹೋಗಲು, ‘ಕಷ್ಟವೆಂಬುದು ಎಲ್ಲೆಲ್ಲೂಇದೆ; ಅದು ನಿವಾರಣೆಯಾಗ ಬೇಕಾದರೆ ಒಂದೇ ದಾರಿ;-ಪ್ರತಿಯೊಬ್ಬರೂ ಮತ್ತೊಬ್ಬರ ಕಷ್ಟವನ್ನು ನಿವಾರಿಸಲು ಯತ್ನಿಸಬೇಕು; ಪರೋಪಕಾರಿಯೇ ಸುಖಿ; ಮತ್ತಾರೂ ಸುಖಿಗಳಾಗಲಾರರು’ ಎಂದು ಹೇಳಿ ಸಮಾಧಾನಪಡಿಸಿದನು. (೧)</p>
<p> ದಲನಿಯ ಕಾಗದವನ್ನು ನೋಡಿಕೊಂಡು ಮರುದಿನ ಮೀರ್​ಕಾಸಿಮನು ದಲನಿಯನ್ನೂ ಕುಲ್ಸಮಳನ್ನೂ ಕರೆತರಲು ಪ್ರತಾಪನ ಮನೆಗೆ ಮೇನಾವನ್ನು ಕಳುಹಿಸಿದನು. ಅಷ್ಟು ಹೊತ್ತಿಗೆ ಅವರನ್ನು ಇಂಗ್ಲಿಷರು ಹಿಡಿದುಕೊಂಡು ಹೋಗಿದ್ದರು. ಇದ್ದವಳು ಶೈವಲಿನಿಯೊಬ್ಬಳೇ. ನವಾಬನ ಅನುಚರರು ಅವಳೇ ಬೇಗಂ ಎಂದುಕೊಂಡು ಅವಳನ್ನು ಕರೆದುಕೊಂಡು ಹೋದರು. ದಲನಿ ಕುಲ್ಸಂ ಪ್ರತಾಪ ಎಲ್ಲರನ್ನೂ ಹಿಡಿದುಕೊಂಡು ಹೋದ ಸಂಗತಿ ಅವಳಿಂದ ನವಾಬನಿಗೆ ತಿಳಿಯಿತು. ಅವಳು ತಾನು ಪ್ರತಾಪನ ಹೆಂಡತಿಯೆಂದೂ, ಆಯುಧಗಳನ್ನು ಕೊಟ್ಟರೆ ಅವನ್ನು ತಾನು ಪ್ರತಾಪನಿಗೆ ತಲಪಿಸಿ, ಅವನು ಬಿಡುಗಡೆಯಾಗುವುದಕ್ಕೆ ಏರ್ಪಡಿಸುವಳೆಂದೂ ಹೇಳಿದಳು. ಶೈವಲಿನಿಯ ಸುಂದರ ಮುಖವನ್ನು ನೋಡಿ ನವಾಬನು ಅದನ್ನು ನಂಬಿ ಅವಳಿಗೆ ಒಂದು ದೋಣಿ, ಬೇಕಾದ ಆಯುಧ ಅನುಚರರು ಎಲ್ಲವನ್ನೂ ಒದಗಿಸಿದನು. ಅಂದಿನ ರಾತ್ರಿಯೇ ದೋಣಿ ಹೊರಟಿತು. (೨-೩)</p>
<p> ಶೈವಲಿನಿಯು ಅದನ್ನು ಗಂಗಾತೀರದಲ್ಲಿ ಕಟ್ಟಿಸಿ, ತಾನು ಅಮಿಯಟ್​ನ ದೋಣಿಯ ಹತ್ತಿರದ ಮರಳ ದಿಬ್ಬದ ಮೇಲೆಕುಳಿತು ಗಟ್ಟಿಯಾಗಿಅಳಲು ಮೊದಲು ಮಾಡಿದಳು. ಅದನ್ನುಕೇಳಿ ಜನರು ಅವಳನ್ನು ಅರಸಿಕೊಂಡು ಬರಲು ಅವಳು ಹುಚ್ಚಳಂತೆ ನಟಿಸಿದಳೂ; ದೋಣಿಗೆ ಕರೆದುಕೊಂಡು ಹೋದಾಗ ತನಗೆ ಹಸಿವಾಗುತ್ತದೆಂದಳು. ಆದ್ದರಿಂದ ಸಿಪಾಯಿಗಳು ಅವಳನ್ನು ಪ್ರತಾಪನಿದ್ದ ಕೋಣೆಗೆಕರೆದುಕೊಂಡು ಹೋಗಿ ಅವನಹತ್ತಿರ ಅನ್ನವಿದ್ದರೆ ಹಾಕಬೇಕೆಂದು ಹೇಳಿದರು. ಪ್ರತಾಪನಿಗೆ ಹಾಕಿದ್ದ ಕೈಕೋಳವನ್ನು ತೆಗೆಸಿದರು. ಆಗ ಶೈವಲಿನಿಯು ‘ನಾನು ಹುಚ್ಚಿಯೆಂದು ಅವರು ತಿಳಿದುಕೊಂಡಿದ್ದಾರೆ; ನಾನು ಹೊಳೆಗೆ ಬೀಳುತ್ತೇನೆ, ನನ್ನನ್ನು ಹಿಡಿದುಕೊಳ್ಳುವಂತೆ ನೀನುಬಿದ್ದುಬಿಡು!’ ಎಂದುಹೇಳಿ ಇಬ್ಬರೂ ತಪ್ಪಿಸಿಕೊಂಡು ಹೋದರು. ಈಜುತ್ತ ಹೋಗುತ್ತಿದ್ದಾಗ ಪ್ರತಾಪನು ‘ನೀನು ನನ್ನನ್ನು ಮರೆಯದಿದ್ದರೆ ಮುಳುಗಿ ಪ್ರಾಣಬಿಡುತ್ತೇನೆ! ಏನು ಹೇಳುತ್ತೀ?’ ಎಂದು ಪ್ರಶ್ನೆ ಹಾಕಿದನು. ಅವಳೂ ಮರೆಯುವುದಕ್ಕೆ ಒಪ್ಪಿ ಮಾತುಕೊಡಬೇಕಾಯಿತು. ಅನಂತರ ಅವರು ದೂರದಲ್ಲಿ ಕಟ್ಟಿ ಹಾಕಿಸಿದ್ದ ದೋಣೆಯ ಹತ್ತಿರ ಹೋಗಿ ಅದರಲ್ಲಿ ಕುಳಿತು ಯಾರಿಗೂ ಕಣ್ಣಿಗೆ ಬೀಳದ ಒಂದು ಪ್ರದೇಶವನ್ನು ತಲಪಿದರು. ದಡ ಸಿಕ್ಕಿದ್ದೇ ತಡ, ಶೈವಲಿನಿಯು ಅದನ್ನು ಬಿಟ್ಟು ಓಡಿಹೋಗಿ ಹತ್ತಿರದಲ್ಲಿದ್ದ ಒಂದು ಬೆಟ್ಟದ ತಪ್ಪಲಲ್ಲಿ ಅಡಗಿಕೊಂಡಳು.</p>
<p>ಪ್ರತಾಪನು ನಿದ್ರೆಯಿಂದ ಎಚ್ಚತ್ತಾಗ ಶೈವಲಿನಿಯನ್ನು ಕಾಣದೆ ಅವಳು ಮುಳುಗಿಹೋಗಿರಬಹುದೆಂದುಕೊಂಡನು.</p>
<p> ಶೈವಲಿನಿಯು ಹಗಲೆಲ್ಲಾ ಅನ್ನ ನೀರಿಲ್ಲದೆ ಬಳಲಿ ರಾತ್ರಿ ಗುಡುಗು ಮಳೆಗಳಿಗೆ ಸಿಕ್ಕಿದಳು. ಅವಳಿಗೆ ಜಗತ್ತಿನಲ್ಲಿ ಕಲ್ಲು ಮುಳ್ಳು ಕತ್ತಲೆ ಅಲ್ಲದೆ ಇನ್ನೇನೂ ಇಲ್ಲವೆನ್ನಿಸಿತು. ಆ ಅಸಹಾಯ ಸ್ಥಿತಿಯಲ್ಲಿ ಅವಳನ್ನು ಯಾರೋ ಎತ್ತಿಕೊಂಡು ಭುಜದ ಮೇಲೆ ಹಾಕಿಕೊಂಡು ಹೋದರು. ಅತ್ತ ಪ್ರತಾಪನು ತಪ್ಪಿಸಿಕೊಂಡು ಹೋದಮೇಲೆ ಅವನ ಆಳಿನಿಂದ ಆಗಬೇಕಾದದ್ದೇನು ಎಂದು ರಾಮಚರಣನನ್ನು ಬಿಡುಗಡೆ ಮಾಡಿದರು. ಅವನು ಪ್ರತಾಪನನ್ನು ಹುಡುಕಿಕೊಂಡು ಬಂದು ಸೇರಿದನು. (೪-೮)</p>
<p class="text-center">ಚತುರ್ಥಖಂಡ-ಪ್ರಾಯಶ್ಚಿತ್ತ</p>
<p> ಇಷ್ಟೆಲ್ಲಾ ಅನರ್ಥಕ್ಕೆ ಮೂಲಕಾರಣ ಫಾಸ್ಟರನೆಂದೂ, ಅಂಥ ಫಾಸ್ಟರರು ಇಂಗ್ಲಿಷರಲ್ಲಿ ಅನೇಕರಿರುವುದರಿಂದ ಅವರನ್ನ ಶಿಕ್ಷಿಸುವುದರಲ್ಲಿ ತಾನು ಮೀರ್​ಕಾಸಿಮನಿಗೆ ಸಹಾಯಕನಾಗುವುದು ತನ್ನ ಧರ್ಮವೆಂದೂ ಪ್ರತಾಪನು ನಿರ್ಧರಿಸಿ ತನ್ನಹತ್ತಿರ ಇದ್ದ ಲಾಠೀ ಜನಗಳನ್ನು ಕೂಡಿಸಿ ಕಳ್ಳಕಾಕರನ್ನು ಸೇರಿಸಿ ಅವರ ದಳವನ್ನು ಕಟ್ಟಿ ಬೆಳಸಿದನು. ಇನ್ನೇನಿಲ್ಲದಿದ್ದರೂ ಅವರು ಇಂಗ್ಲಿಷರ ಸರಬರಾಜನ್ನು ಲೂಟಿಯಾದರೂ ಮಾಡುತ್ತಿದ್ದರು. ಅದೂ ನವಾಬನಿಗೆ ಸಹಾಯವೇ. (೧)</p>
<p> ಶೈವಲಿನಿಯನ್ನು ಎತ್ತಿಕೊಂಡು ಬಂದವನು ಚಂದ್ರಶೇಖರ. ಅವನು ಅವಳನ್ನು ಒಂದು ಕತ್ತಲು ಗುಹೆಯಲ್ಲಿ ತಂದು ಮಲಗಿಸಿದನು. ಮಳೆನಿಂತರೂ ಕತ್ತಲೆ. ಅಲ್ಲಿಅವಳು ಅನ್ನನೀರಿಲ್ಲದೆ ಸಂಕಟಪಟ್ಟು ಬುದ್ಧಿವಿಕಲವಾಗಿ ಘೋರನರಕ ಯಾತನೆ ಯನ್ನು ಅನುಭವಿಸಿ ತನ್ನ ಗತಿ ಏನೆಂದು ಕಿರಿಚಿಕೊಂಡಳು. ಒಬ್ಬ ವ್ಯಕ್ತಿ ಉತ್ತರ ಕೊಟ್ಟು ತೀವ್ರ ತಪಶ್ಚರ್ಯೆಯನ್ನು ವಿಧಿಸಿದನು. ಅವಳು ಗಂಡನ ಸಮಾಚಾರವನ್ನು ಕೇಳಲು, ಅವನನ್ನು ನೋಡಬೇಕಾದರೆ ಒಂದು ವಾರ ಹಣ್ಣು ಹಂಪಲು ತಿಂದುಕೊಂಡು ಒಂದೆ ಮನಸ್ಸಿನಿಂದ ಅವನನ್ನು ಧ್ಯಾನಿಸುತ್ತಿರಬೇಕೆಂದು ಹೇಳಿದನು. ಅವಳು ಅದರಂತೆ ನಡಸಲು, ಪ್ರತಾಪನನ್ನು ಮರೆತು ಚಂದ್ರಶೇಖರನನ್ನು ಪ್ರೀತಿಸುವಂತಾಯಿತು. ಏಳನೆಯ ದಿನ ರಾತ್ರಿ ಅವಳು ಜ್ಞಾನಾಜ್ಞಾನ ಸ್ಥಿತಿಯಲ್ಲಿ ಮರಣಯಾತನೆಯನ್ನು ಅನುಭವಿಸಿ ಗಂಡನನ್ನು ಕರೆದಳು. ಎಚ್ಚರವಾದಾಗ ಅವಳು ಚಂದ್ರಶೇಖರನ ತೊಡೆಯ ಮೇಲೆ ತಲೆಯಿಟ್ಟುಕೊಂಡು ಮಲಗಿದ್ದದ್ದು ಗೊತ್ತಾಯಿತು. (೨-೩)</p>
<p> ಆತ್ಮಹತ್ಯೆ ಮಾಡಿಕೊಳ್ಳಬೇಕೆನ್ನಿಸಿತು; ಆದರೆ ಅದುವರೆಗೆ ತಾನು ಅನುಭವಿಸಿದ್ದ ನರಕಯಾತನೆ ಮತ್ತೆ ಗೋಚರಿಸಿ ಅವಳು ಚೀತ್ಕಾರ ಮಾಡಿದಳು. ಅವಳ ಮನಸ್ಸು ಪ್ರತಾಪ ಫಾಸ್ಟರ್​ ಚಂದ್ರಶೇಖರ ಇವರ ಗೊಂದಲದಲ್ಲಿ ತೊಳಲುತ್ತಿತ್ತು. ಕೊನೆಗೆ ‘ನಾನು ನಿನ್ನ ಹಿಂದೆ ಬರುತ್ತೇನೆ!’ ಎಂದು ಅವಳು ಹುಚ್ಚಿಯಂತೆ ನಗುತ್ತ ಅಳುತ್ತ ಹಾಡುತ್ತ ಅವನನ್ನು ಹಿಂಬಾಲಿಸಿ ಹೋದಳು. (೪)</p>
<p class="text-center">ಪಂಚಮ ಖಂಡ-ಪ್ರಚ್ಛಾದನ</p>
<p> ಅಮಿಯಟ್ಟನ ನೌಕೆಗಳು-ಮದ್ದುಗುಂಡುಗಳ ನೌಕೆ, ಫಾಸ್ಟರ್​ ಕುಲ್ಸಂ ದಲನಿ ಇದ್ದ ನೌಕೆಗಳನ್ನು ಕೂಡಿಕೊಂಡು-ಮುರ್ಷಿದಾಬಾದಿಗೆ ಬಂದುವು. ಅಲ್ಲಿ ಮೀರ್​ಕಾಸಿಮನ ನಾಯಿಬನಾಗಿದ್ದ ಮಹಮ್ಮದ್​ ತಕಿಯು ಅಮಿಯಟ್ಟನನ್ನು ಕಂಡು ಉಪಚರಿಸಿ ಊಟಕ್ಕೆ ಕರೆದನು. ಆ ಆಹ್ವಾನವನ್ನು ಒಪ್ಪಿಕೊಳ್ಳಬೇಕೇ ಬೇಡವೇ ಎಂದು ಚರ್ಚೆಯಾಗಿ ಕೊನೆಗೆ ಫಾಸ್ಟರನನ್ನೂ ದಲನಿ ಕುಲ್ಸಂ ಅವರನ್ನೂ ಒಂದುನೌಕೆಯಲ್ಲಿ ರೆಸಿಡೆನ್ಸಿಗೆ ಕಳುಹಿಸಿ ಮಿಕ್ಕವರು ನೌಕೆಯಲ್ಲಿಯೇ ಇರಬೇಕೆಂದು ತೀರ್ಮಾನ ವಾಯಿತು. ಫಾಸ್ಟರನ ನೌಕೆ ಹೊರಟಿತು. ಅವರು ಊಟಕ್ಕೆ ಬರಲಿಲ್ಲ; ಇದನ್ನು ಕಂಡ ತಕಿಯ ಕಡೆಯವರು ಅವರ ನೌಕೆಯಮೇಲೆ ಗುಂಡು ಹಾರಿಸಿದರು; ಅಮಿಯಟ್ಟಿನ ನೌಕೆಯಿಂದಲೂ ಗುಂಡುಗಳು ಹಾರಿದುವು. ಕೊನೆಗೆ ಕತ್ತಿಯ ಯುದ್ಧವಾಗಿ ಅಮಿಯಟ್ಟನೂ ಅವನ ಸಹಾಯಕರೂ ಹತರಾದರು. (೧)</p>
<p> ಫಾಸ್ಟರನ ಆಯುಸ್ಸು ಗಟ್ಟಿಯಾಗಿತ್ತು; ಆದ್ದರಿಂದ ಅವನನ್ನು ಅಮಿಯಟ್ಟಿನ ನೌಕೆಯವರು ನೀರಿನಿಂದ ಎಳೆದುಹಾಕಿದರು. ಆದರೆ ಅವನು ತಲೆಗೆ ಏಟುಬಿದ್ದು ನಿಶ್ಯಕ್ತನಾಗಿ ಏಳಲಾರದೆ ಮಲಗಿದ್ದನು. ಆದ್ದರಿಂದ ಅವನನ್ನು ರೆಸಿಡೆನ್ಸಿಗೆ ಕಳುಹಿಸಿದರು. ಅವನು ರೆಸಿಡೆನ್ಸಿಯಲ್ಲಿ ಅಪಾಯವನ್ನು ಚಿಂತಿಸಿ ಅಲ್ಲಿಂದ ಮುಂದೆ ಹೋಗುತ್ತಿದ್ದನು. ಒಂದು ದೋಣಿ ಮಾತ್ರ ಅವನನ್ನು ಹಿಂಬಾಲಿಸಿ ಬರುತ್ತಲೇ ಇತ್ತು. ಅದು ದಲನಿ ಕುಲ್ಸಂ ಅವರನ್ನು ಇಳಿಸುವುದಾಗಿ ಹೇಳಿದನು. ಕುಲ್ಸಂ ಇಳಿಯಲೊಪ್ಪಲಿಲ್ಲ. ಆದ್ದರಿಂದ ದಲನಿಯೊಬ್ಬಳನ್ನೇ ಇಳಿಸಿ ಅಮಿಯಟ್ಟಿನ ದೋಣಿ ಮುಂದೆ ಹೋಯಿತು. ಆದರೆ ಹಿಂದೆ ಬರುತ್ತಿದ್ದ ದೋಣಿ ಅವಳಿಗಾಗಿ ಬರುತ್ತಿರಲಿಲ್ಲ. ಅವಳನ್ನು ಕೂರಿಸಿಕೊಳ್ಳಲೂ ಅದು ಒಪ್ಪದೆ ಹೊರಟುಹೋಯಿತು. ದಲನಿ ಗಂಗಾತೀರದಲ್ಲಿ ಒಬ್ಬಳೇ ಉಳಿದಳು. ಕತ್ತಲಾಯಿತು. ರಾತ್ರಿ ಎರಡನೆಯ ಜಾವದಲ್ಲಿ ಚಂದ್ರಶೇಖರನು ಕಾಣಿಸಿಕೊಂಡು ಅವಳನ್ನು ಮುರ್ಷಿದಾಬಾದಿಗೆ ಕರೆದುಕೊಂಡು ಹೋದನು. ಮಾಂಘೀರಿಗೆ ಗಂಡನ ಹತ್ತಿರಕ್ಕೆ ಹೋಗಬೇಕೆಂಬುದು ಅವಳ ಇಷ್ಟವಾಗಿತ್ತು; ಆದರೆ ಆಗ ಇಂಗ್ಲಿಷರೊಡನೆ ಯುದ್ಧ ಆರಂಭವಾಗಿ ಎಲ್ಲರೂ ಮಾಂಘೀರನ್ನು ಬಿಡುತ್ತಿದ್ದರು.</p>
<p>ಮೀರ್​ಕಾಸಿಮನು ಮಹಮ್ಮದ್​ ತಕಿಗೆ ಕಾಗದ ಬರೆದು ಇಂಗ್ಲಿಷರ ನೌಕೆ ಮುರ್ಷಿದಾಬಾದಿಗೆ ತಲಪಿದ ಕೂಡಲೆ ಅದರಲ್ಲಿರುವ ದಲಿನಿಯನ್ನು ಇಳಿಸಿ ಮಾಂಘೀರಿಗೆ ಕಳುಹಿಸಬೇಕೆಂದು ತಿಳಿಸಿದ್ದನು. ಇಂಗ್ಲಿಷರು ಹತರಾದಮೇಲೆ ಅವರ ದೋಣಿಯನ್ನು ನೋಡಲು ಅದರಲ್ಲಿ ದಲನಿಯಿರಲಿಲ್ಲ. ಅದರಿಂದ ಇನ್ನೇನು ಪ್ರಮಾದವಾದೀತೋ ಎಂದು ಅವನು ಸುಳ್ಳು ಹೇಳಿ ‘ದಲನಿಯನ್ನು ಕೋಟೆಗೆ ಕರೆತಂದೆವು; ಅವಳು ಫಾಸ್ಟರನಲ್ಲಿ ಅನುರಕ್ತಳಾಗಿದ್ದಾಳೆ; ಕ್ರೈಸ್ತ ಮತವನ್ನು ಅವಲಂಬಿಸಿದ್ದಾಳೆ; ಬಿಟ್ಟರೆ ಕಲ್ಕತ್ತೆಗೆ ಹೋಗುವುದಾಗಿ ಹೇಳುತ್ತಾಳೆ; ಮಾಂಘೀರಿಗೆ ಕಳುಹಿಸಿದರೆ ಆತ್ಮಹತ್ಯೆ ಮಾಡಿಕೊಳ್ಳುವೆನೆನ್ನುತ್ತಾಳೆ; ಈಗ ಏನು ಮಾಡಲಿ, ಅಪ್ಪಣೆಯಾಗಬೇಕು’ ಎಂದು ಬರೆದನು. (೨-೪)</p>
<p class="text-center">ಷಷ್ಠ ಖಂಡ-ಸಿದ್ಧಿ</p>
<p> ಚಂದ್ರಶೇಖರನ ಚಲನವಲನಗಳೆಲ್ಲವೂ ರಮಾನಂದಸ್ವಾಮಿಯ ನಿರ್ದೇಶನದಂತೆ ನಡೆಯುತ್ತಿದ್ದುವು. ಶೈವಲಿನಿಯು ಗುಹೆಯಲ್ಲಿ ಮನೋಯಾತನೆಯನ್ನು ಅನುಭವಿಸಿ ಬುದ್ಧಿ ವಿಕಲ್ಪವಾದಾಗ, ಅವಳನ್ನು ಚಂದ್ರಶೇಖರನು ಎತ್ತಿಕೊಂಡು ಹೋಗಿ ಅಲ್ಲಿಯೇ ಒಂದು ಮಠದಲ್ಲಿದ್ದ ರಮಾನಂದಸ್ವಾಮಿಗೆ ತೋರಿಸಿ ‘‘ಗುರುದೇವ! ಇದೇನು ಮಾಡಿಬಿಟ್ಟಿರಿ!’’ ಎಂದನು. ಅವನು ‘ಒಳ್ಳೆಯದೇ ಆಗಿದೆ; ಚಿಂತಿಸಬೇಡ; ಇಲ್ಲಿ ಒಂದೆರಡು ದಿನವಿದ್ದು ಅವಳನ್ನು ನಿಮ್ಮೂರಿಗೆ ಕರೆದುಕೊಂಡು ಹೋಗು; ಅವಳು ಮೊದಲಿದ್ದ ಮನೆಯಲ್ಲಿಯೇ ಇರಲಿ; ಹಿಂದೆ ಅವಳ ಸುತ್ತಲೂ ಇದ್ದವರು ಈಗಲೂ ಇರಲಿ; ಪ್ರತಾಪನೂ ಬಂದು ಹೋಗುತ್ತಿರಲಿ; ಆಮೇಲೆ ನಾನು ಬರುತ್ತೇನೆ!’ ಎಂದು ಹೇಳಿದನು. ಅದರಂತೆ ಚಂದ್ರಶೇಖರನು ಶೈವಲಿನಿಯನ್ನು ವೇದಗ್ರಾಮದಲ್ಲಿದ್ದ ತನ್ನ ಮನೆಗೆ ಕರೆತಂದನು. (೧)</p>
<p> ಯುದ್ಧದಲ್ಲಿ ಮೀರ್​ಕಾಸಿಮನಿಗೆ ಸೋಲು ಆರಂಭವಾಯಿತು; ಗುರ್ಗಣಖಾನನ ದ್ರೋಹವೂ ತಿಳಿಯಿತು; ಈ ಸಮಯದಲ್ಲಿ ತಕಿಯ ಕಾಗದಬಂತು. ಅವನು ವಿಷಕೊಟ್ಟು ದಲನಿಯನ್ನು ಕೊಂದುಬಿಡೆಂದು ಉತ್ತರ ಬರೆದು ಕಳುಹಿಸಿದನು. ಅಷ್ಟು ಹೊತ್ತಿಗೆ ಚಂದ್ರಶೇಖರನೊಡನೆ ಬಂದಿದ್ದ ದಲನಿಯನ್ನು ಕಂಡು ತಕಿಯು ಅವಳಿಗೆ ನವಾಬನ ಆಜ್ಞೆಯನ್ನು ತಿಳಿಸಿದನು; ತನ್ನ ವಶಳಾದರೆ ವಿಷಪಾನದಿಂದ ತಪ್ಪಿಸುವುದಾಗಿ ಹೇಳಿದನು. ಅವಳು ಅವನನ್ನು ಒದ್ದು ನೂಕಿದಳು. ತನ್ನ ದಾಸಿಯ ಕೈಗೆ ತನ್ನ ಒಡವೆಗಳನ್ನೆಲ್ಲಾ ತೆಗೆದುಕೊಟ್ಟು ಒಂದು ಒಡವೆ ಮಾರಿ ವಿಷ ತರಬೇಕೆಂದೂ ಮಿಕ್ಕ ಒಡವೆಗಳನ್ನೆಲ್ಲಾ ಅವಳೇ ತೆಗೆದುಕೊಳ್ಳಬಹುದೆಂದೂ ಹೇಳಿ ವಿಷ ತರಿಸಿ ಕುಡಿದು ಪ್ರಾಣಬಿಟ್ಟಳು. (೨)</p>
<p> ಮೀರ್​ಕಾಸಿಮನ ಸೇನೆ ಸೋಲಿನಮೇಲೆ ಸೋಲು ಪಡೆದು, ಉದಯ ನಾಲೆಯಲ್ಲಿ ಬಂದು ನಿಂತಿತು. ಮೀರ್​ಕಾಸಿಮನೂ ಅಲ್ಲಿಗೆ ಬಂದನು. ಅವನನ್ನು ಹುಡುಕಿಕೊಂಡು ಅಲ್ಲಿಗೆ ಕುಲ್ಸಮಳು ಬಂದಳು. ಅವಳು ದಲನಿಯನ್ನು ಬಿಟ್ಟು ಹೋದಮೇಲೆ ಹಿಂದೆ ಬರುತ್ತಿದ್ದ ದೋಣೀ ಅವಳ ಕಡೆಯದಲ್ಲವೆಂದು ತಿಳಿದು ತಾನೂ ಇಳಿಯಲಪೇಕ್ಷಿಸಿದಳು. ಫಾಸ್ಟರನು ಒಪ್ಪಲಿಲ್ಲ. ಆದ್ದರಿಂದ ಅವಳೂಕಲ್ಕತ್ತೆಗೆ ಬರಬೇಕಾಯಿತು. ಅಲ್ಲಿಅವಳು ಯಾರುಯಾರನ್ನೋ ಬೇಡಿಕೊಂಡಾ ಯಿತು. ಯಾರೂ ಅವಳ ಮಾತಿಗೆ ಕಿವಿಗೊಟಲಿಲ್ಲ; ಕೊನೆಗೆ ವಾರನ್​ ಹೇಸ್ಟಿಂಗ್ಸನ ಬಳಿಗೆ ಬಂದು ಹೇಳಿಕೊಂಡಳು; ಅವನು ಕಾಗದಬರೆದು ಅವಳನ್ನು ಮೀರ್​ಕಾಸಿಮನ ಹತ್ತಿರಕ್ಕೆ ಕಳುಹಿಸಿದನು. ಅವಳು ಇದೆಲ್ಲವನ್ನೂ ಹೇಳಿದ್ದಲ್ಲದೆ-ಗುರ್ಗಣ ಖಾನನಿಗೂ ದಲನಿಗೂ ಇದ್ದಸಂಬಂಧ, ಬ್ರಹ್ಮಚಾರಿ ಪ್ರತಾಪರಿಂದ ಆದಸಹಾಯ, ಶೈವಲಿನಿ ಎಂದು ಭ್ರಮಿಸಿ ಇಂಗ್ಲಿಷಿನವರು ದಲನಿಯನ್ನು ಹೊತ್ತುಕೊಂಡು ಹೋದದ್ದು, ದಲನಿ ಸಾಧ್ವಿಯಾಗಿದ್ದು ಕೈಯಾರ ವಿಷಪಾನ ಮಾಡಿದ್ದು ಎಲ್ಲವನ್ನೂ ಹೇಳಿದಳು. ಮೀರ್​ಕಾಸಿಮನು ಕೇಳಿ ತುಂಬ ಬೇಸರಗೊಂಡು, ತಾನು ತಕಿ ಶೈವಲಿನಿ ಬ್ರಹ್ಮಚಾರಿ ಪ್ರತಾಪ ಇವರನ್ನು ನೋಡಬೇಕೆಂದೂ ತನ್ನ ಮರಣಾನಂತರ ತನ್ನ ಗೋರಿಯನ್ನು ದಲನಿಯ ಗೋರಿಯ ಪಕ್ಕದಲ್ಲಿಯೇ ಮಾಡಬೇಕೆಂದೂ ತನ್ನ ಪರಿವಾರದವರನ್ನು ಕೇಳಿಕೊಂಡನು. ‘ದಲನೀ, ದಲನೀ!’ ಎಂದು ನೆಲದಮೇಲೆ ಬಿದ್ದು ಗೋಳಾಡಿದನು. (೩)</p>
<p> ಕುಲ್ಸಮಳಿಂದ ಫಾಸ್ಟರನ ವಿಚಾರವನ್ನೇಲ್ಲಾ ತಿಳಿದ ವಾರನ್​ ಹೇಸ್ಟಿಂಗ್ಸನು ಅವನನ್ನು ಕೆಲಸದಿಂದ ತೆಗೆದು ಹಾಕಿದನು. ಅವನು ಷ್ಟ್ಯಾಲ್​ಕಾರ್ಟ್ ಎಂದು ತನ್ನ ಹೆಸರು ಬದಲಾಯಿಸಿಕೊಂಡು ಮೀರ್​ಕಾಸಿಮನ ಸೇನೆಗೆ ಸೇರಿ ಸಮರು ಎಂಬ ವಿದೇಶೀಯನ ಶಿಬಿರದಲ್ಲಿದ್ದನು. ಕುಲ್ಸಮಳು ಅವನನ್ನು ಗುರುತಿಸಿದಳು. ಅವನನ್ನು ಬಂಧನದಲ್ಲಿಡಲಾಯಿತು. (೪)</p>
<p> ರಮಾನಂದಸ್ವಾಮಿಯೂ ಪ್ರತಾಪನೂ ವೇದಗ್ರಾಮಕ್ಕೆ ಬಂದರು. ಚಂದ್ರಶೇಖರನು ಸ್ವಾಮಿಯು ಕಒಟ್ಟ ಕಮಂಡಲೂದಕವನ್ನು ಶೈವಲಿನಿಗೆ ಕೊಟ್ಟು ಅವಳ ಮುಖದಮೇಲೆ ಕೈ ಆಡಿಸಿ ಅವಳಿಗೆ ಯೋಗನಿದ್ರೆ ಬರಿಸಿದನು. ಆಗ ಮಾತನಾಡಿಸಿ ಅವಳಿಂದ ಪ್ರತಾಪನಿಗಾಗಿ ಫಾಸ್ಟರನೊಂದಿಗೆ ಅವಳು ಹೋದಳೆಂದೂ, ಪ್ರತಾಪನೊಡನೆ ಅವಳು ದೇಹ ಸಂಬಂಧ ಮಾಡಿರಲಿಲ್ಲವೆಂದೂ, ಅವರು ಒಂದು ತೊಟ್ಟಿನಲ್ಲಿ ಬಿಟ್ಟ ಎರಡು ಹೂಗಳಂತೆ ಬೆಳೆದವರೆಂದೂ, ಆದ್ದರಿಂದ ಅವನಿಗೆ ಅವಳ ಆತ್ಮಸಮರ್ಪಣ ಮಾಡಿಬಿಟ್ಟಿದ್ದಳೆಂದೂ, ಫಾಸ್ಟರನನ್ನು ಮನೋವಾಕ್ಕಾಯಗಳಿಂದಲೂ ದೂರಮಾಡಿದ್ದ ಳೆಂದೂ, ಅವನು ಮುಟ್ಟಿದ ಅನ್ನಪಾನಾದಿಗಳನ್ನು ತಿಂದಿರಲಿಲ್ಲವೆಂದೂ, ಚಂದ್ರಶೇಖರನು ಕರೆದುಕೊಂಡರೆ ಅವನ ಸೇವೆ ಮಾಡಿಕೊಂಡಿರುವಳೆಂದೂ ತಿಳಿಸಿದಳು. (೫-೬)</p>
<p> ಮೀರ್​ಕಾಸಿಮನ ದರ್ಬಾರಿನಲ್ಲಿ ಫಾಸ್ಟರಿನ ವಿಚಾರಣೆಗೆ ಆರಂಭವಾಯಿತು. ಅವನ ಇಷ್ಟದಂತೆ ಶೈವಲಿನಿ, ಕುಲ್ಸಂ, ಚಂದ್ರಶೇಖರ, ತಕಿ, ಎಲ್ಲರೂ ಬಂದಿದ್ದರು. ದಲನಿಯ ಮತ್ತು ಶೈವಲಿನಿಯ ಶುದ್ಧಚರಿತ್ರವೂ, ಫಾಸ್ಟರ್​ ಮತ್ತು ತಕಿ ಇವರ ಅಪರಾಧವೂ ವ್ಯಕ್ತಪಟ್ಟುವು. ಇಷ್ಟು ಹೊತ್ತಿಗೆ ಇಂಗ್ಲಿಷರು ಮೀರ್​ಕಾಸಿಮನ ಶಿಬಿರವನ್ನು ಮುತ್ತಿ ಗುಂಡುಹಾರಿಸಿದರು. ಎಲ್ಲರೂ ಅದನ್ನು ಕೇಳಿ ಡೇರೆಯಿಂದ ಹೊರಗೆ ಬಂದರು. ನವಾಬನು ತಕಿಯನ್ನು ತನ್ನ ಕತ್ತಿಯಿಂದ ಕತ್ತರಿಸಿಹಾಕಿದನು. (೭)</p>
<p> ಚಂದ್ರಶೇಖರನೂ ರಮಾನಂದನೂ ಶೈವಲಿನಿಯನ್ನು ಕರೆದುಕೊಂಡು ರಣರಂಗದಿಂದ ಹೊರಟು ಹೋಗುತ್ತಿರು ವಾಗ ಎದುರಿಗೆ ಪ್ರತಾಪನು ತನ್ನ ಸೇನೆಯೊಡನೆ ಬಂದು ಅವರನ್ನು ಸುರಕ್ಷಿತ ಸ್ಥಾನಕ್ಕೆ ಸೇರಿಸಿದನು. ಇದುವರೆಗೆ ಬುದ್ದಿ ವಿಕಲವಾಗಿದ್ದ ಶೈವಲಿನಿಯು ಪ್ರತಾಪನನ್ನು ಕಂಡು ಅವನೊಡನೆ ಮಾತನಾಡಲಿಚ್ಛಿಸಿ ‘ಇಂದು ಬೆಳಗಿನಿಂದ ನನಗೆ ಬುದ್ಧಿ ನೆಟ್ಟಗಾಗಿದೆ; ನನ್ನ ಗಂಡನೊಡನೆ ನಾನು ಸುಖವಾಗಿರಲಾರೆ; ನೀನು ಮತ್ತೆ ನನ್ನನ್ನು ನೋಡಬೇಡ; ಹೆಂಗಸರ ಮನಸ್ಸು ದುರ್ಬಲವಾದದ್ದು; ಎಷ್ಟುದಿನ ವಶದಲ್ಲಿರುತ್ತದೆಯೋ ಹೇಳಲಾಗುವುದಿಲ್ಲ; ಮತ್ತೆ ನನಗೆ ಮುಖ ತೋರಿಸಬೇಡ!’ ಎಂದು ಕೇಳಿಕೊಂಡಳು. ಪ್ರತಾಪನು ಉತ್ತರ ಕೊಡದೆ ಯುದ್ಧಕ್ಕೆ ಮುಂದಾದನು. ಚಂಧ್ರಶೇಖರನು ಎಷ್ಟು ತಡೆದರೂ ನಿಲ್ಲಲಿಲ್ಲ. ರಮಾನಂದಸ್ವಾಮಿಯು ‘ನೀನು ಹೆಂಡತಿಯನ್ನು ಕರೆದುಕೊಂಡು ಊರಿಗೆ ಹೋಗು; ನಾನು ಗಂಗಾಸ್ನಾನ ಮಾಡಿಕೊಂಡು ಪ್ರತಾಪನ ಸಂಗತಿಯನ್ನು ತಿಳಿದುಕೊಂಡು ಬರುತ್ತೇನೆ!’ ಎಂದು ಅವರನ್ನು ಕಳುಹಿಸಿದನು. ಅಷ್ಟು ಹೊತ್ತಿಗೆ ಯುದ್ಧ ಮುಗಿದು ಕೋಟೆಯ ಬಾಗಿಲಲ್ಲಿ ಒಂದು ರಾಶಿ ಹೆಣ ಬಿದ್ದಿತುತ. ಅದರಲ್ಲಿ ಅವನು ಪ್ರತಾಪನ ದೇಹವನ್ನು ತೆಗೆದನು. ಅವನಿಗೆ ಇನ್ನೂ ಕುಟುಕು ಜೀವವಿತ್ತು. ಅವನು ಶೈವಲಿನಿಯ ಮಾತನ್ನು ತಿಳಿಸಿ ತಾನು ಅವಳಿಗಾಗಿ, ಚಂದ್ರಶೇಖರನಿಗಾಗಿ, ದೇಹತ್ಯಾಗ ಮಾಡಿದುದಾಗಿ ತಿಳಿಸಿದನು. ರಮಾನಂದನು ಕಣ್ಣೀರು ಹಾಕಿ ‘ನೀನೇ ಯಥಾರ್ಥ ಪರಹಿತವಾದಿ; ಇಂದ್ರಿಯ ಜಯಿ; ಜನ್ಮಾಂತರದಲ್ಲಿ ನನಗೆ ಇಂಥ ಇಂದ್ರಿಯಜಯ ಲಭಿಸಲಿ!’ ಎಂದನು. ಪ್ರತಾಪನು ಸ್ವರ್ಗಸ್ಥನಾದನು. (೮)</p>
<p class="text-center">ಪರಿಶಿಷ್ಟ
¹</p>
<p> ಫಾಸ್ಟರನು ಇಂಗ್ಲಿಷರ ಕೈಗೆ ಸಿಕ್ಕಿ ವಿದ್ರೋಹಿ ಎಂದು ಮರಣದಂಡನೆಗೆ ಗುರಿಯಾದನು. ರಮಾನಂದಸ್ವಾಮಿಯು ಶೈವಲಿನಿಯ ಪ್ರಾಯಶ್ಚಿತ್ತಕ್ಕೆ ಏರ್ಪಡಿಸಿ ಆಶ್ರಮಕ್ಕೆ ಹೊರಟುಹೋದನು.</p>
<p> ಮೀರ್​ಕಾಸಿಮನು ಜಗತ್​ಸೇಟನನ್ನೂ ಸೆರೆಯಾಗಿದ್ದ ಇಂಗ್ಲಿಷರನ್ನೂ ಕೊಲ್ಲಿಸಿ, ಮಾಂಘೀರನ್ನು ಬಿಟ್ಟು ಪಾಟ್ಣಾಕ್ಕೆ ಹೊರಟನು. ದಾರಿಯಲ್ಲಿ ಸೈನಿಕರಿಂದ ಗುರ್ಗಣಖಾನನನ್ನು ತುಂಡುತುಂಡಾಗಿ ಕತ್ತರಿಸಿ ಹಾಕಿಸಿದನು. ತಾನು ರಾಜ್ಯಬಿಟ್ಟು ಫಕೀರನಾದನು. ಕುಲ್ಸಮಳು ಮೀರ್​ಜಾಫರನ ಅಂತಃಪುರದಲ್ಲಿ ಚಾಕರಿಗೆ ಸೇರಿದಳು. (ರೂಪಸಿ ಏನಾದಳೊ! ಅವಳ ವಿಚಾರವನ್ನು ಗ್ರಂಥಕರ್ತನು ಮರೆತುಬಿಟ್ಟನೆಂದು ತೋರುತ್ತದೆ.)</p>
<p>________</p>
<p>1
. ಇದು ಮೊದಲನೆಯ ಮುದ್ರಣದಲ್ಲಿ ಮಾತ್ರ ಇತ್ತು; ಆಮೇಲೆ ಬಂಕಿಮನು ಇದನ್ನು ಬಿಟ್ಟುಬಿಟ್ಟನು. ಕಥೆಯ ಮುಕ್ತಾಯವನ್ನು ಅವನು ಹೇಗೆ ಯೋಚಿಸಿದ್ದನೆಂದು ತಿಳಿಯಲು ಸಹಾಯವಾಗುವುದರಿಂದ ಅದರ ಸಾರಾಂಶವನ್ನು ಇಲ್ಲಿ ಕೊಟ್ಟಿದೆ.</p>
<p> ಇದರ ಕಥೆಯೇನೋ ಪ್ರತಾಪ ಶೈವಲಿನಿಯರ ಪ್ರೇಮ, ಶೈವಲಿನೀ ಚಂದ್ರಶೇಖರರ ಮದುವೆ, ಇವು ಗಳಿಂದ ಆರಂಭವಾಗುತ್ತದೆ. ಆದರೆ ಅದು ‘‘ಉಪಕ್ರಮಣಿಕೆ’’ ಮಾತ್ರ. ಪ್ರಥಮಖಂಡವು ಮೊದಲಾಗುವುದು ‘ಬಂಗಾಳಾ ಬಿಹಾರಾ ಒರಿಸ್ಸಗಳ ಅಧಿಪತಿಯಾದ ನವಾಬ ಆಲಿಜಾ ಮೀರ್​ಕಾಸಿಂ’ ಮತ್ತು ಅವನ ಹೆಂಡತಿ ದಲನಿ ಬೇಗಂ ಅವರ ವೃತ್ತಾಂತದಿಂದ. ಪರಿಶಿಷ್ಟವು ಮುಗಿದದ್ದೂ ಅವನ ವೃತ್ತಾಂತದಿಂದಲೇ. ಆದರೆ ಆಮೇಲೆ ಬಂಕಿಮನು ಈ ಕಥೆಗೆ ಅಷ್ಟು ಪ್ರಾಮುಖ್ಯತೆ ಸಲ್ಲದೆಂದು ಪರಿಶಿಷ್ಟವನ್ನು ತೆಗೆದುಬಿಟ್ಟನು. ಕಥೆಯು ಪ್ರತಾಪನ ಸಾವಿನಿಂದ ಮುಗಿಯಿತು. ಕಾದಂಬರಿಯ ಆರು ಖಂಡಗಳಿಗೂ ಕೊಟ್ಟಿರುವ ಪಾಪೀಯಸಿ, ಪಾಪ, ಪುಣ್ಯದ ಸ್ವರ್ಶ, ಪ್ರಾಯಶ್ಚಿತ್ತ, ಪ್ರಚ್ಛಾದನ, ಸಿದ್ಧಿ ಎಂಬ ಹೆಸರುಗಳನ್ನು ನೋಡಿದರೂ ಹೀಗೆಯೇ ಹೇಳ ಬೇಕಾಗುತ್ತದೆ. ಇವು ಶೈವಲಿನಿಗೆ ಅನ್ವಯಿಸುತ್ತವೆ. ಅವಳು ಪಾಪಮಾಡಿ ಪುಣ್ಯ ಸಂಪರ್ಕದಿಂದಲೂ ಪ್ರಾಯಶ್ಚಿತ್ತದಿಂದಲೂ ಸಿದ್ಧಿಪಡೆದದ್ದೇ ಬಂಕಿಮನ ಉದ್ಧೇಶದಲ್ಲಿ ಪ್ರಧಾನವಾಗಿ ಕಾಣುತ್ತದೆ. ಚಂದ್ರಶೇಖರ ಪ್ರತಾಪರು ಅವಳ ಜೀವನ ಪ್ರವಾಹಕ್ಕೆ ಎರಡು ದಡಗಳು. ಅವುಗಳಲ್ಲಿ ಒಂದು ಬಿದ್ದುಹೋಗಿ ಇನ್ನೊಂದು ಅಣೆಕಟ್ಟಾಯಿತು. ಅದಕ್ಕೆ ಮುಂಚೆ ಆ ಪ್ರವಾಹವು ಎಷ್ಟೋ ಬಂಡೆಗಳನ್ನು ಹಾದು ಪ್ರಪಾತಗಳಲ್ಲಿ ಬಿದ್ದು ಎದ್ದು ಕಳೆದುಳಿಯ ಬೇಕಾಯಿತು.</p>
<p> ಇದು ಒಂದು ಸಾಂಸಾರಿಕ ದುರಂತ. ಈ ಕಥೆಯೊಡನೆ ಹೆಣೆದುಕೊಂಡಿರುವ ಮೀರ್​ಕಾಸಿಮನ ಕಥೆ ಇನ್ನೂ ದೊಡ್ಡ ದುರಂತ. ಅದರಲ್ಲಿ ಸಾಂಸಾರಿಕ ದುರಂತ ಮಾತ್ರವಲ್ಲದೆ ರಾಜಕೀಯ ದುರಂತವೂ ಇದೆ. ಅವನು ಬಂಗಾಳದ ‘‘ಕೊನೆಯ ರಾಜ.’’ ಇಂಗ್ಲಿಷರೊಡನೆ ವ್ಯಾಜ್ಯದಲ್ಲಿ ತಾನು ರಾಜ್ಯಭ್ರಷ್ಟನಾಗಬೇಕು ಇಲ್ಲವೇ ಸಾಯಬೇಕು ಎಂದು ಅವನಿಗೆ ಗೊತ್ತಿತ್ತು. ಅವರು ‘ನಾವು ರಾಜರು, ಆದರೆ ಪ್ರಜಾಪೀಡನದ ಭಾರ ನಿನ್ನ ಮೇಲೆ; ನೀನು ನಮ್ಮವನಾಗಿ ಪ್ರಜಾಪೀಡನ ಮಾಡು!’ ಎಂದು ಹೇಳುತ್ತಿದ್ದರು. ವಿದೇಶೀಯನೊಬ್ಬನು ಅವನಲ್ಲಿ ಸೇರಿಕೊಂಡು, ಅವನ ಭಾವಮೈದುನನಾಗಿ ಸೇನಾಪತಿಯಾಗಿ ಅವನಿಗೆ ದ್ರೋಹವೆಣಿಸುತ್ತಿದ್ದನು. ತನಗೆ ಅತ್ಯಂತ ಪ್ರೇಮಪಾತ್ರಳಾದ ಹೆಂಡತಿ, ಸತ್ಪತ್ನಿ, ಯುದ್ಧವನ್ನು ತಪ್ಪಿಸಿ ಗಂಡನನ್ನು ಉಳಿಸಿಕೊಳ್ಳಬೇಕೆಂದು ಮಾಡಿದ ಪ್ರಯತ್ನದಲ್ಲಿ ತಾನೇ ಪ್ರಾಣ ಬಿಟ್ಟಳು. ಅವನು ಚಂದ್ರಶೇಖರನ ಶಿಷ್ಯ.-ವಿದ್ಯೆಯಲ್ಲಿ, ಕಷ್ಟದಲ್ಲಿ ಎರಡರಲ್ಲಿಯೂ! ಅವನು ಪ್ರೇಮಮಯಿಯಾದ ಹೆಂಡತಿಯ ಸಾವಿಗೆ ಕಾರಣನಾಗಿ ಫಕೀರನಾದನು.</p>
<p> ಈ ಎರಡು ಕಥೆಗಳಿಗೂ ಕಾದಂಬರಿಕಾರನು, ಪುರಂದರಪುರದ ಫಾಸ್ಟರ್​, ಮಾಂಘೀರಿನ ಅಮಿಯಟ್​, ಪಾಟ್ನಾದ ಎಲ್ಲಿಸ್​ ಇವರೊಡನೆ ಸಂಬಂಧ ಕಲ್ಪಿಸುತ್ತಾನೆ. ಕೊನಡಗೆ ವಾರನ್​ ಹೇಸ್ಟಿಂಗ್ಸನು ಪ್ರಕಾಶಮಾನವಾದ ಅಗಸ್ತ್ಯ ನಕ್ಷತ್ರದಂತೆ ಕಾಣಿಸಿಕೊಳ್ಳುತ್ತಾನೆ.</p>
<p> ಫಾಸ್ಟರ್​, ತಕಿ, ಗುರ್ಗಣಖಾನ, ಇವರು ಖಲಪಾತ್ರಗಳು. ಗುರ್ಗಣಖಾನನು ಮಹತ್ವಾಕಾಂಕ್ಷೆಯುಳ್ಳ ವನೆಂದು ಹೇಳೋಣ-ರಾಜ್ಯಲೋಭ ಅಧಿಕಾರಲೋಭಗಳಿಗಾಗಿ ಅವನಿರಲಿ, ಅಂದಿನ ಇಂಗ್ಲಿಷರೇ ಮಾಡದಿದ್ದ ಅಕಾರ್ಯಗಳಾವುವು? ಫಾಸ್ಟರ್​ ತಕಿ ಇಬ್ಬರೂ ಗುಣವತಿಯರಾಗಿದ್ದ ಹೆಂಗಸರಿಗೆ ಆಸೆಪಟ್ಟು ಎರಡು ಸಂಸಾರಗಳನ್ನು ಹಾಳು ಮಾಡಿದ ನೀಚರು. ಅವರಿಗೆ ಶಿಕ್ಷೆಯೂ ಆಯಿತು.</p>
<p> ಈ ಕಥೆಗಳನ್ನು ಹೆಣೆದು ಮಧ್ಯದಲ್ಲಿ ಕೆಲವು ನೈತಿಕ ಧಾರ್ಮಿಕ ಸಮಸ್ಯೆಗಳನ್ನೂ ಜೋಡಿಸಿಕೊಂಡಿರು ವುದರಿಂದ ಸಂವಿಧಾನವು ತುಂಬ ತೊಡಕಾಗಿದೆ. ಹೀಗೆ ಮೀರ್​ಕಾಸಿಮನ ಕಾಲದ ರಾಜಕೀಯ ಚರಿತ್ರೆಯು ಹಿನ್ನೆಲೆಯಲ್ಲಿರುವುದಾದರೂ ಹಿಂದೆ ಹೇಳಿದಂತೆ ಚಂದ್ರಶೇಖರನ ವೃತ್ತಾಂತವೇ ಪ್ರಧಾನ. ಆದ್ದರಿಂದ ಚಂದ್ರಶೇಖರ, ಶೈವಲಿನಿ, ಪ್ರತಾಪ ಇವರ ಗುಣಕರ್ಮಗಳನ್ನು ಮುಖ್ಯವಾಗಿ ಪರಿಶೀಲಿಸಬೇಕು. ಪ್ರತಾಪನ ಹೆಂಡತಿ ರೂಪಸಿ, ಅವನ ತೇಜಸ್ಸಿನಲ್ಲಿ ಅಡಗಿ ಹೋಗಿದ್ದಾಳೆ. ಅವನ ಮತ್ತು ರೂಪಸಿಯ ಒಂದು ಮಾತೂ ಕಥೆಯಲ್ಲಿಲ್ಲ; ಅದಕ್ಕೆಕಾರಣ ಶೈವಲಿನಿಯ ಮೇಲಣ ಮನಸ್ಸಿನ ಎಳೆತಕ್ಕಿಂತ ಪ್ರತಾಪನ ಬಿಡುವಿಲ್ಲದ ಕ್ಷಾತ್ರಕರ್ಮ ರಣಕಾರ್ಯಗಳು ಕಾರಣವಾಗಿರಬೇಕು. ಸಂಸಾರಸೌಖ್ಯಕ್ಕೆ ಚಂದ್ರಶೇಖರನಿಗೆ ಶಾಸ್ತ್ರ ಗ್ರಂಥಗಳಿಂದ ಎಷ್ಟು ಉಪ ಯೋಗವಾಯಿತೋ ಪ್ರತಾಪನ ಸಾಹಸಜೀವನದಿಂದಲೂ ಅವನಿಗೆ ಅಷ್ಟೇ ಉಪಯೋಗವಾಯಿತು! ಪ್ರತಾಪನಿಗೆ ಅದು ಆತ್ಮಹತ್ಯಕ್ಕೆ-ಅಥವಾ ಆತ್ಮಯಜ್ಞಕ್ಕೆ-ಕಾರಣವಾದರೆ, ಚಂದ್ರಶೇಖರನಿಗೆ ಅವನ ವಿದ್ವತ್ತು ಪೌರುಷಹತ್ಯಕ್ಕೆ ಕಾರಣವಾಯಿತು. ರೂಪಸಿಯು ಯೋಧನ ಹೆಂಡತಿಯಾಗಿ, ತ್ಯಾಗಶೀಲನಾದ ಯೋಧನ ಹೆಂಡತಿಯಾಗಿ, ಅದರ ದುಃಖ ಪರಿಣಾಮವನ್ನು ಅನುಭವಿಸಿದಳು. ಅವಳ ಅಕ್ಕ ಸುಂದರಿಯು ರೂಪದಲ್ಲಿ, ಬುದ್ಧಿಯಲ್ಲಿ, ಗುಣದಲ್ಲಿ, ಸಾಹಸದಲ್ಲಿ, ಪ್ರೇಮದಲ್ಲಿ, ಎಲ್ಲದರಲ್ಲಿಯೂ ಸುಂದರಿಯೇ. ಅವಳು ಸ್ನೇಹಪರನಾದ ಗಂಡನೊಡನೆ ಶಾಂತಳಾಗಿ ವಿವೇಕವಾಗಿ ಸಂಸಾರ ಮಾಡಿಕೊಂಡಿದ್ದ ಗೃಹಿಣಿ. ಅಂಥ ಗುಣಶಾಲಿನಿಯಾಗಿದ್ದ ದ್ದರಿಂದ ಚಂದ್ರಶೇಖರನ ಯೋಗ್ಯತೆಯನ್ನು ಗ್ರಹಿಸಿ ಅವನನ್ನು ಪೂಜ್ಯಭಾವದಿಂದ ಕಾಣುತ್ತಿದ್ದಳು. ಅವನು ಸುಖವಾಗಿರಲೆಂದು ತಾನು ಅಪಾಯಕ್ಕೆ ಒಳಗಾಗಿ ಪಡಬಾರದ ಕಷ್ಟವನ್ನೆಲ್ಲಾ ಪಟ್ಟಳು. ಅವಳ ಗಂಡನೂ ಅದರಲ್ಲಿ ಸಮಭಾಗಿಯಾದನು.</p>
<p> ಚಂದ್ರಶೇಖರನು ಶ್ರೋತ್ರಿಯನಾದ ಬ್ರಾಹ್ಮಣ; ಶಾಸ್ತ್ರ ಸಾಹಿತ್ಯಗಳಲ್ಲಿ ಪಂಡಿತ; ಅವನು ಚಿಕ್ಕವಯಸ್ಸಿನ ಯುವಕನಲ್ಲದಿದ್ದರೂ, ಮುದುಕನೇನಲ್ಲ; ಮಧ್ಯವಯಸ್ಕನೆಂದು ಹೇಳುವಷ್ಟೂ ಅವನಿಗೆ ವಯಸ್ಸಾಗಿರಲಿಲ್ಲ; ಅಜಾನುಬಾಹು; ಧೈರ್ಯಶಾಲಿ, ಬಲಶಾಲಿ; ರಾಜಪೂಜಿತ, ಸಾತ್ವಿಕ; ಐಶ್ವರ್ಯವಂತನಲ್ಲದಿದ್ದರೂ ಬಡವನೇನಲ್ಲ. ಪವಿತ್ರವಾದ ಧಾರ್ಮಿಕವಾದ ಸಂಸಾರ ಜೀವನವನ್ನು ನಡಸುತ್ತಿದ್ದವನು. ಶೈವಲಿನಿಯೂ ಐಶ್ವರ್ಯಕುಲದಿಂದ ಬಂದವಳೇನಲ್ಲ; ಬಡವಳು; ಹಳ್ಳಿಯ ಹುಡುಗಿ; ಗಂಡನ ಮನೆಯಲ್ಲಿ ದೇಹವಿದ್ದರೂ, ಮನಸ್ಸೆಲ್ಲಾ, ಅನುರಾಗ ವೆಲ್ಲಾ, ಬಾಲ್ಯಸ್ನೇಹಿತನಾಗಿದ್ದ ಪ್ರತಾಪನಮೇಲೆ. ಇಂಥವಳನ್ನು ಪ್ರಬಲವಾದ ವಿದೇಶೀಯನೊಬ್ಬನು ಹಠಾತ್ತಾಗಿ ಡಕಾಯಿತಿ ನಡಸಿ ಹೊತ್ತುಕೊಂಡು ಹೋದರೆ, ಚಂದ್ರಶೇಖರನಂಥವನು ಏನುಮಾಡಬೇಕು? ಆಗ ಅವನು ಊರಲ್ಲಿದ್ದರೆ ಏನು ಮಾಡುತ್ತಿದ್ದನೋ! ಆದರೆ ಊರಲ್ಲೂ ಇರಲಿಲ್ಲ. ಅವನು ಮಾಡಬಹುದಾದ್ದಕ್ಕಿಂತಲೂ ಹೆಚ್ಚಿನ ಪ್ರಯತ್ನವನ್ನು, ಹೆಚ್ಚು ಕೌಶಲದಿಂದ, ಸಾಮರ್ಥ್ಯದಿಂದ, ಅವನ ತಂಗಿ ಭಾವಂದಿರು ಮಾಡಿದರು. ಆದರೆ ಅವರು ಅವಳನ್ನು ಹಿಂತಿರುಗಿ ಕರೆತರಲಾಗಲಿಲ್ಲ. ಆದ್ದರಿಂದ ಅವನ ಜೀವನ ರೋಸಿ, ಏನೂ ತೋರದೆ, ನಿರಾಶನಾಗಿ ಮುಂದಿನ ದಾರಿ ಕಾಣಲು, ಶಾಂತಿ ಪಡೆಯಲು, ಊರು ಬಿಟ್ಟು ಗುರುವಿನ ಬಳಿ ಸೇರಿದನು. ಇಪ್ಪತ್ತು ಮುವ್ವತ್ತು ವರ್ಷ ದೇಹಶ್ರಮ ಪಟ್ಟು, ಸಂಪಾದಿಸಿದ ಶಾಸ್ತ್ರವಿದ್ಯೆ ಏನೂ ಉಪಯೋಗಕ್ಕೆ ಬಾರದಾಯಿತು; ಎಷ್ಟೋ ಕಷ್ಟಪಟ್ಟು ಸಂಪಾದಿಸಿದ ಪುಸ್ತಕಗಳೆಲ್ಲಾ ಯಜ್ಞೇಶ್ವರನಿಗೆ ಆಹುತಿಯಾದುವು. ವಿದ್ಯೆ ಯಿಂದ ಸುಖವಿದೆಯೇ? ಭೋಗಪಡುವುದಕ್ಕೆ ಒಂದು ಪ್ರಾಪ್ತಿಬೇಕು; ದಡ್ಡರೂ ಮೂಢರೂ ಮೂರ್ಖರೂ ಎಷ್ಟೋ ಜನ ಸುಖವಾಗಿರುವುದಿಲ್ಲವೇ? ಚಂದ್ರಶೇಖರನಿಗೆ ಸುಖಭೋಗಸಾಧನಗಳೆಲ್ಲವೂ ಇದ್ದರೂ ಸುಖ ಮಾತ್ರ ಬರಲಿಲ್ಲ; ಮದುವೆಗೆ ಮುಂಚೆ ಅವನು ಸುಖವಾಗಿ ಅಥವಾ ನಿಶ್ಚಿಂತನಾಗಿ ಇದ್ದನೆಂದು ತೋರುತ್ತದೆ; ಅವನು ಮದುವೆ ಮಾಡಿಕೊಂಡದದೂ ಸುಖಾಭಿಲಾಷೆಗಿಂತ ಹೆಚ್ಚಾಗಿ ಸೌಕರ್ಯ ಪಡೆಯುವುದಕ್ಕೆಂದು ಹೇಳಿದರೆ ತಪ್ಪಾಗಲಾರದು. ಆದರೂ ಅವನೇನು ಸಂಸಾರ ಸೌಖ್ಯವನ್ನು ಅರಿಯದವನಲ್ಲ; ಶೈವಲಿನಿಯ ಸೌಂದರ್ಯವೂ ಸೌಖರ್ಯಾಭಿಲಾಷೆಯಷ್ಟೇ ಪ್ರಬಲವಾದಕಾರಣ ಅವನ ಮದುವೆಗೆ. ಅವಳಲ್ಲೇನು ಅವನಿಗೆ ಪ್ರೇಮವಿರಲಿಲ್ಲವೇ? ಸುಂದರಿಯು ‘‘ನಿನ್ನ ಗಂಡನು ನಿನ್ನನ್ನು ಹೇಗೆ ಪ್ರೀತಿಸುತ್ತಾನೋ ಹಾಗೆ ಗಂಡಸು ಪ್ರೀತಿಸುವುದು ಹೆಣ್ಣಿನ ಜನ್ಮದಲ್ಲಿ ದುರ್ಲಭ; ಎಷ್ಟೋ ಪುಣ್ಯದಿಂದ ಇಂಥ ಗಂಡನಿಂದ ನೀನು ಇಷ್ಟು ಪ್ರೀತಿ ಪಡೆದಿದ್ದೀಯೆ!’ ಎಂದು ಶೈವಲಿನಿಗೆ ಹೇಳುತ್ತಾಳೆ. ಒಂದು ದಿನ ಅವನು</p>
<p> ‘‘...ರಾತ್ರಿ ಬಹಳ ಹೊತ್ತಾಯಿತೆಂದು ತಿಳಿದು ಪುಸ್ತಕವನ್ನು ಮುಚ್ಚಿ ಅದರ ಸ್ಥಳದಲ್ಲಿಟ್ಟು ಆಲಸ್ಯದಿಂದ ಹಾಗೆಯೇ ನಿಂತುಕೊಂಡನು.....ಕಿಟಕಿಯಿಂದ ಬೆಳದಿಂಗಳು ಬಂದು ನಿದ್ರೆಹೋಗಿದ್ದ ಶೈವಲಿನಿಯ ಮುಖದ ಮೇಲೆ ಬಿದ್ದಿತ್ತು. ಅದನ್ನು ನೋಡಿ ಚಂದ್ರಶೇಖರನ ಮನಸ್ಸು ಪ್ರಫುಲ್ಲವಾಯಿತು. ತನ್ನ ಗೃಹಸರೋವರದಲ್ಲಿ ಬೆಳದಿಂಗಳ ಮಧ್ಯೆ ತಾವರೆ ಹೂವೊಂದು ಅರಳಿತ್ತೆನ್ನಿಸಿತು. ಅವನು ಹಾಗೆಯೇ ನಿಂತು, ನಿಂತು, ಬಹು ಹೊತ್ತಿನವರೆಗೆ ಪ್ರೀತಿಪೂರಿತ ನೇತ್ರಗಳಿಂದ ಶೈವಲಿನಿಯ ಅನಿಂದ್ಯಸುಂದರ ಮುಖಮಂಡಲವನ್ನು ನೋಡುತ್ತಿದ್ದನು. ಚಿತ್ರದಲ್ಲಿ ಬರೆದ ಬಿಲ್ಲಿನಂತಿದ್ದ ಕಪ್ಪು ಹುಬ್ಬುಗಳು; ಅವುಗಳ ಕೆಳಗೆ ಕಮಲದ ಮೊಗ್ಗುಗಳಂತೆ ಮುಚ್ಚಿದ ಕಣ್ಣುಗಳು;...ಕೆನ್ನೆಯ ಮೇಲಿಟ್ಟುಕೊಂಡಿದ್ದ ಕೋಮಲ ಕರಪಲ್ಲವವು ಹೂವಿನ ರಾಶಿಯಮೇಲೆ ಹೂವಿನ ರಾಶಿಯಿಟ್ಟಂತಿತ್ತು. ಕೆನ್ನೆಯ ಮೇಲೆ ಕೈಯಿದ್ದದ್ದರಿಂದ, ತುಟಿಗಳು ಸ್ವಲ್ಪ ತೆರೆದು ಮುತ್ತಿನ ಸಾಲಿನಂತಿದ್ದ ಹಲ್ಲುಗಳು ಸ್ವಲ್ಪ ಕಾಣುತ್ತಿದ್ದುವು. ಒಂದು ಸಾರಿ, ಏನು ಸುಖಸ್ವಪ್ನವನ್ನು ಕಂಡೋ, ಶೈವಲಿನಿಯು ಮುಗುಳು ನಗೆನಕ್ಕಳು.-ಆಗ ಬೆಳದಿಂಗಳಲ್ಲಿ ಮಿಂಚು ಮಿಂಚಿದಂತಾಯಿತು. ಮತ್ತೆ ಮುಖಮಂಡಲವು ಗಾಢನಿದ್ರೆಯಲ್ಲಿ ಸ್ಥಿರವಾಯಿತು. ಆ ವಿಲಾಸಚಾಂಚಲ್ಯಶೂನ್ಯವಾದ, ಸುಷುಪ್ತಿಸುಸ್ಥಿರವಾದ, ಇಪ್ಪತ್ತು ವರ್ಷದ ಯುವತಿಯ ಮುಖಮಂಡಲವನ್ನು ನೋಡಿ ಚಂದ್ರಶೇಖರನ ಕಣ್ಣಿನಲ್ಲಿ ನೀರು ಬಂತು... ‘ನಾನೇಕೆ ಇವಳನ್ನು ಮದುವೆಮಾಡಿಕೊಂಡೆ? ಈ ಕುಸುಮವು ರಾಜಕಿರೀಟವನ್ನು ಅಲಂಕರಿಸಲು ತಕ್ಕದ್ದು; ಶಾಸ್ತ್ರವ್ಯಾಸಂಗದಲ್ಲಿ ನಿರತನಾದ ಬ್ರಾಹ್ಮಣ ಪಂಡಿತನ ಗುಡಿಸಿಲಿಗೆ ಈ ರತ್ನವನ್ನು ಏಕೆ ತಂದೆ? ತಂದು, ನಾನೇನೋ ಸುಖಿಯಾದೆ, ಸಂದೇಹವಿಲ್ಲ. ಆದರೆ ಶೈವಲಿನಿಗೆ ಅದರಿಂದ ಏನುಸುಖ? ನನ್ನ ವಯಸ್ಸಿನವನಲ್ಲಿ ಶೈವಲಿನಿಗೆ ಅನುರಾಗ ಅಸಂಭವ...ಮೇಲಾಗಿ, ನಾನು ಯಾವಾಗಲೂ ಗ್ರಂಥ ಹಿಡಿದುಕೊಂಡು ಕುಳಿತಿರುತ್ತೇನೆ; ಶೈವಲಿನಿಯ ಸುಖವನ್ನು ಎಂದು ಗಣಿಸಿದ್ದೇನೆ? ನನ್ನ ಪುಸ್ತಕಗಳನ್ನು ಎತ್ತಿ, ಇಟ್ಟು, ಇಂಥ ನವಯುವತಿಗೆ ಏನು ಸುಖ? ನಾನು ತುಂಬ ಆತ್ಮಸುಖ ಪರಾಯಣ; ಆದ್ದರಿಂದ ಇವಳನ್ನು ಮದುವೆಮಾಡಿ ಕೊಳ್ಳುವುದಕ್ಕೆ ಪ್ರವೃತ್ತಿಯುಂಟಾಯಿತು. ಈಗ ಏನು ಮಾಡಲಿ? ಕಷ್ಟಪಟ್ಟು ಕೂಡಿಹಾಕಿದ ಈ ರಾಶಿ ಪುಸ್ತಕಗಳನ್ನು ನೀರಿನೊಳಕ್ಕೆ ಎಸೆದು ರಮಣೀ ಮುಖಪದ್ಮವನ್ನು ಈ ಜನ್ಮದ ಸಾರವಾಗಿ ಮಾಡಿಕೊಳ್ಳಲೇ? ಛೆ! ಛೆ! ಅದು ಸಾಧ್ಯವಲ್ಲ. ಹಾಗಾದರೆ, ಈ ನಿರಪರಾಧಿನಿಯಾದ ಶೈವಲಿನಿಯು ನನ್ನ ಪಾಪಕಕಾಗಿ ಏಕೆ ಪ್ರಾಯಶ್ಚಿತ್ತ ಮಾಡಿಕೊಳ್ಳಬೇಕು? ಈ ಸುಕುಮಾರ ಕುಸುಮವನ್ನು ಅತೃಪ್ತ ಯೌವನ ತಾಪದಲ್ಲಿ ದಹಿಸಲು ಏಕೆ ಅದರ ತೊಟ್ಟಿನಿಂದ ಕಿತ್ತುತಂದೆ’? ಎಂದು ಯೋಚಿಸುತ್ತ ಯೋಚಿಸುತ್ತ ಆ ಯೋಚನೆಯಲ್ಲಿ ಊಟ ಮಾಡುವುದನ್ನೇ ಮರೆತುಹೋದನು. ಬೆಳಗ್ಗೆ ನವಾಬನಿಂದ ಕರೆ ಬಂತು. ಮುರ್ಷಿದಾಬಾದಿನಿಂದ ಹಿಂದಿರುಗಿ ಬರುತ್ತ ದೂರದಲ್ಲಿಯೇ ಮನೆಯನ್ನು ನೋಡಿದನು. ನೋಡಿದಕೂಡಲೆ ಮನಸ್ಸಿನಲ್ಲಿ ಆಹ್ಲಾದ ಉಂಟಾಯಿತು.. ‘ಈ ಮನೆಯಲ್ಲಿ ನನ್ನ ಪ್ರಿಯಪತ್ನಿಯು ಇದ್ದಾಳೆಂದು ನನಗೆ ಈ ಆಹ್ಲಾದವೇ?......ಆ ಅರಳಿದ ಕಮಲದಂತಿರುವ ಮುಖವನ್ನು ನೋಡಲು ಇಷ್ಟು ತವಕ ಪಡುತ್ತಿರುವೆನೇಕೆ?.....ನಾನು ದಾರುಣವಾದ ಮೋಹಜಾಲದಲ್ಲಿ ಸಿಕ್ಕಿದ್ದೇನೆ. ಆದರೆ ಈ ಮೋಹಜಾಲವನ್ನು ಕತ್ತರಿಸಿಕೊಳ್ಳಲೂ ಇಷ್ಟಪಡೆನು-ಅನಂತಕಾಲದ ವರೆಗೆ ಬದುಕಿದ್ದರೂ ಈ ಮೋಹದಲ್ಲಿ ಆ ಅನಂತಕಾಲವೂ ಮುಳುಗಿರಲು ಆಸೆಯಾಗುತ್ತದೆ. ಎಷ್ಟುಹೊತ್ತಿಗೆ ಶೈವಲಿನಿಯನ್ನು ನೋಡಿಯೇನು!’ ಎಂದುಕೊಂಡನು. ಇದ್ದಕ್ಕಿದ್ದಂತೆಯೇ ಅವನಿಗೆ ಭಯವಾಯಿತು. ‘ಮನೆಗೆ ಹೋಗಿ ಅವಳನ್ನು ಕಾಣದಿದ್ದರೆ? ಏಕೆ ಕಾಣುವುದಿಲ್ಲ? ಕಾಯಿಲೆಯಾಗಿದ್ದರೆ? ಅದರೇನು, ವಾಸಿಯಾಗುತ್ತದೆ. ಎಲ್ಲರಿಗೂ ಕಾಯಿಲೆ ಬರುತ್ತದೆ...ಕಾಯಿಲೆ ಬಲವಾಗಿದ್ದರೆ?’ ಚಂದ್ರಶೇಖರನು ಬೇಗಬೇಗ ನಡೆದನು. ‘ಕಾಯಿಲೆಯಾಗಿದ್ದರೆ, ದೇವರು ವಾಸಿಮಾಡುತ್ತಾನೆ. ಅದಕ್ಕೆ ಬೇಕಾದ ಶಾಂತಿಯನ್ನು ನಡಸುತ್ತೇನ. ವಾಸಿಯಾಗದಿದ್ದರೆ?’ ಚಂದ್ರಶೇಖರನ ಕಣ್ಣಿನಲ್ಲ ನೀರುಬಂತು. ‘ದೇವರೇ, ಈ ವಯಸ್ಸಿನಲ್ಲಿ ನನಗೆ ಈ ರತ್ನವನ್ನು ಕೊಟ್ಟು ಕಇತ್ತುಕೊಂಡುಬಿಡುತ್ತೀಯಾ?...ನನ್ನ ಹಣೆಯಲ್ಲಿ ಘೋರದುಃಖವು ಬರೆದಿರಬಹುದು. ನಾನು ಹೋಗಿನೋಡಿ, ಶೈವಲಿನಿ ಇಲ್ಲದೆ ಹೋದರೆ? ಶೈವಲಿನಿ ಪ್ರಬಲವಾದ ರೋಗದಿಂದ ಪ್ರಾಣಬಿಟ್ಟಳು ಎಂದು ಯಾರಾದರೂ ಹೇಳಿಬಿಟ್ಟರೆ?-ಹಾಗೇನಾದರೂ ಆದರೆ ನಾನಂತೂ ಬದುಕಿರುವುದಿಲ್ಲ; ಎಂದುಕೊಂಡನು. ಕಾಲನ್ನು ಇನ್ನೂ ಬಿರುಸಾಗಿ ಹಾಕಿದನು....ಅತ್ತಲಾಗಿ ಇತ್ತಲಾಗಿ ನೋಡದೆ ತನ್ನ ಮನೆಯ ಬಾಗಿಲಿಗೆ ಬಂದನು.’’</p>
<p> ಇದು ಹೆಂಡತಿಯಮೇಲೆ ಮೋಹವಿಲ್ಲದ ಶುಷ್ಕಪಂಡಿತನ ನಡವಳಿಕೆಯಲ್ಲ.-‘‘ಅತಿ ಸ್ನೇಹಃ ಪಾಪಶಂಕೀ.’’ ಆಗ ಶೈವಲಿನಿಯು ಮನೆಯಲ್ಲಿದ್ದು ನಗುನಗುತ್ತ ಅವನನ್ನು ಬಾಗಿಲಲ್ಲಿ ಬರಮಾಡಿಕೊಂಡಿದ್ದರೆ ಅವನ ಆನಂದಕ್ಕೆ ಪಾರವಿರುತ್ತಿರಲಿಲ್ಲ. ಖಂಡಿತವಾಗಿ ಅವರ ಸಂಸಾರ ಹೆಚ್ಚು ಪ್ರೇಮಮಯವಾಗಿ ರಸಮಯ ವಾಗಿ ಮುಂದುವರಿಯುತ್ತಿತ್ತು. ಆದರೆ ಅದು ಲಭ್ಯವಿರಲಿಲ್ಲ. ‘ಶೈವಲಿನಿಯು ಕೆಟ್ಟ ಘಳಿಗೆಯಲ್ಲಿ ಹುಟ್ಟಿದ್ದಳು; ಕೆಟ್ಟ ಘಳಿಗೆಯಲ್ಲಿ ಚಂದ್ರಶೇಖರನು ಅವಳ ಕೈ ಹಿಡಿದಿದ್ದನು!’ ಅವನು ಅರಸಿಕನಲ್ಲ, ಸ್ತ್ರೀದ್ವೇಷಿಯಂತೂ ಅಲ್ಲ; ಅವಳನ್ನು ಇನ್ನೂ ಹೆಚ್ಚು ಸಂತೋಷಪಡಿಸುವುದು ತನ್ನ ಧರ್ಮವೆಂದೂ ಅವನು ಅರಿತಿದ್ದನು; ಅವನ ಚಿಂತೆಯಲ್ಲಿ ಪಶ್ಚಾತ್ತಾಪವು ವ್ಯಕ್ತವಾಗಿದೆ; ಇನ್ನೊಂದು ದಿನ ಅವನನ್ನು ವಿಧಿಯು ಊರಲ್ಲೇ ಉಳಿಸಿದ್ದರೆ, ಶೈವಲಿನಿಯು ಅವನೊಡನೆಯೇ ಇದ್ದರೆ, ಮರುದಿನ ಅವನ ಮನಸ್ಸು ಹೇಗಿರುತ್ತಿತ್ತೋ! ಗ್ರಂಥಗಳು ನೀರಿಗೆ ಬೀಳದಿದ್ದರೂ ಕ್ರಮಕ್ರಮವಾಗಿ ಮೂಲೆಗೆ ಬಿದ್ದು ಅವನು ಶೈವಲಿನಿಯ ಸುಖದಲ್ಲಿ ಹೆಚ್ಚು ಆಸಕ್ತನಾಗುತ್ತಿದ್ದದ್ದು ಸಂಭವ; ಆಮೇಲೆ ಆ ಗ್ರಂಥಗಳು ನೀರಿಗೆ ಬದಲಾಗಿ ಬೆಂಕಿಗೆ ಬಿದ್ದುವು; ಅದಕ್ಕೆ ಲೌಕಿಕ ದೃಷ್ಟಿಯಿಂದ ಅವುಗಳ ನಿರುಪಯುಕ್ತತೆಯಲ್ಲದೆ, ತನ್ನ ಮತ್ತು ತನ್ನ ಹೆಂಡತಿಯ ಬಾಳನ್ನು ಅವು ಒಣಗಿಸುವುದಕ್ಕೆ ಕಾರಣ ವಾದುವು ಎಂಬ ಅತೃಪ್ತಿಯೂ ಒಂದು ಕಾರಣ; ಅವಳನ್ನು ಸುಖಪಡಿಸುವ ಅವನ ಪ್ರಯತ್ನದಿಂದ ಅವಳಿಗೆ ಸಂತೋಷವಾಗುತ್ತಿತ್ತೋ ಇಲ್ಲವೋ, ಹೃದಯದಲ್ಲಿ ಬೇರೂರಿದ್ದ ಪ್ರತಾಪಪ್ರೇಮವು ಸಡಿಲಿ ಕಮಲಪುಷ್ಪವು ಕುಮುದ ಕೋರಕವಾಗಿ ಚಂದ್ರನ ಕಡೆಗೆ ತಿರುಗಿ ಅರಳೀ ನಲಿಯುತ್ತಿತ್ತೋ ಇಲ್ಲವೋ ಅದು ಬೇರೆ ವಿಚಾರ. ಚಂದ್ರಶೇಖರನಿಗೆ ಹೆಚ್ಚು ಸುಖಪ್ರಾಪ್ತಿ ಇರಲಿಲ್ಲ, ಇದ್ದದ್ದೂ ಇಲ್ಲವಾಯಿತು; ವಿಧಿಯ ಸಂಕಲ್ಪ ಬೇರೆ ಇತ್ತು. ಹೆಂಡತಿ ಮುಖ ತಿರುಗಿಸಿಕೊಳ್ಳಲು, ಗಂಡನ ವಿದ್ವತ್ತು ನೀರಸತೆಗಳು ಕಾರಣವಲ್ಲ. ಅದಕ್ಕಾಗಿ ಚಂದ್ರಶೇಖರ ನನ್ನು ನಿಂದಿಸಬೇಕಾಗಿಲ್ಲ. ಅವಳಿಗೆ ಬೇಕಾಗಿದ್ದದ್ದು ಲಲ್ಲೆಯಲ್ಲ, ವಿಟಚರ್ಯೆಯೂ ಅಲ್ಲ-ಪ್ರತಾಪ. ಅವನು ದೊರೆಯುವ ಹಾಗಿರಲಿಲ್ಲ.</p>
<p> ಚಂದ್ರಶೇಖರನು ಅವಳನ್ನು ಪತಿತಳೆಂದು ತೊರೆದುಬಿಡಲಿಲ್ಲ; ಹಾಗೆಂದರೆ ಅವನು ಅವಳ ರೂಪ ಯೌವನಗಳಲ್ಲಿ ಮೋಹಗೊಂಡು, ಹೊಟ್ಟೆಗಿಲ್ಲದವರು ಕೊಳೆತ ಹಣ್ಣನ್ನೋ ಎಂಜಲನ್ನೋ ತಿನ್ನುವಂತೆ, ಹೇಗಿದ್ದರೂ ಇರಲಿ ಎಂದು ಅವಳನ್ನು ಅಂಗೀಕರಿಸಿದನೆಂದು ಅರ್ಥವಲ್ಲ. ‘‘ಪ್ರಾಯಶ್ಚಿತ್ತ’’ದ ಮೂಲದ ಅವಳ ಮನಸ್ಸನ್ನು ತಿದ್ದಿ ಸರಿಯಾದ ಮಾರ್ಗದಲ್ಲಿ ನಡಸಬೇಕೆಂಬುದು ಅವನ ಉದ್ದೇಶ; ಜೀವದಲ್ಲಿ ಅನುಕಂಪೆ, ದೀನರಿಗೆ ದಯೆ, ಪರೋಪಕಾರ-ಇವೇ ಅವನ ಗುರು ಬೋಧಿಸಿದ ಉಪದೇಶ; ಅದರ ಜೊತೆಗೆ, ಅವಳು ಪರಿಶುದ್ಧಳಾಗಿದ್ದಳೆಂದು ತಿಳಿದಮೇಲೆ ಅವನ ಮನಸ್ಸು ತುಂಬ ನೆಮ್ಮದಿಯಾಗಿರಬೇಕು. ಈಗ ಅವನಿಗೆ ಪುಸ್ತಕಗಳ ಪ್ರತಿಬಂಧಕವಿರಲಿಲ್ಲ. ಆದರೆ ಶೈವಲಿನಿಯು ಎಷ್ಟು ಸಂತೋಷ ತಂದಳೋ, ಏನು ಸಂತೋಷ ಪಟ್ಟಳೋ!</p>
<p> ಶೈವಲಿನಿ ತುಂಬ ಗಟ್ಟಿಗಿತ್ತಿಯಾದ ಹೆಂಗಸು; ಇನ್ನೂ ಹದಿಮೂರು ಹದಿನಾಲ್ಕು ವರ್ಷದ ಹುಡುಗಿ ಯಾಗಿದ್ದಾಗಲೇ ಯುವಕ ಪ್ರತಾಪನ ಸಮಕ್ಕೂ ಗಂಗಾನದಿಯಲ್ಲಿ ಈಜಿಕೊಂಡು ಹೋಗಿ ಅನಾಯಾಸವಾಗಿ ಹಿಂದಕ್ಕೆಬಂದು ದಡಸೇರಿದವಳು. ಫಾಸ್ಟರನೊಡನೆ ಪರಿಚಯ ಮಾಡಿಕೊಂಡು ಅವನನ್ನು ಲೇವಡಿ ಮಾಡುವು ದಿರಲಿ, ಮಾಂಘೀರಿನ ಮನೆಯಲ್ಲಿದ್ದಾಗ ಪ್ರತಾಪ, ರಾಮಚರಣ, ದಲನಿ, ಕುಲ್ಸಂ, ಎಲ್ಲರನ್ನೂ ಇಂಗ್ಲಿಷರು ಸೆರೆಹಿಡಿದುಕೊಂಡು ಹೋಗಲು ತಾನು ಒಬ್ಬಳೇ ಧೈರ್ಯವಾಗಿದ್ದು ನವಾಬನ ಜನ ಬಂದು ಅರಮನೆಗೆ ಬರಬೇಕೆನ್ನಲು ಎದೆಗುಂದದೆ ನವಾಬನ ಮುಂದೆ ಹೋಗಿ ನಿಂತು ತಾನು ಪ್ರತಾಪನ ಹೆಂಡತಿಯೆಂದೂ ಆಯುಧಗಳನ್ನು ತೆಗೆದುಕೊಂಡು ಹೋಗಿ ಅವನನ್ನು ಬಿಡಿಸಿಕೊಂಡು ಬರುವೆನೆಂದೂ ಹೇಳುವಳು. ನವಾಬನಿಗೆ ಅಸಾಧ್ಯವಾಗಿ ಕಂಡದ್ದು ಅವಳಿಗೆ ಲೀಲಾಜಾಲವಾಗಿ ತೋರಿತು. ಅವಳ ಸಾಮಾನ್ಯವಾದ ಹೆಂಗಸಲ್ಲವೆಂದರಿತು ನವಾಬನು ಅವಳಿಗೆ ಒಪ್ಪಿಗೆ ಕೊಟ್ಟನು. ಅವಳ ರಕ್ಷಕನಾಗಿ ಬಂದಿದ್ದ ಮಸೀಬುದ್ಧಿನನಿಗೆ ಅವಳು ‘ಎರಡನೆಯ ಚಾಂದ ಸುಲ್ತಾನಾ’ ಆಗಿ ಕಂಡಳು. ಈ ಧೈರ್ಯೋತ್ಸಾಹಗಳೆಲ್ಲಾ ಪ್ರತಾಪನಿಗಾಗಿ, ಅವನ ಯೋಚನೆ ಬಂದಾಗ, ಅವನು ಜೊತೆಯಲ್ಲಿದ್ದಾಗ. ಚಂದ್ರಶೇಖರನೊಡನೆ ಗರತಿಯಾಗಿ ಸಂಸಾರ ಮಾಡಿ ಕೊಂಡಿದ್ದಾಗ ಅವೆಲ್ಲಾ ಅಡಗಿ ಹೋಗಿರುತ್ತಿದ್ದವು. ಧರ್ಮಬುದ್ಧಿಯಿಂದಾಗಲಿ, ನಿರ್ಬಂಧದಿಂದಾಗಲಿ ಉಕ್ಕುವ ಉತ್ಸಾಹವನ್ನು ತಂದುಕೊಳ್ಳುವುದಕ್ಕಾಗುತ್ತದೆಯೇ? ತನಗೆ ಪ್ರೀತಿಪಾತ್ರವಾದ ವಸ್ತುವೆಂದರೆ, ಎಲ್ಲೂ ಇಲ್ಲದ ಉತ್ಸಾಹ ಧೈರ್ಯ ಕಷ್ಟಸಹಿಷ್ಣುತೆ ಎಲ್ಲಾ ಬರುತ್ತವೆ.</p>
<p> ಮನೆಯಲ್ಲಿ ಮನಸ್ಸಿಲ್ಲದ ಸಂಸಾರ ನಡಸಲಾರದೆ, ಪ್ರತಾಪನನ್ನು ಬಿಟ್ಟಿರಲಾರದೆ, ಹೊರಬಿದ್ದರೆ ಅವನು ದೊರೆತಾನೋ ಎಂಬ ಆಸೆಯಿಂದ ಅವಳೂ ಫಾಸ್ಟರನ ಹಿಂದೆ ಹೋದಳೂ-ಫಾಸ್ಟರನ ಮೇಲಣ ಮೋಹದಿಂದಲ್ಲ; ಏಕೆಂದರೆ ಅವನು ಒಂದು ಸಾರಿ ಅವಳನ್ನು ದೋಣಿಯಲ್ಲಿ ನೋಡಲು ಬಂದಾಗ ಅವಳು ಸೊಂಟದಲ್ಲಿದ್ದ ಚೂರಿಯನ್ನು ತೋರಿಸಿ, ‘ಇಲ್ಲ, ನೀನು ಸಾಯಬೇಕು, ಇಲ್ಲ ನಾನು ಸಾಯಬೇಕು; ದೂರ ಇರು!’ ಎಂದು ಅವನನ್ನು ನಿವಾರಿಸಿದಳು. ಪ್ರತಾಪನು ಅವನಿಂದ ಅನಿರೀಕ್ಷಿತವಾಗಿ ಅವಳನ್ನು ಬಿಡಿಸಿ ಅವಳ ಕಣ್ಣಿಗೆ ಬಿದ್ದನು. ಅವನಿಗೆ ಅವಳನ್ನು ನೋಡುವ ಉದ್ದೇಶವಿರಲಿಲ್ಲ, ಚಪಲವಿರಲಿಲ್ಲ; ಅವಳು ಅನ್ಯರ ವಸ್ತು ಎಂದು ನಿರ್ಧರವಾದಕೂಡಲೆ ಅಪೂರ್ವವಾದ ಆತ್ಮಸಂಯಮದಿಂದ ಅವಳನ್ನು ತೊರೆದನು; ಅವಳ ಕಣ್ಣ ಮುಂದೆ ಸುಳಿಯದಾದನು. ಅದೇ ಪ್ರಾಯಶಃ ಅವಳಿಗೆ ಒಂದು ಸಹಿಸಲಾರದ ಬೇಗೆಯಾಯಿತು. ಅವಳಿಗೆ ಕಾಣಿಸಿಕೊಳ್ಳಬಾರದೆಂದೇ, ಅದರಲ್ಲಿಯೂ ತನ್ನ ಮನೆಯಲ್ಲಿಟ್ಟುಕೊಳ್ಳಬಾರದೆಂದೇ, ಅವಳನ್ನು ಅವೇಳೆ ಯಾದರೂ ಚಿಂತೆಯಿಲ್ಲವೆಂದು ಜಗತ್ಸೇಟನ ಮನೆಯಲ್ಲಿ ಬಿಡಲು ಏರ್ಪಡಿಸಿದ್ದನು. ಆದರೆ ರಾಮಚರಣನು ತನ್ನ ಬುದ್ಧಿಯನ್ನು ಉಪಯೋಗಿಸಿ ಅವಳನ್ನು ಪ್ರತಾಪನ ಮನೆಯಲ್ಲಿ, ಅವನ ಮಲಗುವ ಮನೆಯಲ್ಲಿ, ತಂದುಬಿಟ್ಟನು. ಅವರ ಭೇಟಿ ಇಬ್ಬರಿಗೂ ಅನಿರೀಕ್ಷಿತ. ಅವಳನ್ನು ದೀಪದ ಬೆಳಕಿನಲ್ಲಿ ನೋಡಿದಾಗ, ಅವಳು ಬಿಳಿಯ ಹಾಸಿಗೆಯ ಮೇಲೆ ಬಿಳೀಯ ಹೂವಿನ ರಾಶಿಯನ್ನು ಸುರಿದಂತೆ ಮಲಗಿದ್ದಳು. ಮಳೆಗಾಲದಲ್ಲಿ ಗಂಗೆಯ ಸ್ಥಿರವಿಶಾಲವಾದ ಶ್ವೇತಪ್ರವಾಹದಮೇಲೆ ಅರಳಿದ ಬಿಳಿದಾವರೆಯು ತೇಲುತ್ತಿರುವಂತೆ ತೋರಿದಳು. ಮನಮೋಹಕವಾದ ಸ್ಥಿರ ಸೌಂದರ್ಯ! ನೋಡಿದಾಗ, ಪ್ರತಾಪನಿಗೆ ತಟ್ಟನೆ ನೋಟವನ್ನು ಹಿಂತೆಗೆದುಕೊಳ್ಳಲು ಸಾಧ್ಯವಾಗಲಿಲ್ಲ...</p>
<p> ಅವಳು ಅವನನ್ನು ನೋಡಿದಾಗ ‘ಇದೇನು! ಯಾರು ನೀನು!’ ಎಂದು ಕೂಗಿಕೊಂಡು ಮೂರ್ಛೆ ಹೋದಳು. ಪ್ರತಾಪನು ತಣ್ಣೀರು ತಂದು ಅವಳ ತಲೆ ಮುಖಗಳಿಗೆ ನೀರು ತಳಿದು ಶೈತ್ಯೋಪಚಾರ ಮಾಡ ಬೇಕಾಯಿತು. ಅವಳು ಎಚ್ಚರಗೊಂಡು ‘ಯಾರು ನೀನು? ಪ್ರತಾಪನೋ, ಯಾವುದಾದರೂ ದೇವತೆಯೋ?’ ಎಂದು ಕೇಳಿದಳು. ತಾನು ಪ್ರತಾಪನೆಂದು ಉತ್ತರಕೊಟ್ಟು ಅವನು ಅಲ್ಲಿಂದ ಹೊರಟನು; ಶೈವಲಿನಿಯು ಅವನನ್ನು ನಿಲ್ಲಿಸಿಕೊಂಡಳು. ಅವಳ ಹೃದಯದಲ್ಲಿ ಬೆಂಕಿ ಹೊತ್ತಿದಂತಿತ್ತು; ಮೈಯೆಲ್ಲಾ ರೋಮಾಂಚಿತವಾಗಿ ಕಂಪಿಸುತ್ತಿತ್ತು. ಸ್ವಲ್ಪ ಸುಮ್ಮನಿದ್ದು ಅನಂತರ ಧೈರ್ಯವಹಿಸಿ, ಮಾತಾಡಲು ತೊಡಗಿ ‘ನನ್ನನ್ನು ಇಲ್ಲಿಗೆ ಯಾರು ಕರೆತಂದರು?’ ಎಂದು ಕೇಳಿದಳು. ಅವನು ‘ನಾವು’ ಎಂದನು. ಅವಳು ‘ಏಕೆ?’ ಎಂದು ಕೇಳಿದಳು. ಅದರಲ್ಲಿ ಆಕ್ಷೇಪಣೆಯೇನೂ ಇರಲಿಲ್ಲವೆಂದು ತೋರುತ್ತದೆ. ಅವನೊಡನೆ ಮಾತನಾಡುವುದಕ್ಕೆ ಸಲುವಾಗಿ ಕೇಳಿರ ಬಹುದು; ಆದರೆ ಅವನಿಗೆ ರೇಗಿತು. ‘ನಿನ್ನಂಥ ಪಾಪಿಷ್ಠೆಯ ಮುಖ ನೋಡಬಾರದು! ನಿನ್ನನ್ನು ಮ್ಲೇಚ್ಛನ ಕೈಯಿಂದ ಬಿಡಿಸಿಕೊಂಡು ಬಂದರೆ, ಏಕೆ ಬಿಡಿಸಿಕೊಂಡು ಬಂದೆ ಎಂದು ಕೇಳುತ್ತೀಯಾ?’ ಎಂದನು. ಶೈವಲಿನಿಗೆ ಕಣ್ಣಿನಲ್ಲಿ ನೀರು ತುಂಬಿತು. ಸೆರೆಬಿಗಿದು ಬಂದು, ದುಃಖದಿಂದ ‘ಮ್ಲೇಚ್ಛನ ವಶದಲ್ಲಿದ್ದದ್ದು ಅಂಥ ದೌರ್ಭಾಗ್ಯವೆಂದರಿತಿದ್ದರೆ ಅಲ್ಲಿಯೇ ನನ್ನನ್ನು ಕೊಂದುಬಿಡಬಹುದಾಗಿತ್ತಲ್ಲಾ!’ ಎಂದಳು. ಪ್ರತಾಪನಿಂದ ಪ್ರೀತಿಯ ಮಾತುಗಳನ್ನು ನಿರೀಕ್ಷಿಸಿದ ಅವಳಿಗೆ ವಜ್ರಾಘಾತವಾಯಿತು. ಅವನು ‘ಅದನ್ನೂ ಮಾಡಿಬಿಡುತ್ತಿದ್ದೆ-ಸ್ತ್ರೀಹತ್ಯೆಗಾಗಿ ಹೇಸಿದೆ; ನೀನು ಸಾಯುವುದೇ ಲೇಸು!’ ಎಂದುಬಿಟ್ಟನು. ಅವಳಿಗೆ ಇನ್ನೂ ದುಃಖವಾಯಿತು; ಅಳು ಬಂದುಬಿಟ್ಟಿತು. ಅವಳ ಧೈರ್ಯಸ್ಥೈರ್ಯ ಸಾಹಸಗಳೆಲ್ಲಾ ಎಲ್ಲೋಹೋದುವು. ‘ಮತ್ತಾರು ಏನಾದರೂ ಹೇಳಲಿ ಪ್ರತಾಪ! ನೀನು ಮಾತ್ರ ನನಗೆ ಈ ಮಾತು ಹೇಳಬೇಡ! ನನ್ನ ಈ ದುರವಸ್ಥೆಯೆಲ್ಲಾ ನಿನ್ನಿಂದ! ನಾನು ಸುಖದ ಆಸೆಯಿಲ್ಲದೆ ನಿರಾಶಳಾಗಿ ಸನ್ಮಾರ್ಗ ದುರ್ಮಾರ್ಗಗಳರಿವಿಲ್ಲದಂತಾಗಿರುವುದು ನಿನ್ನಿಂದ! ನಾನು ಗೃಹಧರ್ಮದಲ್ಲಿ ಮನಸ್ಸಿಡಲಾರದೆ ಹೋದದ್ದು ನಿನ್ನಿಂದ! ನೀನು ನನ್ನನ್ನು ಬೈಯಬೇಡ!’ ಎಂದು ಬೇಡಿಕೊಂಡಳು. ಅವನಿಗೆ ಇನ್ನೂ ಕೋಪ ಬಂದು ‘ನೀನು ಪಾಪಿಷ್ಠೆ; ಆದ್ದರಿಂದ ನಿನ್ನನ್ನು ಬಯ್ಯುತ್ತೇನೆ; ತಪ್ಪು ನನ್ನದೇ? ನನ್ನಲ್ಲಿ ಏನೂ ದೋಷವಿಲ್ಲವೆಂದು ದೇವರು ಬಲ್ಲ! ನಿನ್ನನ್ನು ಹಾವು ಕಂಡಂತೆ ಕಂಡು ಭಯದಿಂದ ನಿನ್ನ ದಾರಿಯನ್ನೇ ಬಿಟ್ಟುಹೋಗುತ್ತಿದ್ದೇನೆ; ನಿನ್ನ ಹೆದರಿಕೆಯಿಂದಲೇ ನಾನು ವೇದಗ್ರಾಮವನ್ನು ಬಿಟ್ಟೆ; ದೋಷವು ನಿನ್ನ ಹೃದಯದದೋಷ; ನಿನ್ನ ಪ್ರವೃತ್ತಿಯದೋಷ; ನಾನುನಿನಗೆ ಏನುಮಾಡಿದೆ?’ ಎಂದು ಗದರಿಸಿದನು. ಶೈವಲಿನಿಗೂ ಈಗ ಕೋಪ ಬಂದು ‘ನೀನುಏನು ಮಾಡಿದೆಯಾ? ನೀನುಏಕೆ ನಿನ್ನ ಈ ದೇವ ಮೂರ್ತಿಯನ್ನು ಮತ್ತೆ ನನ್ನ ಮುಂದೆ ತಂದು ನಿಲ್ಲಿಸಿದೆ? ನನ್ನ ಅರಳುತ್ತಿರುವ ಯೌವನಕಾಲದ ಮುಂದೆ ಈ ರೂಪದ ಜ್ಯೋತಿಯನ್ನು ಏಕೆ ಎದುರಿಗೆಜ್ವಲಿಸಿದೆ? ಒಂದುಸಾರಿ ಮರೆತಿದ್ದದ್ದನ್ನು ಮತ್ತೆಏಕೆ ಉದ್ದೀಪನ ಗೊಳಿಸಿದೆ? ನಾನುನಿನ್ನನ್ನು ಏಕೆನೋಡಿದೆ? ನೋಡಿದಮೇಲೆ ಏಕೆ ಪಡೆಯಲಾರದೆ ಹೋದೆ? ಪಡೆಯಲಾರದ ಮೇಲೆ ಏಕೆಸಾಯಲಿಲ್ಲ? ನಿನ್ನ ರೂಪವನ್ನು ಧ್ಯಾನಿಸುತ್ತ ಮನೆಯು ನನಗೆ ಅರಣ್ಯವಾಯಿತೆಂದು ನೀನು ಅರಿಯೆಯಾ? ನಿನ್ನಸಂಬಂಧ ಹರಿದುಹೋದ ಮೇಲೆ, ನಿನ್ನನ್ನು ಎಂದಾದರೂ ಪಡೆದೇನೇನೋ ಎಂಬ ಆಸೆ ಯಿಂದ ಮನೆಯನ್ನು ಬಿಟ್ಟುಬಂದೆ ಎಂದು ನೀನು ಅರಿಯೆಯಾ? ಇಲ್ಲದಿದ್ದರೆ ಫಾಸ್ಟರನು ನನಗೆ ಯಾರು?’ ಎಂದು ಚೀರಿದಳು.</p>
<p> ಪ್ರತಾಪನಿಗೆ ಸಿಡಿಲು ಬಡಿದಂತಾಯಿತು. ಅವನು ಚೇಳು ಕಡಿದವನಂತೆ ಆ ಸ್ಥಳವನ್ನು ಬಿಟ್ಟು ಓಡಿ ಹೋಗಿಬಿಟ್ಟನು. ಅವನು ಅಲ್ಲಿಯೇ ಇದ್ದರೆ ಮುಂದೇನಾಗುತ್ತಿತ್ತೋ! ಆದರೆ ಅವನನ್ನು ಇಂಗ್ಲಿಷರು ಹಿಡಿದು ಕೊಂಡು ಹೋಗಿಬಿಟ್ಟರು. ಶೈವಲಿನಿಯು ಒಬ್ಬಳೇ ಆದಳು. ಇದುವರೆಗೂ ಅವಳು ಪ್ರತಾಪನನ್ನು ಕಾಣುವ, ಪಡೆಯುವ, ಆಸೆಯಿಂದಜೀವ ಹಿಡಿದುಕೊಂಡಿದ್ದಳು. ಈಗ ಪ್ರತಾಪನು ಅಷ್ಟುಬೈದರೂ, ಅವನು ಏನಾದನೋ ಎಂಬ ಚಿಂತೆ! ಅವನು ಏನಾದರೇನು? ಅವಳನ್ನು ಅವನು ಪಾಪಿಷ್ಠೆ ಎಂದು ಭಾವಿಸಿರಲಿಲ್ಲವೇ? ಆದರೆ ಅವಳು ಅವನನ್ನು ಮರೆಯುವ ಹಾಗಿಲ್ಲ; ಪತಂಗದ ಹುಳುವಿನಂತೆ ಪ್ರತಾಪ ಜ್ವಾಲೆಯಲ್ಲಿ ಹೋಗಿಹೋಗಿ ಬೀಳುತ್ತಿದ್ದಳು.</p>
<p> ಅವನು ಅಷ್ಟು ಕಠಿಣವಾಗಿ ತಿರಸ್ಕರಿಸಿದ ಮೇಲೆ ಅವಳಿಗೆ ಜ್ಞಾನೋದಯವಾಯಿತು. ‘ಅಯ್ಯೋ, ನಾನು ಏಕೆ ಮನೆಬಿಟುಟ ಮ್ಲೇಚ್ಛನ ಜೊತೆಯಲ್ಲಿ ಬಂದೆ? ಸುಂದರಿಯ ಜೊತೆಯಲ್ಲಿ ಏಕೆ ಹಿಂತಿರುಗಿ ಮನೆಗೆ ಹೋಗಲಿಲ್ಲ?’ ಎಂದುಕೊಂಡಳು. ತಲೆಚಚ್ಚಿಕೊಂಡಳು.; ಗೋಳಾಡಿದಳು. ವೇದಗ್ರಾಮದ ಮನೆಯನ್ನು ನೆನಸಿಕೊಂಡಳು; ತಾನು ಅದರ ಅಂಗಳದಲ್ಲಿ ಬೆಳಸಿದ್ದ ಗಿಡಗಳು, ಅದರ ಹೂಗಳು, ಅದರಲ್ಲಿ ಹಾರಾಡುತ್ತಿದ್ದ ಹಕ್ಕಿಪಕ್ಷಿಗಳು, ಸಾರಿಸಿ ರಂಗವಲ್ಲಿ ಇಟ್ಟಿದ್ದ ತುಲಸಿಯ ಕಟ್ಟೆ, ಮಾವಿನ ಮರ, ಸಾಕಿದ ಬೆಕ್ಕು ಎಲ್ಲಾ ಜ್ಞಾಪಕಕ್ಕೆ ಬಂದುವು. ತಾನು ಹೂವುಗಳನ್ನು ಕುಯ್ದು ತಟ್ಟೆಯಲ್ಲಿ ತುಂಬಿಟ್ಟು ಚಂದ್ರಶೇಖರನ ಪೂಜೆಗೆ ಅಣೀಮಾಡಿ ಕೊಡುತ್ತಿದ್ದದ್ದು ಜ್ಞಾಪಕಕ್ಕೆ ಬಂತು. ನಿಟ್ಟುಸಿರು ಬಿಟ್ಟಳು. ‘ಮನೆ ಬಿಟ್ಟು ಹೊರಗೆ ಬಂದರೆ ಸಾಕು, ಪ್ರತಾಪನನ್ನು ನೋಡುತ್ತೇನೆ ಎಂದು ತಿಳಿದುಕೊಂಡಿದ್ದೆ; ಪುರಂದರಪುರದ ಕೋಠಿಗೆ ಹೋದರೆ, ಅಲ್ಲಿಗೆ ಪ್ರತಾಪನ ಮನೆ ಹತ್ತಿರ; ಕೋಠಿಯ ಕಿಟಕಿಯಲ್ಲಿ ಕುಳಿತು ದೃಷ್ಟಿಯ ಬಲೆಬೀಸಿ ಪ್ರತಾಪನನ್ನು ಹಿಡಿದುಬಿಡುತ್ತೇನೆ; ಅನುಕೂಲ ವಾದರೆ ಆ ಪರಂಗಿಯವನ ಕಣ್ಣಿಗೆ ಮಣ್ಣೆರಚಿ ಓಡಿಹೋಗಿ ಪ್ರತಾಪನ ಕಾಲಮೇಲೆ ಬಿದ್ದು ಹೊರಳಾಡುತ್ತೆನೆ ಎಂದು ಭಾವಿಸಿದ್ದೆ. ನಾನು ಪಂಜರದೊಳಗಿನ ಹಕ್ಕಿ; ಸಂಸಾರ ಸ್ಥಿತಿಯನ್ನು ಏನೂ ಅರಿಯೆ;.....ವ್ಯರ್ಥವಾಗಿ ಕಳಂಕವನ್ನು ತಂದುಕೊಂಡೆ, ಜಾತಿಯನ್ನು ಹೋಗಲಾಡಿಸಿಕೊಂಡೆ, ಸದ್ಗತಿಯನ್ನು ಕಳೆದುಕೊಂಡೆ. . . ಇಹ ದಲ್ಲಿಯೇ ನನಗೆ ನರಕ ಪ್ರಾಪ್ತವಾಗಿದೆ; ನನ್ನ ಮನಸ್ಸೇ ಒಂದು ನರಕ-ಇಲ್ಲದಿದ್ದರೆ ಇಷ್ಟೊಂದು ದುಃಖ ಏಕೆ ಪ್ರಾಪ್ತವಾಗುತ್ತಿತ್ತು? ಅಷ್ಟೇಅಲ್ಲ; ನನ್ನ ಪಾಲಿಗೆ ಒಳ್ಳೆಯದಾದದ್ದಕ್ಕೆಲ್ಲಾ ಉರಿ ತಟ್ಟುತ್ತಿದೆ; ನನ್ನಿಂದಲೇ ಪ್ರತಾಪನು ವಿಪತ್ತಿಗೆ ಗುರಿಯಾಗಿದ್ದಾನೆ.-ನಾನು ಏಕೆ ಸತ್ತುಹೋಗಲಿಲ್ಲ?’ ಎಂದು ಯೋಚಿಸಿದಳು. ಎದ್ದು ಹೋಗಿ ಚೂರಿ ಯನ್ನು ತಂದು ಅದರ ತುದಿಯನ್ನು ಎದೆಗೆ ಇಟ್ಟುಕೊಂಡು ‘‘ಈ ಚೂರಿಯ ಹೆದರಿಕೆಯಿಂದ ಆ ಪರಂಗಿ ಯವನನ್ನು ದೂರವಿಟ್ಟಿದ್ದೆ; ಇಂದು ಅದರಿಂದ ನಾನು ಸಾಯಲೆ? ಇಂದು ಬೇಡ; ಸತ್ತರೆ, ವೇದಗ್ರಾಮಕ್ಕೆ ಹೋಗಿ ಸಾಯುತ್ತೇನೆ; ಸುಂದರಿಗೆ ‘ನನಗೆ ಜಾತಿಯಿಲ್ಲ, ಕುಲವಿಲ್ಲ, ಆದರೆ ಪಾಪ ಮಾಡಿಲ್ಲ; ನಾನು ಪಾಪಿಷ್ಠೆ ಯಲ್ಲ!’ ಎಂದು ಹೇಳಿ ಸಾಯುತ್ತೇನೆ. ಆಮೇಲೆ ಅವನು-ನನ್ನ ಗಂಡ-ಅವನಿಗೆ ಏನು ಹೇಳಿ ಸಾಯಲಿ? ಏನು ಹೇಳಬೇಕೋ ತೋರದು; ಯೋಚಿಸಿಕೊಂಡರೆ ನನಗೆ ಸಾವಿರಾರು ಚೇಳುಗಳು ಕಡಿದಂತಾಗುತ್ತದೆ; ಮೈಯೆಲ್ಲಾ ಬೆಂಕಿಬೆಂಕಿಯಾಗುತ್ತದೆ; ನಾನು ಅವನಿಗೆ ತಕ್ಕವಳಲ್ಲವೆಂದು ಅವನನ್ನು ತೊರೆದುಬಂದಿದ್ದೇನೆ; ಅದರಿಂದ ಅವನಿಗೆ ದುಃಖವಾಗಿದೆಯೇ? ಇಲ್ಲ-ನಾನು ಅವನಿಗೆ ಏನೂ ಅಲ್ಲ. ಪುಸ್ತಕಗಳೇ ಅವನಿಗೆ ಎಲ್ಲಾ. ಅವನು ನನಗಾಗಿ ದುಃಖಿಸುವುದಿಲ್ಲ. ಯಾರಾದರೂ ಬಂದು, ಅವನು ಹೇಗಿದ್ದಾನೆ, ಏನು ಮಾಡುತ್ತಿದ್ದಾನೆ ಎಂಬುದನ್ನು ತಿಳಿಸಿದರೆ ಮನಸ್ಸಿಗೆ ನೆಮ್ಮದಿಯಾಗುತ್ತದೆ; ನಾನು ಅವನನ್ನು ಎಂದೂ ಪ್ರೀತಿಸಿಲ್ಲ-ಪ್ರೀತಿಸುವುದು ನನ್ನಿಂದ ಆಗಲಿಲ್ಲ. ಆದರೂ ಅವನ ಮನಸ್ಸಿಗೆ ಕ್ಲೇಶ ಉಂಟುಮಾಡಿದ್ದರೆ, ನನ್ನ ಪಾಪದ ಭಾರವು ಇನ್ನೂ ಹೆಚ್ಚಾಗುತ್ತದೆ. ಅವನಿಗೆ ಇನ್ನೊಂದು ಮಾತು ಹೇಳಿದರೆ ನೆಮ್ಮದಿಯಾಗುತ್ತದೆ. ಆದರೆ ಫಾಸ್ಟರನು ಸತ್ತುಹೋಗಿ ದ್ದಾನೆ; ಅದಕ್ಕೆ ಸಾಕ್ಷಿ ಯಾರು? ನನ್ನ ಮಾತನ್ನು ಯಾರು ನಂಬುತ್ತಾರೆ?’’ ಎಂದುಕೊಂಡಳು. ಆ ಯೋಚನೆ ಗಳನ್ನು ಮಾಡುತ್ತಿರುವಾಗಲೇ ನಿದ್ರೆ ಹತ್ತಿತ್ತು. ಬೆಳಗಾದ ಮೇಲೆ ಎಚ್ಚರವಾಯಿತು. ಕಣ್ಣುಬಿಟ್ಟು ನೋಡಿದರೆ ಎದುರಿಗೆ ಚಂದ್ರಶೇಖರ! ಅವಳಿಗೆ ವಿಸ್ಮಯವೂ ಭಯವೂ ಉಂಟಾದವು. ಅನಂತರ ಏನು ನಡೆಯಿತು, ಅವರವರಿಗೆ ಮಾತುಕಥೆಗಳು ನಡೆದುವೇ ಒಂದನ್ನೂ ಗ್ರಂಥಕರ್ತನು ಹೇಳಿಲ್ಲ. ಅಧ್ಯಾಯವು ಅಲ್ಲಿಗೆ ಮುಗಿದು ಹೋಗುತ್ತದೆ. ಅವಳುಹಂಗಿಸಿದಂತೆ ಚಂದ್ರಶೇಖರನಿಗೆ ಪುಸ್ತಕವೇ ಸರ್ವಸ್ವವಾಗಿರಲಿಲ್ಲ; ಅವನು ಅವುಗಳಿಗೆಲ್ಲಾ ಬೆಂಕಿ ಹಾಕಿ ಬಂದಿದ್ದನು! ಅವನಿಗೆ ಮನೆಯಲ್ಲಿರಲಾಗಲಿಲ್ಲ.</p>
<p> ಹೆಂಡತಿ ಯಾವನೋ ವಿದೇಶಿಯನ್ನು ಕಟ್ಟಿಕೊಂಡು ಹೋದಳೆಂದು ಮನೆಬಿಟುಟ ಬೇರೆ ಊರಿಗೆ ಬಂದರೆ, ಅವನು ಅವಳನ್ನು ಅವಳ ಪ್ರಣಯಿಯ ಮನೆಯಲ್ಲಿ, ಅವನ ಮಲಗುವ ಮನೆಯಲ್ಲಿ, ಕಾಣಬೇಕೆ? ಅವನಿಗೆ ಶಾಂತಿ ಹೇಗೆಬಂದೀತು? ಆದ್ದರಿಂದ ಅವನು ಜೀವಂತ ಪುಸ್ತಕವಾದ, ಪ್ರೀತಿ ಸಹಾನುಭೂತಿಗಳಿಂದ ತಿಳಿಯಹೇಳಿ ಸಮಾಧಾನವನ್ನು ತರಬಲ್ಲ, ಹಿರಿಯ ಜ್ಞಾನಿಯೊಬ್ಬನಲ್ಲಿ ತನ್ನ ದುಃಖವನ್ನು ಹೇಳಿ ಅದರ ಪರಿಹಾರವನ್ನು ತಿಳಿದುಕೊಳ್ಳುವುದಕ್ಕೆ ಹೋದನು. ಶೈವಲಿನಿ ಬಿಟ್ಟುಬಂದದ್ದರಿಂದ ಅವನಿಗೆ ದುಃಖವಾಗಿರಲಿಲ್ಲ. ಎಂದು ಅವಳು ಭಾವಿಸಿದ್ದು ಸರಿಯಲ್ಲ; ಅವಳು ಚಂದ್ರಶೇಖರನನ್ನು ತನ್ನ ಇಷ್ಟಕ್ಕೆ ವಿರೋಧವಾಗಿ ಮದುವೆ ಮಾಡಿಕೊಂಡಿದ್ದರೂ, ಅವನು ಅವಳನ್ನು ಮೆಚ್ಚಿಯೇ ಮಾಡಿಕೊಂಡಿದ್ದನು; ಅವನ ಹೃದಯದಲ್ಲಿ ಮತ್ತಾರಿಗೂ ಎಡೆಗೊಟ್ಟಿರಲಿಲ್ಲ; ಹಾಗಿರಲು, ಆ ಶುದ್ಧಚೇತನವು ವಿಚ್ಛೇದದಿಂದ ನೋಯದಿರುವುದು ಹೇಗೆ ಸಾಧ್ಯ?</p>
<p> ಶೈವಲಿನಿಯು ಚಿಕ್ಕ ಹುಡುಗಿಯಾಗಿದ್ದಾಗ, ಪ್ರತಾಪನೊಡನೆ ಆಟವಾಡುತ್ತ, ಅವನೊಡನೆ ಓಡಾಡಿ ಕೊಂಡಿದ್ದಳು; ಸಹವಾಸದಿಂದ ಸಂಗ ಉಂಟಾಯಿತು; ಆ ಚಿಕ್ಕ ವಯಸ್ಸಿನಲ್ಲಿ ಅವನ ಸಹವಾಸ, ಸ್ನೇಹ, ಜೊತೆಯಲ್ಲಿರಬೇಕೆಂಬ ಆಸೆ ಅಷ್ಟೇ; ಅದೇ ಸ್ವಲ್ಪ ವಯಸ್ಸಾದಮೇಲೆ ಯುವಜನ ಸುಲಭವಾದ ಪ್ರಣಯ ವಾಯಿತು; ಕಾಮಮೋಹಗಳಿಂದ ಕೂಡಿತು-ಸಂಗಾತ್​ ಸಂಜಾಯತೇ ಕಾಮಃ. ಅದು ಬುದ್ಧಿನಾಶದವರೆಗೂ ಹೋಯಿತು; ಆದರೆ ಅದಕ್ಕೆ ಸಕಾಲದಲ್ಲಿ ತಕ್ಕ ಪ್ರತೀಕಾರ, ಚಿಕಿತ್ಸೆ, ನಡೆದದ್ದರಿಂದ ಅದು ಅವಳ ಪ್ರಣಾಶದಲ್ಲಿ ಪರಿಣಮಿಸಲಿಲ್ಲ. ಅವಳ ಮೇಲಣಪೀಡೆ ಪ್ರತಾಪನಮೇಲೆ ಹೋಯಿತು. ಕಥೆ ಆರಂಭವಾದಾಗ ಸಾಯುವುದಕ್ಕೆ ನಿರ್ಧರಮಾಡಿಕೊಂಡಿದ್ದವನು ಅವನು; ಅವನಾಗಲಿ ಅವಳಾಗಲಿ, ಇಬ್ಬರೂ ಆಗಲಿ, ಆಗಲೇ ಮುಳುಗಿ ಸತ್ತು ಹೋಗಿದ್ದರೆ ಕಥೆಯೇ ಇರುತ್ತಿರಲಿಲ್ಲ. ಶೈವಲಿನಿಯು ಆಸೆಯಿಂದ, ಜೀವದ ಆಸೆಯಿಂದ, ಪ್ರತಾಪನ ಮೇಲಣ ಆಸೆಯಿಂದ ಬದುಕಿಕೊಂಡಳು; ಸೊಂಟದಲ್ಲಿ ಚೂರಿ ಇದ್ದರೂ, ಆಳವಾದ ನೀರಿನ ಮೇಲಿದ್ದರೂ ಆಸೆಯನ್ನು ತೊರೆಯದೆ ಜೀವ ಹಿಡಿದುಕೊಂಡು ಬಂದಳು.</p>
<p> ಕೆಲವು ರಾಜಸ ಸ್ವಭಾವದ ಜನ ಮೆಚ್ಚುವುದು ‘‘ಜಂಗೀಸಿಪಾಯಿ’’ಯನ್ನೇ. ಅವನು ಬಡವನಾಗಿರಲಿ ಸಿಡುಕನಾಗಿರಲಿ, ಅವನಲ್ಲಿ ಅವರಿಗೆ ಗೌರವವೇ. ಅವನ ದರಬಾರು ದೌಲತ್ತುಗಳು-ಕೊನೆಗೆ ದೌಷ್ಟ್ಯ ಧೂರ್ತತೆ ದೌರ್ಜನ್ಯಗಳು ಕೂಡ-ಗೌರವ ತರುವ ಘನಗುಣಗಳೇ. ಸಾತ್ವಿಕನನ್ನೂ ಉಪಶಾಂತನನ್ನೂ ಕಂಡರೆ ಅವನು ‘‘ಸಪ್ಪೆ’’ಯೆಂದು ಅವರಿಗೆ ತಿರಸ್ಕಾರ. ಅವನ ವಿದ್ಯೆಬುದ್ಧಿ ಸಂಪತ್ತು ಸಂಸ್ಕೃತಿ ಯಾವುದೂ ಅವರಿಂದ ಅವನಿಗೆ ಗೌರವವನ್ನು ತರವು. ಅವನ ಮುದ್ದೂ ಅವರಿಗೆಅಸಹ್ಯ. ಸೂರ್ಯನ ಪ್ರಖರತೇಜಸ್ಸು ಅವರಿಗೆ ಆಹ್ಲಾದವನ್ನು ಕೊಡುವಂತೆ ಚಂದ್ರನಾಗಲಿ ಚಂದ್ರಶೇಖರನಾಗಲಿ ತಮ್ಮ ಅಮೃತ ಸ್ಪರ್ಶದಿಂದ ಕೊಡುವುದಿಲ್ಲ. ಪ್ರತಾಪನು ಸೈನಿಕ, ಸಿಪಾಯಿ, ವಿದ್ವಾಂಸನಲ್ಲ. ಚಂದ್ರಶೇಖರನು ತನ್ನ ಶಿಷ್ಯನಾದ ಮೀರ್​ಕಾಸಿಮನಿಗೆ ಹೇಳಿ ಅವನಿಗೆ ಉದ್ಯೋಗ ಸಂಪಾದಿಸಿ ಕೊಡುವವರೆಗೂ ಅವನು ಐಶ್ವರ್ಯವಂತನೂ ಆಗಿರಲಿಲ್ಲ, ಚಂದ್ರಶೇಖರನಂತೆ ರಾಜ ಪೂಜಿತನೂ ಆಗಿರಲಿಲ್ಲ. ಶೈವಲಿನಿಗೆ ಅವನ ತೇಜಸ್ಸು ಒಪ್ಪಿಗೆಯಾದಂತೆ ಚಂದ್ರಶೇಖರನ ಶಮದಮ ಧರ್ಮ ಕರ್ಮಗಳು ಒಪ್ಪಗೆಯಾಗಲಿಲ್ಲ. ದ್ರೌಪದಿಯು ಭೀಮಾರ್ಜುನರನ್ನು ಮೆಚ್ಚಿಕೊಂಡಂತೆ ಧರ್ಮರಾಜನನ್ನು ಮೆಚ್ಚಿ ಕೊಳ್ಳಲಿಲ್ಲ.</p>
<p> ಪ್ರಾಯಶಃ ಚಂದ್ರಶೇಖರನಿಗೆ ಸುಂದರಿಯಂಥ, ಅಥವಾ ಅವಳ ತಂಗಿ ರೂಪಸಿಯಂಥ, ಹೆಂಡತಿ ಸಿಕ್ಕಿದ್ದರೆ ಇಬ್ಬರೂ ಸುಖವಾಗಿರುತ್ತಿದ್ದರು. ರೂಪಸಿಯ ವಿಚಾರವನ್ನು ನಾವು ಹೆಚ್ಚು ಓದುವುದಿಲ್ಲ. ಅವಳು ಹೆಸರಿಗೆ ತಕ್ಕಂತೆ ರೂಪವತಿಯಾಗಿದ್ದಿರಬೇಕು; ಆದರೆ ಅವಳ ವ್ಯಕ್ತಿತ್ವವು, ಕಾಂತಿಯು, ಪ್ರತಾಪನ ತೇಜಸ್ಸಿನಲ್ಲಿ- ಸೂರ್ಯಮಂಡಲದಲ್ಲಿ ಶುಕ್ರನ ಬೆಳಕಿನಂತೆ-ಅಸ್ತವಾಗಿ ಹೋಗಿತ್ತೆಂದು ತೋರುತ್ತದೆ. ವಿಧಿಗೆ ಸಂಸಾರದಲ್ಲಿ ಏರುಪೇರುಗಳನ್ನು ಗಂಟುಹಾಕುವುದು ತುಂಬಪ್ರಿಯ. ಶೈವಲಿನಿಗೆ ಪ್ರಬಲವಾಗಿದ್ದದ್ದು ಪ್ರತಾಪನ ಮೇಲಣ ಮೋಹ, ವಿಷಯಚಾಪಲ್ಯವಲ್ಲ; ಅವನು ದೊರಕುವುದಿಲ್ಲವೆಂದು ನಿರಾಸೆಯಾದ ಮೇಲೆ, ತಾನು ಗಂಡನೊಡ ನೆಯೇ ಇರಬೇಕು ಎಂದು ನಿರ್ಧರವಾದ ಮೇಲೆ, ಅವಳು ಅಪೂರ್ವ ಧೈರ್ಯಸ್ಥೈರ್ಯಗಳಿಂದ ಪ್ರತಾಪನಿಗೆ ‘ಇನ್ನು ನನಗೆ ಮುಖ ತೋರಿಸಬೇಡ!’ ಎಂದು ಹೇಳಿ ಅವನನ್ನು ತೊರೆದುಕೊಂಡಳು. ತನ್ನ ಆ ಮಾತಿಗಾಗಿ, ಅದರಿಂದ ಫಲಿತವಾದ ಪ್ರತಾಪನ ಮರಣಕ್ಕಾಗಿ, ಅವಳು ಆಮೇಲೆ ತುಂಬ ನೋವನ್ನು ಅನುಭವಿಸುತ್ತಿದ್ದಿರ ಬೇಕು; ಅದು ಅವಳಿಗೆ ಎಂದೂ ಶಾಂತಿಯನ್ನು ಕೊಟ್ಟಿರಲಾರದು. ಅವಳು ತನ್ನ ಗಂಡನೊಡನೆ ಮುಂದೆ ಹೆಚ್ಚು ಸ್ಥಿರಬುದ್ಧಿಯಿಂದ ಗರತಿಯಾಗಿ ಬಾಳಿಕೊಂಡಿದ್ದಿರಬಹುದು; ಆದರೆ ಪ್ರತಾಪನನ್ನು ಮದುವೆ ಮಾಡಿ ಕೊಂಡಿದ್ದರೆ ಯಾವ ಉತ್ಸಾಹಭರಿತ ಪ್ರೇಮ ಸಂಸಾರ ನಡೆದರಿಬಹುದಾಗಿತ್ತೋ ಅದಂತೂ ಸಾಧ್ಯವಿರಲಿಲ್ಲ.</p>
<p> ‘‘ಚಂದ್ರಶೇಖರ’’ದ ಮೊದಲ ಎರಡು ಖಂಡಗಳಿಗೆ ಬಂಕಿಮನು ‘ಪಾಪೀಯಸೀ’ ‘ಪಾಪ’ ಎಂಬ ಹೆಸರುಗಳನ್ನು ಕೊಟ್ಟಿದ್ದಾನೆ. ಶೈವಲಿನಿಯೇ ಪಾಪೀಯಸೀ ಅಥವಾ ಪಾಪ ಮಾಡಿದವಳು. ಅವಳು ಮದುವೆ ಯಾಗಿ ಏಳೆಂಟು ವರ್ಷಗಳಿಂದ ಗಂಡನೊಡನೆ ಸಂಸಾರ ಮಾಡುತ್ತಿದ್ದರೂ ಪರಪುರಷನಾದ ಪ್ರತಾಪನನ್ನು ಚಿಂತಿಸುತ್ತ ಗಂಡನಲ್ಲಿ ವಿರಕ್ತಳಾಗಿದ್ದು, ಫಾಸ್ಟರನೊಡನೆ ಓಡಿಹೋದಳು. ಸುಂದರಿ ಹುಡುಕಿಕೊಂಡು ಹೋಗಿ ಕರೆದರೂ ಬರಲಿಲ್ಲ; ಪ್ರತಾಪನು ಬಿಡಿಸಿಕೊಂಡು ಬಂದರೆ ಅದಕ್ಕಾಗಿ ಅವನನ್ನು ಆಕ್ಷೇಪಿಸಿದಳು. ಇದು ಪಾಪ. ಪ್ರಥಪನು ಅವಳ ಬಾಲ್​ ಸ್ನೇಹಿತ; ಆಧರೆ ಮದುವೆಯಾದ ಮೇಲೆ ಅವನು ಪರಪುರುಷನಾದನು; ಅವನನ್ನು ಮರೆತು ಗಂಡನೊಡನೆ ಹೊಂದಿಕೊಂಡು, ಸಂಸಾರ ಮಾಡಿಕೊಂಡಿರಬೇಕಾಗಿದ್ದದ್ದು ಅವಳ ಧರ್ಮ. ಆದರೆ ಅವಳು ಪ್ರತಾಪನನ್ನು ಮರೆಯಲೂ ಇಲ್ಲ, ಚಂದ್ರಶೇಖರನನ್ನು ಪ್ರೀತಿಸಲೂ ಇಲ್ಲ; ಅಷ್ಟೇ ಅಲ್ಲ; ಪ್ರತಾಪ ಸಿಕ್ಕಿ ಯಾನೋ ಎಂಬ ಚಾಪಲ್ಯದಿಂದ ಒಬ್ಬ ವಿದೇಶೀಯನ ಪರಿಚಯ ಮಾಡಿಕೊಂಡು ಅವನೊಡನೆ ಹೋಗು ವುದಕ್ಕೂ ಹಿಂಜರಿಯಲಿಲ್ಲ. (‘ಶೈವಲಿನಿ’ಯೆಂದರೆ ಪಾಚಿ ಕಟ್ಟಿದ ಹೊಳೆ.) ಪ್ರತಾಪನು ಅವಳನ್ನು ಮರೆಯಲು ಸರ್ವಪ್ರಯತ್ನವನ್ನೂ ಮಾಡಿದನು. ಬೇರೆ ಒಬ್ಬ ಹುಡುಗಿಯನ್ನು ಮದುವೆ ಮಾಡಿಕೊಂಡನು; ಆ ಹುಡುಗಿ ವೇದಗ್ರಾಮದವಳು; ಅವನೂ ಅಲ್ಲಿಯೇ ಇರಬಹುದಾಗಿತ್ತು; ಆದರೆ ಶೈವಲಿನಿಯ ಕಣ್ಣೆದುರಿಗೆ ಸುಳಿಯುವುದು ಬೇಡವೆಂದು ಆವೂರಿನಲ್ಲಿರದೆ ಮಾಂಘೀರಿನಲ್ಲಿ ಮನೆಮಾಡಿಕೊಂಡಿದ್ದನು. ಅವನ ಹೆಂಡತಿ ರೂಪಸಿ, ಅವಳ ಅಕ್ಕ ಸುಂದರಿ, ತುರುಕಿತ್ತಿಯಾದ ದಲಿನಿ ಎಲ್ಲರೂ ಅವರವರ ಗಂಡಂದಿರಲ್ಲಿ ಅನುರಕ್ತರಾಗಿದ್ದರು. ದಲನಿಯ ಅನುರಾಗ ಎಷ್ಟುದೂರ ಹೋಗಿತ್ತೆಂದರೆ ಅವಳು ಗಂಡನಿಗೆ ಇಂಗ್ಲಿಷರೊಡನೆ ಯುದ್ಧತಪ್ಪಿಸಲು ಪ್ರಯತ್ನಪಟ್ಟು, ಅಣ್ಣನೊಡನೆ ವಿರೋಧ ಕಟ್ಟಿಕೊಂಡು, ಪಡಬಾರದ ಕಷ್ಟಪಟ್ಟು ಕೊನೆಗೆ ವಿಷ ತೆಗೆದುಕೊಂಡು ಪ್ರಾಣಬಿಟ್ಟಳು.</p>
<p> ದಾಂಪತ್ಯ ಪ್ರೇಮದಲ್ಲಿ ಬಂಕಿಮನಿಗೆ ತುಂಬ ಗೌರವ; ಅದರಲ್ಲಿ ಸುಖ ದೊರೆಯ ಬೇಕಾದರೆ ಗಂಡ ಹೆಂಡಿರಲ್ಲಿ ವಿರಸ ಉಂಟಾಗಬಾರದು; ಅದರಲ್ಲಿಯೂ ಗಂಡನಾಗಲಿ ಹೆಂಡತಿಯಾಗಲಿ ಪರ ಸ್ತ್ರೀಪುರಷರಿಗೆ ಮನಸ್ಸು ಜೋಲು ಬಿಡಬಾರದು; ಅಂಥ ಸಂದರ್ಭಗಳು ಒದಗದಿದ್ದವರು ಪುಣ್ಯವಂತರು; ಏನಾದರೂ ಕಾರಣದಿಂದ ಒದಗಿದಾಗ ಸಂಯಮದಿಂದ ತಡೆಯಬಲ್ಲವರು ಮಾನನೀಯರು, ಪೂಜ್ಯರು. ಅದಕ್ಕೆ ಬೇಕಾದ ಪ್ರವೃತ್ತಿ ಸಾಮರ್ಥ್ಯಗಳಿಲ್ಲದವರು ‘ವಿಷವೃಕ್ಷ’ ಬೆಳೆಯಲು ಅವಕಾಶ ಕೊಟ್ಟು ಅದರ ಫಲವನ್ನು ಉಣ್ಣುವರು. ಇದನ್ನು ‘ವಿಷವೃಕ್ಷ’ದಲ್ಲಿ ಗ್ರಂಥಕರ್ತನು ವಿವರವಾಗಿ ಪ್ರತಿಪಾದಿಸಿದ್ದಾನೆ. ಅಲ್ಲಿ ನಗೇಂದ್ರನು ತಾರಾಚರಣನ ಹೆಂಡತಿಯಾದ ವಿಧವೆ ಹುಡುಗಿಗೆ ಮನಸೋತು ಅವನ ಸಂಸಾರವು ವಿಷಮಯವಾಗುತ್ತದೆ. ಇಲ್ಲಿ ಹೆಂಗಸೊ ಬ್ಬಳು ಪರಪುರುಷನಿಗೆ ಮೋಹಪಟ್ಟು ತನ್ನ ಸಂಸಾರವನ್ನು ವಿಷಮಯವಾಗಿ ಮಾಡಿಕೊಳ್ಳುತ್ತಾಳೆ. ಪ್ರತಾಪನ ಬಲಿದಾನದಿಂದ ಅವಳಿಗೆ ಸಹಾಯವಾಗುತ್ತದೆ. ಅವನ ಬಲಿದಾನವನ್ನು ನೋಡಿ ರಮಾನಂದಸ್ವಾಮಿಗೂ ಆಶ್ಚರ್ಯವಾಗುತ್ತದೆ. ಅವನು ‘ಮುಂದಿನ ಜನ್ಮದಲ್ಲಿ ನಾನೂ ನಿನ್ನಂತೆ ಇಂದಿರಯಜಯಿಯಾದರೆ ಸಾಕು!’ ಎಂದು ಪ್ರಾರ್ಥಿಸಿಕೊಳ್ಳುತ್ತಾನೆ.</p>
<p> ಹಸಿವನ್ನೂ ಕೈಬಾಯಿಗಳನ್ನೂ ಸೃಷ್ಟಿಮಾಡಿ, ತಿಂಡಿಯನ್ನು ಮುಂದಿಟ್ಟು ‘ಅದನ್ನು ತಿನ್ನಬೇಡ, ತಿನ್ನದಿದ್ದರೆ ಸುಖಿಯಾಗುವೆ’ ಎಂದರೆ ಏನರ್ಥ? ಅದಕ್ಕೆ ಸೋಲುವುದು ನಾಲಗೆಯ ಸ್ವಭಾವ; ಕಷ್ಟ ಬಂದರೆ ಅನುಭವಿಸುವುದೂ ಸ್ವಭಾವ.-ರೆಕ್ಕೆಹುಳು ದೀಪಕ್ಕೆ ತಗಲಿ ಸಾಯುವ ಹಾಗೆ! ವಿಷಯಚಾಪಲ್ಯದಲ್ಲಿ ಸಿಕ್ಕಿ ಬೇರೆ ಬೇರೆ ಪ್ರಮಾಣಗಳಲ್ಲಿ ತೊಳಲುವುದೇ ಜನಸಾಮಾನ್ಯದ ಕಥೆ.</p>
<p> ಚಂದ್ರಶೇಖರನು ವಿದ್ಯಾಪಕ್ಷಪಾತಿ; ಆದರೂ ಮದುವೆಯಾದ ಮೇಲೆ ಒಂದೊಂದು ಸಾರಿ ‘‘ಈ ಶಾಸ್ತ್ರ ವ್ಯಾಸಂಗವನ್ನು ಬಿಟ್ಟು ಸ್ತ್ರೀಸೌಂದರ್ಯದಲ್ಲಿ ಮುಳುಗಲೇ?’’ ಎಂದು ಯೋಚಿಸುತ್ತಾನೆ. ಏಕಾಗಬಾರದು? ಅದೊಂದು ಭ್ರಾಂತಿ, ಅಷ್ಟೇಯೆ. ಸುಖಪಡುವಾಗ ಪಡಬೇಕು; ಧರ್ಮಾವಿರುದ್ಧವಾದ ಕಾಮವೂ ಧರ್ಮವೇ ಅಲ್ಲವೇ? ರಾಜರ್ಷಿಗಳು ಯೌವನದಲ್ಲಿ ವಿಷಯೈಷಿಗಳೇ. ಹಸಿವು ಇಂಗಲು ಊಟ ಮಾಡುವುದಿಲ್ಲವೇ? ಹಸಿವಿನ ಹಾಗೆಯೇ ಹೆಂಗಸೂ.-ಪ್ರವೃತ್ತಿರೇಷಾ ಭೂತಾನಾಂ. ಖೋಜೆಗೆ ಈ ಸಮಸ್ಯೆಇಲ್ಲ; ಕಲ್ಲಿಗೆ, ಗೋಡೆಗೆ, ಇಲ್ಲ.</p>
<p> ಸಂಸಾರದಲ್ಲಿ ದಾಂಪತ್ಯಪ್ರೇಮ ಪವಿತ್ರವಾದದ್ದು; ನಿಜ; ಆದರೆ, ಹೆಂಡತಿ ಮೆಚ್ಚಿಕೊಂಡರೆ ಗಂಡನಿಗೆ ಸುಖ; ಅವಳು ಏನಾದರೂ ಕಾರಣದಿಂದ, ಅವನಲ್ಲಿ ಉದಾಸೀನಳಾದರೆ, ಅವನನ್ನು ತಿರಸ್ಕರಿಸುವುದಾದರೆ, ತುಚ್ಛವಾಗಿ ನಿಕೃಷ್ಟವಾಗಿ ಕಾಣುವುದಾದರೆ, ದ್ವೇಷಿಸುವುದಾದರೆ, ಅವನ ಪಾಡು ನಾಯಿಪಾಡು! ಅವನ ವಿದ್ಯೆ ಬುದ್ಧಿ ಐಶ್ವರ್ಯ ಚತುರುಪಾಯ, ಒಂದೂ ಉಪಯೋಗಕ್ಕೆ ಬರುವುದಿಲ್ಲ. ನಿರ್ಬಂಧದಿಂದ ವಶಪಡಿಸಿಕೊಳ್ಳು ವುದಾದರೆ ದೇಹವನ್ನು ವಶಪಡಿಸಿಕೊಳ್ಳಬಹುದು-ಅದೂ ಸಂದೇಹವೇ-ಮನಸ್ಸನ್ನು ವಶಪಡಿಸಿಕೊಳ್ಳುವುದಕ್ಕಾ ಗುತ್ತದೆಯೇ? ಒಲಿದರೆ ತಾನೇ ನಾರಿ? ಚಂದ್ರಶೇಖರನು ಸಮಾಧಾನ ಮಾಡಿಕೊಂಡು ಶಾಂತಚಿತ್ತದಿಂದ, ಕರ್ತವ್ಯ ಬುದ್ಧಿಯಿಂದ, ಓದುಬರಹಗಳನ್ನು ಒಗೆದು ಶೈವಲಿನಿಯನ್ನು ಒಲಿಸಿಕೊಳ್ಳಲು ಪ್ರಯತ್ನ ಮಾಡಿದ್ದಾನು. ಬುದ್ಧಿಪೂರ್ವಕವಾಗಿ ಪ್ರಯತ್ನ ಮಾಡಿದ್ದಾನು. ಅದು ಶೈವಲಿನಿಯು ಬುದ್ಧಿವಿಕಲ್ಪದಿಂದ ಪಾರಾದಳೆಂದು ತಿಳಿದಾಗ ಅವನು ತೋರಿಸಿದ ಉತ್ಸಾಹದಿಂದಲೇ ವ್ಯಕ್ತವಾಗುತ್ತದೆ.-ಆಗ ‘ಆಹ್ಲಾದದಿಂದ ಚಂದ್ರಶೇಖರನು, ಶೈವಲಿನಿಯನ್ನು ಆಲಿಂಗಿಸಿಕೊಳ್ಳುವುದಕ್ಕೆ ಹೋಗಿ ಸುಂದರಿಯನ್ನು ಆಲಿಂಗನ ಮಾಡಿಕೊಂಡು ಬಿಡುವುದರಲ್ಲಿ ದ್ದನು.’ ಆದರೆ ಅವಳೂ ಅಷ್ಟೇ ಉತ್ಸಾಹದಿಂದ, ಪ್ರೇಮವನ್ನು ಸೂಸಿ, ಅವನೊಡನೆ ಸಂಸಾರ ಮಾಡಿಕೊಂಡಿ ರುವುದಕ್ಕೆ ಯಾರು ಹೊಣೆ? ಮುವ್ವತ್ತು ನಲವತ್ತು ವರ್ಷದವನೇನು ಮುದುಕನಲ್ಲ; ಶಾಸ್ತ್ರ ಓದಿದ ಮಾತ್ರದಿಂದ ಮೈಯಿನ ಬಿಸಿರಕ್ತ ತಣ್ಣಗಾಗಿ, ಕಾಮಕ್ರೋಧಗಳು ಸತ್ತುಹೋಗುವುದಿಲ್ಲ. ಅವನು ಕಾಮಿಯಾಗಿಲ್ಲ ದಿರಬಹುದು; ಆದರೆ ಅರಸಿಕನೆಂದು ಹೇಳಲು ಕಾರಣವಿಲ್ಲ; ಉತ್ಸಾಹಿಯಲ್ಲದಿರಬಹುದು, ಉದಾಸೀನನೆಂದು ಹೇಳಲಾಗದು; ತನ್ನಿಂದ ಅವಳಿಗೆ ತೊಂದರೆಯಾಗಬಾರದೆಂದು, ತಾನು ಊಟಕ್ಕೆ ಏಳುವುದು ಹೊತ್ತಾದರೆ, ಅಡಿಗೆಯನ್ನು ಮುಚ್ಚಿಟ್ಟು ಅವಳು ಮಲಗಿಕೊಲ್ಳಬಹುದು ಎಂದು ಅವನು ಅನುಮತಿಯನ್ನು ಕೊಟ್ಟಿದ್ದನಂತೆ. ಒಂದೊಂದು ದಿನಹಾಗೆ ಅವಳು ಮಲಗಿನಿದ್ರೆ ಹೋಗಿದ್ದರೆ, ಅವಳ ಮುಖವನ್ನು ನೋಡಿ ಕೊರಗಿ ‘ಅಯ್ಯೋ! ನಾನು ಈ ಪ್ರಾಣಿಯನ್ನು ಹೀಗೆ ಅಲಕ್ಷ್ಯ ಮಾಡಿದ್ದೇನಲ್ಲಾ!’ ಎಂದು ಅವನು ಪಶ್ಚಾತ್ತಾಪ ಪಟ್ಟದ್ದುಂಟು! ಅದಿರಲಿ; ಅವಳು ತಾನೇ ಅವನಲ್ಲಿ ತೋರಿಸುತ್ತಿದ್ದ ಅಭಿಮಾನವೇನು? ಚಿಕ್ಕ ಹುಡುಗಿಯಾಗಿದ್ದಾಗಲೇ ಗಂಗಾ ತೀರದಲ್ಲಿ ಹೂವಿನ ಮಾಲೆ ಕಟ್ಟಿ ಪ್ರತಾಪನೊಡನೆ ಪ್ರೇಮದ ಸರಸಸಲ್ಲಾಪ ಚೆಲ್ಲಾಟಗಳನ್ನಾಡುತ್ತಿದ್ದವಳಿಗೆ ಕೈ ಹಿಡಿದ ಗಂಡನಲ್ಲಿ-ಅವನೇನು ಮೂರ್ಖನಲ್ಲ, ದಡ್ಡನಲ್ಲ, ಕುರೂಪಿಯಲ್ಲ, ವೃದ್ಧನಲ್ಲ-ಒಂದು ಸರಸವಾದ ಮಾತು ಹೊರಡಲಿಲ್ಲವೇ? ಯುವತಿಯ, ಸುಂದರಿಯಾದ ಯುವತಿಯ, ಪ್ರೇಮದೃಷ್ಟಿ ರಸವಾಕ್ಕುಗಳಿಗೆ ಸೋಲದಿರುವ ಪಂಡಿತನೂ ಉಂಟೇ? ವಸ್ತುಸ್ಥಿತಿಯೇನೆಂದರೆ, ಅವಳ ಹೃದಯವು ಪ್ರತಾಪನಿಗೆ ದತ್ತವಾಗಿತ್ತು; ಅದು ಚಂದ್ರಶೇಖರನ ಕಡೆಗೆ ಒಲಿಯಬೇಕಾದರೆ ಗಂಗಾನದಿಯು ಬಂಗಾಳಕೊಲ್ಲಿಗೆ ಹರಿಯುವುದಕ್ಕೆ ಬದಲು ಹಿಮಾಲಯ ಪರ್ವತವನ್ನು ಏರುವಂತಾಗುತ್ತಿತ್ತು.</p>
<p> ಆದ್ದರಿಂದ ಅವರು ಮುಂದೆ, ಬದುಕಿದ್ದವರೆಗೆ, ಗಾಣದ ಎತ್ತುಗಳಂತೆ, ಅಥವಾ ಎತ್ತುಕೋಣಗಳಂತೆ, ಜೀವನ ನಡಸಿಕೊಂಡು ಹೋಗಿರುವುದು ಸಂಭವ. ಸುಖವಿಲ್ಲದ ಜೀವನವನ್ನು ಸುಡಲಿ! ಅದರಲ್ಲಿಯೂ ಗಂಡಹೆಂಡಿರು, ಮಕ್ಕಳಿಲ್ಲದೆ,² 
ಮತ್ತೊಬ್ಬರಿಲ್ಲದೆ, ತಾವು ಅನ್ಯೋನ್ಯವಾಗಿರದೆ, ಮಾತುಕಥೆ ಕೂಡ ಇಲ್ಲದೆ, ಮಸಣ ಮೌನದಿಂದ ದಾರುಜೀವನವನ್ನು ಜೀವಿಸುವುದು ಸಾವಿಗಿಂತ ಕಡೆ! ತನ್ನ ಪ್ರಣಯಿನಿ ತನಗೆ ಮುಖ ತೋರಿಸಬೇಡವೆಂದು ಹೇಳಿದ ಮೇಲೆ ಪ್ರತಾಪನೂ, ತನ್ನ ಗಂಡನು ವಿಷಕುಡಿದು ಪ್ರಾಣಬಿಡೆಂದು ಹೇಳಿದು ದಾಗಿ ಕೇಳಿದ ಮೇಲೆ ದಲಿನಿಯೂ ಸತ್ತು ಬದುಕಿಕೊಂಡರು. ಸಂತೋಷದಿಂದ ಸತ್ತರು. ಅರಿಹೋಗಿ ಬೂದಿ ತುಂಬಿದ ಒಲೆಯಂತಿದ್ದ ಶೈವಲಿನಿಯಿಂದ ಏನುರಸಪಾಕ ಸಾಧ್ಯವಾಗಿದ್ದೀತು? ಇಂಥ ಸಂದರ್ಭಗಳಲ್ಲಿ, ಸುಖ ಬೇಕಾದರೆ, ಜಾತಿಕುಲಗೋತ್ರಗಳೂ ಜಾತಕಗಳೂ ಅಡ್ಡಿ ಬರಬಾರದು. (ಹಾಗೆ ಅಡ್ಡದಾರಿ ಹಿಡಿದು ಮದುವೆ ಮಾಡಿಕೊಂಡರೆ ಆ ಸಂಬಂಧ ಶಾಶ್ವತವಾಗಿ ಸುಖದಾಯಕವಾಗಿರುತ್ತದೆಂಬ ಧೈರ್ಯವೇನಿಲ್ಲ. ಇರಲಿ!) ಕ್ರೈಸ್ತ ಮಹಮ್ಮದೀಯ ಮತಗಳಲ್ಲಿ ಮತಾಂತರ ಹೊಂದಿ ಮದುವೆಯಾಗಲು ಅವಕಾಶವಿದೆ. ಗೋತ್ರ ಒಂದಾದರೆ ವರನೋ ಕನ್ಯೆಯೋ ಬೇರೆ ಗೋತ್ರಕ್ಕೆ ದತ್ತುವಾಗಿ ಮದುವೆಮಾಡಿಕೊಳ್ಳ ಕೂಡದೇಕೆ? ಈ ಕಟ್ಟು ಹಿಂದುಗಳಿಗೆ, ಅದರಲ್ಲಿಯೂ ಬ್ರಾಹ್ಮಣರಿಗೆ, ತಾನೇ!</p>
<p> ದಾಂಪತ್ಯ ಸಂಬಂಧದಲ್ಲಿ ವಿಚಾರಕ್ಕೆ ಬರುವ ಒಂದುದೊಡ್ಡ ಪ್ರಶ್ನೆ-ಅಬಲೆಯಾಗಲಿ, ಸಬಲೆಯಾಗಲಿ, ಪಾಪಿಯಾಗಲಿ ಪರದೇಶಿಯಾಗಲಿ, ತನಗೆ ಸರಿಹೋಗಲಿಲ್ಲವೆಂದು ಕೈಹಿಡದ ಹೆಂಡತಿಯನ್ನು ತ್ಯಜಿಸಬೇಕೇ, ಸರಿಮಾಡಿಕೊಂಡು ಸಮಾಧಾನ ತಂದುಕೊಂಡು ಅವಳೊಡನೆ ಬಾಳಬೇಕೇ ಎಂಬುದು.³
</p>
<p>__________</p>
<p>2
. ಗಂಡಹೆಂಡತಿಯರಿಗೆ ಮನಸ್ಸು ಹೊಂದದಿದ್ದರೂ ಮಕ್ಕಳಾಗುವದಿಲ್ಲವೆಂದು ಶರೀರಶಾಸ್ತ್ರಜ್ಞರು ಅಭಿಪ್ರಾಯ ಪಡುತ್ತಾರೆ.</p>
<p>3
. ಸಾವಿರಾರು ವರ್ಷಗಳ ಅನುಭವದಿಂದ, ಗಂಡುಹೆಣ್ಣಿನ ಸಂಬಂಧಕ್ಕೆ ಮದುವೆಯೇ ಉತ್ತಮವಾದ ವ್ಯವಸ್ಥೆಯೆಂದು ಸಮಾಜವು ನಿಷ್ಕರ್ಷಿಸಿ ನಡಸಿಕೊಂಡು ಬರುತ್ತಿದೆ. ಆದರೆ ಈಚೀಚೆಗೆ ಅದರಲ್ಲಿ ನಂಬಿಕೆ ಕಡಿಮೆಯಾಗಿ ಜನಕ್ಕೆ ಮದುವೆಯಾದರೆ ಸುಖಕ್ಕಿಂತ ಹಿಂಸೆಯೇ ಹೆಚ್ಚು ಎನ್ನಿಸುತ್ತಿದೆ. ಆದ್ದರಿಂದ ನಾಗರಿಕ ಸಮಾಜದಲ್ಲಿ ಮದುವೆಯೇ ಬೇಡ, ಮಾಡಿಕೊಂಡರೆ ಅದನ್ನು ಆದಷ್ಟು ಮುಂದಕ್ಕೆ ತಳ್ಳೋಣ, ಅದರಲ್ಲಿ ತೊಂದರೆ ಬಂದರೆ ಅದರಿಂದ ಬಿಡಿಸಿಕೊಳ್ಳೋಣ ಎಂಬ ಭಾವನೆ ಹೆಚ್ಚಾಗುತ್ತಿದೆ. ನಮ್ಮ ದಏಶದಲ್ಲಿ ‘ಪ್ರತಿಯೊಬ್ಬ ಗಂಡಸಿಗೂ ಹೆಂಗಸಿಗೂ ಮದುವೆ ಒಂದು ಸಂಸ್ಕಾರ, ಅದು ಧರ್ಮಾಚರಣೆಯಲ್ಲಿ ವಿಧೇಯ’ ಎಂಬ ಭಾವ ಹೋಯಿತು. ಮಾಡಿಕೊಂಡರೆ ಅನುಕೂಲಕ್ಕೆ, ಸುಖಕ್ಕೆ. ಅವು ದೊರೆಯದಿದ್ದರೆ ಏಕೆ ಮಾಡಿಕೊಳ್ಳಬೇಕು? ಈ ಪರಿಸ್ಥಿತಿಗೆ ಸ್ವಾತಂತ್ರ್ಯ ಪ್ರೀತಿ, ಆರ್ಥಿಕಸ್ಥಿತಿ, ಒಂಟಿಜೀವನಕ್ಕೆ ಈಗ ಇರುವ ಸಾಮಾಜಿಕ ಸೌಕರ್ಯಗಳು ಇವು ಸಹಾಯ ಮಾಡುತ್ತಿವೆ. ನಮ್ಮ ದೇಶದಲ್ಲಿ ವಿದ್ಯಾಬುದ್ಧಿಗಳಲ್ಲಿ ಬಹಳ ಮುಂದುವರಿದದ್ದೆನ್ನಿಸಿಕೊಂಡಿರುವ ಕೇರಳದಲ್ಲಿ ಶೇಕಡ ೬೦ ಗಂಡಸರೂ, ಶೇಕಡ ೪೦ ಹೆಂಗಸರೂ, ಒಂಟಿ ಜೀವನವನ್ನು ನಡಸಿಕೊಂಡುಬರುತ್ತಿದ್ದಾರೆಂದು ಜನಗಣತಿಯಿಂದ ಗೊತ್ತಾಗುತ್ತದೆ. ಆದ್ದರಿಂದ ಇನ್ನು ಐವತ್ತು ನೂರು ವರ್ಷಗಳಲ್ಲಿ ವಿವಾಹವ್ಯವಸ್ಥೆ ಯಾವ ರೂಪವನ್ನು ತಾಳುವುದೋ ಯಾವ ಹೊಸ ಆದರ್ಶ ಏರ್ಪಡುವುದೋ ಹೇಳಲಾಗುವುದಿಲ್ಲ.</p>
<p>ಅದರಲ್ಲಿಯೂ ಶೈವಲಿನಿಯಂಥ ಹುಡುಗಿ ಬಡವರ ಮನೆಯ ಹೆಣ್ಣು; ಬೇರೆ ದಿಕ್ಕಿಲ್ಲ; ಬಂಧುಬಳಗವಿಲ್ಲ; ಆಸ್ತಿಪಾಸ್ತಿಗಳಿಲ್ಲ; ಮಕ್ಕಳಿಲ್ಲ. ಅವಳು ಪ್ರತಾಪನನ್ನು ಕುರಿತು ಆಡಿದ ‘‘ನಿನಗೆ ಐಶ್ವರ್ಯವಿದೆ, ಬಲವಿದೆ, ಕೀರ್ತಿಯಿದೆ, ಬಂಧುಬಳಗವಿದೆ, ಭರವಸೆಯಿದೆ, ರೂಪಸಿಇದ್ದಾಳೆ; ನನಗೇನಿದೆ ಪ್ರತಾಪ?’’ ಎಂಬಮಾತುಗಳು ಕಣ್ಣೀರು ತರುತ್ತವೆ. ಅವಳು ಪ್ರತಾಪನ ಆಸೆಯನ್ನು ಬಿಟ್ಟು ಓಡಿಹೋಗಿ, ಮುಳ್ಳು ಕಲ್ಲುಗಳಿಂದ ನಿಬಿಡವಾದ ಪರ್ವತ ಪ್ರಾಂತದಲ್ಲಿ, ಮಳೆಗಾಳಿ ಗುಡುಗು ಕತ್ತಲೆಗಳಲ್ಲಿ ಸಿಕ್ಕಿ ದಿಕ್ಕೆಟ್ಟು ‘ಸಂಸಾರಸುಖ ತುಂಬಿದ ವೇದಗ್ರಾಮ ದಲ್ಲಿದ್ದ ಗಂಡನ ಮನೆಯನ್ನು ಜ್ಞಾಪಿಸಿ’ಕೊಂಡಾಗ ಚಂದ್ರಶೇಖರನು ಬಂದು ಅವಳನ್ನು ಎರಡುಕೈಗಳಲ್ಲಿಯೂ ಎಳೆಯ ಮಗುವನ್ನು ಎತ್ತಿಕೊಂಡಂತೆ ಎತ್ತಿಕೊಂಡು ಹೋದನು. ಅವನ ಹೃದಯವು ಓದಿನಿಂದ ಒಣಗಿ ಕಲ್ಲಾಗಿರಲಿಲ್ಲ. ಪರಪುರುಷನ-ಅಥವಾ ಬಾಲ್ಯಸ್ನೇಹಿತನ-ಮೇಲಣ ಮೋಹದಿಂದ ಶೈವಲಿನಿಯು ವಿಮುಖ ಳಾಗಿದ್ದಂತೆ, ಅವನು ಯಾವುದಾದರೂ ಪರಸ್ತ್ರೀಯ ಮೇಲಣ ಮೋಹದಿಂದ ಅವಳಲ್ಲಿ ವಿಮುಖನಾಗಿರಲಿಲ್ಲ. ತನ್ನ ಮನಸ್ಸು ರೋಸಿಹೋಗಿದ್ದರೂ, ಶಾಸ್ತ್ರಜ್ಞಾನದಿಂದಲೂ ವಿವೇಕದಿಂದಲೂ ಗುರೂಪದೇಶದಿಂದಲೂ ತಿಳಿವಳಿಕೆ ತಂದುಕೊಂಡು, ಯೋಗಚಿಕಿತ್ಸೆಯಿಂದ ಅವಳ ಮನಸ್ಸನ್ನು ತಿರುಗಿಸಿ ಅವನು ಅವಳೊಡನೆ ಸಂಸಾರವನ್ನು ನಡಸಿಕೊಂಡು ಹೋದನು. ಪುಣ್ಯಸ್ಪರ್ಶದಿಂದ ಉದ್ಧಾರಳಾದ ಅಹಲ್ಯೆಯನನು ಗೌತಮನಂಥ ವನೂ ಪರಿಗ್ರಹಿಸಲಿಲ್ಲವೇ?</p>
<p> ಗಂಡಸು ಅಡ್ಡದಾರಿ ಹಿಡಿದಾಗ ಹೆಂಡತಿಯ ಕರ್ತವ್ಯವೂ ಇಂಥದೇ; ವಿಷವೃಕ್ಷದಲ್ಲಿ ಸೂರ್ಯಮುಖಿ ಯು ಗಂಡನಿನಗಾಗಿ ತನ್ನ ಸುಖವನ್ನು ತ್ಯಾಗಮಾಡುತ್ತಾಳೆ; ಆದರೆ ಅದರಿಂದೇನೂ ಯಾರಿಗೂ ಸುಖವಾಗು ವುದಿಲ್ಲ; ವಿಧಿಯು ಆ ಸಂಸಾರದಲ್ಲಿ ನೆಟ್ಟ ಕುಂದರೂಪವಾದ ಮುಳ್ಳನ್ನು ಕಿತ್ತು ಹಾಕಿದ ಮೇಲೆ ಪರಿಸ್ಥಿತಿ ಉತ್ತಮಗೊಳ್ಳುತ್ತದೆ.</p>
<p> ಫಾಸ್ಟರ್​, ತಕಿ, ಇವರು ಸಂಯಮದ ಗಂಧವನ್ನೇ ಅರಿಯರು. ಒಬ್ಬನಿಗೆ ಫಾಸಿಯೂ, ಇನ್ನೊಬ್ಬನಿಗೆ ಶಿರಶ್ಛೇದನವೂ ಶಿಕ್ಷೆಯಾಗಿ ಲಭಿಸಿದುವು.</p>
<p> ಸಂಯಮಿಗಳಾದ ಸಜ್ಜನರಿಗೂ ವಿಷವೃಕ್ಷದ ನೆರಳಿನಲ್ಲಿ ಹಿಂಸೆ ಇರುತ್ತದೆ. ಚಂದ್ರಶೇಖರನೂ ದಲನಿ ಯೂ ಇದಕ್ಕೆ ಉದಾಹರಣೆ.</p>
<p> ಹೀಗೆ, ಸಂಯಮಿಗಳಿಗೂ ಸಜ್ಜನರಿಗೂ ವಿಷವೃಕ್ಷದ ನೆರಳು ಏಕೆ ದೊರಕಬೇಕು? ಅವರಿಗೆ ದುಃಖ ಏಕೆ ಒದಗಬೇಕು? ದುಃಖ ತಾನೇ ಪ್ರಪಂಚದಲ್ಲಿ ಏಕೆ ಇರಬೇಕು? ಏಕೆ ಇದೆ? ಇದು ಇನ್ನೂ ವ್ಯಾಪಕವಾದ ಪ್ರಶ್ನೆ. ಬಂಕಿಮನು ಇದಕ್ಕೆ ರಮಾನಂದಸ್ವಾಮಿಯಿಂದ ಉತ್ತರ ಹೇಳಿಸಿದ್ದಾನೆ. ಚಂದ್ರಶೇಖರನು ದುಃಖದಿಂದ ಅಭಿಭೂತನಾಗಿ, ಪುಸ್ತಕಗಳಿಗೆಲ್ಲಾ ಬೆಂಕಿಹಾಕಿ, ಮನಶ್ಯಾಂತಿಗೆಂದು ರಮಾನಂದಸ್ವಾಮಿಯ ಹತ್ತಿರಕ್ಕೆ ಬರುತ್ತಾನೆ. ಅವನು ‘ಸಿದ್ಧಪುರುಷ,’ ‘ಅದ್ವಿತೀಯಜ್ಞಾನಿ’. ಅವನು ಮಾಡಿದ ಉಪದೇಶವಿದು:-</p>
<p> ಚಂದ್ರಶೇಖರ! ನೀನು ಸಂಪಾದಿಸಿದ ವಿದ್ಯೆಯನ್ನು ಸಾವಧಾನವಾಗಿ ಪ್ರಯೋಗಕ್ಕೆ ತೆಗೆದುಕೊಂಡು ಬಾ. ಹೃದಯದಲ್ಲಿ ಎಂದೂ ಸಂತಾಪಕ್ಕೆ ಎಡೆಗೊಡಬೇಡ. ಏಕೆಂದರೆ ದುಃಖವೆಂದೇ ಒಂದು ಸ್ವತಂತ್ರವಾದ ಪದಾರ್ಥವಿಲ್ಲ; ಜ್ಞಾನಿಗಳಿಗೆ ಸುಖದುಃಖಗಳು ಸಮಾನ, ಅಥವಾ ಒಂದೇ. ಭೇದ ಮಾಡಿದರೆ, ಯಾರು ಪುಣ್ಯಾತ್ಮರು ಅಥವಾ ಸುಖಿಗಳು ಎಂದು ಪ್ರಖ್ಯಾತರಾಗಿದ್ದಾರೋ ಅವರನ್ನು ಚಿರದುಃಖಿಗಳು ಎನ್ನಬೇಕಾಗು ತ್ತದೆ. ಯಯಾತಿ ಹರಿಶ್ಚಂದ್ರ ದಶರಥ ಶ್ರೀರಾಮ ಯುಧಿಷ್ಠಿರ ನಳ ಮುಂತಾದ ಹಿಂದಿನಕಾಲದ ಸಾರ್ವಭೌಮ ರಾದ ಪುಣ್ಯಾತ್ಮರು ದುಃಖಪಟ್ಟದ್ದೇ ಹೆಚ್ಚು; ಸುಖವಾಗಿದ್ದದ್ದು ಎಲ್ಲೋ ಸ್ವಲ್ಪ. ವಸಿಷ್ಠ ವಿಶ್ವಾಮಿತ್ರ ಮುಂತಾದ ಮಹರ್ಷಿಗಳೂ ದುಃಖ ಅನುಭವಿಸಿದರು; ಇಂದ್ರಾದಿದೇವತೆಗಳೂ ಶಾಪಕ್ಕೆ ಗುರಿಯಾದರು, ರಾಕ್ಷಸರಿಂದ ಪೀಡಿತರಾದರು; ಕೊನೆಗೆ ಸರ್ವಜ್ಞನಾದ ವಿಧಾತನೂ ದುಃಖಮಯವಾದ ಅನಂತಸಂಸಾರದ ದುಃಖರಾಶಿ ಯನ್ನು ಅನಾದ್ಯನಂತಕಾಲ ಅನಿವಾರ್ಯವಾಗಿ ಅನುಭವಿಸುತ್ತಾನೆ. ಇಲ್ಲದಿದ್ದರೆ ಅವನನ್ನು ದಯಾಮಯನೆನ್ನು ವುದು ಏಕೆ? ದುಃಖಕ್ಕೂ ದಯೆಗೂ ನಿತ್ಯಸಂಬಂಧ. ದುಃಖವಿಲ್ಲದಿದ್ದರೆ ದಯೆಯ ಸಂಚಾರವೆಲ್ಲಿ? ನಿರ್ವಿಕಾರ ನಿಗೆ ದುಃಖವೆಲ್ಲಿ ಬಂತು ಎಂದು ಕೇಳಬಹುದು. ಅವನು ನಿರ್ವಿಕಾರನಾದರೆ, ಅವನಿಗೆ ಸೃಷ್ಟಿ ಸ್ಥಿತಿಸಂಹಾರಗಳ ಮೇಲೆ ಇಚ್ಛೆ ಇಲ್ಲ. ಅವನನ್ನು ಸೃಷ್ಟಿಕರ್ತಾ ವಿಧಾತಾ ಎನ್ನಲಾಗುವುದಿಲ್ಲ. ಸೃಷ್ಟಿಕರ್ತನೂ ವಿಧಾತನೂ ಆದರೆ ಅವನು ನಿರ್ವಿಕಾರನಲ್ಲ-ಅವನು ದುಃಖಮಯ. ಆದರೆ ಹಾಗೂ ಎನ್ನುವಂತಿಲ್ಲ; ಏಕೆಂದರೆ, ಅವನು ನಿತ್ಯಾನಂದ ಸ್ವರೂಪ. ಆದ್ದರಿಂದ ದುಃಖವೆಂಬುದು ಇಲ್ಲ; ಇದು ಸಿದ್ಧಾಂತ.</p>
<p> ದುಃಖವಿದೆ ಎಂದು ಒಪ್ಪಿಕೊಂಡರೆ, ಅದರ ನಿವಾರಣೆಗೆ ಮಾರ್ಗವೇನು? ಎಲ್ಲರೂ ಎಲ್ಲರ ದುಃಖ ನಿವಾರಣೆಗಾಗಿ ಪ್ರಯತ್ನಪಟ್ಟರೆ ಅದು ಅವಶ್ಯವಾಗಿ ನಿವಾರಣೆಯಾಗಲೇಬೇಕು. ವಿಧಾತನು ಪ್ರತಿನಿತ್ಯವೂ ಸೃಷ್ಟಿಯ ದುಃಖನಿವಾರಣೆಯಲ್ಲಿ ನಿರತನಾಗಿದ್ದಾನೆ; ಸಂಸಾರದಲ್ಲಿನ ದುಃಖ ನಿವೃತ್ತಿಯಾದರೆ ಈಶ್ವರನ ದುಃಖವೂ ನಿವಾರಣೆಯಾಗುತ್ತದೆ. ದೇವತೆಗಳು ಜೀವರ ದುಃಖ ನಿವಾರಣೆಯಲ್ಲಿ ನಿರತರಾಗಿದ್ದಾರೆ-ಅದರಿಂದಲೇ ಅವರಿಗೆ ಸುಖ. ಇಂದ್ರಿಯಾದಿ ವಿಕಾರಗಳಿಲ್ಲದ ದೇವತೆಗಳಿಗೆ ಬೇರೆ ಸುಖವಿಲ್ಲ. ಋಷಿಗಳು ಲೋಕ ಹಿತೈಷಿಗಳು; ಭೀಷ್ಮಾದಿವೀರರು ಪರೋಪಕಾರಿಗಳು. ಪರೋಪಕಾರಿಯೇ ಸುಖಿ, ಪರೋಪಕಾರವೇ ಪರಮಧರ್ಮ. ಧರ್ಮಶಾಸ್ತ್ರ, ವೇದ, ಪುರಾಣ, ಇತಿಹಾಸ ಸಾಹಿತ್ಯ ಎಲ್ಲವೂ ಇದನ್ನೇ ಹೇಳುತ್ತವೆ.</p>
<p> ಇದರಲ್ಲಿ ಎರಡು ಪಕ್ಷಗಳಿವೆ-ಒಂದು ದುಃಖವೆಂಬುದೇ ಇಲ್ಲ ಎಂಬುದು, ಇನೊಂದು ದುಃಖವಿದೆ ಎಂಬುದು. ಇವುಗಳಲ್ಲಿ ಎರಡನೆಯಮತ ನಿರ್ವಿವಾದ; ದುಃಖವು ಎಲ್ಲರಿಗೂ ಇದೆ; ಅದನ್ನು ಅನುಭವಿಸದವ</p>
<p>ರಾರು? ಅದು ಪ್ರತ್ಯಕ್ಷ ಪ್ರಮಾಣಸಿದ್ಧ. ದುಃಖವೆಂಬುದೇ ಇಲ್ಲ ಎಂಬ ಮತ ಅರ್ಥವಾಗುವುದಿಲ್ಲ; ದೇವತೆಗಳಿ ದ್ದಾರೋ ಇಲ್ಲವೋ, ಸೃಷ್ಟಿಕರ್ತನೂ ವಿಧಾತನೂ ಇದ್ದಾರೋ ಇಲ್ಲವೋ, ಅವರಿಗೆ ಸುಖದುಃಖಗಳುಂಟೋ ಇಲ್ಲವೋ, ಅವರು ನಮ್ಮ ಸುಖದುಃಖಗಳ ಸಂಪಾದನ ನಿವಾರಣಗಳಲ್ಲಿ ಆಸಕ್ತರಾಗಿದ್ದಾರೋ ಇಲಲವೋ, ಯಾರು ಬಲ್ಲರು? ಹಿಂದಿನ ಕಾಲದ ಆದರ್ಶರಾಜರು ಕಷ್ಟಪಟ್ಟರೆಂದರೆ, ಅದು ಪರಹಿತಕ್ಕಾಗಿ, ದಯೆಯಿಂದ ಪ್ರೇರಿತರಾಗಿ, ಪಟ್ಟದ್ದಿರಬಹುದು. ಆದರೆ ಧರ್ಮಿಷ್ಠನಿಗೆ ದುಃಖವೇಕೆ ಬರಬೇಕು? ಇದು ಹಳೆಯ ಪ್ರಶ್ನೆ; ಧರ್ಮಕ್ಕೂ ಸುಖಕ್ಕೂ ಸಂಬಂಧವಿಲ್ಲ ಎಂಬುದು ಒಂದು ಉತ್ತರ; ಹೀಗೆಂದು ಹೇಳುವವರೇ ಧರ್ಮದಿಂದ ಪರದಲ್ಲಿ ಸುಖವುಂಟು ಎಂದು ಹೇಳುತ್ತಾರೆ. ಪರವೆಂಬುದು ಇದೆಯೋ ಇಲ್ಲವೋ, ಅದರ ಸ್ವರೂಪವೇನೋ, ಅಲ್ಲಿ ಸುಖದುಃಖಗಳಿವೆಯೋ ಇಲ್ಲವೋ, ಅವನ್ನು ದೇಹಬಿಟ್ಟ ಜೀವನು ಅನುಭವಿಸುವುದು ಸಾಧ್ಯವೋ ಅಲ್ಲವೋ ಯಾರು ಬಲ್ಲರು? ಇಹಲೋಕದಲ್ಲಂತೂ ಸುಖದುಃಖಗಳಿವೆ. ದಯೆಯಿಂದ ಕರಗಿ ಪರದುಃಖದಲ್ಲಿ ದುಃಖಿಯಾಗಿ ಅದನ್ನು ನಿವಾರಣೆ ಮಾಡಿದರೆ ಮನಸ್ಸಿಗೆ ಒಂದು ಸಂತೋಷ ಉಂಟಾಗುತ್ತದೆ. ಹತ್ತು ಜನ ಇರುವ ಒಂದುಸಮಾಜದಲ್ಲಿ ಪ್ರತಿಯೊಬ್ಬನೂ ತನ್ನಸುಖಕ್ಕಾಗಿ ಹಾತೊರೆಯದೆ, ಪರಹಿಂಸೆಯಲ್ಲಿ ನಿರತನಾಗದೆ, ಪರಹಿತಕ್ಕಾಗಿ ದುಡಿದರೆ ಆ ಸಮಾಜದಲ್ಲಿ ದುಃಖ ಬಹುಮಟ್ಟಿಗೆ ಕಡಮೆಯಾಗುತ್ತದೆ, ಶಾಂತಿಸುಖಗಳೂ ಹೆಚ್ಚುತ್ತವೆ ಎಂಬುದುಖಂಡಿತ. ಆದರೆ ದಯೆಅನುಕಂಪೆಗಳು ಎಲ್ಲರಲ್ಲಿಯೂ ಎಲ್ಲಕಾಲದಲ್ಲಿಯೂ ಬರುವು ದಿಲ್ಲ-ಅದಕ್ಕೆ ದೊಡ್ಡ ಅಡ್ಡಿ ಹಸಿವು, ಕಾಮ; ಅವುಗಳಲ್ಲಿ ತೃಪ್ತಿಯಿಂದ ತಾನು ಸಂತೋಷಪಡಬೇಕೆಂಬ ಆತುರ; ಅವುಗಳ ಸಂಪಾದನೆಗಾಗಿ ಕಷ್ಟಪಟ್ಟು ಕ್ರೌರ್ಯನಡಸಿ ಮೋಸಮಾಡಿಯಾದರೂ ಸಾಧಿಸಬೇಕೆಂಬ ಪ್ರವೃತ್ತಿ. ಈ ವಿಚಾರದಲ್ಲಿ ಮನುಷ್ಯನೂ ಪಶುವೂ ಒಂದೇ.</p>
<p> ಶಾಸ್ತ್ರ ವಿದ್ಯೆ, ಲೋಕಾನುಭವ, ಇವುಗಳಿಂದ ಶಿಕ್ಷಣ ಪಡೆದವನು ವಿಚಾರಶೀಲನಾಗಿ, ಬುದ್ಧಿಪೂರ್ವಕ ವಾಗಿ, ಪ್ರಯತ್ನಪುರಸ್ಸರವಾಗಿ, ಸಂಯಮದಲ್ಲಿಯೂ ಪರಹಿತದಲ್ಲಿಯೂ ನಿರತನಾದರೆ ಆಗ ಶಾಂತಿಯುಂಟು, ಸುಖವೂ ಬರಬಹುದು. ಇಲ್ಲದಿದ್ದರೆ, ದುರಂತ.</p>
<p> ಈ ತತ್ವವನ್ನು ಪ್ರತಿಪಾದಿಸುವುದಕ್ಕೆ ಉದಾಹರಣೆಗಳನ್ನು ವೇದಪುರಾಣಾದಿಗಳಿಂದ ತೆಗೆದುಕೊಳ್ಳುವುದ ಕ್ಕಿಂತ, ಇಂದಿನ ಅಥವಾ ಹಿಂದಿನ ರಾಜಕೀಯ ಸಾಮಾಜಿಕ ಚರಿತ್ರೆಗಳಿಂದ ತೆಗೆದುಕೊಳ್ಳುವುದು ಮನುಷ್ಯನ ಮನಸ್ಸಿನ ಮೇಲೆ ಹೆಚ್ಚು ಪರಿಣಾಮಕಾರಿಯಾಗುತ್ತದೆ. ಆದ್ದರಿಂದಲೇ ಐತಿಹಾಸಿಕ ಮತ್ತು ಸಾಂಸಾರಿಕ ಕಾದಂಬರಿಗಳಿಗೆ ಇಷ್ಟೊಂದು ಪ್ರಾಶಸ್ತ್ಯ. ಸುಸಂಸ್ಕೃತವಲ್ಲದ ಮನಸ್ಸು ಅದ್ಭುತವನ್ನು ಮೆಚ್ಚಬಹುದು, ನಂಬ ಬಹುದು; ತಾತ್ಕಾಲಿಕವಾದ ಬೆರಗಷ್ಟೇ ಅದರ ಪರಿಣಾಮ. ಅದು ಕಲ್ಪಿತ, ದೈವಿಕ, ಎಂಬ ಭಾವನೆ ಬಂದರೆ, ಮನಸ್ಸಿನ ಮೇಲೆ ಪರಣಾಮ ಉಂಟುಮಾಡುವುದಿಲ್ಲ; ಅದನ್ನು ತಿದ್ದುವುದಕ್ಕೆ ಸಹಕಾರಿಯಾಗುವುದಿಲ್ಲ.</p>
<p> ಸಂಸಾರಿಗೆ ಸುಖ ಬರುವುದು ಏತರಿಂದ? ಸುಖಸಾಧನವಾವುದು? ವಿದ್ಯೆಯೇ ಬುದ್ಧಿಯೇ? ಐಶ್ವರ್ಯವೇ ಪದವಿಯೇ? ಸತ್ತ್ವವೇ ಸಾಹಸವೇ? ಸೌಂದರ್ಯವೇ? ಧೈರ್ಯವೇ ಶೌರ್ಯವೇ? ಬಂಧು ಬಳಗಗಳೇ? ಇವುಗಳಲ್ಲಿ ಯಾವುದೂ, ಅಥವಾಅಷ್ಟೂ, ಕಾರಣವಾಗದಿರಬಹುದು. ಅದಕ್ಕೆ ಬೇಕಾದದ್ದು ಸುಖ ಪಡುವಪ್ರಾಪ್ತಿ. ಚಂದ್ರಶೇಖರನು ಅವನ ವಿದ್ಯೆಯಿಂದಾಗಲಿ, ಪ್ರತಾಪನು ಶೌರ್ಯದಿಂದಾಗಲಿ, ಮೀರ್​ಕಾಸಿಮನು ಪದವಿಯಿಂದಾಗಲಿ, ಗುರ್ಗಣಖಾನನು ಅವನ ಕುತಂತ್ರದಿಂದಾಗಲಿ ಸುಖಿಗಳಾಗಲಿಲ್ಲ-ಇರುವಷ್ಟು ಕಾಲ, ಇದ್ದಷ್ಟು ಮಟ್ಟಿಗೆ, ಸುಖವಾಗಿಯೇನೋ ಇದ್ದರು. ಆದರೆ ಅವರದು ಮುಳ್ಳುಹಾಸಿಗೆ. ಸುಖಕ್ಕೆ ಕಾರಣ ಬೇರೆ ಇತ್ತು. ಇವು ಯಾವುವೂ ಇಲ್ಲದೆ ಇದ್ದರೂ, ಹೆಚ್ಚಿಲ್ಲದಿದ್ದರೂ, ಪ್ರಾಯಶಃ ಒಂದೇ ಸಮನಾದ ಶಾಂತ ಸಂಸಾರ ಸುಖದಲ್ಲಿದ್ದವರು ಸುಂದರಿ ಮತ್ತು ಶ್ರೀನಾಥ. ಶೈವಲಿನಿಯೂ ಪ್ರತಾಪನೂ ಬಾಲ್ಯದಲ್ಲಿ ಬಡವರು. ಆಗಅವರು ಸುಖವಾಗಿಯೇ ಇದ್ದರು. ನಿಶ್ಚಿಂತೆಯಾಗಿ ಉಲ್ಲಾಸದಿಂದಿದ್ದರು. ಗಿಡದ ಮೇಲಣ ಹೂವುಗಳಂತೆ- ‘‘ಒಂದು ತೊಟ್ಟಿನಲ್ಲಿ ಬಿಟ್ಟ ಎರಡು ಹೂಗಳಂತೆ’’-ಕಾಂತಿ ಕೋಮಲತೆ ಸೌರಭಗಳನ್ನು ಬೀರುತ್ತ ನಲಿಯುತ್ತಿ ದ್ದರು. ಚಂದ್ರಶೇಖರನೂ ಯಾವಹತ್ತಿರದ ಬಂಧುಗಳಿಲ್ಲದಿದ್ದರೂ ಒಬ್ಬವಿಧವೆಯಾದ ತಾಯಿಯ ಜೊತೆಯಲ್ಲಿ, ಶಾಲೆಯ ಹುಡುಗನಂತೆ ಓದಿನಲ್ಲಿ ಮಗ್ನನಾಗಿ ಸುಖವಾಗಿಯೇ ಇದ್ದನು. ರಮಾನಂದನು ಸಂಸಾರಿಯಲ್ಲ. ಸಂನ್ಯಾಸಿ. ಅವನು ಜ್ಞಾನವೈರಾಗ್ಯಗಳಿಂದ ಶಾಂತಿಯನ್ನೂ ಸುಖವನ್ನೂ ಅನುಭವಿಸುತ್ತಿದ್ದವನು.</p>
<p> ತನಗೆ ನಮಸ್ಕಾರ ಮಾಡಿದ ಗೃಹಿಣಿಯೊಬ್ಬಳಿಗೆ ಕುಂತಿಯು</p>
<p> ಭಾಗ್ಯವಂತಂ ಪ್ರಸೂಯೇಥಾಃ ಮಾ ಶೂರಂ ಮಾ ಚ ಪಂಡಿತಂ ।</p>
<p> ಶೂರಾಶ್ಚ ಕೃತವಿದ್ಯಾಶ್ಚ ಮಮ ಪುತ್ರಾ ವನಂ ಗತಾಃ ॥</p>
<p>ಎಂದು ಆಶೀರ್ವಾದ ಮಾಡಿದಳಂತೆ. ಈ ಕಥೆಯಲ್ಲಿ ಪ್ರತಾಪನು ಶೂರ, ಚಂದ್ರಶೇಖರನು ಕೃತವಿದ್ಯ; ಅವರಿಬ್ಬರೂ ಸುಖಪಡಲಿಲ್ಲ. ಭಾಗ್ಯವಂತರು ಹೇಗೆ ಹುಟ್ಟುತ್ತಾರೋ, ತಾಯಿ ತಂದೆಗಳು ಏನು ಪುಣ್ಯ ಮಾಡಿ ಅವರನ್ನು ಪಡೆಯಬೇಕೋ!</p>
<p class="text-center">ಅಧ್ಯಾಯ ೧೪</p>
<p class="text-center">ರಾಜಸಿಂಹ</p>
<p> ಒಂದು ದೃಷ್ಟಿಯಿಂದ ನೋಡಿದರೆ ‘ರಾಜಸಿಂಹ’ವು ಬಂಕಿಮನ ಕೊಟ್ಟಕೊನೆಯ ಗ್ರಂಥ. ಏಕೆಂದರೆ ಅದು ಮೊದಲು ೧೮೮೨ರಲ್ಲಿಯೇ ಪ್ರಕಟವಾದರೂ, ಆಗಅದು ಒಂದು ‘ಕ್ಷುದ್ರಕಥೆ’ ಮಾತ್ರವಾಗಿತ್ತು. ೧೮೯೩ ರಲ್ಲಿ, ಅವನ ಸಾವಿಗೆ ಸ್ವಲ್ಪಮುಂಚೆ, ಅದು ಇಂದಿನ ವಿಸ್ತೃತ ಪರಿಷ್ಕೃತ ರೂಪದಲ್ಲಿ ಬಂತು. ಆದ್ದರಿಂದ ಅವನ ಪೂರ್ಣಪರಿಪಕ್ವ ಪ್ರತಿಭೆಯ ಫಲವನ್ನು ಅದರಲ್ಲಿ ನಾವು ನಿರೀಕ್ಷಿಸಬಹುದು. ಇದನ್ನು ಓದಿ ತಮ್ಮ ಹೃದಯದ ಲ್ಲಿದ್ದ ಸಾಹಿತ್ಯರಸ ಪಿಪಾಸೆಯು ಅಣಗಿತು ಎಂದು ರವೀಂದ್ರನಾಥ ಠಾಕೂರರು ಹೊಗಳಿದ್ದಾರೆ. ಇದು ‘‘ರಾಜಸಿಂಹ’’ದ ಕಥೆ:-</p>
<p class="text-center">ಪ್ರಥಮ ಖಂಡ-ಚಿತ್ರದಲ್ಲಿ ಚರಣ</p>
<p>ರಾಜಸ್ಥಾನದಲ್ಲಿ ರೂಪನಗರವೆಂಬ ಒಂದು ಸಣ್ಣ ರಾಜ್ಯವಿತ್ತು. ಅದಕ್ಕೆ ವಿಕ್ರಮಸಿಂಹನೆಂಬವನು ರಾಜನಾಗಿದ್ದನು. ಅವನಿಗೆ ಚಂಚಲಕುಮಾರಿ ಎಂಬ ರೂಪವತಿಯಾದ ಮಗಳಿದ್ದಳು. ಅವಳಿಗೆ ಸುಮಾರು ಹದಿನೆಂಟು ವರ್ಷ ವಯಸ್ಸು. ಇನ್ನೂ ಮದುವೆಯಾಗಿರಲಿಲ್ಲ.</p>
<p> ಒಂದುದಿನ ಒಬ್ಬ ಮುದುಕಿಯು ಅವಳಲ್ಲಿಗೆ ಚಿತ್ರಪಟಗಳನ್ನು ಮಾರಲು ತಂದಳು. ಚಂಚಲೆಯು ಪ್ರತಾಪಸಿಂಹ ರಾಜಸಿಂಹ ಮುಂತಾದ ರಾಜಪುತ್ರರ ಚಿತ್ರಗಳನ್ನೂ, ಆಗ ಮೊಗಲ ಬಾದಷಹನಾಗಿದ್ದ ಔರಂಗಜೇಬನ ಚಿತ್ರವನ್ನೂ ಕೊಂಡುಕೊಂಡಳು. ಔರಂಗಬೇಜನ ಚಿತ್ರವನ್ನು ನೆಲದ ಮೇಲಿಟ್ಟು ಅದನ್ನು ತನ್ನ ಎಡದ ಹೆಜ್ಜೆಯಿಂದ ಅದುಮಿ ಚೂರುಚೂರು ಮಾಡಿದಳು. ರಾಜಸಿಂಹನು ವಯಸ್ಸಾದವನು; ಅವನಿಗೆ ಬೆಳೆದ ಮಕ್ಕಳಿದ್ದರು. ಅವನಿಗೂ ವಿಕ್ರಮಸಿಂಹನಿಗೂ ಮನೆತನದ ದ್ವೇಷ; ಆದರೂ ಚಂಚಲೆಗೆ ಅವನಲ್ಲಿಮನಸ್ಸು ನೆಟ್ಟಿತು; ಅವನು ವೀರ, ಅವಳು ವೀರಬಾಲೆ. (೧-೩)</p>
<p> ಚಂಚಲಳ ವರ್ತನೆಯನ್ನು ನೋಡಿ ಅವಳ ಆಪ್ತಸಖಿ ನಿರ್ಮಲೆಗೆ ತುಂಬ ಹೆದರಿಕೆಯಾಯಿತು. ಆದ್ದರಿಂದ ಚಿತ್ರಮಾರಿದ ಮುದುಕಿಯ ಕೈಯಲ್ಲಿ ಒಂದು ಅಷರಫಿ(ಚಿನ್ನದ ನಾಣ್ಯ)ಯನ್ನಿಟ್ಟು ಅಲ್ಲಿ ನಡೆದದ್ದನ್ನು ಯಾರ ಮುಂದೂ ಹೇಳುವುದಿಲ್ಲವೆಂದು ಭರವಸೆ ತೆಗೆದುಕೊಂಡಳು. ಆದರೆ, ಆ ಮುದುಕಿ ತನ್ನ ಊರಾದ ಆಗ್ರಾಕ್ಕೆ ಹೋದದ್ದೇ ತಡ, ಚಿತ್ರಗಾರನಾದ ತನ್ನ ಮಗನಿಗೆ ತಿಳಿಸಿದಳು. ಅವನಿಂದ ಅವನ ಪ್ರೇಯಸಿಗೂ, ಅವಳಿಂದ ನೆರೆಯಲ್ಲಿದ್ದ ದರಿಯಾಬೀಬಿಗೂ ತಿಳಿಯಿತು. ದರಿಯಬೀಬಿಯು ಔರಂಗಜೇಬನ ಅಂತಃಪುರಕ್ಕೆ ಅತ್ತರು ಸುರ್ಮಾ ಮುಂತಾದವುಗಳನ್ನು ಮಾರುವುದಕ್ಕೆ ಹೋಗುತ್ತ, ಹೊರಗಣ ವರ್ತಮಾನವನ್ನು ತಿಳಿಸುತ್ತ ಇದ್ದಳು. ಅವಳಿಗೆ ಅದರಿಂದ ಸಂಪಾದನೆಯಿತ್ತು. (೪-೫)</p>
<p class="text-center">ದ್ವಿತೀಯ ಖಂಡ-ನಂದನದಲ್ಲಿ ನರಕ್ಅ</p>
<p> ಔರಂಗಜೇಬನ ಹಿರಿಯ ಮಗಳೂ ಜೇಬಉನ್ನೀಸಾ, ರಾಜತಂತ್ರಜ್ಞಳಾಗಿ ತಂದೆಯ ಬಲಗೈಯಂತಿದ್ದಳು; ಆದರೆ ಅವಳು ಮದುವೆಮಾಡಿಕೊಳ್ಳದೆ ತನಗೆ ಬೇಕಾದ ಪ್ರಣಯಿಗಳಲ್ಲಿ ಅನುರಕ್ತಳಾಗಿದ್ದಳು. ಅವಳೇ ಅಂತಃಪುರದ ಮುಖ್ಯಾಧಿಕಾರಿಣಿ; ಆದ್ದರಿಂದ ಅವಳು ಯಾರಿಗೆ ಬೇಕಾದರೂ ಅಪ್ಪಣೆ ಕೊಟ್ಟು ತನ್ನಲ್ಲಿಗೆ ಕರಿಸಿಕೊಳ್ಳಬಹುದಾಗಿತ್ತು. ಹೀಗೆ ದರಿಯಾಬೀಬಿಗೆ ಅತ್ತರು ಮಾರುವ ನೆವದಲ್ಲಿ ಬಂದು ವರ್ತಮಾನ ಕೊಡುವುದಕ್ಕೂ, ಮಬಾರಕನೆಂಬ ಮೊಗಲ ಯುವಕನಿಗೆ ತನ್ನೊಡನೆ ಸುಖಿಸುವುದಕ್ಕೂ ಅವಕಾಶವಿತ್ತು; ದರಿಯಳು ಚಂಚಲೆಯ ವೃತ್ತಾಂತವನ್ನು ತಿಳಿಸುವುದಕ್ಕೆ ಹೋದಾಗ ಮಬಾರಕನು ಜೇಬಳ ಜೊತೆಯಲ್ಲಿದ್ದನು. ಅವನು ಅವಳ ರೂಪದಲ್ಲಿ ಮುಗ್ಧನಾಗಿದ್ದನು; ಆದರೆ ಅವಳನ್ನು ಮದುವೆ ಮಾಡಿಕೊಳ್ಳುವುದು ಸಾಧ್ಯವಾಗಿರಲಿಲ್ಲ; ಅವಳಿಗೆ ಮದುವೆಮಾಡಿಕೊಂಡು ನಿರ್ಬಂಧಕ್ಕೆ ಸಿಕ್ಕಿಕೊಳ್ಳುವ ಇಷ್ಟವಿರಲಿಲ್ಲ. ಅವನು ಅಂತಃಪುರವನ್ನು ಬಿಟ್ಟು ಹೊರಟಾಗ ಬಾಗಿಲಲ್ಲಿ ಕಾದಿದ್ದ ದರಿಯಳು ಅವನನ್ನು ಹಿಡಿದು ನಿಲ್ಲಿಸಿದಳು. ಅಂದಿನ ಸಂಜೆ ಅವನು ದರಿಯಳ ನಿರ್ಬಂಧದಮೇಲೆ ಒಬ್ಬ ಜ್ಯೋತಿಷಿಕನಿಗೆ ತನ್ನ ಕೈ ತೋರಿಸಿದ್ದನು; ಅವನ ಲೆಕ್ಕಾಚಾರದಂತೆ ಮಬಾರಕನು ರಾಜಪುತ್ರಿಯನ್ನು ಮದುವೆಮಾಡಿಕೊಂಡರೆ ದೊಡ್ಡ ಉದ್ಯೋಗ ದೊರೆಯುವುದಾಗಿತ್ತು. (ಮರಣವೂ ಸಂಭವಿಸುವುದಾಗಿತ್ತು.) ಆದ್ದರಿಂದ ಅವನು ಅಂದು ಜೇಬಳಲ್ಲಿ ತನ್ನ ಪ್ರಣಯವನ್ನು ವ್ಯಕ್ತಪಡಿಸಿ ಅವಳು ಮದುವೆಗೆ ಇಷ್ಟ ಪಡುವಳೇನೋ ಎಂದು ನೋಡಿದನು. ಅವಳು ಸಗ್ಗಲಿಲ್ಲ. ಅವನು ಹೊರಟಹೋದಮೇಲೆ, ದರಿಯಳು ಅಂತಃಪುರಕ್ಕೆ ಹೋಗಿ ಮಬಾರಕನು ಕೈತೋರಿಸಿದ ಸಂಗತಿಯನ್ನೂ ಚಂಚಲಳ ವೃತ್ತಾಂತವನ್ನೂ ಜೇಬಳಿಗೆ ತಿಳಿಸಿದಳು.</p>
<p>ದರಿಯಳು ಮಬಾರಕನ ಕೈಹಿಡಿದ ಹೆಂಡತಿ. ಅವನು ಅವಳನ್ನು ಹುಚ್ಚಿಯೆಂದು ಪರಿತ್ಯಜಿಸಿ ಜೇಬಳಲ್ಲಿ ಅನುರಕ್ತನಾಗಿದ್ದನು. ಆದ್ದರಿಂದ ಅವಳಿಗೆ ಅವನಮೇಲೆ ಕ್ರೋಧವಿತ್ತು; ಜೇಬಉನ್ನೀಸಳ ಮೇಲೆ ಮತ್ಸರವಿತ್ತು. (೧-೪)</p>
<p> ಜೇಬಳು ಔರಂಗಜೇಬನ ಪ್ರೀತಿಯ ರಾಣಿಯಾದ ಉದಿಪುರಿಯಲ್ಲಿಗೆ ಹೋಗಿ ಚಂಚಲಳ ವೃತ್ತಾಂತವನ್ನು ತಿಳಿಸಿ ಅವಳನ್ನು ಹಿಡಿತರಿಸಿ ದಾಸಿಯಾಗಿ ಮಾಡಿಕೊಂಡು ಅವಳಿಂದ ತಂಬಾಕನ್ನು ಉಜ್ಜಿಸಬೇಕೆಂದು ಸೂಚಿಸಿದಳು; ಉದಿಪುರಿಯು ಅದನ್ನು ಔರಂಗಜೇಬನಲ್ಲಿ ತಿಳಿಸಿದಳು. ಔರಂಗಜೇಬನು ವಿಕ್ರಮಸಿಂಹನಿಗೆ ತನ್ನ ಮಗಳನ್ನು ಕಳುಹಿಸಿ ಕೊಡಬೇಕೆಂದೂ ಅವಳನ್ನು ಕರೆತರಲು ಮೊಗಲ ಸೇನೆ ಬರುವುದೆಂದೂ ಬರೆದು ಕಳುಹಿಸಿದನು. ಅದನ್ನು ತಿಳಿದು ವಿಕ್ರಮಸಿಂಹನಿಗೆ ಸಂತೋಷವಾಯಿತು. ಏಕೆಂದರೆ, ಆಗಿನ ಕಾಲದಲ್ಲಿ ಅನೇಕ ರಾಜಪುತ್ರರು ಮೊಗಲ ಚಕ್ರವರ್ತಿಗೆ ಹೆಣ್ಣುಕೊಡುವುದು ಒಂದು ದೊಡ್ಡ ಗೌರವವೆಂದು ಭಾವಿಸಿದ್ದರು; ವಿಕ್ರಮಸಿಂಹನಂಥ ಸಣ್ಣರಾಜ ಔರಂಗಜೇಬನನ್ನು ಪ್ರತಿಭಟಿಸಿ ನಿಲ್ಲುವಹಾಗೂ ಇರಲಿಲ್ಲ. ಆದರೆ ಇದು ನಿರ್ಮಲಳಿಗೂ ಚಂಚಲಳಿಗೂ ಇಷ್ಟವಿರಲಿಲ್ಲ; ಚಂಚಲಳಿಗೆ ಔರಂಗಜೇಬನೆಂದರೆ ಪರಮದ್ವೇಷ.</p>
<p> ಔರಂಗಜೇಬನ ಪಟ್ಟದ ರಾಣಿಯಾದ ಯೋಧಪರಿ ಬೇಗಂ ಔರಂಗಜೇಬನ ಮನಸ್ಸನ್ನು ತಿರುಗಿಸಲು ನೋಡದಳು; ಆದರೆ ಅದು ಸಾಧ್ಯವಾಗಲಿಲ್ಲ. ಆದ್ದರಿಂದ ಅವಳು ತನ್ನ ನಂಬಿಕೆಯ ದಾಸಿಯಾದ ದೇವಿ ಎಂಬವಳನ್ನು ಕರೆದು ಅವಳ ಕೈಯಲ್ಲಿ ತನ್ನ ಗುರುತಿನ ಹಸ್ತಮುದ್ರಿಕೆ ಅಥವಾ ಪಂಜಾ ಮೊಹರನ್ನು ಕೊಟ್ಟು, ರೂಪನಗರಕ್ಕೆ ಹೋಗಿ ಚಂಚಲ ಕುಮಾರಿ ಬರಕೂಡದೆಂದೂ ಬಂದರೆ ಅವಳ ದುಡುಕಿಗಾಗಿ ಶಿಕ್ಷೆ ಅನುಭವಿಸಿ ಉದಿಪುರಿಗೆ ತಂಬಾಕು ತಿಕ್ಕಬೇಕಾಗುವುದೆಂದೂ, ರಾಜಸಿಂಹನನ್ನು ಮರೆಹೊಕ್ಕು ಅವನ ರಾಣಿಯಾಗಿ ಉದಿಪುರಿ ಜೇಬಉನ್ನೀಸರಿಂದ ಸೇವೆಮಾಡಿಸಿಕೊಂಡರೆ ತನಗೆ ಸಂತೋಷವಾಗುವುದೆಂದೂ ಹೇಳಿಕಳುಹಿಸಿದಳು. (೫-೬)</p>
<p class="text-center">ತೃತೀಯ ಖಂಡ-ವಿವಾಹದಲ್ಲಿ ವಿಕಲ್ಪ</p>
<p> ರೂಪನಗರದಲ್ಲಿ ಚಂಚಲ ಕುಮಾರಿಯು ತನ್ನ ತಂದೆಯನ್ನೂ ಅವನ ರಾಜ್ಯವನ್ನೂ ಉಳಿಸಲು ತಾನು ಮೊಗಲ ಸೇನೆಯೊಡನೆ ದಿಲ್ಲಿಗೆ ಹೊರಡುವುದು ಒಂದೇ ಮಾರ್ಗವೆಂದೂ, ಆದರೆ ದಾರಿಯಲ್ಲಿ ತಾನು ವಿಷ ತಿಂದು ಪ್ರಾಣಬಿಡಬೇಕೆಂದೂ, ಏನಾದರೂ ಆಗಲಿ ರಾಜಸಿಂಹನ ಮರೆಹೋಗಬೇಕೆಂದೂ ಯೋಚಿಸುತ್ತಿರುವ ಹೊತ್ತಿಗೆ ಸರಿಯಾಗಿ ದೇವಿಯು ಅಲ್ಲಿಗೆ ಹೋಗಿ ಯೋಧಪುರಿಯ ಸಂದೇಶವನ್ನು ತಿಳಿಸಿದಳು. ಅದರಂತೆ ಚಂಚಲೆಯೂ ನಿರ್ಮಲಳೂ ಒಂದು ಕಾಗದ ಬರೆದು ಅದನ್ನು ರಾಜಪುರೋಹಿತನಾದ ಅನಂತಮಿಶ್ರನೊಡನೆ ರಾಜಸಿಂಹನಲ್ಲಿಗೆ ಕಳುಹಿಸಿದರು. ಅವನು ಉದಯಪುರದ ಹತ್ತಿರ ಬರುತ್ತಿದ್ದಾಗ ಕಾಡಿನಲ್ಲಿ ಅವನನ್ನು ವರ್ತಕರ ವೇಷದಲ್ಲಿದ್ದ ಕಳ್ಳರು ಹಇಡಿದು ಅವನಲ್ಲಿದ್ದ ಕಾಗದ ಹಣಗಳನ್ನು ಕಿತ್ತುಕೊಂಡು ಅವನನ್ನು ಮರಕ್ಕೆ ಕಟ್ಟಿಹಾಕಿ ಒಂದು ಗುಹೆಯಲ್ಲಿ ಕೊಳ್ಳೆಯನ್ನು ಹಂಚಿಕೊಳ್ಳುತ್ತಿದ್ದರು. ಬೇಟೆಗಾಗಿ ತನ್ನ ಅನುಚರರೊಡನೆ ಬಂದು ಅತ್ತಕಡೆರ ಹೋಗುತ್ತಿದ್ದ ರಾಜಸಿಂಹನು ಅವರನ್ನು ಬೆನ್ನಟ್ಟಿಕೊಂಡು ಬಂದು, ಅವರೊಡನೆ ಹೋರಾಡಿ ಮೂವರನನು ಕೊಂದು ನಾಲ್ಕನೆಯವನನ್ನು ಕೊಲ್ಲವುದರಲ್ಲಿದ್ದನು. ಅವನು ಶರಣಾಗತನಾದನು. ತನಗೆ ಶಿಕ್ಷೆಯೆಂದು ತನ್ನದೊಂದು ಕೈ ಬೆರಳನ್ನು ಕತ್ತರಿಸಿಕೊಂಡನು. ಅವನ ಹೆಸರು ಮಾಣಿಕಲಾಲ. ಅವನು ಬ್ರಾಹ್ಮಣನಿಂದ ಕಸಿದುಕೊಂಡಿದ್ದ ಅಷರಫಿ ಮುತ್ತಿನ ಬಳೆ ಮತ್ತು ಪತ್ರಗಳನ್ನು ಕೊಟ್ಟನು. ರಾಜಸಿಂಹನು ಪತ್ರಗಳನ್ನು ಓದಿಕೊಂಡು ತನ್ನ ಜೊತೆಯಲ್ಲಿ ಬಂದಿದ್ದ ಸುಮಾರು ಒಂದು ನೂರು ಸವಾರರೊಡನೆ ಅಲ್ಲಿಂದಲೇ ರೂಪನಗರದ ಕಡೆಗೆ ಪ್ರಯಾಣ ಮಾಡಿದನು. (೧-೬)</p>
<p> ಮೊಗಲಸೇನೆಯು ರೂಪನಗರದಲ್ಲಿ ಬಂದಿಳಿಯಿತು; ಚಂಚಲೆಯ ಕೋರಿಕೆಯಂತೆ ರಾಜನು ಒಂದು ವಾರ ಅವಕಾಶಕೇಳಿದನು; ಸೇನಾಪತಿಯು ಐದುದಿನ ಕೊಡುವುದಾಗಿ ಹೇಳಿದನು; ಸೇನೆಯು ಆಮೋದದಲ್ಲಿ ತೊಡಗಿತು. (೭-೮)</p>
<p> ಅತ್ತ ಮಾಣಿಕಲಾಲನು ತನ್ನ ಊರಿಗೆ ಹೋಗಿ ಏಳು ವರ್ಷದ ತನ್ನ ಮಗಳನ್ನು ದೂರದ ನಂಟಳೊಬ್ಬಳ ಹತ್ತಿರ ಕರೆದುಕೊಂಡು ಹೋಗಿ ಬಟ್ಟು ರೂಪನಗರದ ಕಡೆಗೆ ಬಂದನು. ರಾಜಸಿಂಹನ ಕಡೆಯವರು ದಿಲ್ಲಿಯ ಮಾರ್ಗದಲ್ಲಿ ಅವಿತುಕೊಂಡಿರಬಹುದೆಂದು ಊಹಿಸಿ ಅವರನನು ಪತ್ತೆ ಮಾಡಿದನು. ರಾಣನು ಮರುದಿನ ಮೊಗಲರು ಚಂಚಲೆಯನ್ನು ಆ ಮಾರ್ಗವಾಗಿ ಕರೆತರುವಾಗ ಮಾಣಿಕಲಾಲನು ಮೊಗಲ ಸೈನಿಕನ ವೇಷದಿಂದ ಪಾಲಕಿಯ ಹತ್ತಿರವಿದ್ದು ಅವಳನ್ನು ಪಾರು ಮಾಡುವ ದಾರಿಯನ್ನು ಹೇಳಿಕೊಟ್ಟನು. ಅನಂತರ ಮಾಣಿಕಲಾಲನು ಒಬ್ಬ ವಿಳ್ಳೆಯದೆಲೆ ಮಾರುವ ಹೆಂಗಸಿನ ಸಹಾಯ ದಿಂದ ಒಬ್ಬ ಮೊಗಲ ಸೈನಿಕನನ್ನು ಮೋಸಗೊಳಿಸಿ ಅವನ ಕುದುರೆ ಆಯುಧ ಪೋಷಾಕುಗಳನ್ನು ಸಂಗ್ರಹಿಸಿಕೊಂಡು ಮೊಗಲಸೇನೆಯೊಳಕ್ಕೆ ಸೇರಿಕೊಂಡನು. (೯-೧೦)</p>
<p class="text-center">ಚತುರ್ಥ ಖಂಡ-ರಂಧ್ರದಲ್ಲಿ ಯುದ್ಧ</p>
<p> ಮರುದಿನ ಮೊಗಲರು ಚಂಚಲಕುಮಾರಿಯನ್ನು ಕರೆದುಕೊಂಡು ದಿಲ್ಲಿಯ ಕಡೆಗೆ ಹೊರಟರು. ಅವಳು ಕುಳಿತಿದ್ದ ಪಾಲ್ಕಿಯ ಹಿಂದೆ ಒಂದು ಸಾವಿರ ಸವಾರರೂ ಮುಂದೆ ಒಂದು ಸಾವಿರ ಸವಾರರೂ ಹೋಗುತ್ತಿದ್ದರು. ಅವರು ಇಕ್ಕಟ್ಟಾದ ಪರ್ವತ ಮಾರ್ಗದಲ್ಲಿ ಸಿಕ್ಕಿದಾಗ ಮೇಲಿನಿಂದ ಬಂಡಗಳು ಬಿದ್ದು ಸೇನೆ ಹತವಾಗಿ ಕೋಲಾಹಲವಾಯಿತು. ಆಗ ಪಾಲ್ಕಿಯ ಮಗ್ಗುಲಲ್ಲಿದ್ದ ಮಾಣಿಕಲಾಲನು ಎಡದ ಪಕ್ಕದಲ್ಲಿದ್ದ ಒಂದು ಸಣ್ಣ ರಂಧ್ರವನ್ನು ತೋರಿಸಿ ಬೋಯಿಗಳು ಆ ಮಾರ್ಗವಾಗಿ ತಪ್ಪಿಸಿಕೊಂಡು ಹೋಗಬಹುದೆಂದು ಸೂಚಿಸಿದನು. ಪಾಲ್ಕಿಯೂ ಅವನೂ ಅಲ್ಲಿ ಹೋದಮೇಲೆ ಮೇಲಿನಿಂದ ಒಂದು ಬಂಡಯು ಉರುಳಿ ಬಂದು ಆ ರಂಧ್ರದ ಬಾಯಿಗೆ ಆತುಕೊಂಡು ಅದನ್ನು ಮುಚ್ಚಿಬಿಟ್ಟಿತು. ಸೇನಾಪತಿಯು ಹಿಂದೆ ಇದ್ದನು. ಈ ಗದ್ದಲವಾದ ಮುಂಭಾಗದಲ್ಲಿದ್ದ ಮಬಾರಕನು ಫರಂಗಿಯನ್ನು ತೆಗೆಸಿಕೊಂಡು ಪಾಲಕಿಯೊಡನೆ ಹೋಗುತ್ತಿದ್ದ ನಲವತ್ತು ಜನ ರಾಜಪುತ್ರರ ಮುಂದೆ ಬಂದುನಿಂತನು. ರಂಧ್ರದ ಹಿಂದುಗಡೆ ಇದ್ದ ಸೇನಾಪತಿ ಹಸನಲ್ಲಿ ಖಾನನು ತೋಪನ್ನು ಹಾರಿಸಿದನು. ರಾಜಪುತ್ರರು ಹೆದರಿದರು. ಏಕೆಂದರೆ, ಅವರಲ್ಲಿ ಫಿರಂಗಿ ಇರಲಿಲ್ಲ. ಆಗ ರಾಜಸಿಂಹನ ಸೂಚನೆಯಂತೆ ಅವರು ಕುದುರೆ ಇಳಿದು, ಕತ್ತಿ ಹಿಡಿದು ನುಗ್ಗಿ, ಸಾಧ್ಯವಾದರೆ ಒಂದು ಫಿರಂಗಿಯನ್ನು ವಶಪಡಿಸಿಕೊಳ್ಳೋಣವೆಂದು ಮುಂದೆ ಬರುತ್ತಿದ್ದನು. ಆಗ ಚಂಚಲೆಯು ಪಾಲ್ಕಿಯಿಂದ ಇಳಿದು ರಾಜಸಿಂಹನ ಮುಂದೆ ಬಂದು ತಾನು ದಿಲ್ಲಿಗೆ ಹೋಗುವುದಾಗಿ ಹೇಳೀ ಅವನ ಅಪ್ಪಣೆ ಬೇಡಿದಳು. ಅವನು ಒಪ್ಪುತ್ತಾನೆಯೇ? ‘ನಾನು ಸತ್ತಮೇಲೆ ಬೇಕಾದರೆ ಹೋಗಬಹುದು’ ಎಂದನು. ಆಗ ಅವಳು ಫಿರಂಗಿಯ ಬಾಯ ಎದುರಿಗೆ ಹೋಗಿ ನಿಂತು ಮಬಾರಕನ್ನು ಕರೆದು ರಾಜಸಿಂಹನು ಐವತ್ತು ಅನುಚರರೊಡನೆ ಮಾತ್ರ ಬಂದದ್ದರಿಂದ, ಯುದ್ಧ ಮಾಡಿ ಅವರೆಲ್ಲರೂ ಸಾಯುವರೆಂದೂ ತಾನು ದಿಲ್ಲಿಗೆ ಬರುವಳೆಂದೂ, ಆದರೆ ದಾರಿಯಲ್ಲಿ ವಿಷ ತೆಗೆದುಕೊಳ್ಳುವಳೆಂದೂ ತಿಳಿಸಿದಳು. ಅಷ್ಟು ಹೊತ್ತಿಗೆ ರಾಜಸಿಂಹನು ತನ್ನ ಜನರೊಡನೆ ಬಂದು ನಿಂತನು. ಎರಡು ಪಕ್ಷಕ್ಕೂ ಯುದ್ಧ ಹತ್ತುವುದರಲಿತ್ತು; ಆಗ ಚಂಚಲೆಯು ಅವರ ಮಧ್ಯೆ ನಿಂತು ತನ್ನನ್ನು ಕೊಂಡು ಮುಂದುವರಿಯಬಹುದೆಂದಳು. ಮಬಾರಕನು ಹೆಂಗಸಿನೊಡನೆ ಯುದ್ಧ ಬೇಡವೆಂದು ತಾನು ಹಿಂತಿರುಗಿ ತನ್ನ ಸೇನೆಯನ್ನೂ ಹಿಂತಿರುಗುವಂತೆ ಅಪ್ಪಣೆ ಮಾಡಿದನು. ಆಗ ಹಿಂದುಗಡೆಯಿಂದ ಏಕಕಾಲದಲ್ಲಿ ಸಾವಿರ ಬಂದೂಕಗಳು ಶಬ್ದಮಾಡಿದವು. ನೂರಾರು ಮೊಗಲರು ಒಂದು ಕ್ಷಣದಲ್ಲಿ ಮಡಿದರು. (೧-೪)</p>
<p> ಬಂದೂಕಗಳನ್ನು ಹಾರಿಸಿದವರು ವಿಕ್ರಮಸಿಂಹನ ಸೈನಿಕರು; ಮಾಣಿಕಲಾಲನು ರಾಜಸಿಂಹನಿಗೆ ವಿಪತ್ತನ್ನು ಊಹಿಸಿ ರೂಪನಗರಕ್ಕೆ ಓಡಿಹೋಗಿ ರಾಜಕುಮಾರಿಯನ್ನು ಕಳ್ಳರು ಹೊತ್ತುಕೊಂಡುಹೋಗುವುದರಲ್ಲಿದ್ದರೆಂದೂ ಸಹಾಯಬೇಕೆಂದೂ ಕೇಳಿದನು. ಅವನು ಮೊಗಲ ಸೈನಿಕನ ವೇಷದಲ್ಲಿದ್ದದ್ದರಿಂದ ಮೊಗಲರಿಗೆ ಸಹಾಯವಾಗಲೆಂದು ಅವನು ತನ್ನಲ್ಲಿ ಸಿದ್ಧವಾಗಿದ್ದ ಸಾವಿರ ಸವಾರರನ್ನು ಕಳುಹಿಸಿದನು. ಮಾಣಿಕಲಾಲನು ಅವರನ್ನು ಕರೆತಂದು, ಹಿಂತಿರುಗುತ್ತಿದ್ದ ಮಬಾರಕನ ಸೇನೆಯ ಮೇಲೆ ಗುಂಡುಹಾರಿಸಿ ಅವರನ್ನು ಮುತ್ತಿದನು. ಮೊಗಲ ಸೇನೆಯು ಸೋತು ಚೆಲ್ಲಾಪಿಲ್ಲಿಯಾಗಿ ಚದರಿಹೋಯಿತು. ಮಬಾರಕನು ಕಾಣದೆ ಒಂದು ಹಾಳು ಬಾವಿಯಲ್ಲಿ ಬಿದ್ದನು. ರೂಪನಗರದ ಸೇನೆ ಹಿಂದಕ್ಕೆ ಹೋಯಿತು. ರಾಣನ ಸೇನೆ ರಾಣನೊಡನೆಯೂ ಚಂಚಲೆಯೊಡನೆಯೂ ಉದಯಪುರಕ್ಕೆ ಹೋಯಿತು. ಮಾಣಿಕನು ಸೇನೆಯನ್ನು ತರುತ್ತಿದ್ದಾಗ, ಚಂಚಲೆಯನ್ನು ಹುಡುಕಿಕೊಂಡು ಹೊರಟು ದಾರಿಯಲ್ಲಿ ಆಯಾಸದಿಂದ ಬಿದ್ದಿದ್ದ ನಿರ್ಮಲೆಯನ್ನು ಎತ್ತಿತಂದಿದ್ದು, ಎಲ್ಲರೂ ಹೊರಟುಹೋದ ಮೇಲೆ ಅವಳನ್ನು ತನ್ನ ‘ಅತ್ತೆ’ಯ ಮನೆಗೆ ಕರೆದುಕೊಂಡು ಹೋಗಿ ಅವಳನ್ನು ಮದುವೆಮಾಡಿ ಕೊಂಡನು. ಉದಯಪುರಕ್ಕೆ ಹೋದ ಕೂಡಲೆ ಅವನಿಗೆ ಸೈನ್ಯದಲ್ಲಿ ಒಂದು ದೊಡ್ಡ ಪದವಿಯನ್ನು ಕೊಟ್ಟು ಸನ್ಮಾನ ಮಾಡಿದನು. (೫-೬)</p>
<p class="text-center">ಪಂಚಮ ಖಂಡ-ಅಗ್ನಿಯ ಆಯೋಜನೆ</p>
<p> ದರಿಯಾಬೀಬಿಯು ನೃತ್ಯಗೀತಗಳಲ್ಲಿ ನೈಪುಣ್ಯವನ್ನು ಪಡೆದಿದ್ದಳು; ಅವಳು ಮೊಗಲ ಸೇನೆಯೊಡನೆ ರೂಪನಗರಕ್ಕೆ ಬಂದು, ಸೇನೆ ಐದು ದಿನ ವಿಶ್ರಾಂತಿ ಪಡೆದು ಪ್ರಮೋದದಲ್ಲಿದ್ದಾಗ, ಸೇನಾಪತಿಯ ಮುಂದೆ ನರ್ತನ ಮಾಡಿ ಅವನನ್ನು ಮೆಚ್ಚಿಸಿ ಮೊಗಲಸೈನಿಕನ ನೌಕರಿಯನ್ನು ಸಂಪಾದಿಸಿದಳು. ಅನಂತರ ಸೈನ್ಯದಲ್ಲಿದ್ದು ಮಬಾರಕನ ಮೇಲೆಕಣ್ಣಿಟ್ಟು ಕೊಂಡಿದ್ದ ರಿಂದ ಅವನು ಬೆಟ್ಟದ ಮೇಲೆ ಹಾಳು ಬಾವಿಯಲ್ಲಿ ಬಿದ್ದದ್ದನ್ನು ನೋಡಿದಳು. ಅವಳು ಅವನನ್ನು ಬಾವಿಯಿಂದ ಕಷ್ಟಪಟ್ಟು ಎತ್ತಿ ಎರಡು ದೋಲಿಗಳನ್ನು ಹೊಂದಿಸಿಕೊಂಡು ಅವನನ್ನು ಸರಿಯಾದ ಸ್ಥಳಕ್ಕೆ ಕರೆದುಕೊಂಡು ಹೋಗಿ ಉಪಚರಿಸಿದಳು. ಅವನು ಶಕ್ತನಾದ ಕೂಡಲೆ ಇಬ್ಬರೂ ದಿಲ್ಲಿಗೆ ಹೋಗಿ ಮಬಾರಕನ ಮನೆಯಲ್ಲಿ ಸುಖವಾಗಿ ಸಂಸಾರ ಮಾಡಿಕೊಂಡಿದ್ದರು. ಮಬಾರಕನಿಗೆ ಅವಳ ನಿಜವಾದ ಪ್ರಣಯವು ಅನುಭವಕ್ಕೆ ಬಂತು. ಮತ್ತೆ ಅವಳನ್ನು ಕೈ ಬಿಡಬಾರದೆಂದಿದ್ದನು. (೧)</p>
<p> ರಾಜಸಿಂಹನು ಚಂಚಲೆಯನ್ನು ಕಂಡು ಅವಳಿಗೆ ತನ್ನಲ್ಲಿ ನಿಜವಾದ ದೃಢವಾದ ಅನುರಾಗವಿದೆಯೆಂದೂ ಅವಳು ತನ್ನನ್ನು ಮದುವೆಮಾಡಿಕೊಳ್ಳಬೇಕೆಂಬ ನಿರ್ಧರವುಳ್ಳವಳಾಗಿದ್ದಳೆಂದೂ ನಿಶ್ಚಯ ಮಾಡಿಕೊಂಡು ಆ ವಿಚಾರವನ್ನು ಕುರಿತು ವಿಕ್ರಮಸಿಂಹನಿಗೆ ಪತ್ರ ಬರೆದನು; ಚಂಚಲೆಯೂ ತಾಯಿಯ ಆಶೀರ್ವಾದವನ್ನು ಆಪೇಕ್ಷಿಸಿ ಅವಳಿಗೆ ಒಂದು ಪತ್ರ ಬರೆದು ಕಳುಹಿಸಿದಳು. ವಿಕ್ರಮಸಿಂಹನು ಒಪ್ಪಲಿಲ್ಲ; ತನ್ನ ಮಗಳು ಚಕ್ರವರ್ತಿನಿಯಾಗುತ್ತಿದ್ದದ್ದು ತಪ್ಪಿಹೋಯಿತೆಂದೂ ಔರಂಗಜೇಬ ನೊಡನೆ ಯುದ್ಧ ಅಸಾಧ್ಯವೆಂದೂ, ತನ್ನ ಇಷ್ಟಕ್ಕೆ ವಿರೋಧವಾಗಿ ಚಂಚಲೆಯನ್ನು ಮದುವೆಯಾದರೆ ತನ್ನ ಶಾಪಕ್ಕೆ ಗುರಿಯಾಗುವನೆಂದೂ ಎಂದಾದರೂ ರಾಜಸಿಂಹನು ಯೋಗ್ಯ ವರನೆಂದು ತನಗೆ ಅನ್ನಿಸುವುದಾದರೆ ತಾನೇ ಆಗ ಕನ್ಯಾದಾನ ಮಾಡುವನೆಂದೂ ಬರೆದನು. (೨-೩)</p>
<p> ನಿರ್ಮಲಳೂ ಚಂಚಲೆಯನ್ನು ಕಂಡಳು; ಮತ್ತು ಅವಳ ಇಷ್ಟದಂತೆ ಹಿಂದಿನಹಾಗೆ ಅವಳ ಆಪ್ತ ಸಖಿಯಾದಳು; ಅವಳ ‘ಅತ್ತೆ’ಯು ಮಗುವಿನ ಯೋಗಕ್ಷೇಮ ನೋಡಿಕೊಂಡು ಮನೆಯಲ್ಲಿ ನಿಂತಳು. ಅರಮನೆಗೆ ಬರುತ್ತ ಒಂದು ದಿನ ದಾರಿಯಲ್ಲಿ ಒಬ್ಬ ಜೋಯಿಸನನ್ನು ತನ್ನ ಸಖಿಯ ಮದುವೆಯ ವಿಚಾರವಾಗಿ ಪ್ರಶ್ನೆ ಕೇಳಿದಳು; ಅವನು ಚಕ್ರವರ್ತಿನಿಯು ಅವಳ ಸೇವೆ ಮಾಡಿದರೆ ಮದುವೆಯಾಗಬಹುದೆಂದನು. (೪-೫)</p>
<p> ಚಂಚಲೆಯನ್ನು ರಾಜಸಿಂಹನು ಅಪಹರಿಸಿಕೊಂಡು ಹೋದ ಸಂಗತಿ ದಿಲ್ಲಿಗೆ ಮುಟ್ಟಿದಕೂಡಲೆ ಔರಂಗಜೇಬನು ಕಿಡಿಕಿಡಿಯಾದನು; ಸೇನಾಪತಿಗಳನ್ನು ಕ್ರೂರವಾಗಿ ಶಿಕ್ಷಿಸಿದನು. ರಾಜಪುತ್ರರ ಮೇಲೆ ಜೆಜಿಯಾ ಕಂದಾಯವನ್ನು ಹಾಕಿದನು; ರಾಜಸಿಂಹನು ಕೊಡಲೊಪ್ಪದೆ ಔರಂಗಜೇಬನಿಗೆ ಒಂದು ಪತ್ರ ಬರೆದನು; ಅದನ್ನು ತೆಗೆದುಕೊಂಡು ಹೋಗಿ ತಲಪಿಸುವ ಭಾರ ಮಾಣಿಕಲಾಲನ ಮೇಲೆ ಬಿತ್ತು. (೬)</p>
<p class="text-center">ಷಷ್ಠ ಖಂಡ - ಅಗ್ನಿಯ ಉತ್ಪಾದನ</p>
<p> ಚಂಚಲೆಯು ಉದಿಪುರಿಗೆ ತನ್ನ ಸೇವೆ ಮಾಡಬೇಕೆಂದು ಒಂದು ಕಾಗದ ಬರೆದು ಅದನ್ನು ತಲಪಿಸುವ ಭಾರವನ್ನು ನಿರ್ಮಲೆಗೆ ವಹಿಸಿದಳು. ನಿರ್ಮಲಳು ಹಿಂದೆ ದೇವಿಯು ಬಿಟ್ಟು ಹೋಗಿದ್ದ ಯೋಧಪುರಿಯ ಪಂಜಾ ಮೊಹರನ್ನು ಜೊತೆಯಲ್ಲಿ ತೆಗೆದುಕೊಂಡು ಗಂಡನೊಡನೆ ದಿಲ್ಲಿಗೆ ಹೊರಟಳು. ಮಾಣಿಕಲಾಲನು ತನ್ನ ಮುರುಕು ಬೆರಳಿಗೆ ಒಂದು ಕೃತಕವಾದ ಬೆರಳನ್ನು ಮಾಡಿಸಿ ಸಿಕ್ಕಿಸಿಕೊಂಡು ಎರಡು ಶಿಕ್ಷಿತವಾದ ಪಾರಿವಾಳಗಳನ್ನು ತೆಗೆದುಕೊಂಡನು. ರಾಜಸಿಂಹನು ಸೇನಾಪರಿವಾರವನ್ನು ಜೊತೆಗೆ ಕಳುಹಿಸಿದನು. ಮಾಣಿಕಲಾಲನು ಅವನ್ನು ಊರಹೊರಗೆ ಬಿಟ್ಟು ದಿಲ್ಲಿಯಿಂದ ಒಂದು ಅಮೃತಶಿಲೆಯ ಸಾಮಾನುಗಳ ಅಂಗಡಿಯನ್ನು ತೆರೆದು ಅಲ್ಲಿ ತನ್ನ ಕಡೆಯವನನ್ನಿಟ್ಟು ಬಂದು, ಪರಿವಾರದೊಡನೆ ಔರಂಗಜೇಬನನ್ನು ನೋಡುವುದಕ್ಕೆ ಹೋದನು. ಶಿಲೆಯ ಸಾಮಾನುಗಳ ಮೇಲೆ ಒಂದು ವಿಶೇಷ ಗುರುತುಮಾಡಿ ಅದನ್ನು ನಿರ್ಮಲಳಿಗೆ ತಿಳಿಸಿ ಅದರಿಂದ ವೇಷಾಂತರದಲ್ಲಿರಬಹುದಾದ ತನ್ನನ್ನು ತಿಳಿಯ ಬಹುದೆಂದು ಹೇಳಿದನು. ಮಾಣಿಕಲಾಲನು ಔರಂಗಜೇಬನನ್ನು ಕಂಡು ಪತ್ರವನ್ನು ತಲಪಿಸಿದನು. ಅವನಿಗೆ ಕೋಪ ಬಂದರೂ ಅದನ್ನು ತೋರಿಸದೆ ಮಾಣಿಕಲಾಲನು ಹಿಂದಿರುಗಿದ ಕೂಡಲೆ ಅವನ ಕೊಲೆಗೆ ಆಜ್ಞೆ ಮಾಡಿದನು. ಆದರೆ ಅವನು ಕೂಡಲೆ ವೇಷ ಬದಲಾಯಿಸಿಕೊಂಡು ಅಂಗಡಿಯಲ್ಲಿ ಹೋಗಿ ಕುಳಿತುಬಿಟ್ಟನು. ಅವನು ಸಿಕ್ಕದ್ದರಿಂದ ಅಧಿಕಾರಿಗಳು ಮಾಣಿಕಲಾಲನ ಪರಿವಾರದಲ್ಲಿದ್ದವರನ್ನೆಲ್ಲಾ ಕೊತ್ವಾಲನ ಬಳಿಗೆ ಹಿಡಿದುಕೊಂಡು ಹೋದರು. ಅವರೊಡನೆ ಇದ್ದ ನಿರ್ಮಲಳೂ ಬಂದಳು. ಆದರೆ ತನ್ನಲ್ಲಿದ್ದ ಪಂಜಾ ಮುದ್ರೆಯನ್ನು ತೋರಿಸಿ ತಾನು ಯೋಧಪುರಿಯ ದಾಸಿಯೆಂದೂ ತಮ್ಮೂರಿನ ಜನರನ್ನು ನೋಡಲು ಆಗತಾನೇ ಬಂದಿದ್ದಳೆಂದೂ ತನಗೆ ಮಾಣಿಕಲಾಲನಾರೋ ತಿಳಿಯದೆಂದೂ ಹೇಳಿತಪ್ಪಿಸಿಕೊಂಡಳು. ಉಪಾಯದಿಂದ ಯೋಧಪುರಿಯ</p>
<p>ನಿವಾಸವನ್ನು ತಿಳಿದುಕೊಂಡು ಅವಳ ಆಶ್ರಯ ಹೊಂದಿದಳು. (೧-೩)</p>
<p> ಅಂದಿನ ರಾತ್ರಿ ಜೇಬಉನ್ನೀಸಳೂ ಉದಿಪುರಿಯೂ ಕುಡಿದು ಮತ್ತರಾಗಿದ್ದಾಗ ಯೋಧಪುರಿಯ ದಾಸಿಯೊಬ್ಬಳು ನಿರ್ಮಲಳನ್ನು ಕರೆದುಕೊಂಡು ಹೋಗಿ, ಜೇಬಳ ಅಪ್ಪಣೆ ಪಡೆದು, ಉದಿಪುರಿಗೆ ಪತ್ರವನ್ನು ತಲಪಿಸಿದಳು. ಮರುದಿನ ಬೆಳಗ್ಗೆ ಪ್ರಜ್ಞೆ ಸರಿಯಾದಾಗ ಪತ್ರವನ್ನುಓದಿ ಅವಾಂತರಕ್ಕೆ ಇಟ್ಟುಕೊಳ್ಳುವುದಾಗಿದ್ದದ್ದರಿಂದ ನಿರ್ಮಲಳು ಕೂಡಲೆ ಹೊರಟು ಹೋಗಬೇಕೆಂದು ಹೇಳಿ ಜೇಬಳಿಂದ ಒಂದು ಪರವಾನೆಯನ್ನು ತರಿಸಿ ತನ್ನ ಖೋಜೆಯೊಡನೆ ಅವಳನ್ನು ಕಳುಹಿಸಿದಳು. ಅಂತಃಪುರವನ್ನು ದಾಟಿ ಬರುವ ಹೊತ್ತಿಗೆ ಸರಿಯಾಗಿ ಔರಂಗಜೇಬನು ಎದುರಿಗೆ ಬಂದದ್ದರಿಂದ ಖೋಜೆಯು ಓಡಿ ಹೋದನು. ನಿರ್ಮಲಳು ಅವನ ಕೈಗೆ ಸಿಕ್ಕಿಬಿದ್ದಳು. ಆಗ ಅವಳು ಯೋಧಪುರಿಯ ಹೆಸರು ಹೇಳದೆ, ತಾನು ಹೇಗೆ ಒಳಗೆ ಬಂದಳೆಂದು ಹೇಳದೆ, ಉದಿಪುರಿಗೆ ತಂದಿದ್ದ ಪತ್ರದ ವಿಚಾರವನ್ನು ಹೇಳಿದಳು. ಅವನು ಅದನ್ನು ನೋಡಿ ಕಿಡಿಕಿಡಿಯಾಗಿ ಅವಳನ್ನು ನಾನಾವಿಧವಾಗಿ ಹೆದರಿಸಿ ನಿಜವನ್ನು ಹೊರಪಡಿಸಲು ನೋಡಿದನು; ಅವಳು ಸಗ್ಗಲಿಲ್ಲ. ‘‘ದಿಲ್ಲೀಶ್ವರನು ನಿರ್ಮಲಕುಮಾರಿಯ ಧೈರ್ಯಸಾಹಸ ಚತುರತಗಳನ್ನು ನೋಡಿ ಕ್ರೋಧವನ್ನುಬಿಟ್ಟು ವಿಸ್ಮಯಾವಿಷ್ಟನಾದನು.’’ ಕೊನೆಗೆ ಕೆಲವು ಕಾಲ ಯೋಧಪುರಿಯ ಅಂತಃಪುರದಲ್ಲಿರುವಂತೆ ಅಪ್ಪಣೆ ಮಾಡಿದನು. ಅವನೂ ಜೇಬಳೂ ಎಷ್ಟು ಯಾರನ್ನು ವಿಚಾರ ಮಾಡಿದರೂ ನಿರ್ಮಲಳೂ ಅಲ್ಲಿಗೆ ಹೇಗೆ ಬಂದಳು ಎಂದು ತಿಳಿದುಕೊಳ್ಳಲಾಗಲಿಲ್ಲ. ಮರುದಿನ ಮಾಣಿಕಲಾಲನು ವರ್ತಕನ ವೇಷದಿಂದ ಬಂದಿದ್ದನು. ಒಂದು ಶಿಲೆಯ ಡಬ್ಬಿಯನ್ನು ನೋಡುವ ನೆವದಿಂದ ನಿರ್ಮಲೆಯು ಅದರಲ್ಲಿ ಒಂದು ಪತ್ರವನ್ನಿಟ್ಟು ಬೀಗಹಾಕಿ ವಿದ್ಯಮಾನಗಳನ್ನು ಅವನಿಗೆ ತಿಳಿಸಿದಳು. ಅವನು ಬಂದ ಕೆಲಸವಾದ್ದರಿಮದ ಒಂದೆರಡು ದಿನ ಬಿಟ್ಟು ಅಂಗಡಿ ಎತ್ತಿ ಊರಿಗೆ ತಾನೊಬ್ಬನೇ ಹೊರಡಬೇಕೆಂದು ನಿರ್ಧರಮಾಡಿಕೊಂಡನು. (೪-೬)</p>
<p> ಮಬಾರಕನು ತಾನೇ ಬಂದು ಚಂಚಲಕುಮಾರಿಯ ವೃತ್ತಾಂತವನ್ನೆಲ್ಲಾ ಅರಿಕೆ ಮಾಡುವನೆಂದು ಜೇಬಉನ್ನೀಸಳು ಭಾವಿಸಿದ್ದಳು. ಆದರೆ ಅವನು ಬರಲಿಲ್ಲ. ಆದ್ದರಿಂದ ತನ್ನಮಾನವನ್ನೂ ಗರ್ವವನ್ನೂ ತಗ್ಗಿಸಿಕೊಂಡು ತನ್ನ ಖೋಜೆಯೊಡನೆ ಹೇಳಿಕಳುಹಿಸಿದಳು; ಬರಲಿಲ್ಲ; ಆದ್ದರಿಂದ ತನ್ನ ದಾಸಿಯನ್ನು ಕಳುಹಿಸಿದಳು; ಆಗ ಅವನು ಸಂಸಾರಿಯಾಗಿ ಜೀವನ ಮಾಡುತ್ತಿದ್ದನೆಂದೂ ಇನ್ನು ಮುಂದೆ ಪಾಪಜೀವನಕ್ಕೆ ಒಪ್ಪುವುದಿಲ್ಲವೆಂದೂ ಹೇಳಿಕಳುಹಿಸಿದನು. ಅವಳಿಗೆ ತಡೆಯಲಾರದ ಕೋಪ ಬಂತು. ಒಂದು ದಿನ ನಿರ್ಮಲೆಯ ಜೊತೆಯಲ್ಲಿ ಮಾತನಾಡುತ್ತ, ಮಬಾರಕನು ‘ಚಂಚಲಕುಮಾರಿಯ ಮುಂದೆ ಪರಾಜಯವಾಯಿತೆಂದು ಒಪ್ಪಿಕೊಂಡು ರಣಕ್ಷೇತ್ರವನ್ನು ಬಿಟ್ಟು ಬಂದನೆಂದು’ ತಿಳಿದಳು. ಇದನ್ನು ಔರಂಗಜೇಬನ ಕಿವಿಗೆ ಹಾಕಿದಳು. ಔರಂಗಜೇಬನು ಮಬಾರಕನಿಗೆ ಮರಣದಂಡನೆಯನ್ನು ವಿಧಿಸಿದನು. ಮಬಾರಕನು ವಿಷಸರ್ಪಗಳಿಂದ ಕಡಿಸಿಕೊಂಡು ಸಾಯಬೇಕಾಯಿತು. (೭)</p>
<p> ಜೇಬಳು ಇದನ್ನು ತಿಳಿದಾಗ ಅವಳು ನಿರೀಕ್ಷಿಸಿದಂತೆ ಸಂತೋಷವಾಗುವುದಕ್ಕೆ ಬದಲು ತೀವ್ರ ದುಃಖವಾಯಿತು. ತನ್ನ ಖೋಜೆಯನ್ನು ಕರೆದು ಮಬಾರಕನ ಹೆಣವನ್ನು ತೆಗೆಸಿ ಹಕೀಮನಿಂದ ಚಿಕಿತ್ಸೆ ನಡಸಿ ಅವನನ್ನು ಬದುಕಿಸಬೇಕೆಂದೂ ಬದುಕಿದರೆ ತನ್ನಲ್ಲಿಗೆ ಕರೆತರಬೇಕೆಂದೂ ಹೇಳಿ ಆತನಿಗೆ ಕೈತುಂಬ ಹಣ ಕೊಟ್ಟಳು; ಹೆಣವನ್ನು ಎತ್ತಿ ತೆಗೆಯುವ ಹೊತ್ತಿಗೆ ಮಾಣಿಕಲಾಲನು ಉದಯಪುರಕ್ಕೆಂದು ಆ ಮಾರ್ಗವಾಗಿ ಹೋಗುತ್ತಿರಲು ಜನರು ಹೆಣವನ್ನು ಅಲ್ಲಿಯೇ ಬಿಟ್ಟು ಓಡಿ ಹೋದರು; ಮಾಣಿಕಲಾಲನು ಅದನ್ನು ಎತ್ತಿ ಕುದುರೆಯ ಮೇಲಿಟ್ಟುಕೊಂಡು ಹೋಗಿ ಕಾಡಿನಲ್ಲಿ ಚಿಕಿತ್ಸೆ ನಡಸಿ ಅವನನ್ನು ತನ್ನ ಜೊತೆಯಲ್ಲಿ ಕರೆದುಕೊಂಡು ಹೋದನು. ಖೋಜೆಯು ಮುಬಾರಕನು ಬದುಕಲಿಲ್ಲವೆಂದು ಜೇಬಳಿಗೆ ತಿಳಿಸಿದನು. ಮಬಾರಕನ ಮರಣವೃತ್ತಾಂತವನ್ನು ಕೇಳಿದ ದರಿಯಳು ಕೈಯಲ್ಲಿ ಕತ್ತಿ ಹಿಡಿದು ಜೇಬಳನ್ನು ಕೊಲ್ಲುವುದಕ್ಕೆಂದು ಬಂದು ಅವಳು ಅಳುತ್ತಿದ್ದದ್ದನ್ನು ನೋಡಿ ಸಂತೋಷಗೊಂಡು ಓಡಿಹೋದಳು; ಅವಳಿಗೆ ಹುಚ್ಚು ಹಿಡಿದಿತ್ತು. (೮-೯)</p>
<p class="text-center">ಸಪ್ತಮ ಖಂಡ - ಬೆಂಕಿ ಉರಿಯಿತು</p>
<p> ಔರಂಗಜೇಬನು ಉದಯಪುರವನ್ನು ಮುತ್ತುವುದಕ್ಕೆ ಅಗಾಧ ಪ್ರಯತ್ನ ಮಾಡಿ ದೇಶದ ನಾಲ್ಕೂ ಕಡೆಯಲ್ಲಿದ್ದ ತನ್ನ ಸೇನೆಯನ್ನೆಲ್ಲಾ ಕೂಡಿಹಾಕಿದನು. ಅವನ ಹಿರಿಯ ಮಗ ಷಹಾಲಂ ದಕ್ಷಿಣದಿಂದಲೂ ಮತ್ತೊಬ್ಬ ಮಗ ಅಜಂಷಾಹನು ಪೂರ್ವದಿಂದಲೂ, ಇನ್ನೊಬ್ಬ ಮಗ ಅಕ್ಬರನು ಪಶ್ಚಿಮದಿಂದಲೂ ಸೇನೆಯನ್ನು ತಂದರು. ಉತ್ತರ ದಿಕ್ಕಿನಲ್ಲಿ ಔರಂಗಜೇಬನು ತನ್ನ ಮೂಲಬಲವನ್ನು ತೆಗೆದುಕೊಂಡು ಬಂದನು. ರಾಜಸಿಂಹನು ಪರ್ವತಮಾಲೆಯ ಹೊರಗಡೆ ಸಮತಲವಾದ ಪ್ರದೇಶ ಗಳನ್ನೆಲ್ಲಾ ಬಿಟ್ಟುಬಿಟ್ಟು ಪರ್ವತಗಳಮೇಲೆ ತನ್ನಸೈನ್ಯವನ್ನು ಸ್ಥಾಪನೆ ಮಾಡಿದನು. ಅದನ್ನು ಮೂರುಭಾಗ ಮಾಡಿ ಒಂದನ್ನು ತನ್ನ ಹಿರಿಯಮಗ ಜಯಸಿಂಹನ ಅಧೀನದಲ್ಲಿ ಪರ್ವತಶಿಖರದಲ್ಲಿ ನಿಲ್ಲಿಸಿದನು; ಎರಡೆನಯ ಭಾಗವನ್ನು ತನ್ನ ಎರಡನೆಯ ಮಗನಾದ ಭೀಮಸಿಂಹನ ಅಧೀನದಲ್ಲಿ ಪಶ್ಚಿಮ ದಿಕ್ಕಿನಲ್ಲಿ ನಿಲ್ಲಿಸಿದನು. ಮೂರನೆಯ ಭಾಗವನ್ನು ತಾನೇ ವಹಿಸಿಕೊಂಡು ಪೂರ್ವದಿಕ್ಕಿನಲ್ಲಿ ನಯನವೆಂಬ ಅತಿಕಡಿದಾದ ಪರ್ವತದ ಇಕ್ಕಟ್ಟಿನ ಸ್ಥಳದಲ್ಲಿನಿಂತನು. ದಕ್ಷಿಣದಿಂದಲೂ ಪೂರ್ವದಿಂದಲೂ ಬಂದ ಮೊಗಲ ಸೇನೆಗಳು ಪರ್ವತಮಾಲೆಗಳು ಅಡ್ಡಬರಲಾಗಿ ಮುಂದೆ ಹೋಗಲಾರದೆ ಸುಮ್ಮನೆ ಕುಳಿತುವು. ಪಶ್ಚಿಮದಿಂದ ಬಂದ ಅಕ್ಬರನು ಅಜಮೀರಿನಲ್ಲಿ ತಂದೆಯನ್ನು ಕೂಡಿಕೊಂಡನು. ಔರಂಗಜೇಬನು ಅವನೊಡನೆ ಐವತ್ತುಸಾವಿರ ಸೇನೆಯನ್ನು ಮುಂದೆ ಹೋಗುವಂತೆ ಕಳುಹಿಸಿ ತಾನು ಉದಯಸಾಗರದ ಹತ್ತಿರ ಬೀಡು ಬಿಟ್ಟನು. ಅಕ್ಬರನು ಮುಂದೆ ಹೋಗುತ್ತಿರಲು ಯಾರೂ ಅಡ್ಡಿಮಾಡಲಿಲ್ಲ; ಆದ್ದರಿಂದ ದೇಶಅದ ಜನರೆಲ್ಲರೂ ಓಡಿಹೋಗಿದ್ದರೆಂದು ಭಾವಿಸಿ ಅವನು ಸೇನೆಯನ್ನು ನಿಲ್ಲಿಸಿದನು; ಅದು ಊಟಆಟ ವಿನೋದಗಳಲ್ಲಿ ಆಸಕ್ತವಾಗಿದ್ದಾಗ ಜಯಸಿಂಹನು ಹಠಾತ್ತಾಗಿ ಅವರ ಮೇಲೆಬಿದ್ದು, ಆ ಸೇನೆ ಯಲ್ಲಿ ಬಹುಭಾಗವನ್ನು ಕೊಂದನು; ಅಕ್ಬರನು ಗುಜರಾತಿನ ಕಡೆಗೆ ಓಡಿಹೋದನು. ಈ ವೃತ್ತಾಂವನ್ನು ತಿಳಿದ ಕೂಡಲೆ ಔರಂಗಜೇಬನು ಶಿಬಿರವನ್ನು ಎತ್ತಿದನು; ಹೋಗುವುದಕ್ಕೆ ಮುಂಚೆ ನಿರ್ಮಲಳನ್ನು ಕಂಡು ಅವಳಲ್ಲಿ ತನಗಿದ್ದ ಗಾಢವಾದ ಪ್ರಣಯವನ್ನು ವ್ಯಕ್ತಪಡಿಸಿದನು. ಅವಳು ಪ್ರತಿಯಾಗಿ ರಾಜಪುತ್ರರಿಗೂ ಮೊಗಲರಿಗೂ ಸಂಧಿಯನ್ನುಸೂಚಿಸಿ ತನ್ನಲ್ಲಿದ್ದ ಪಾರಿ ವಾಳದ ಹಕ್ಕಿಯನ್ನುಕೊಟ್ಟು ಅವಶ್ಯವಿದ್ದಾಗ ಅದನ್ನುಬಿಟ್ಟರೆ ಅದು ಸಂದೇಶವನ್ನು ಒಯ್ಯುವುದು ಎಂದುಹೇಳಿದಳು. (೧-೨)</p>
<p> ಔರಂಗಜೇಬನು ಅಕ್ಬರನು ಹೋದ ದಾರಿಯಲ್ಲಿಯೇ ಹೋಗಿ ಇಕ್ಕಟ್ಟಿನಲ್ಲಿ ಸಿಕ್ಕಿಕೊಂಡನು; ಅಲ್ಲಿ ಯುದ್ಧ ಮಾಡಿದರೆ ಸೋಲು ಖಂಡಿತವೆಂದು ತಿಳಿದು ಅವನು ಉದಯಪುರಕ್ಕೆ ಬೇರೆ ಮಾಗವನ್ನು ಹುಡುಕಿಸಿದನು. ಶಾಲು ಮಾರಲು ಬಂದಿದ್ದ ಒಬ್ಬ ಸಾಹಿಕಾರನು ಬೇರೆ ಮಾರ್ಗವನ್ನು ತೋರಿಸಿದನು. (ಅವನು ಮಬಾರಕ.) ಸೇನೆ ಅ ದಾರಿಯಲ್ಲಿ ಹೋಗಲೆಂದು ಔರಂಗಜೇಬನು ಅಪ್ಪಣೆ ಮಾಡಿದನು. ತಾನೇ ತೋಪುಗಳನ್ನೂ ಪದಾತಿಗಳನ್ನೂ ತೆಗೆದುಕೊಂಡು ಕಣಿವೆ ಮಾರ್ಗದಲ್ಲಿ ಪ್ರವೇಶ ಮಾಡಿದನು. ಬೆಟ್ಟದ ಮೇಲಿದ್ದ ರಾಜಸಿಂಹನು ಹಠಾತ್ತಾಗಿ ಸೇನೆಯ ಮಧ್ಯೆ ಬಿದ್ದನು; ಹಿಂದೆ ಇದ್ದ ಅಂತಃಪುರದ ಹೆಂಗಸರು ಸಾಮಾನು ಸರಂಜಾಮು ಎಲ್ಲಾ ರಾಜಪುತ್ರರ ವಶವಾಯಿತು. ಆಗ ಮಾಣಿಕಲಾಲನು ನಿರ್ಮಲಳನ್ನೂ ಉದಿಪುರಿ ಜೇಬಉನ್ನೀಸರನ್ನೂ ತಕ್ಕ ಪಹರೆಯೊಡನೆ ಪಾಲಕಿಗಳಲ್ಲಿ ಚಂಚಲಕುಮಾರಿಯ ಹತ್ತಿರಕ್ಕೆ ಕಳುಹಿಸಿದನು. ಔರಂಗಜೇಬನ ಮಿಕ್ಕ ಸೇನೆಯೂ ಅವನ ಹಿಂದೆಯೇ ಹೋಯಿತು. (೩-೪)</p>
<p class="text-center">ಅಷ್ಟಮ ಖಂಡ-ಬೆಂಕಿಯಲ್ಲಿ ಯಾರು ಯಾರು ಬೆಂದರು?</p>
<p> ಅಷ್ಟು ಹೊತ್ತಿಗೆ ಸಂಜೆಯಾಯಿತು. ಕತ್ತಲೆಯಲ್ಲಿ ಸೇನೆ ಮುಂದುವರಿಯುವುದು ಅಸಾಧ್ಯವಾದ್ದರಿಂದ ಆ ಇಕ್ಕಟ್ಟಿನ ಪ್ರದೇಶದಲ್ಲಿಯೇ ನಿಂತಿತು. ಆಹಾರ ಸಾಮಗ್ರಿಯೆಲ್ಲಾ ಲೂಟಿಯಾಗಿದ್ದದ್ದರಿಂದ ಉಪವಾಸವಿರಬೇಕಾಯಿತು. ಹಸಿನಿವಿನಿಂದ ನಿದ್ರೆ ಬರಲಿಲ್ಲ; ಮಲಗುವುದಕ್ಕೆ ಸ್ಥಳವೂ ಇರಲಿಲ್ಲ; ಆಗ ಉದಿಪುರಿ ಮತ್ತು ಜೇಬಉನ್ನೀಸಾ ಇವರು ಸೆರೆಯಾದ ವೃತ್ತಾಂತ ಬಂತು ಔರಂಗಜೇಬನು ಕೋಪದಲ್ಲಿ ಜ್ವಲಿಸುತ್ತ ಬೆಳಗಾದ ಕೂಡಲೆ ಸೇನೆಯನ್ನು ಮುಂದುವರಿಯಲು ಅಪ್ಪಣೆ ಕೊಟ್ಟನು. ಆದರೆ ಕಣಿವೆಯ ಬಾಯಿಗೆ ಬಲವಾದ ಮರಗಳು ಆತುಕೊಂಡು ಬಿದ್ದಿದ್ದವು. ಅವನ್ನು ತೆಗೆಯಲು ಬೇಕಾದ ಸೇನೆ ಹಿಂದಿತ್ತು. ಮಿಕ್ಕವರೇ ಅವನ್ನು ತೆಗೆಯಲು ಪ್ರಯತ್ನಪಟ್ಟಾಗ ಮೇಲಿಂದ ಬಂಡೆಗಳು ಉರುಳಿ ಅವರನ್ನು ಜಜ್ಜಿಹಾಕಿದುವು. ಕಲ್ಲಿನ ಏಟಿಗೆ ಸಿಕ್ಕದವರು ಮೇಲಿಂದ ಬಿದ್ದ ಬಂದೂಕದ ಏಟಿಗೆ ಸಿಕ್ಕಿ ಸತ್ತರು. ಎಷ್ಟು ಪ್ರಯತ್ನಪಟ್ಟರೂ ಮರಗಳನ್ನು ತೆಗೆಯಲಾಗಲಿಲ್ಲ. ಆಗ ಸೇನೆ ಹಿಂತಿರುಗಿತು; ಆದರೆ ಆ ಕಡೆಯೂ ಹೀಗೆಯೇ ಮರಗಳು ಬಿದ್ದಿದ್ದುವು; ಪರ್ವತದ ಮೇಲೆ ಸಾಲುಗಟ್ಟಿ ರಾಜಪುತ್ರರ ಸೇನೆ. ಎದುರಿಗೆ ರಾಜಸಿಂಹನು ನಿಂತಿದ್ದು ಮರಗಳ ಮೂಲಕ ತೋಪನ್ನು ಹಾರಿಸಿ ಸೇನೆಯನ್ನು ನಾಶಮಾಡಿದನು. ಔರಂಗಜೇಬನು ಬೋನಿನಲ್ಲಿ ಸಿಕ್ಕಿದ ಇಲಿಯಂತಾದನು. ಆಗ ಅವನು ನಿರ್ಮಲಳೂ ಕೊಟ್ಟಿದ್ದ ಪಾರಿವಾಳದ ಕಾಲಿಗೆ ಒಂದು ಪತ್ರವನ್ನು ಕಟ್ಟಿ ಹಾರಿಬಿಟ್ಟನು. ಅದರಲ್ಲಿ ಅವಳ ಸಹಾಯವನ್ನು ಕೋರಿದ್ದನು. (೧-೨)</p>
<p> ಅತ್ತ ಚಂಚಲೆಯು ಉದಿಪುರಿಯನ್ನು ಕರೆಯಿಸಿ ಅವಳನ್ನು ತಂಬಾಕು ಸಿದ್ಧಮಾಡಿ ಕೊಡೆಂದು ಕೇಳಿದಳು. ಜೇಬಉನ್ನೀಸಳನ್ನು ಕರೆದು ಅಂದು ರಾತ್ರಿ ಬಾಗಿಲು ತೆರೆದು ಮಲಗಿದ್ದರೆ ಅವಳಿಗೆ ಕನಸು ಬೀಳುವುದೆಂದು ಹೇಳಿದಳು. ಅದರಂತೆ ಅವಳು ಮಬಾರಕನ ಧ್ಯಾನದಲ್ಲಿ ಮಲಗಿದ್ದಾಗ ಅವನು ಕಾಣಿಸಿಕೊಂಡನು. ಅವಳಿಗೆ ಜ್ಞಾನ ತಪ್ಪಿತು. ಮರುದಿನ ಚಂಚಲೆಯ ಹತ್ತಿರ ಹೋಗಿ, ಹಿಂದಿನ ದಿನ ಕಂಡದ್ದನ್ನು ಮತ್ತೆ ಇಂದಿನ ರಾತ್ರಿ ಕಾಣಬೇಕೆಂದು ಬೇಡಿಕೊಂಡಳು. ಅದರಂತೆ ಅವಳು ರಾತ್ರಿ ಮಬಾರಕನನ್ನು ಕಂಡು ತನ್ನ ಪ್ರಣಯವನ್ನು ವ್ಯಕ್ತಪಡಿಸಿ ಅವನನ್ನು ಮದುವೆಯಾಗುವುದಾಗಿ ಹೇಳಿದಳು. ಅವನು ಅಗಲೇ ಅವಳನ್ನು ನಗರ ಪ್ರಾಂತದಲ್ಲಿದ್ದ ಒಂದು ಸಣ್ಣಮಸೀದಿಗೆ ಕರೆದುಕೊಂಡು ಹೋಗಿ ಮೌಲ್ವಿ ಸಾಕ್ಷಿಗಳ ಮುಂದೆ ಕುರಾನಿಗೆ ಅನುಸಾರವಾಗಿ ಮದುವೆಯಾಗಿ ಅವಳ ಶಯ್ಯಾಗೃಹಕ್ಕೆ ತಂದುಬಿಟ್ಟು ಹೋದನು. (೩-೬)</p>
<p> ಈ ಸಮಯದಲ್ಲಿ ಸಂಧಿಮಾಡಿಕೊಳ್ಳುವುದು ಯುಕ್ತ ಮತ್ತು ಸಾಧ್ಯ ಎಂದು ತೀರ್ಮಾನಿಸಿ ರಾಜಸಿಂಹನು ಕೆಲವು ಷರತ್ತುಗಳನ್ನು ಹಾಕಿ ಔರಂಗಜೇಬನಿಗೆ ಪತ್ರಬರೆದನು. ಜೇಬಳ ಮದುವೆಯನ್ನು ತಿಳಿಸಿ ಅವಳನ್ನೂ ಮಬಾರಕನನ್ನೂ ಕ್ಷಮಿಸ ಬೇಕೆಂದು ಕೇಳಿದನು. ಪಾರಿವಾಳದ ಮೂಲಕ ಅದನ್ನು ಕಳುಹಿಸಿ ಉತ್ತರ ತರಿಸಲಾಯಿತು. ಔರಂಗಜೇಬನು ಒಪ್ಪಿದಮೇಲೆ, ಆನೆಗಳ ಸಹಾಯದಿಂದ ಮರಗಳನ್ನು ಎಳೆಸಿಹಾಕಿ ಮೊಗಲರಿಗೆ ಆಹಾರವನ್ನು ಒದಗಿಸಲಾಯಿತು. ಚಂಚಲಕುಮಾರಿಯು ಉದಿಪುರಿಯಿಂದ ತಂಬಾಕು ಉಜ್ಜಿಸಿಕೊಂಡು ಅವಳನ್ನೂ ಜೇಬಳನ್ನೂ ಬಿಟ್ಟಳು. ಔರಂಗಜೇಬನು ಎಲ್ಲರೊಡನೆಯೂ ಹಿಂತಿರುಗಿ ಹೋದನು. (೭-೧೦)</p>
<p> ಚಂಚಲೆಯು ಮೊಗಲರ ಸೋಲನ್ನು ತಿಳಿಸಿ ಮುಂದೇನು ಮಾಡಬೇಕೆಂದು ಕೇಳಿ ತಂದೆಗೆ ಕಾಗದ ಬರೆದಳು; ಅವನು ಎರಡು ಸಾವಿರ ಸೇನೆ ತೆಗೆದುಕೊಂಡು ಬರುವುದಾಗಿ ಉತ್ತರ ಬರೆದನು. (೧೧)</p>
<p> ಔರಂಗಜೇಬನು ಶಿಬಿರಕ್ಕೆಹೋಗಿ ಮಬಾರಕನನ್ನು ಕ್ಷಮಿಸಿ ಅವನನ್ನು ದೊಡ್ಡಮನಸಬದಾರನಾಗಿ ಮಾಡಿದನೆಂದೂ ಅವನು ಅಕ್ಬರನಿಗೆ ಸಹಾಯ ಮಾಡಲು ಹೋಗಬೇಕೆಂಬುದಾಗಿಯೂ ತಿಳಿಸಿ ದಿಲೀರಖಾನನನ್ನು ಮುಂದಾಗಿ ಕಳುಹಿಸಿ ಮಬಾರಕನ ಸಾವಿಗೆಏರ್ಪಾಡು ಮಾಡಿದನು. ಸಂಧಿಪತ್ರವನ್ನು ಹರಿದುಹಾಕಿ, ವಿಕ್ರಮಸಿಂಹನಿಗೆ ಅವನ ಮಗಳನ್ನು ಕಳುಹಿಸು ವಂತೆ ಹೆದರಿಸಿ ಪತ್ರಬರೆದನು. ವಿಕ್ರಮಸಿಂಹನು ಅವನಿಗೂ ಉತ್ತರವಾಗಿ, ಎರಡು ಸಾವಿರ ಸೇನೆಯನ್ನು ತರುವುದಾಗಿ ಬರೆದನು. ಔರಂಗಜೇಬನು ಅದು ತನ್ನ ಸಹಾಯಕ್ಕೆಂದು ತಿಳಿದುಕೊಂಡನು. (೧೨)</p>
<p> ವಿಕ್ರಮಸಿಂಹನು ರಾಜಸಿಂಹನನ್ನು ಶಿಬಿರದಲ್ಲಿನೋಡಿ ಅವನಿಗೆ ನಜರುಒಪ್ಪಿಸಿದನು; ಎರಡು ಸಾವಿರ ಸೇನೆಯನ್ನೂ ಕತ್ತಿಯನ್ನೂ ಒಪ್ಪಿಸಿದನು. ರಾಜಸಿಂಹನು ಸಂತುಷ್ಟನಾಗಿ, ಎಲ್ಲರೂಸೇರಿ ದಿಲೀರಖಾನನನ್ನು ದಾರಿಯಲ್ಲಿ ತಡೆದು ಸಸೈನ್ಯವಾಗಿ ಸಂಹರಿಸಬೇಕೆಂದು ಹೇಳಿದನು. ದಿಲೀರನು ಎಷ್ಟು ಎಚ್ಚರದಿಂದಿದ್ದರೂ ಮೂರು ಕಡೆಗಳಿಂದ ಏಟುತಿಂದು ಓಡಿಹೋದನು. ಮಬಾರಕನೂ ಅವನಕಡೆಯ ಕೆಲವರೂ ಮಾತ್ರ ಯುದ್ಧಮಾಡುತ್ತಲೇ ಇದ್ದರು. ಆಗ ಮಾಣಿಕಲಾಲನು ಬಂದು ಯುದ್ಧವನ್ನು ನಿಲ್ಲಿಸಿದನು. ಮಬಾರಕನು ಸಾಯಬೇಕೆಂದು ನಿರ್ಧರಿಸಿದ್ದನು. ಅಷ್ಟು ಹೊತ್ತಿಗೆ ಪರ್ವತದ ತಪ್ಪಲಿಂದ ದರಿಯಾಬೀಬಿಯು ಅವನ ತಲೆಗೆ ಸರಿಯಾಗಿ ಗುಂಡಿಟ್ಟು ಕೊಂದಅು ಓಡಿಹೋದಳು. ಜೇಬಉನ್ನೀಸಳು ಮಬಾರಕನ ಮರಣವನ್ನು ಕೇಳಿ ದುಃಖದಲ್ಲಿ ಮುಳುಗಿದಳು. (೧೩-೧೫)</p>
<p> ವಿಕ್ರಮಸಿಂಹನು ತನ್ನ ಮಗಳನ್ನು ಆಶೀರ್ವಾದ ಪೂರ್ವಕ ರಾಜಸಿಂಹನಿಗೆ ಕೊಡುವುದಾಗಿ ಹೇಳಿದನು. ಅಂದಿನ ರಾತ್ರಿಯೇ ಅವರಿಗೆ ಮದುವೆಯಾಯಿತು.</p>
<p> ಔರಂಗಜೇಬನು ರಾಜಸಿಂಹನಮೇಲೆ ಯುದ್ಧವನ್ನು ನಿಲ್ಲಿಸಲಿಲ್ಲ. ನಾಲ್ಕುವರ್ಷ ಯುದ್ಧ ನಡೆಯಿತು. ಆದರೂ ಮೊಗಲರು ಗೆಲ್ಲಲಿಲ್ಲ. ರಾಣಾ ಕೇಳಿದ್ದನ್ನೆಲ್ಲಾ ಒಪ್ಪಿಕೊಂಡು ಔರಂಗಜೇಬನು ಕೊನೆಗೆ ನಿಜವಾದ ಸಂಧಿಯನ್ನು¹ ಮಾಡಿಕೊಂಡನು. (೧೬)</p>
<p class="text-center">ಗ್ರಂಥಕಾರನ ನಿವೇದನ-ಉಪಸಂಹಾರ
(ಪುಟ ೨೩೦ ನೋಡಿ.)
</p>
<p> ಇದು ‘ರಾಜಸಿಂಹ’ದ ನಾಲ್ಕನೆಯ ಸಂಸ್ಕರಣದಲ್ಲಿ (೧೮೯೩) ಕಂಡುಬರುವ ಕಥೆಯ ಸಂಗ್ರಹ. ಮೊದು ಇದು ವಂಗಾಬ್ದ ೧೨೮೪-೮೫ರ ‘ವಂಗದರ್ಶನ’ದ ಆರು ಸಂಚಿಕೆಗಳಲ್ಲಿ ಒಂದು ‘ಕ್ಷುದ್ರಕಥೆ’ ಎಂದು ಪ್ರಕಟವಾಯಿತು.(೧೮೮೨) ಆಗ ಇದ್ದ ಅದರ ೯೦ ಪುಟ ನಾಲ್ಕನೆಯ ಸಂಸ್ಕರಣದ ಹೊತ್ತಿಗೆ ೪೩೪ ಪುಟ-ಎಂದರೆ ಸುಮಾರು ಐದರಷ್ಟು-ಆಯಿತು. ಕಥೆ, ಮೊದಲು, ಈಗಿನ ನಾಲ್ಕು ‘ಖಂಡ’ಗಳಲ್ಲಿರುವಷ್ಟು ಮಾತ್ರ ಇತ್ತು.
²
 ಮುಂದೆ ಬೆಂಕಿ ಹುಟ್ಟಿ, ಹೊತ್ತಿ, ಉರಿದು, ತನಗೆ ಬೇಕಾದವರನ್ನು ಆಹುತಿ ತೆಗೆದುಕೊಂಡ ಕಥೆ ಆಮೇಲೆ ಬೆಳೆಯಿತು; ಮೊದಲ ಭಾಗವು ಹೆಚ್ಚು ವಿಸ್ತಾರವಾಗಿ ರಸವತ್ತಾಗಿ ಮೈತುಂಬಿಕೊಂಡಿತು. ಕೆಲವು ಸಣ್ಣ ಬದಲಾವಣೆಗಳೂ ಆದವು. (ಹೀಗೆ ಮುದುಕಿಯ ಊರು ‘ಬೂಂದಿ’ ಹೋಗಿ ‘ಆಗ್ರಾ’ ಆಯಿತು.)</p>
<p> ಮೊದಲಮೂರು ಮುದ್ರಣಗಳಲ್ಲಿದ್ದಕಥೆ ರಾಜಪುತ್ರರಿಗೂ ಮೊಗಲರಿಗೂ ನಡೆದಒಂದು ಸಣ್ಣಘರ್ಷಣೆ ಯನ್ನು ಅವಲಂಬಿಸಿಕೊಂಡು ಬರೆದದ್ದು; ಈಗ ಅದು ರಾಜಸಿಂಹನಿಗೂ ಔರಂಗಜೇಬನಿಗೂ ನಡೆದ ಮಹಾ ಯುದ್ಧವನ್ನು ಪೂರ್ತಿಯಾಗಿಒಳಕೊಂಡಿತು. ಗ್ರಂಥಕರ್ತನ ಅಭಿಪ್ರಾಯದಲ್ಲಿ ದುರ್ಗೇಶನಂದಿನಿ ಚಂದ್ರಶೇಖರ ಸೀತಾರಾಮಗಳು ಐತಿಹಾಸಿಕ ಕಾದಂಬರಿಗಳಲ್ಲ. (ನಾಲ್ಕನೆಯ ಮುದ್ರಣದ) ‘ರಾಜಸಿಂಹ’ವೇ ಮೊಟ್ಟಮೊದಲು ಅವನು ಬರೆದ ಐತಿಹಾಸಿಕ ಕಾದಂಬರಿ. ಅದೇ ಕೊನೆಯದೂ ಆಯಿತು.</p>
<p> ಚರಿತ್ರೆಗೂ ಐತಿಹಾಸಿಕ ಕಾದಂಬರಿಗೂ ವ್ಯತ್ಯಾಸವೇನು, ರಾಜಸಿಂಹದಲ್ಲಿ ಎಷ್ಟುಮಟ್ಟಿನ ಐತಿಹಾಸಿಕ ಸತ್ಯವಿದೆ, ಅದುಹೇಗೆ ಅವನು ಬರೆದ ಏಕಮಾತ್ರ ಐತಿಹಾಸಿಕ ಕಾದಂಬರಿ, ಅದನ್ನು ಬರೆಯುವುದರಲ್ಲಿ ಅವನ ಮುಖ್ಯ ಉದ್ದೇಶವೇನು ಎಂಬುದನ್ನು ಬಂಕಿಮನೇ ರಾಜಸಿಂಹದ ಚತುರ್ಥಸಂಸ್ಕರಣಕ್ಕೆ ಬರೆದ ‘ವಿಜ್ಞಾಪನೆ’ ಯಲ್ಲಿ ವಿವರಿಸಿದ್ದಾನೆ. ಅವನ್ನು ಅವನ ಮಾತಿನಲ್ಲಿಯೇ ತಿಳಿಯೋಣ.</p>
<p> ‘‘ರಾಜಸಿಂಹದ ಮೂರು ಸಂಸ್ಕರಣಗಳಲ್ಲಿ ಅವಲಂಬಿಸಿದ ಐತಿಹಾಸಿಕ ಘಟನೆಯು ಒಂದು ದೊಡ್ಡ ಐತಿಹಾಸಿಕ ವೃತ್ತಾಂತದ ಒಂದು ಸಣ್ಣ ಅಂಶ ಮಾತ್ರ. ಮೊಗಲ ಸಾಮ್ರಾಜ್ಯದ ಪ್ರಧಾನ ವೃತ್ತಾಂತ ಹಿಂದೂಗ ಳೊಡನೆ ಮೊಗಲರ ಹೋರಾಟ. ಮೊಗಲರಿಗೆ ಪ್ರತಿದ್ವಂದ್ವಿಗಳಾದ ಹಿಂದೂಗಳಲ್ಲಿ ರಾಜಪುತ್ರರು ಮತ್ತು ಮರಾಠರು ಮುಖ್ಯ. ಮರಾಠರ ವೃತ್ತಾಂತವನ್ನು ಎಲ್ಲರೂ ಬಲ್ಲರು. ರಾಜಪುತ್ರರ ಶೌರ್ಯ ಹೆಚ್ಚಿನದಾದರೂ ಈ ದೇಶದಲ್ಲಿ ಅದು ಅಷ್ಟು ಪರಿಚಿತವಲ್ಲ. ಅದನ್ನು ಪರಿಚಯಮಾಡಿಕೊಡುವ ಸಾಧನ ಚರಿತ್ರೆ. ಆದರೆ ಚರಿತ್ರೆ ಬರೆಯುವುದು ತುಂಬಕಷ್ಟ. ಮೊದಲು, ನಡೆದ ಐತಿಹಾಸಿಕ ಘಟನೆಯೇನು ಎಂದು ತಿಳಿಯುವುದೇ ದುಸ್ಸಾಧ್ಯ. ಮುಸಲ್ಮಾನ ಚರಿತ್ರಕಾರರು ಅತ್ಯಂತ ಸ್ವಜಾತಿ ಪಕ್ಷಪಾತಿಗಳು; ಹಿಂದೂ ದ್ವೇಷಕರು. ಹಿಂದೂಗಳಿಗೆ ಗೌರವ ತರತಕ್ಕ ಅಂಶವನ್ನು-ಅದರಲ್ಲಿಯೂ ಮುಸಲ್ಮಾನರ ಚಿರಶತ್ರುಗಳಾದ ರಾಜಪುತ್ರರ ವೃತ್ತಾಂತವನ್ನು-ಸಾಧಾರಣ ವಾಗಿ ಮುಚ್ಚಿಡುತ್ತಾರೆ. ರಾಜಪುತ್ರ ಚರಿತ್ರಕಾರರನ್ನೂ ಪೂರ್ತಿಯಾಗಿ ಅನುಸರಿಸುವಂತಿಲ್ಲ. . .ಮೊಗಲರ ಕಾಲ ದಲ್ಲಿ ಈ ದೇಶದಲ್ಲಿದ್ದ ಮನುಷಿ (ಮಾನುಚಿ) ಎಂಬ ವೆನಿಸ್​ ನಗರದ ವೈದ್ಯನೊಬ್ಬನು ಮೊಗಲ ಸಾಮ್ರಾಜ್ಯದ ಚರಿತ್ರೆಯನ್ನು ಬರೆದಿದ್ದಾನೆ. ಅದನ್ನು ಕತ್ರು ಎಂಬ ಪಾದ್ರಿ ಪ್ರಕಟಿಸಿದ್ದಾನೆ. ಈ ಮೂರು ಚರಿತ್ರೆಗಳಿಗೂ ಪರಸ್ಪರ ವ್ಯತ್ಯಾಸಗಳಿವೆ: ಇವುಗಳಲ್ಲಿ ಯಾವುದು ಸರಿ ಯಾವುದು ತಪ್ಪು ಎಂದು ನಿರ್ಧರಿಸುವುದು ಅಸಾಧ್ಯ. . . .</p>
<p> ಚರಿತ್ರೆಯ ಉದ್ದೇಶ ಕೆಲವು ಸಾರಿ ಕಾದಂಬರಿಯಿಂದ ಕೈಗೂಡುತ್ತದೆ. ಕಾದಂಬರಿಕಾರನು ಎಲ್ಲೆಡೆ ಯಲ್ಲಿಯೂ ಸತ್ಯದ ಸಂಕೋಲೆಯಿಂದ ಬದ್ಧನಲ್ಲ. ತನ್ನ ಅಭೀಷ್ಟಸಿದ್ಧಿಗಾಗಿ, ತನ್ನಇಚ್ಛೆ ಬಂದಂತೆ ಕಲ್ಪನೆಯನ್ನು ಆಶ್ರಯಿಸುತ್ತಾನೆ. ಕಾದಂಬರಿಯನ್ನು ಚರಿತೆಯ ಸ್ಥಾನದಲ್ಲಿ ಕಊರಿಸಲಾಗುವುದಿಲ್ಲ. ಆದರೆ ಈ ಗ್ರಂಥದ ಉದ್ದೇಶಕ್ಕೆ ಈ ನಿಷೇಧವು ಅನ್ವಯಿಸುವುದಿಲ್ಲ; ಆ ಉದ್ಧೇಶವೇನೆಂಬುದನ್ನು ಮುಂದೆ ತಿಳಿಸುತ್ತೇನೆ.</p>
<p>__________</p>
<p>1
. ಇದು ವಸ್ತುತಃ, ರಾಜಸಿಂಹನ ಕಾಲಾನಂತರ ಎಂಟು ತಿಂಗಳ ಮೇಲೆ ಔರಂಗಜೇಬನಿಗೂ ಜಯಸಿಂಹನಿಗೂ ೧೬೮೧ರಲ್ಲಿ ಆಯಿತೆಂದು ಚರಿತ್ರಕಾರರು ಹೇಳುತ್ತಾರೆ.</p>
<p>2
.
 ಅಲ್ಲಿಂದ ಮುಂದೆ ಈ ವಾಕ್ಯಗಳಿದ್ದುವು:-</p>
<p> ಇದಾದ ಮೇಲೆ ನಿರ್ಮಲಕುಮಾರಿಯು ಮದುವೆಯಾಗಿ ಗಂಡನೊಡನೆ ಉದಯಪುರಕ್ಕೆ ಬಂದು ಚಂಚಲಕುಮಾರಿಯ ಹತ್ತಿರಕ್ಕೆ ಕಳುಹಿಸಲ್ಪಟ್ಟಳೆಂದು ಹೇಳಬೇಕಾಗಿಲ್ಲ; ಹಾಗೇ ಚಂಚಲಕುಮಾರಿಯು ಉದಯಪುರದ ರಾಣನಿಗೆ ರಾಣಿಯಾದಳೆಂದು ಹೇಳ ಬೇಕಾಗಿಲ್ಲ; ಮಾಣಿಕಲಾಲನು ದುರ್ಬಾರಿನಲ್ಲಿ ಸನ್ಮಾನಿತನಾಗಿ ದೊಡ್ಡ ಅಧಿಕಾರವನ್ನು ಪಡೆದನು. ಅವನ ಮಗಳು ನಿರ್ಮಲಕುಮಾರಿಯ ರಕ್ಷಣೆಯಲ್ಲಿದಳು; ಅತ್ತೆಯೊಡನೆ ಮತ್ತೆ ಹೆಚ್ಚು ಸಂಬಂಧವಿರಲಿಲ್ಲ.</p>
<p> ಔರಂಗಜೇಬನು ಶಿಶುಪಾಲನ ಅವಸ್ಥೆಯನ್ನು ಪಡೆದು ದೇವೀರದ ಕ್ಷೇತ್ರದಲ್ಲಿ ರಾಜಸಿಂಹನೊಡನೆ ಯುದ್ಧ ಮಾಡಿದನು. ಅಲ್ಲೂ ಶಿಶುಪಾಲನ ಅವಸ್ಥೆಯನ್ನು ಪಡೆದನು. ಅದನ್ನೆಲ್ಲಾ ಹೇಳಿಲ್ಲ.</p>
<p> ‘ಭಾರತ ಕಲಂಕ’ವೆಂಬ ಪ್ರಬಂಧದಲ್ಲಿ ಭರತಖಂಡದ ಅಧಃಪತನಕ್ಕೆ ಕಾರಣಗಳೇನೇನು ಎಂಬುದನ್ನು ತಿಳಿಸಲು ಪ್ರಯತ್ನಪಟ್ಟಿದ್ದೇನೆ. ಹಿಂದೂಗಳಲ್ಲಿ ಬಾಹುಬಲವಿಲ್ಲದಿರುವುದು ಆ ಕಾರಣಗಳಲ್ಲಿ ಒಂದಲ್ಲ. ಈ ಹತ್ತೊಂಬತ್ತನೆಯ ಶತಮಾನದ ಹಿಂದೂಗಳಲ್ಲಿ ಬಾಹುಬಲದ ಚಿಹ್ನೆಯು ಕಾಣುವುದಿಲ್ಲ. ಅಂಗಸಾಧನೆಯಿಲ್ಲದೆ ಇದ್ದರೆ ಮನುಷ್ಯನದೇಹ ದುರ್ಬಲವಾಗುತ್ತದೆ. ಜನಾಂಗಕ್ಕೂ ಹಾಗೆಯೇ. ಇಂಗ್ಲಿಷರ ಸಾಮ್ರಾಜ್ಯದಲ್ಲಿ ಹಿಂದೂ ಗಳ ಬಾಹುಬಲ ಅಳಿಸಿ ಲೋಪವಾಗಿ ಹೋಯಿತು; ಇದಕ್ಕೆ ಹಿಂದೆ ಎಂದೂ ಹೋಗಿರಲಿಲ್ಲ.³ ಹಿಂದೂಗಳ ಬಾಹುಬಲವೇ ನನಗೆ ಪ್ರತಿಪಾದ್ಯ ವಿಷಯ; ಅದಕ್ಕೆ ಉದಾಹರಣೆಯಾಗಿ ರಾಜಸಿಂಹನನ್ನು ತೆಗೆದುಕೊಂಡಿ ದ್ದೇನೆ; ಮರಾಠರಿಗಿಂತಲೂ ರಾಜಪುತ್ರರು ಬಲಿಷ್ಠರಾಗಿದ್ದರು ಎಂಬುದು ನನ್ನ ನಂಬಿಕೆ. . . .</p>
<p> ಬಾಹುಬಲ ಮಾಥ್ರ ನನ್ನ ಪ್ರತಿಪಾದ್ಯ ವಇಷಯವಾದಾಗ ಕಾದಂಬರಿಯನ್ನು ಆಶ್ರಯಿಸಬೇಕಾಯಿತು. ‘ರಾಜಸಿಂಹ’ದ ಹಿಂದಿನ ಸಂಸ್ಕರಣಗಳಲ್ಲಿ ಅವಲಂಬಿಸಿದ ಕ್ಷುದ್ರಘಟನೆಯಿಂದ ನನ್ನ ಆ ಉದ್ದೇಶ ಸಿದ್ಧಿಸು ವಂತಿರಲಿಲ್ಲ. ರಾಜಸಿಂಹನಿಗೂ ಮೊಗಲ ಬಾದಷಹನಿಗೂ ನಡೆದ ಮಹಾಯುದ್ಧವಷ್ಟನ್ನೂ ಕಾದಂಬರಿಯಲ್ಲಿ ಅಳವಡಿಸಬೇಕಾಯಿತು. ಆದ್ದರಿಂದ ಗ್ರಂಥದ ಗಾತ್ರವು ದೊಡ್ಡದಾಯಿತು. ಅದರಲ್ಲಿಯೂ ವಿಶೇಷವಾಗಿ ಕಾದಂಬರಿಯ ಕಾದಂಬರಿತನವನ್ನು ಉಳಿಸಿಕೊಳ್ಳುವುದಕ್ಕೋಸ್ಕರ ಗ್ರಂಥದಲ್ಲಿ ಕಲ್ಪನಾ ಜನಿತವಾದ ಅನೇಕ ವಿಷಯಗಳನ್ನು ಸೇರಿಸಬೇಕಾಯತು.</p>
<p> ಸ್ಥೂಲ. . .ಘಟನೆಗಳು ಚರಿತ್ರೆಯಲ್ಲಿ ಹೇಗೆಇವೆಯೋ ಪ್ರಾಯಶಃ ಹಾಗೆಯೇಇವೆ. ಯಾವ ಯುದ್ಧ ವಾಗಲಿ ಅದರ ಫಲವಾಘಲಿ ಕಲ್ಪನಾಜನಿತವಲ್ಲ;. . .ಔರಂಗಜೇಬ ರಾಜಸಿಂಹ ಜೇಬಉನ್ನೀಸಾ ಉದಿಪುರೀ ಇವರೆಲ್ಲರೂ ಐತಿಹಾಸಿಕ ವ್ಯಕ್ತಿಗಳು; ಇವರ ಗುಣಶೀಲಗಳನ್ನೂ ಚರಿತ್ರೆಯಲ್ಲಿರುವಂತೆಯೇ ಇಟ್ಟುಕೊಂಡಿದೆ. ಆದರೆ ಅವರ ಸಂಬಂಧವಾಗಿ ಬರೆದಿರುವ ಘಟನೆಗಳೆಲ್ಲವೂ ಐತಿಹಾಸಿಕವಲ್ಲ; ಕಾದಂಬರಿಯಲ್ಲಿ ಎಲ್ಲ ಘಟನೆಗಳೂ ಐತಿಹಾಸಿಕವಾಗಿರಬೇಕಾದದ್ದು ಅವಶ್ಯವಲ್ಲ. . . .</p>
<p> ನೃತ್ಯಗೀತಗಳನ್ನು ಔರಂಗಜೇಬನು ನಿಷೇಧಿಸಿದ್ದನೆಂದು ಹೇಳಿದೆ. ಆದರೆ ಅವನ ಅಂತಃಪುರದಲ್ಲಿಯೇ ಅವು ನಡೆಯುತ್ತಿದ್ದುವೆಂದು ಈ ಕಾದಂಬರಿಯಲ್ಲಿ ಬರೆದಿದೆ. ಈ ವಿಚಾರದಲ್ಲಿ ಐತಿಹಾಸಿಕ ಸತ್ಯ ನನ್ನ ಕಡೆ ಇದೆ ಎಂಬುದು ನನ್ನ ದೃಢ ನಂಬಿಕೆ.</p>
<p> ಔರಂಗಜೇಬನು ಮದ್ಯಪಾನ ಮಾಡುತ್ತಿರಲಿಲ್ಲ. ಆದರೆ ಅವನ ತಂದೆ ತಾತ ಮುತ್ತಾತಂದಿರು ಕುಡಿಯುತ್ತಿದ್ದರು; ಅವನ ಅಂತಃಪುರ ಸ್ತ್ರೀಯರೂ ಕುಡಿಯುತ್ತಿದ್ದರೆಂಬುದಕ್ಕೆ ಚರಿತ್ರೆಯ ಪ್ರಮಾಣವಿದೆ. . .</p>
<p> . . .ನಾನು ಈ ಹಿಂದೆ ಐತಿಹಾಸಿಕ ಕಾದಂಬರಿಯನ್ನು ಬರೆದಿರಲಿಲ್ಲ; ದುರ್ಗೇಶನಂದಿನಿಯನ್ನಾಗಲಿ ಚಂದ್ರಶೇಖರವನ್ನಾಗಲಿ ಸೀತಾರಾಮವನ್ನಾಗಲಿ ಐತಿಹಾಸಿಕ ಕಾದಂಬರಿಯೆಂದು ಕರೆಯುವುದು ಸಾಧ್ಯವಿಲ್ಲ; ಐತಿಹಾಸಿಕ ಕಾದಂಬರಿಯನ್ನು ಬರೆದಿರುವುದು ಇದೇ ಮೊದಲು; ಇಲ್ಲಿಯವರೆಗೆ ಐತಿಹಾಸಿಕ ಕಾದಂಬರಿಯ ರಚನೆಯಲ್ಲಿ ಯಾವ ಲೇಖಕನೂ ಪೂರ್ತಿಯಾಗಿ ಕೃತಕೃತ್ಯನಾಗಿಲ್ಲ; ನಾನೂ ಆಗಿಲ್ಲವೆಂದು ಹೇಳುವುದು ಅನಾವಶ್ಯಕ. . .’’</p>
<p> ಬಂಕಿಮಚಂದ್ರನ ಅಭಿಪ್ರಾಯದಲ್ಲಿ, ಐತಿಹಾಸಿಕ ಕಾದಂಬರಿಯು ಮೂಲಘಟನೆಗಳು ಬಹುಮಟ್ಟಿನ ವ್ಯಕ್ತಿಗಳು ಅವುಗಳ ಗುಣದೋಷಗಳು ಇವುಗಳನ್ನು ಚರಿತ್ರೆಯಿಂದ ಖಚಿತವಾಗಿ ತಿಳಿದಿರುವಷ್ಟುಮಟ್ಟಿಗೆ ತೆಗೆದು ಕೊಳ್ಳಬೇಕು; ಸತ್ಯವಾದ ಆ ಹಿನ್ನೆಲೆಯಲ್ಲಿ ಗ್ರಂಥಕಾರನು ತನ್ನ ಕಲ್ಪನಾಶಕ್ತಿಯಿಂದ ಕಥೆಯನ್ನೂ ಕೆಲವು ಸಣ್ಣ ಸಣ್ಣ ಘಟನೆಗಳನ್ನೂ ನಾಯಕನಾಯಿಕೆಯರ ಸಾಂಸಾರಿಕ ಜೀವನದಲ್ಲಿ ದಿನಗಟ್ಟಲೆ ನಡೆಯಬಹುದಾದ ಕೆಲವು ದೃಶ್ಯಗಳನ್ನೂ ಹೆಚ್ಚಾಗಿ ಸೃಷ್ಟಿಸಿ ಸೇರಿಸಬಹುದು-ಎಂದಾಯಿತು.</p>
<p>__________</p>
<p>3
. ಬಂಕಿಮನಿಗೆ ರಾಜಸಿಂಹ ಮುಂತಾದ ರಾಜಪುತ್ರರಲ್ಲಿ ಎಷ್ಟು ಗೌರವವೋ, ಬಂಗಾಳದ ಸೇನರಾಜರಲ್ಲಿ ಅಷ್ಟು ತಿರಸ್ಕಾರವಿತ್ತೆಂದು ತೋರುತ್ತದೆ. ಬಂಗಾಳದಲ್ಲಿ ರಾಜಪುತ್ರಸ್ಥಾನ ಮಹಾರಾಷ್ಟ್ರಗಳಲ್ಲಿದ್ದ ಗಿರಿದುರ್ಗಗಳ ಅನುಕೂಲ್ಯವೇನೂ ಇರಲಿಲ್ಲ; ಆದರೆ ಸೇನರು ನಿರ್ವೀರ್ಯರಾಗಿದ್ದರು, ಅವರ ಮಂತ್ರಿ ಸೇನಾಪತಿಗಳೂ ಅಧರ್ಮ ದ್ರೋಹಾದಿಗಳಿಗೆ ಇಳಿದಿದ್ದರು. ಆದ್ದರಿಂದ ಅಲ್ಲಿ ಮುಸಲ್ಮಾನರು ಸುಲಭವಾಗಿ ಜಯಪಡೆದದ್ದೇನು ಹೆಚ್ಚಲ್ಲ.-‘ಮೃಣಾಳಿನಿ’ಯನ್ನು ನೋಡಿ.</p>
<p> ರಾಜಸಿಂಹದಲ್ಲಿ ಸತ್ಯವಾದ ಐತಿಹಶಿಕ ಹಿನ್ನೆಲೆಗೆ ಹೆಚ್ಚು ಪ್ರಾಶಸ್ತ್ಯ ಕೊಡಬೇಕೆಂಬುದು ಬಂಕಿಮನ ಇಷ್ಟವಾಗಿತ್ತು; ಆದರೆ ಹಿಂದೆಯೇ ತೋರಿಸಿದಂತೆ ಚರಿತ್ರೆಯನ್ನು ನಿರ್ಧರಿಸುವುದು ಅಸಾಧ್ಯವೆಂದೂ ಅದರ ಲೇಖಕರಲ್ಲಿ ಭಿನ್ನಾಭಿಪ್ರಾಯಗಳಿರುವುದೆಂದೂ ಅವನು ವ್ಯಥೆಪಟ್ಟಿದ್ದಾನೆ. ಇಂದು ಹಾಗೆ ವ್ಯಥೆಪಡಬೇಕಾದ ದ್ದೇನೂ ಇಲ್ಲ; ಅಂದು ಅವನಿಗೆ ದೊರೆಯದಿದ್ದ ಸರ್ಕಾರಿ ವರದಿ ಪ್ರತ್ಯಕ್ಷದರ್ಶಿಗಳ ಹೇಳಿಕೆ ಪತ್ರವ್ಯವಹಾರ ಮುಂತಾದ ವಿಶ್ವಾಸಾರ್ಹವಾದ ಮೂಲಗಳೂ ಸಾಧನಗಳೂ ಈಗ ಎಷ್ಟೋ ದೊರೆತಿವೆ. ಇವುಗಳನ್ನು ಶ್ರೀ ಯದುನಾಥ ಸರ್ಕಾರರು ಪ್ರಕಟಿಸಿದ್ದಾರೆ. (ಅವರು ರಾಜಸಿಂಹಕ್ಕೆ ಬರೆದಿರುವ ‘ಭೂಮಿಕೆ’ಯನ್ನೂ ನೋಡಿ.) ಇವೆಲ್ಲವೂ ಬಂಕಿಮನಿಗೆ ದೊರೆತಿದ್ದರೆ ಅವನು ತನ್ನ ಗ್ರಂಥವನ್ನು ಇನ್ನೂ ಎಷ್ಟು ಪುಷ್ಟಿಗೊಳಿಸುತ್ತಿದ್ದನೋ!</p>
<p>ಇಂದು ಪ್ರಕಾಶಕ್ಕೆ ಬಂದಿರುವ ಆ ಕಾಲದ ಚರಿತ್ರೆಯನ್ನು ನೋಡಿದರೆ ಬಂಕಿಮನು ತನ್ನ ಕಲ್ಪನಾಶಕ್ತಿಯಿಂದ ಸೃಷ್ಟಿಸಿದ್ದು ಸತ್ಯಕ್ಕೆ ದೂರವಾಗಿಲ್ಲವೆಂದೂ ಅದನ್ನು ಹೆಚ್ಚು ಪ್ರಕಾಶಗೊಳಸಿದ್ದಾನೆಂದೂ ಹೇಳಬೇಕಾಗುತ್ತದೆ.</p>
<p> ಕೆಲವು ವ್ಯತ್ಯಾಸಗಳೂ ಆಗಿವೆ; ಹೀಗೆ (೧) ಔರಂಗಜೇಬನ ಪ್ರಧಾನ ಮಹಿಷಿ ಯೋಧಪುರರಾಜನ ಮಗಳಲ್ಲ; ಅವನ ಏಕಮಾತ್ರ ಹಿಂದೂ ಪತ್ನಿಯ ಹೆಸರು ‘ನವಾಬ-ಬಾಈ.’ ಕಾಶ್ಮೀರದ ಒಬ್ಬ ಸಣ್ಣರಾಜನ ಮಗಳು. ಅವಳನ್ನು ಮುಸಲ್ಮಾನ ಜಾತಿಗೆ ಸೇರಿಸಿಕೊಂಡು ಔರಂಗಜೇಬನು ಮದುವೆಯಾದನು; ಅವಳ ಮಗನೇ ಷಾಆಲಂ. ಅಕ್ಬರನ ಅನಂತರ ಯಾವಹಿಂದೂ ಮಹಿಷಿಯೂ ಮೊಗಲಚಕ್ರವರ್ತಿಯ ಅರಮನೆ ಯಲ್ಲಿ ಹಿಂದೂಆಚಾರ ವ್ಯವಹಾರಗಳನ್ನು ನಡಸುವುದು ಸಾಧ್ಯವಿರಲಿಲ್ಲ. (೨) ಕಳಂಕ ಜೀವನವನ್ನು ಜೀವಿಸಿ ದವಳು ಜೇಬಉನ್ನೀಸಳಲ್ಲ, ಅವಳತಂಗಿ ಫಖರ-ಉನ್ನೀಸಾ ಎಂಬುದು ಮಾನುಚಿಯ ಹೇಳಿಕೆ. (೩) ಔರಂಗ ಜೇಬನು ಮಹಾರಾಣನ ಸೈನ್ಯದಿಂದ ಸುತ್ತಲ್ಪಟ್ಟು ಒಂದು ದಿನ ಉಪವಾಸವಿರಬೇಕಾಯಿತು. ಉದಿಪುರಿಯು ಒಂದು ದಿನ ಬಂದಿಯಾಗಿದ್ದು ಬಿಡುಗಡೆ ಹೊಂದಿದಳು-ಎಂದು ಟಾಡ್​ ಹೇಳಿರುವುದು ನಿಜವಲ್ಲ. ಅವನು ಹಸನ್​ ಅಲಖಾನ್ ಮತ್ತು ಷಾಹಜಾದಾ ಅಕ್ಬರ್​ ಇವರ ಸೈನ್ಯಕ್ಕೆ ಒದಗಿದ್ದ ವಿಪತ್ತನ್ನು ಔರಂಗಜೇಬನಿಗೆ ಹೊಂದಿಸಿದ್ದಾನೆ. (೪) ಆ ಕಾಲದಲ್ಲಿಯೂ ಸ್ಥಳದಲ್ಲಿಯೂ ಅಸಂಭವವಾದ ಕೆಲವು ಘಟನೆಗಳಿವೆ. (ಇವುಗಳನ್ನು ರವೀಂದ್ರನಾಥ ಠಾಕೂರರು ಪರಿಹಾಸ್ಯ ಮಾಡಿದ್ದಾರೆ.)</p>
<p> ಪೂರ್ವಕ್ಕೆ ಜಯಪುರ, ಪಶ್ಚಿಮಕ್ಕೆ ಜೋಧಪುರ, ದಕ್ಷಿಣಕ್ಕೆ ಅಜಮೀರ ಇವುಗಳ ಮಧ್ಯೆ ಕೃಷ್ಣಗಡ ವೆಂಬ ಒಂದುಸಣ್ಣ ರಾಜಪುತ್ರ ಸಂಸ್ಥಾನವಿದೆ. ಈ ಸಂಸ್ಥಾನದ ಉತ್ತರ ಭಾಗದಲ್ಲಿ ರೂಪನಗರವೆಂಬ ಒಂದು ಸಣ್ಣ ಊರು ಇದೆ. ಆದ್ದರಿಂದ ‘ರೂಪನಗರದ ರಾಜಪುತ್ರ’ (ಚಂಚಲಕುಮಾರಿ) ಎಂದರೆ ಈ ಕೃಷ್ಣಗಡ ಅಥವ ಇಂದಿನ ಕಿಷಣಗಡದ ರಾಜಪುತ್ರಿಯೇ. ಈ ಸಂಸ್ಥಾನದ ರಾಜನಾದ ರೂಪಸಿಂಹ ರಾಠೋಡನು ಸಾಮೂಗಡದ ಯುದ್ಧದಲ್ಲಿ (೧೬೫೮) ಸಾಯಲು, ಈ ಯುದ್ಧದಲ್ಲಿ ಗೆದ್ದ ಔರಂಗಜೇಬನು ರೂಪಸಿಂಹನ ಹಿರಿಯಮಗಳಾದ ಚಾರುಮತಿಯನ್ನು ಮದುವೆ ಮಾಡಿಕೊಳ್ಳುವ ಅಪೇಕ್ಷೆಯನ್ನು ವ್ಯಕ್ತಪಡಿಸಿದನು. ಚಾರುಮತಿ ಯು ತನ್ನ ಕುಲಪುರೋಹಿತನ ಮೂಲಕ ಮಹಾರಾಣಾ ರಾಜಸಿಂಹನೊಡನೆ ತನ್ನ ಮದುವೆಯನ್ನು ಪ್ರಸ್ತಾಪಿಸಿ ಹೇಳಿಕಳುಹಿಸಿದಳು. ರಾಜಸಿಂಹನು ಸಸೈನ್ಯವಪರಿವಾರನಾಗಿ ಕಿಷಣಗಡಕ್ಕೆ ಬಂದು ಅವಳನ್ನು ಮದುವೆಯಾ ದನು. ಔರಂಗಜೇಬನು ಅಸಮಾಧಾನ ತೋರಲು ರಾಜಸಿಂಹನು, ರಾಜಪುತ್ರನು ರಾಜಪುತ್ರ ಹೆಣ್ಣನ್ನು ರೂಢಿ ಯಂತೆ ಮದುವೆಯಾಗಲು ಮೊಗಲಚಕ್ರವರ್ತಿಯ ಸಮ್ಮತಿ ಬೇಕಾಗಿರಲಿಲ್ಲವೆಂದೂ ತನ್ನಿಂದ ದಾರಿಯಲ್ಲಿ ಮೊಗಲರಾಜ್ಯಕ್ಕೆ ಯಾವ ತೊಂದರೆಯೂ ಆಗಲಿಲ್ಲವೆಂದೂ ಉತ್ತರ ಕೊಟ್ಟನು. ರೂಪಸಿಂಹನು ಸತ್ತ ಸುಮಾರು ನಾಲ್ಕುವರ್ಷಗಳ ಅನಂತರ ಔರಂಗಜೇಬನ ಮಗ ಷಾಹ ಆಲಂ ಅವನ ಎರಡನೆಯ ಮಗಳನ್ನು ಮದುವೆಯಾದನು. (೧೬೬೨)</p>
<p> ಶ್ರೀ ಯದುನಾಥ ಸರ್ಕಾರರು ಈಚೆಗೆ ದೊರೆತ ಗ್ರಂಥಪತ್ರಾದಿಗಳನ್ನೆಲ್ಲಾ ವಿಮರ್ಶಿಸಿ ಔರಂಗಜೇಬನ ಚರಿತ್ರೆಯನ್ನು ಇಂಗ್ಲಿಷಿನಲ್ಲಿ ವಿಸ್ತಾರವಾಗಿ ಬರೆದಿದ್ದಾರೆ. ಅವರು ‘ರಾಜಸಿಂಹ’ಕ್ಕೆ ಬಂಗಾಳಿಯಲ್ಲಿ ಪೀಠಿಕೆಯನ್ನು ಬರೆಯುತ್ತ ಕೊನೆಗೆ ‘‘ಔರಂಗಜೇಬನಲ್ಲಿ ಕೆಲವು ಗುಣಗಳೇನೋ ಇದ್ದುವು; ಆದರೆ ಅವಕ್ಕಿಂತ ಹೆಚ್ಚಾಗಿ ದೇಶಕ್ಕೂ ಜನಕ್ಕೂ ಸ್ವಜಾತಿಗೂ ವಿನಾಶಕವಾದ ಹಲವು ದೋಷಗಳಿದ್ದುವು. . . .ರಾಜಸಿಂಹನಲ್ಲಿ ಬಂಕಿಮನು ಈ ಚಿರಸತ್ಯವನು
್ನ4 ದೃಷ್ಟಾಂತದ್ವಾರಾ ಸ್ಥಾಪಿಸಿದ್ದಾನೆ; ಈ ಗ್ರಂಥದಲ್ಲಿ ಚರಿತ್ರಾಂಶಗಳನ್ನು ಮೀರಿ ಹೋಗಿಲ್ಲ, ಅಜ್ಞತೆಯಿಂದಲೂ ಧರ್ಮಾಂಧತೆಯಿಂದಲೂ ಸ್ವಲ್ಪಮಾತ್ರವೂ ಪ್ರೇರಿತನಾಗಿಲ್ಲ’’ ಎಂದು ಅಭಿಪ್ರಾಯಪಟ್ಟಿದ್ದಾರೆ.</p>
<p>_________</p>
<p>4
.
 The throne of an active and able prince was degraded by the useless and pernicious virtues of a bigot-(<em>ಉiಛ್ಛ್ಠ್ಟಿ’s ಆಜ್ಛಿಟiಟಿಜ್ ಚಿಟಿಜ ಈಚಿಟಟ, ಅh. ೫೨</em>).</p>
<p> ಈ ಮಾತನ್ನು ಬಂಕಿಮಚಂದ್ರನೇ ರಾಜಸಿಮಹದ ‘ಉಪಸಂಹಾರ’ದಲ್ಲಿ ಬರೆದಿರುವ ‘ಗ್ರಂಥಕಾರನ ನಿವೇದನ’ದಲ್ಲಿ ತಿಳಿಸಿ ಅವನ ಉದ್ದೇಶವನ್ನು ಸ್ಪಷ್ಟಪಡಿಸಿದ್ದಾನೆ:-</p>
<p> ‘‘ಗ್ರಂಥಕಾರನ ಸವಿನಯ ವಿಜ್ಞಾಪನೆಯೇನೆಂದರೆ, ಈ ಗ್ರಂಥದ ಉದ್ದೇಶ ಹಿಂದೂ ಮುಸಲ್ಮಾನರ ತಾರತಮ್ಯವನ್ನು ತೋರಿಸುವುದೆಂದು ಪಾಠಕರು ಯಾರೂ ಯೋಚಿಸಬಾರದು. ಹಿಂದುವಾದ ಮಾತ್ರಕ್ಕೆ ಒಳ್ಳೆಯವನಲ್ಲ, ಮುಸಲ್ಮಾನನಾದ ಮಾತ್ರಕ್ಕೆ ಕೆಟ್ಟವನಲ್ಲ; ಅಥವಾ ಹಿಂದುವಾದ ಮಾತ್ರಕ್ಕೆ ಕೆಟ್ಟವನಲ್ಲ, ಮುಸಲ್ಮಾನನಾದ ಮಾತ್ರಕ್ಕೆ ಒಳ್ಳೆಯವನಲ್ಲ. ಒಳ್ಳೆಯದು ಕೆಟ್ಟದ್ದು ಇಬ್ಬರಲ್ಲಿಯೂ ಒಂದೇಸಮನಾಗಿ ಇರುತ್ತದೆ; ಇನ್ನೂ, ಮುಸಲ್ಮಾನರು ಇಷ್ಟು ಶತಮಾನಗಳ ಕಾಲ ಭರತಖಂಡವನ್ನು ಆಳಿದರೆಂಬುದನ್ನು ನೋಡಿದರೆ, ರಾಜಕೀಯ ಗುಣಗಳಲ್ಲಿ ಮುಸಲ್ಮಾನರು ಸಮಕಾಲೀನ ಹಿಂದೂಗಳಿಗಿಂತ ಶ್ರೇಷ್ಠರಾಗಿದ್ದ ರೆಂದು ಒಪ್ಪಿಕೊಳ್ಳಬೇಕಾಗುತ್ತದೆ. ಆದರೆ, ಎಲ್ಲ ಮುಸಲ್ಮಾನ ರಾಜರೂ ಎಲ್ಲ ಹಿಂದೂ ರಾಜರಿಗಿಂತ ಶ್ರೇಷ್ಠರಾಗಿದ್ದರೆಂದರೆ, ಅದೂ ನಿಜವಲ್ಲ. ಅನೇಕ ಕಡೆ ಮುಸಲ್ಮಾನನೇ ಹಿಂದುವಿಗಿಂತ ರಾಜಕೀಯ ಗುಣದಲ್ಲಿ ಮೇಲಾಗಿದ್ದಾನೆ; ಅನೇಕ ಕಡೆ, ಹಿಂದೂ ರಾಜನೇ ಮುಸಲ್ಮಾನನಿಗಿಂತ ರಾಜಕೀಯ ಗುಣದಲ್ಲಿ ಮೇಲಾಗಿದ್ದಾನೆ; ಮಿಕ್ಕ ಗುಣಗಳ ಜೊತೆಗೆ ಯಾರಲ್ಲಿ ಧರ್ಮ</p>
<p>ವಿರುತ್ತದೆಯೋ-ಅವನು ಹಿಂದೂವಾಗಲಿ ಮುಸಲ್ಮಾನನಾಗಲಿ-ಅವನೇ ಶ್ರೇಷ್ಠ. ಮಿಕ್ಕ ಗುಣಗಳಿದ್ದರೂ ಯಾರಲ್ಲಿ ಧರ್ಮವಿಲ್ಲವೋ-ಅವನು ಹಿಂದೂವಾಗಲಿ ಮುಸಲ್ಮಾನನಾಗಲಿ-ಅವನೇ ನಿಕೃಷ್ಟ. ಔರಂಗಜೇಬನು ಧರ್ಮಹೀನ; ಆದ್ದರಿಂದಲೇ ಅವನ ಕಾಲದಿಂದ ಮೊಗಲರಾಜ್ಯದ ಅಧಃಪತನಕ್ಕೆ ಆರಂಭವಾಯಿತು; ರಾಜಸಿಂಹನು ಧಾರ್ಮಿಕ; ಆದ್ದರಿಂದ, ಅವನು ಸಣ್ಣರಾಜ್ಯದ ಅಧಿಪತಿಯಾಗಿ ಮೊಗಲ ಚಕ್ರವರ್ತಿಯನ್ನು ಅಪಮಾನಗೊಳಿಸಿ ಓಡಿಸಲು ಸಮರ್ಥನಾದನು. ಇದೇ ಗ್ರಂಥದಲ್ಲಿ ಪ್ರತಿಪಾದ್ಯ ವಿಷಯ. ರಾಜನು ಹೇಗಿರುತ್ತಾನೋ, ಅವನ ಅನುಚರರು ಪ್ರಜೆಗಳು ಮೊದಲಾದವರೂ ಹಾಗೇ ಇರುತ್ತಾರೆ; ಉದಿಪುರಿ ಚಂಚಲಕುಮಾರಿಯರನ್ನೂ, ಜೇಬಉನ್ನೀಸಾ ನಿರ್ಮಲಕುಮಾರಿ ಯರನ್ನೂ, ಮಾಣಿಕಲಾಲ ಮಬಾರಕರನ್ನೂ ಹೋಲಿಸಿದರೆ ಇದು ತಿಳಿಯುತ್ತದೆ. ಇದಕ್ಕೋಸ್ಕರ ಈ ಕಲ್ಪನೆಗಳೆಲ್ಲಾ.</p>
<p> ಔರಂಗಜೇಬನೊಡನೆ ಚೆನ್ನಾಗಿ ಹೋಲಿಸಬಹುದಾದ ಐತಿಹಾಸಿಕ ವ್ಯಕ್ತಿ ಸ್ಪೇನ್​ ದೇಶದ ಎರಡನೆಯ ಫಿಲಿಪ್​; ಇಬ್ಬರೂ ದೊಡ್ಡ ಸಾಮ್ರಾಜ್ಯಗಳ ಅಧಿಪತಿಗಳು; ಇಬ್ಬರೂ ಐಶ್ವರ್ಯ ಸೇನಾಬಲ ಗೌರವಗಳಲ್ಲಿ ಮಿಕ್ಕ ರಾಜರುಗಳಿಗಿಂತ ಎಷ್ಟೋ ಹೆಚ್ಚು; ಇಬ್ಬರೂ ಶ್ರಮಶೀಲತೆ ಸತರ್ಕತೆ ಮುಂತಾದ ರಾಜಕೀಯ ಗುಣಗಳಿಂದ ಭೂಷಿತರಾಗಿದ್ದರು; ಆದರೆ ಇಬ್ಬರೂ ನಿಷ್ಠುರರು ಕಪಟಾಚಾರಿಗಳು ಕ್ರೂರರು ದಾಂಭಿಕರು ಆತ್ಮ ಮಾತ್ರ ಹಿತೈಷಿಗಳು ಮತ್ತು ಪ್ರಜಾಪೀಡಕರು; ಆದಕಾರಣ ಇಬ್ಬರೂ ತಮ್ಮ ತಮ್ಮ ಸಾಮ್ರಾಜ್ಯದ ಧ್ವಂಸಕ್ಕೆ ಬೀಜವನ್ನು ಬಿತ್ತಿ ಹೋದರು. ಇಬ್ಬರೂ ಸಣ್ಣ ಶತ್ರುರಾಜರಿಂದ ಪರಾಜಿತರೂ ಅಪಮಾನಿತರೂ ಆದರು.-ಫಿಲಿಪನು ಇಂಗ್ಲಿಷರು ಮತ್ತು ಡಚ್ಚರು ಇವರಿಂದ; ಔರಂಗಜೇಬನು ಮರಾಠರು ಮತ್ತು ರಾಜಪುತ್ರರು ಇವರಿಂದ. ಮರಾಠರ ಶಿವಾಜಿಯನ್ನೂ ಇಂಗ್ಲಿಷರ ಎಲಿಜಬೆತ್ತಳನ್ನೂ ಹೋಲಿಸಬಹುದು; ಆದರೆ ಅದಕ್ಕಿಂತ ಹಾಲೆಂಡಿನ ವಿಲಿಯಂ ಮತ್ತು ರಾಜಪುತ್ರ ರಾಜಸಿಮಹ ಇವರು ಹೆಚ್ಚಾಗಿ ಹೋಲುವರು; ಚರಿತ್ರೆಯಲ್ಲಿ ಇಬ್ಬರ ಕೀರ್ತಿಯೂ ಅನುಪಮವಾದದ್ದು; ವಿಲಿಯಂ ಯೂರೋಪಿನಲಿ ದೇಶಹಿತೈಷಿ ಧರ್ಮಾತ್ಮ ವೀರಾಗ್ರಗಣ್ಯ ಎಂದು ಹೆಸರು ಪಡೆದಿದ್ದಾನೆ.-ಈ ದೇಶದಲ್ಲಿ ಚರಿತ್ರೆ ಇಲ್ಲವಾದ್ದರಿಂದ ರಾಜಸಿಂಹನನ್ನು ಯಾರೂ ಅರಿಯರು.’’</p>
<p> ಈ ಕಾದಂಬರಿಯನ್ನು ವಿಸ್ತರಿಸಿ ಬರೆದಾಗ, ಬಂಕಿಮನಿಗೆ ತನ್ನ ಸಂವಿಧಾನ ಕೌಶಲವನ್ನು ತೋರಿಸುವುದಕ್ಕೂ, ಪಾತ್ರಗಳನ್ನು ಪೋಷಿಸುವುದಕ್ಕೂ ಹೆಚ್ಚಿನಅವಕಾಶ ದೊರೆಯಿತು. ಹೀಗೆ, ಇದರ ಎರಡನೆ ಯ ಭಾಗದಲ್ಲಿ(ಖಂಡ ೫-೮)ಕಥಾಪ್ರವಾಹವು ಹಿಮ್ಮೊಗನಾದಂತೆ ತೋರಿ, ಅಪ್ರಿಯದಲ್ಲಿ ಮುಗಿಯುತ್ತ ದೆಯೋ ಎಂಬ ಶಂಕೆಯುಂಟಾಗುತ್ತದೆ; ಅನಿರೀಕ್ಷಿತವಾದ ದಾರಿ ಹಿಡಿಯುತ್ತದೆ; ಕಥೆ ತೊಡಕಾಗುತ್ತದೆ. ವೀರ ಸರದಾರನಾದ ಮಬಾರಕನು ಪಾಳುಬಾವಿಯಲ್ಲಿಬಿದ್ದು ನಿರಾಶನಾಗಿದ್ದಾಗ ಸಿಪಾಯಿವೇಷದಲ್ಲಿದ್ದ ದರಿಯಳಿಂದ ಅನಿರೀಕ್ಷಿತವಾಗಿ ಮೇಲಕ್ಕೆ ಎತ್ತಲ್ಪಟ್ಟು ಆರೋಗ್ಯವಾಗಿ ಅವಳೊಡನೆ ದಿಲ್ಲಿಯನ್ನು ಸೇರುತ್ತಾನೆ. ರಾಜಸಿಂಹನು ಜಯಪ್ರತಿಫಲವಾಗಿ ಚಂಚಲೆಯನ್ನು ಕೂಡಲೆ ಮದುವೆ ಮಾಡಿಕೊಳ್ಳದೆ, ಅವಳೊಡನೆ ಚರ್ಚೆ ಹೂಡುತ್ತಾನೆ. ಅವಳದು ಅತಂತ್ರ ಸ್ಥಿತಿಯಂತೆ ಕಾಣುತ್ತದೆ. ಅವಳ ತಂದೆಗೆ ಕಾಗದ ಬರೆದರೆ ಮೆಚ್ಚಿಕೆಗೆ ಬದಲಾಗಿ ರೋಷವೇ ಪ್ರತ್ಯುತ್ತರವಾಗಿ ಬರುತ್ತದೆ. ಜೋಯಿಸನೂ ನಿರಾಶೆ ಹುಟ್ಟಿಸುತ್ತಾನೆ. ಔರಂಗಜೇಬನು ಇದ್ದಬದ್ದ ಸೇನೆಯನ್ನೆಲ್ಲಾ ಕೂಡಿಹಾಕಿಕೊಂಡು ನಾಲ್ಕು ಕಡೆಯಿಂದಲೂ ರಾಜಸಿಂಹನನ್ನು ಮುತ್ತಿ ರಾಜಪುತ್ರಸ್ಥಾನವನ್ನೇ ಧೂಳೀಪಟಲ ಮಾಡಲು ಸಿದ್ಧತೆ ಮಾಡಿಕೊಂಡು ಬರುತ್ತಾನೆ. ಚಂಚಲೆಯ ಪತ್ರವನ್ನು ತೆಗೆದುಕೊಂಡು ಹೋದ ನಿರ್ಮಲೆ ಔರಂಗಜೇಬನ ಅಂತಃಪುರದಲ್ಲಿ ಬಂದಿಯಾಗುತ್ತಾಳೆ.</p>
<p> ಆದರೆ ಮತ್ತೆಎಲ್ಲವೂ ತಲೆಕೆಳಕಾಗಿ ಪ್ರಿಯಪರಿಣಾಮದಲ್ಲಿ ಮುಗಿಯುತ್ತವೆ. ಮಬಾರಕನನ್ನು ಹೆಂಡತಿ ಯೊಡನೆ ಸುಖವಾಗಿ ಇರಗೊಡಿಸದೆ ಜೇಬಳುಕೊಲ್ಲಿಸುತ್ತಾಳೆ. ಅವನು ಅನಿರೀಕ್ಷಿತವಾಗಿ ಬದುಕಿ ರಾಜಸಿಂಹನ ಗೆಲವಿಗೆ ನೆರವಾಗುತ್ತಾನೆ. ಜೇಬಳ ಗರ್ವಮುರಿದು ಅವನನ್ನು ಮದುವೆಯಾಗುತ್ತಾಳೆ. ನಿರ್ವಂಚನೆಯಿಂದ ಪ್ರೀತಿಸುತ್ತಿದ್ದ ದರಿಯಳೇ ಅವನನ್ನು ಕೊಲ್ಲುತ್ತಾಳೆ. ಔರಂಗಜೇಬನ ಅಂತಃಪುರವು ಸೆರೆಸಿಕ್ಕಿ ಚಂಚಲೆಯು ಚಕ್ರವರ್ತಿನಿಯಿಂದ ಸೇವೆಗೈಸಿಕೊಳ್ಳುತ್ತಾಳೆ. ಔರಂಗಜೇಬನ ಮೇಲಿಂದಮೇಲೆ ಸೋಲುಪಡೆದು ರಾಜಸಿಂಹನು ಜಯಶಾಲಿಯಾಗುತ್ತಾನೆ. ರಾಜಸಿಂಹನು ವಿಕ್ರಮಸಿಂಹನ ಆಶೀರ್ವಾದ ಮೆಚ್ಚಿಗೆ ಸಹಾಯಗಳೊಡನೆ ಚಂಚಲೆ ಯನ್ನು ಮದುವೆಯಾಗುತ್ತಾನೆ. ಕಥೆಯ ಆರಂಭದಲ್ಲಿ ರಾಜಸಿಂಹನ ಪಠವನ್ನು ಮೆಚ್ಚಿ ಔರಂಗಜೇಬನ ಪಠ ವನ್ನು ಕಾಲಿನಿಂದ ಪುಡಿಮಾಡಿದ ‘‘ಮಕ್ಕಳಾಟಿಕೆ’’ಯು ಕಠೋರವಾದ ಇತಿಹಾಸ ಸತ್ಯತೆಯನ್ನು ಪಡೆಯುತ್ತದೆ.</p>
<p> ಹೊಸದಾಗಿ ಸೇರಿಸಿದ ಈ ನಾಲ್ಕು ಖಂಡಗಳಿಗೂ(೫-೮) ಅವುಗಳ ಅಧ್ಯಾಯಗಳಿಗೂ ಮೊದಲಲ್ಲಿ ಕೊಟ್ಟಿರುವ ತಲೆಬರಹಗಳಿಂದ ಬಂಕಿಮನು ಒಂದು ‘‘ರಣಯಜ್ಞ’’ದ ಚಿತ್ರವನ್ನು ಕಲ್ಪಿಸಿಕೊಂಡಿದ್ದನೆಂದು ಊಹಿಸಬಹುದು.-ನಿರ್ಮಲೆಯೂ ಮಾಣಿಕಲಾಲನೂ ಉರ್ವಶೀ ಪುರೂರವರಂತೆ, ಅರಣಿಕಾಷ್ಠಗಳಂತೆ, ರಾಜಸಿಂಹನ ಪತ್ರವನ್ನೂ ಚಂಚಲೆಯ ಪತ್ರವನ್ನೂ ಔರಂಗಜೇಬ ಉದಿಪುರಿಯರಿಗೆ ತಲಪಿಸಿದರು. ಬೆಂಕಿ ಹುಟ್ಟಿತು. ಅದಕ್ಕೆ ಉದಿಪುರಿಯೂ ಜೇಬಉನ್ನೀಸಳೂ ತಮ್ಮ ಕ್ರೋಧವೆಂಬ ಸಮಿತ್ತನ್ನುಹಾಕಿ ಔರಂಗಜೇಬನಲ್ಲಿ ದೂರಿ, ಉರಿ ಎಬ್ಬಿಸಿದರು. ಯಮಸ್ವರೂಪನಾದ ಬಾದಷಹನೂ ಅದಕ್ಕೆ ಸೌದೆ ಒಟ್ಟಿದನು. ದರಿಯಾಬೀಬಿಯ ಹೃದಯಾಗ್ನಿಯೂ ನಿರ್ಮಲೆಯ ನಯನಾಗ್ನಿಯೂ ಸೇರಿದವು. ಬೆಂಕಿಯ ಉರಿಯು ಮಂಡಲಾಕಾರವಾಗಿ ಹಬ್ಬಿತು. ಅದರಲ್ಲಿ ಬಾದಷಹ, ಉದಿಪುರಿ, ಜೇಬಉನ್ನೀಸ ಇವರು ಸುಟ್ಟು ಬೂದಿಯಾದರು. ಬೆಂಕಿಯು ಸ್ವಲ್ಪ ಆರಿ ಮತ್ತೆ ಹೊತ್ತಿಕೊಂಡಿತು. ಈಗ ಮಬಾರಕನೂ ದರಿಯಳೂ ಸುಟ್ಟುಹೋದರು. ಯಜ್ಞ ದೀಕ್ಷಿತನಿಗೆ ಇಷ್ಟ ಪ್ರಾಪ್ತಿಯಾಯಿತು-ಎಂದರೆ, ರಾಜಸಿಂಹನು ಚಂಚಲೆಯನ್ನು ಮದುವೆ ಮಾಡಿಕೊಂಡನು. ಇಬ್ಬರ ಪ್ರತಿಜ್ಞೆಯೂ ಪೂರೈಸಿತು.</p>
<p> ಈ ರಣಯಜ್ಞಕ್ಕೆ ಆಹುತಿಯಾದವರಲ್ಲಿ ಮಬಾರಕನೊಬ್ಬನೇ ರಣರಂಗದಲ್ಲಿ ಪ್ರಾಣ ಬಿಟ್ಟವನು; ಅವನನ್ನು ಕೊಂದ ದರಿಯಳು ಬುದ್ಧಿವಿಕಲ್ಪವಾಗಿ ತನ್ನ ದುಃಖಜೀವನವನ್ನು ಅತ್ಯಲ್ಪಕಾಲದಲ್ಲಿಯೇ ನೀಗಿ ಕೊಂಡಿರಬೇಕು; ಔರಂಗಜೇಬ, ಉದಿಪುರಿ, ಜೇಬಉನ್ನೀಸರಿಗೆ ಅವರ ಗರ್ವಖಂಡನವೇ ಮರಣ-ಮರಣಕ್ಕಿಂತ ಹೆಚ್ಚು.</p>
<p> ಮೇಲೆ ಕಥಾಸಂಗ್ರಹದಲ್ಲಿ ಕಾಣಿಸಿದಂತೆ ಈಗಿನ ‘ರಾಜಸಿಂಹ’ದಲ್ಲಿ ಎಂಟು ಖಂಡಗಳೂ (೫+೭+ ೧೦+೭+೬+೯+೪+೧೬=) ೬೪ ಪರಿಚ್ಛೇದಗಳೂ ಇವೆ. ಮೊದಲ ನಾಲ್ಕು ಖಂಡಗಳಿಗೆ ಗ್ರಂಥಕರ್ತನು ೧) ಚಿತ್ರದಲ್ಲಿ ಚರಣ ೨) ನಂದನದಲ್ಲಿ ನರಕ ೩) ವಿವಾಹದಲ್ಲಿ ವಿಕಲ್ಪ ೪) ರಂಧ್ರದಲ್ಲಿ ಯುದ್ಧ-ಎಂಬ ಹೆಸರು ಗಳನ್ನು ಕೊಟ್ಟಿದ್ದಾನೆ. ಇದನ್ನು ನೋಡಿದರೆ, ಚಂಚಲೆಯು ಔರಂಗಜೇಬನ ಚಿತ್ರವನ್ನುತುಳಿದು ಪುಡಿಮಾಡಿದ್ದೇ ಕಾರಣವಾಗಿ, ಔರಂಗಜೇಬನ ಸೇನೆಸೋತು, ರಾಜಸಿಂಹನು ಚಂಚಲೆಯನ್ನು ಕರೆದುಕೊಂಡು ಹೋಗಿ ಮದುವೆಯಾದದ್ದಷ್ಟೇ ಕಥೆ ಮೊದಲು ಬಂಕಿಮನ ಮನಸ್ಸಿನಲ್ಲಿತ್ತೆಂದು ತೋರುತ್ತದೆ. ಆಮೇಲೆ ಅದು ಪ್ರತಿ ಯೊಂದು ಅಂಶದಲ್ಲಿಯೂ ಬೆಳೆಯಿತು. ೫) ಅಗ್ನಿಯ ಆಯೋಜನೆ ೬) ಅಗ್ನಿಯ ಉತ್ಪಾದನೆ ೭) ಅಗ್ನಿಯು ಉರಿಯಿತು ೮) ಅಗ್ನಿಯಲ್ಲಿ ಯಾರು ಯಾರು ಬೆಂದರು-ಎಂಬ ಮತ್ತೆ ನಾಲ್ಕು ಖಂಡಗಳು ಸೇರಿದವು. ಈ ಭಾಗದಲ್ಲಿ ‘ಔರಂಗಜೇಬನು ಶಿಶುಪಾಲನ ಅವಸ್ಥೆಯನ್ನು ಪಡೆದು ದೇವೀರದ5 ಕ್ಷೇತ್ರದಲ್ಲಿ ರಾಜಸಿಂಹನೊಡನೆ ಯುದ್ಧಮಾಡಿ ಅಲ್ಲೂ ಶಿಶುಪಾಲನ ಅವಸ್ಥೆಯನ್ನು ಪಡೆದ’ ವೃತ್ತಾಂತವನ್ನು ಹೇಳಿದ್ದಲ್ಲದೆ ಔರಂಗಜೇಬನು ಸೋತುಸೋತು ಹಣ್ಣಾಗಿ, ಬಿಟ್ಟರೆಸಾಕೆಂದು ನಿಜವಾದ ಸಂಧಿ ಮಾಡಿಕೊಳ್ಳುವವರೆಗೆ ಬಂಕಿಮನು ಕಥೆಯನ್ನು ಬೆಳೆಸಿ ಕೊನೆಗಾಣಿಸುತ್ತಾನೆ.</p>
<p> ತಾನು ಕಳುಹಿಸಿದ ಸೇನೆ ರೂಪನಗರದ ಒಬ್ಬ ಸಣ್ಣರಾಜನಿಗೆ ಸೋತಿತೆಂದೂ ತಾನು ಉದ್ದೇಶಪಟ್ಟಿದ್ದ ಅವನ ಮಗಳನ್ನು ದಾರಿಯಲ್ಲಿ ಮತ್ತೊಬ್ಬ ರಾಜಪುತ್ರರಾಜನು ಅಪಹರಿಸಿಕೊಂಡು ಹೋದನೆಂದೂ ಕೇಳಿ ಔರಂಗಜೇಬನು ಸುಮ್ಮನಿದ್ದನೇ? ಇದು ಅವನ ಸ್ವಭಾವಕ್ಕೆ ವಿರುದ್ಧ; ಆದ್ದರಿಂದಲೂ ಕಥೆ ಮುಂದುವರಿಯ ಬೇಕಾಯಿತು. ಔರಂಗಜೇಬನೇ ಸ್ವಂತವಾಗಿ ಬಂದು ಮುತ್ತಿ, ಸೋತು, ನಾಲ್ಕುವರ್ಷಕಾಲ ಅವಿಚ್ಛನ್ನವಾಗಿ ಯುದ್ಧ ಮಾಡಿ ಸೊರಗಿ ಕೊನೆಗೆ ನಿಜವಾದ ಸಂಧಿ ಮಾಡಿಕೊಂಡನೆಂದೂ ಅವನಿಗೆ ಹೀಗೆ ರಾಜಪುತ್ರರು-ಮುಖ್ಯವಾಗಿ ರಾಜಸಿಂಹನು-ಚೆನ್ನಾಗಿ ಬುದ್ಧಿ ಕಲಿಸಿದರೆಂದೂ ಹೇಳುವುದು ಬಂಕಿಮನಿಗೆ ಇಷ್ಟವಾಗಿತ್ತು. ಆವಾಗ ಆ ಕಾಲದ ಚರಿತ್ರೆಯ ಸ್ಪಷ್ಟಚಿತ್ರವು ಬರುವುದುಸಾಧ್ಯ. ಅಲ್ಲದೆ, ಈ ಮಧ್ಯೆ ಅವನು ಟಾಡ್​ ಮುಂತಾ ದವರು ಬರೆದ ರಾಜಸ್ಥಾನದ ಚರಿತ್ರೆಯನ್ನೂ, ಯೂರೋಪುಖಂಡದ ಚರಿತ್ರೆಯನ್ನು ವಿವರವಾಗಿ ಓದಿ ಅದರಿಂದ ಉತ್ಸಾಹಿತನಾಗಿದ್ದಂತೆ ಕಂಡುಬರುತ್ತದೆ.-ಇಂಗ್ಲೆಂಡ್​, ಫ್ರಾನ್ಸ್​, ಹಾಲೆಂಡ್​, ಗ್ರೀಸ್​, ಸ್ಪೇನ್​, ಜರ್ಮನಿ ಪರ್ಷಿಯಾ ಮುಂತಾದ ದೇಶಗಳ ಚರಿತ್ರೆಗೆ ಸಂಬಂಧಪಟ್ಟಹಾಗೆ, ಹಲವು ಅಂಶಗಳೂ, ಹೋಲಿಕೆಗಳೂ ಅಲ್ಲಲ್ಲಿ ಬರುತ್ತವೆ. ಕಥೆ ವಿಸ್ತೃತವಾಗಿದೆ; ಚರಿತ್ರಾಂಶಗಳು ವಿವರವಾಗಿವೆ. ಇದರ ಫಲವಾಗಿ ಕಾದಂಬರಿಯು ಪುಷ್ಟವಾಗಿದೆ. ಅದರ ಚಿತ್ರಗಳು ಖಚಿತವಾಗಿವೆ, ಪಾತ್ರಗಳು ಜೀವಂತವಾಗಿವೆ, ಗ್ರಂಥಕರ್ತನ ಧಾರ್ಮಿಕ ಸಾಮಾಜಿಕ ನೀತಿಯನ್ನು ಉದಾಹರಿಸುವುದಕ್ಕೆ ಅನುಕೂಲವಾಗಿದೆ, ರಾಜಸಿಂಹನ ರಣಪಾಂಡಿತ್ಯವನ್ನು ವಿವರಿಸುವುದಕ್ಕೆ ಅವಕಾಶ ದೊರೆತಿದೆ; ವಿಕ್ರಮಸಿಂಹನೂ ಅನಾಮಧೇಯನಾಗಿ ಉಳಿಯದೆ ವ್ಯಕ್ತಿತ್ವಶಾಲಿಯಾಗಿ ಧೈರ್ಯಶಾಲಿಯಾಗಿ ಗುಣಪಕ್ಷಪಾತಿಯಾಗಿ ಕಾಣುತ್ತಾನೆ.</p>
<p> ಹೀಗೆ ಈ ಗ್ರಂಥದಲ್ಲಿ ಬಂಕಿಮನು ಔರಂಗಜೇಬನ ಕಾಲದಲ್ಲಿ ಅವನಿಗೂ ರಾಜಪುತ್ರರಿಗೂ ಇದ್ದ ರಾಜಕೀಯ ಸಾಮಾಜಿಕ ಧಾರ್ಮಿಕ ಸಂಬಂಧವನ್ನು ವಿವರವಾಗಿ ನಿರೂಪಿಸಿರುವುದಲ್ಲದೆ, ಸಂದರ್ಭವಿದ್ದಂತೆ ಬಾಬರನಿಂದ ಮೊದಲು ಮಾಡಿಕೊಂಡು ಮೊಗಲರ ಪೂರ್ವ ಚರಿತ್ರೆಯನ್ನು ಅಲ್ಲಲ್ಲೇ ಸಿಂಹಾವಲೋಕದ ಕ್ರಮದಿಂದ ನಿರೂಪಿಸಿದ್ದಾನೆ.</p>
<p> ಮೊದಲು ಬರೆದಿದ್ದ ‘ಕ್ಷುದ್ರಕಥೆ’ಯಲ್ಲಿ ಎರಡನೆಯ ಖಂಡವಾದ ‘ನಂದನದಲ್ಲಿ ನರಕ’ವಿರಲಿಲ್ಲ. ಇದರಲ್ಲಿ ಅವನು ಉದಿಪುರ ಜೇಬಉನ್ನೀಸಾ ದರಿಯಾ ಇವರನ್ನು ತಂದು ಸೇರಿಸಿದನು. ಇವರು ಚಂಚಲ ಕುಮಾರಿ ನಿರ್ಮಲಕುಮಾರಿಯರಿಗೆ ಪ್ರತಿಪಾತ್ರಗಳು. ದರಿಯಾ ಜೇಬಉನ್ನೀಸಾ ಇವರಿಂದ ಮಬಾರಕನ ಪಾತ್ರ ವೂ ವ್ಯತ್ಯಸ್ತವಾಗಿ ಮಾಣಿಕಲಾಲನಿಗೆ ಪ್ರತಿಪಾತ್ರ ಸೃಷ್ಟಿಯಾಗುತ್ತದೆ. ಹಾಗೇ, ಮೊದಲ ಕಥೆಯಲ್ಲಿ ಔರಂಗಬೇಬ ನಾಗಲಿ ಅವನ ರಾಣಿಯರಾಗಲಿ ಬರುವುದಿಲ್ಲ. ಯೋಧಪುರಿಯ ಹೆಸರು ಮಾತ್ರ ಬರುತ್ತದೆ; ಅವಳೇ ತಾನು ಪರಂಪರೆಯಾಗಿ ಕೇಳಿದ ಚಂಚಲೆಯ ವೃತ್ತಾಂತವನ್ನು ಔರಂಗಜೇಬನಿಗೆ ತಿಳಿಸಿ ಬೆಂಕಿ ಹೊತ್ತಿಸುವವಳು.</p>
<p>__________</p>
<p>5
. ಇದೇ ಎಂಟನೆಯ ಖಂಡದಲ್ಲಿ ಹೇಳಿರುವ ‘ದೋವಾರಿ’ ಕಣಿವೆ ಎಂದು ಕಾಣುತ್ತದೆ.</p>
<p>ಮಬಾರಕನು ಚಂಚಲೆಯೊಡನೆ ಯುದ್ಧ ಮಾಡುವುದಿಲ್ಲವೆಂದು ಸುಮ್ಮನಾದಾಗ, ಮಾಣಿಕಲಾಲನು ತಂದ ಸೇನೆ ಮೊಗಲರಮೇಲೆ ಬಿದುದ ಅವರನ್ನು ಓಡಿಸುತ್ತದೆ. ಮಬಾರಕನು ಏನಾದನೆಂದು ಹೇಳುವುದಿಲ್ಲ. ರಾಜಸಿಂಹನು ಉದಯಪುರಕ್ಕೆ ಬಂದು ಚಂಚಲೆಯನ್ನು ಮದುವೆಯಾಗುತ್ತಾನೆ. ಮಾಣಿಕಲಾಲನಿಗೆ ದೊಡ್ಡ ಅಧಿಕಾರ ದೊರೆಯುತ್ತದೆ. ವಿಕ್ರಮಸಿಂಹನು ಮಗಳು ಅಳಿಯಂದಿರೊಡನೆ ಕೋಪಿಸಿಕೊಂಡು ಕಡೆಗೆ ಮೆಚ್ಚಿಗೆ ಯಿಂದ ಅವರ ಮದುವೆಗೆ ಸಮ್ಮತಿಸುವ ವೃತ್ತಾಂತವಿರುವುದಿಲ್ಲ. ಹೀಗೆ ನಮ್ಮಗಮನವು ಮುಖ್ಯವಾಗಿ ಚಂಚಲೆ ರಾಜಸಿಂಹರ ವೃತ್ತಾಂತದಲ್ಲಿ ಕೇಂದ್ರೀಕರಿಸಿರುತ್ತದೆ.</p>
<p> ಭಿನ್ನ ಪ್ರಕೃತಿಯ ಅಥವಾ ಸಂಸ್ಕೃತಿಯ ಎರಡು ಜನ ಸೇರಿದರೆ ಸಾಧಾರಣವಾಗಿ ಘರ್ಷಣೆಯುಂಟಾ ಗುತ್ತದೆ. ಭರತಖಂಡದ ಚರಿತ್ರೆಯಲ್ಲಿ ಆದಿವಾಸಿಗಳಿಗೂ ದ್ರಾವಿರಡರಿಗೂ, ದ್ರಾವಿಡರಿಗೂ ಆರ್ಯರಿಗೂ, ಆಗಿರ ಬಹುದಾದ ಘರ್ಷಣೆ ಚರಿತ್ರ ಪೂರ್ವಕಾಲದ್ದು; ಅದನ್ನು ಈಗ ಸ್ಪಷ್ಟವಾಗಿ ಅರಿಯುವಂತಿಲ್ಲ; ಚರಿತ್ರಕಾಲದಲ್ಲಿ ಹಿಂದೂ-ಮುಸ್ಲಿಂ, ಹಿಂದೂ-ಯೂರೋಪೀಯ ಘರ್ಷಣೆಗಳು ಸ್ಪಷ್ಟವಾಗಿವೆ. ಇವುಗಳ ಆಧಾರದಮೇಲೆ ಬಂಕಿಮನು ಕೆಲವುಕಾದಂಬರಿಗಳನ್ನು ಬರೆದಿದ್ದಾನೆ. ಅವುಗಳಲ್ಲಿ ಪ್ರಧಾನವಾದದ್ದು, ‘ರಾಜಸಿಂಹ’. ಅದೊಂದೇ ತಾನು ಬರೆದ ನಿಜವಾದ ಐತಿಹಾಸಿಕ ಕಾದಂಬರಿ ಎಂಬ ಅವನ ಅಭಿಪ್ರಾಯವನ್ನು ಮೇಲೆ ನೋಡಿದ್ದೇವೆ.</p>
<p> ಅಲೆಕ್ಸಾಂಡರನ ಕಾಲದಿಂದಲೂ ಹಿಂದೂರಾಜರು ವಿದೇಶೀ ಆಕ್ರಮಣಕಾರರನ್ನು ಎದುರಿಸುತ್ತಿದ್ದರು. ಸೋತು ನಷ್ಟಪಟ್ಟರೂ ಆಕ್ರಮಣಕಾರನು ಹೊರಟುಹೋದಮೇಲೆ ಗರಿಗಟ್ಟಿ ಕೊಳ್ಳುತ್ತಿದ್ದರು. ಆದರೆ ಬರಬರುತ್ತ ಅವರು ಇಲ್ಲಿಯೇ ನೆಲಸಲು ಮೊದಲುಮಾಡಿದರು. ಆಗ ಘರ್ಷಣವು ಸಂತತವಾಯಿತು; ಬಲಿಷ್ಠನ ಕೈ ಮೇಲಾಗಿ ಬಲಹೀನರಿಗೆ ಹಿಂಸೆಯಾಯಿತು. ಶಕ್ತಿವಂತರು ಮೇಲೆ ಬಿದ್ದರು. ಅಕ್ಬರನ ಕಾಲಕ್ಕೆ ಮೊಗಲರು ಬೇರೂರಿನಿಂತರು. ಅವನು ಉದಾರಹೃದಯನೂ ದೂರದರ್ಶಿಯೂ ‘‘ಪರಮ ರಾಜನೀತಿಜ್ಞನೂ’’ ಆಗಿದ್ದುದ ರಿಂದ ತಮ್ಮ ರಾಜ್ಯವನ್ನು ಸ್ನೇಹದಿಂದ ದೃಢಪಡಿಸಿಕೊಳ್ಳಲು ಯತ್ನಿಸಿದನು. ಹಿಂದೂಗಳಿಗೆ, ಹಿಂದೂಗಳೆಂಬ ಕಾರಣದಿಂದಲೇ, ಹಿಂಸೆಕೊಡದೆ ದಾಕ್ಷಿಣ್ಯಪರನಾಗಿದ್ದು ರಾಜಪುತ್ರರೊಡನೆ ಸಂಸಾರ ಸಂಬಂಧಗಳನ್ನು ಬೆಳೆಸಿ ದನು, ಅವರಿಗೆ ಅಧಿಕಾರಗಳನ್ನು ಕೊಟ್ಟನು. ಕೆಲವು ರಾಜಪುತ್ರರು ಈ ನೀತಿಗೆಸೋತರು, ಸಮಾಧಾನ ಮಾಡಿ ಕೊಂಡರು; ಮಿಕ್ಕವರಿಗೆ ಧಾರ್ಮಿಕ ದೃಷ್ಟಿಯಿಂದ ಇದು ಸರಿಹೋಗಲಿಲ್ಲ; ಮನಸ್ಸು ಒಡಂಬಡಲಿಲ್ಲ; ಹೀಗೆ ರಾಜಪುತ್ರರಲ್ಲಿಯೇ ಎರಡು ಗುಂಪಾಯಿತು. ಆದ್ದರಿಂದ ಚಂಚಲೆಯು ಮಾನಸಿಂಹ, ಬೀರಬಲ್​, ಜಯಸಿಂಹ ಮುಂತಾದವರನ್ನು ‘ಇವರೆಲ್ಲ ಹಿಂದೂಗಳಲ್ಲ; ಇವರು ಮುಸಲಮಾನರ ಚಾಕರರು, ರಜಪೂತ ಕುಲಾಂಗಾ ರರು, ಮೊಗಲರ ದಾಸರು’ ಎಂದು ಹಳಿಯುತ್ತಾಳೆ. ಪ್ರತಾಪಸಿಂಹ, ಅಮರಸಿಂಹ, ಯಶವಂತಸಿಂಹ, ರಾಜ ಸಿಂಹ ಮುಂತಾದವರು ಸಂಬಂಧ ಮಾಡಿಲ್ಲದೆ ಮೊಗಲರನ್ನು ಎದುರಿಸಿ ನಿಂತಿದ್ದದ್ದರಿಂದ ಅವರು ಅವಳಿಗೆ ಗೌರವಾರ್ಹರು.</p>
<p> ಅಕ್ಬರನಿಂದ ಮುಂದೆ ಅವನ ಮಕ್ಕಳು ಮೊಮ್ಮಕ್ಕಳು ಭೋಗಲಾಲಸರಾದರು; ಅದಕ್ಕಾಗಿ ಏನು ಬೇಕಾದರೂ ಅನ್ಯಾಯಮಾಡಲು ಸಿದ್ಧರಾದರು; ತಂದೆಯನ್ನು ಸೆರೆಯಲ್ಲಿಟ್ಟರು, ಅಣ್ಣನನ್ನು ಕೊಂದರು; ಅಷ್ಟೇ ಆಗಿದ್ದರೆ ಅವರ ಸ್ವಂತ ವಿಷಯವಾಗುತ್ತಿತ್ತು; ಆದರೆ ಔರಂಗಜೇಬನ ಕಾಲಕ್ಕೆ ಅದು ಅತಿಯಾಯಿತು; ಪರ ಧರ್ಮ ವಿದ್ವೇಷ ಹೆಚ್ಚಾಯಿತು; ಪ್ರಜಾಪೀಡೆ ಸಹಿಸಲಾರದಂತಾಯಿತು. ಅವನು ‘‘ಮಹಾ ಪಾಪಿಷ್ಠನಾಗಿದ್ದನು; ಅವನಂತಹ ಧೂರ್ತನಾದವನು ಕಪಟಾಚಾರಿಯಾದವನು ಪಾಪದಲ್ಲಿ ಸಂಕೋಚಶೂನ್ಯನಾದವನು ಸ್ವಾರ್ಥ ಪರನಾದವನು ಪರಪೀಡಕನಾಗಿ ಪ್ರಜಾಪೀಡಕನಾಧವನು ಒಬ್ಬಿಬ್ಬರನ್ನು ಹೊರತು ಮತ್ತಾರೂ ಸಿಕ್ಕರು. . .’’ ಜೆಸಿಯಾ ಕೊಡಲಾರೆವೆಂದು ಹೋಗಿ ಹೇಳಿಕೊಂಡ ಲಕ್ಷ ಹಿಂದೂಗಳು ಆನೆಯ ಕಾಲಿನಿಂದ ತುಳಿಸಿಕೊಂಡು ಸತ್ತರು. ‘‘ಬ್ರಹ್ಮಪುತ್ರಾನದಿಯಿಂದ ಸಿಂಧೂತೀರದವರೆಗೂ ಹಿಂದೂಜನರ ದೇವತಾ ಪ್ರತಿಮೆಗಳು ಚೂರ್ಣೀ ಕೃತವಾದುವು. ಬಹುಕಾಲದಿಂದ ಗಗನಸ್ಪರ್ಶಿಗಳಾಗಿ ನಿಂತಿದ್ದ ದೇವಮಂದಿರಗಳು ಭಗ್ನವಾಗಿ ಹೋದುವು; ಅವುಗಳಿಗೆ ಬದಲಾಗಿ ಮುಸಲಮಾನರ ಮಸೀದಿಗಳೆದ್ದುವು; ಕಾಶಿಯಲ್ಲಿ ವಿಶ್ವೇಶ್ವರ ಮಂದಿರವು ಹೋಯಿತು. ಮಧುರಾಪಟ್ಟಣದಲ್ಲಿ ಕೇಶವಮಂದಿರವು ಹೋಯಿತು. ಬಂಗಾಳದಲ್ಲಿ ಬಂಗಾಳದವರ ಕೀರ್ತಿಯನ್ನು ಕೊಂಡಾಡುತ್ತಿದ್ದುದು ಶುದ್ಧವಾಗಿ ಅಂತರ್ಹಿತವಾಗಿ ಹೋಯಿತು.6 ಅವನ ಕಾಲದಿಂದ ಮೊಗಲ ಸಾಮ್ರಾಜ್ಯದ ಅಧಃಪತನವು ಆರಂಭವಾಯಿತು.</p>
<p>__________</p>
<p>6
. ಯಜ್ಞಯಾಗಾದಿಗಳೂ ವಿಗ್ರಹಾರಾಧನೆಯೂ ಬೇಡವೆಂದು ನಿಷೇಧಿಸಲು ವಿಧಿಯ ಬೌದ್ಧರನ್ನೂ ಮುಸಲ್ಮಾನರನ್ನೂ ತಂದೊಡ್ಡಿತೋ ಏನೋ!</p>
<p> ಆದರೆ ‘‘ಔರಂಗಜೇಬನು ಜಗತ್ಪ್ರಥಿತನಾದ ಬಾದಷಹ. ಅವನು ಜಗತ್ಪ್ರಥಿತವಾದ ಸಾಮ್ರಾಜ್ಯಕ್ಕೆ ಅಧಿಕಾರಿಯಾಗಿದ್ದನು. ಬುದ್ಧಿಶಾಲಿ, ಕಾರ್ಯದಕ್ಷ, ಪರಿಶ್ರಮಿ; ಮತ್ತು ಇತರರಾಜಗುಣಗಳಿಂದ ಅಲಂಕೃತ ನಾಗಿದ್ದನು.’’ ಕಥೆಯು ಆರಂಭವಾಗುವಾಗ ಅವನು ಆಗಲೇ ‘‘ಪರಿಣತವಯಸ್ಕ;’’ ಅವನಿಗೆ ಸೈನ್ಯವನ್ನು ನಡಸಿ ಯುದ್ಧ ಮಾಡಬಲ್ಲ ದೊಡ್ಡ ದೊಡ್ಡ ಮಕ್ಕಳಿದ್ದರು. ಅಸಂಖ್ಯರಾದ ಮಹಿಷಿಯರೂ ವೇತನ ಪಡೆಯುತ್ತಿದ್ದ ವಿಲಾಸಿನಿಯರೂ ಇದ್ದರು; ಆದರೂ ನಿರ್ಮಲಳ ಬುದ್ಧಿ ಧೈರ್ಯ ಸಾಹಸ ಚತುರತೆಗಳನ್ನು ಮೆಚ್ಚಿದನು; ಅವಳ ನೋಟದಿಂದ ಮೋಹಿತನಾದನು; ಮಾತಿನಿದ ಬೆರಗಾದನು. ಅವಳನ್ನು ‘ಪ್ಯಾರಿ’ ಎಂದನು. ಅವಳು ಒಪ್ಪಿದ್ದರೆ ಆ ವಯಸ್ಸಿನಲ್ಲಿಯೂ ಅವಳನ್ನು ಮದುವೆಯಾಗಲು ಸಿದ್ಧವಾಗಿದ್ದನು. ‘ನಾನು ವೃದ್ಧನಾಗಿದ್ದೇನೆ; ಆದರೆ ಯಾವಾಗಲೂ ಯಾರನ್ನೂ ಪ್ರೀತಿಸಲಿಲ್ಲ. . .ಈ ಪೃಥ್ವಿಯಲ್ಲಿ ಕೇವಲ ನಿನ್ನನ್ನು ಮಾತ್ರ ಪ್ರೀತಿಸಿದೆನು; ಆದರೆ ನಿನ್ನನ್ನು ಹೊಂದಲಾರದೆ ಹೋದೆನು’ ಎಂದು ನೊಂಡು ನುಡಿದನು. ‘‘ಕಂದರ್ಪನ ಅತ್ಯಾಚಾರವು ಎಷ್ಟಾಗಬಹುದೋ ಅಷ್ಟಾಯಿತೆಂದು ತೋರುತ್ತದೆ. . .ಔರಂಗಜೇಬನು ಮಾರ್ಕ್ಆಂಟೋನಿ ಅಥವಾ ಅಗ್ನಿ ವರ್ಣನಾಗಿರಲಿಲ್ಲ; ಮನುಷ್ಯನು ಎಂದೂ ಪಾಷಾಣನೂ ಆಗುವುದಿಲ್ಲ.’’ ಸುಖಕೊಡತಕ್ಕದ್ದು ಅಂತಃಪುರದಲ್ಲಿರ ಬಹುದಾದ ಹೆಂಗಸರ ಸಂಖ್ಯೆ ಅಥವಾ ಸೌಂದರ್ಯವಲ್ಲ; ಆಂತರಿಕವಾಗಿ ಪ್ರೀತಿಸುವವರ ಸಂಗ ಸಹವಾಸವಿಲ್ಲದಿ ದ್ದರೆ ಹೃದಯವು ಸ್ನೇಹಶೂನ್ಯವಾಗಿ ಸುಟ್ಟ ಕಾಡಿನಹಾಗಾಗುತ್ತದೆ. ರತ್ನಾಭರಣಗಳನ್ನು ಹೇರಿಕೊಂಡು ಮದ್ಯ ಮತ್ತರಾಗಿ ಬಿದ್ದಿರುತ್ತಿದ್ದ, ವಿದ್ಯಾಬುದ್ಧಿ ವಿಹೀನರಾದ, ಸೌಂದರ್ಯದ ಮುದ್ದೆಗಳಂಥ ಅಂತಃಪುರದ ಹೆಂಗಸರಲ್ಲಿ ಶುದ್ಧಸಾತ್ವಿಕ ಪ್ರಣಯವನ್ನು ಅವನು ಕಂಡೇ ಇರಲಿಲ್ಲವೆಂದು ತೋರುತ್ತದೆ. ನಿರ್ಮಲಳಂಥ ನಿರ್ಮಲ ಮನೋಬುದ್ಧಿ ಚಾತುರ್ಯಾದಿ ಗುಣಗಳಿಂದ ಅವಳಲ್ಲಿ ಔರಂಗಜೇಬನಿಗೂ ಪ್ರಣಯ ಹುಟ್ಟಿದ್ದು ಅತಿಶಯವಲ್ಲ; ಆದ್ದರಿಂದ ಅವನು ಅವಳನ್ನು ನಿರ್ಬಂಧಕ್ಕೆ ಒಳಗಾಗಿಸಿ ಹಿಂಸೆ ಪಡಿಸಲಿಷ್ಟವಿಲ್ಲದೆ ‘ನಿನ್ನನ್ನು ಆಂತರಿಕವಾಗಿ ಪ್ರೀತಿಸುತ್ತೇನಾದ್ದರಿಂದ ನೀನು ಹೊಗುವುದಕ್ಕೆ ಆತಂಕವನ್ನು ಮಾಡುವುದಿಲ್ಲ; ಬಿಟ್ಟುಬಿಡುತ್ತೇನೆ; ನೀನುಹೋಗಿ ಸುಖವಾಗಿರು; ನೀನು ಸುಖಿಯಾಗಿರುವುದಕ್ಕೇನು ಬೇಕೋ ಅದನ್ನು ಮಾಡುವೆನು; ನಿನಗೆ ದುಃಖವುಂಟಾಗು ವುದನ್ನು ಮಾಡಲಾರೆನು; ನೀನುಹೋಗು!’ ಎಂದು ಅವಳಿಗೆ ಸ್ವಾತಂತ್ರ್ಯಕೊಟ್ಟು ಕಳುಹಿಸಿದನು. ಹೀಗೆ, ಅವಳೇ ಹೇಳುವಂತೆ, ಹುಲಿಯನ್ನು ವಶಪಡಿಸಿಕೊಂಡು ಅದರ ಪ್ರೀತಿಯನ್ನು ಸಂಪಾದಿಸಿದ್ದರಿಂದ ಅವಳಿಗೆ ಆನಂದ ವಾಗಿರಬೇಕು. ಆದರೆ ಅವಳು ಬೊಂಕುವಂತೆ ಮದುವೆಗೆಮುಂಚೆ ಅವನನ್ನು ಕಂಡಿದ್ದರೂ ಅವನನ್ನು ಅವಳು ಮದುವೆಮಾಡಿಕೊಳ್ಳುತ್ತಿರಲಿಲ್ಲ; ಅವಳಿಗೇನೂ ಅವನಲ್ಲಿ ಪ್ರಣಯವಿರಲಿಲ್ಲ; ಅದು ಏಕಪಕ್ಷೀಯವಾಗಿತ್ತು; ಅವಳನ್ನು ಒಲಿಸಿಕೊಂಡು ಪ್ರೀತಿಸಿದ, ಪ್ರತಿಯಾಗಿ ಪ್ರೀತಿ ಪಡೆದ, ಮಾಣಿಕಲಾಲನೇ ಧನ್ಯ!</p>
<p> ಇಂಥವನು ಒಬ್ಬ ಹೆಂಗಸಿನ ನಿಮಿತ್ತವಾಗಿ ರಾವಣನಂತೆ ದುರಂತಕ್ಕೀಡಾದನು; ಸೋಲು ಸಂಕಟ ಗಳನ್ನು ಅನುಭವಿಸಿದನು. ರಾಜಸಿಂಹನ ಮೇಲೆ ದಂಡೆತ್ತಿಹೋದವನು ಮತ್ತೆಊರು ಸೇರಲಿಲ್ಲ.7 ಊರುಬಿಟ್ಟು ಕೇರಿಬಿಟ್ಟು ಕಾಲ ಶತಮಾನದ ದಿವಸ ಶಿಬಿರದಿಂದ ಶಿಬಿರಕ್ಕೆ ಅಲೆಯುತ್ತ ಎಲ್ಲಿಯೋ ಪ್ರಾಣಬಿಟ್ಟು ಗೋರಿಯಾ ದನು. ರಾವಣನು ಸೀತೆಯನ್ನು ಕಣ್ಣಿಂದ ನೋಡಿದ್ದನು; ಅವಳೊಡನೆ ಮಾತನಾಡಿದ್ದನು; ಅವಳನ್ನು ತೋಳು ಗಳಲ್ಲಿ ಹಿಡಿದು ತನ್ನ ಮನೆಗೆ ಎತ್ತಿಕೊಂಡು ಹೋಗಿದ್ದನು; ಔರಂಗಜೇಬನಿಗೆ ಚಂಚಲೆಯನ್ನು ನೋಡುವ ಅದೃಷ್ಟವೂ ಇರಲಿಲ್ಲ. ಅವಳ ಒಂದು ಹುಡುಗು ಚೇಷ್ಟೆಯನ್ನು ಒಬ್ಬ ಹರುಕುಬಾಯಿಯ ಮುದುಕಿ ತನ್ನ ಮಗನಿಗೆ ತಿಳಿಸಿ ಪುಳ್ಳೆ ಇಟ್ಟಳು. ಅದು ಔರಂಗಜೇಬನ ಅಂತಃಪುರಕ್ಕೆ ಹಬ್ಬಿತು; ಮಗಳು ಹೇಳಿದಳು, ಹೆಂಡತಿ ಪ್ರೇರಿಸಿದಳು. ಚಕ್ರವರ್ತಿ ಎನ್ನಿಸಿಕೊಂಡಿದ್ದವನು ಅದನ್ನು ಕೇಳಿ ಸೇನೆ ಕಳುಹಿಸಿ, ಸೋತು, ತಾನೇ ದಂಡೆತ್ತಿ ಹೊರಟು, ಬಲೆಗೆ ಬಿದ್ದ ಮೀನಿನಂತಾಗಿ, ಬೋನಿಗೆ ಸಿಕ್ಕಿದ ಇಲಿಯಂತಾಗಿ, ಅನ್ನವಿಲ್ಲದೆ ಸಾಯುವ ಸ್ಥಿತಿಗೆ ಸಿಕ್ಕಿ ‘ಡಿಲ್ಲಿ ಬಾದಷಹನು ಒಂದು ಚೂರು ರೊಟ್ಟಿಗಾಗಿ ಭಿಕ್ಷೆ ಬೇಡುವವನಾಗಿದ್ದಾನೆ; ಯಾರೂ ಉಪಕಾರ ಮಾಡುವವರಿಲ್ಲವೆ?’ ಎಂದುಗೋಳಿಟ್ಟು, ಒಬ್ಬ ಹುಡುಗಿಯ ದೂರಬುದ್ಧಿಯಿಂದ, ಒಂದುಹಕ್ಕಿಯ ದೌತ್ಯದಿಂದ ಪಾರಾದನು. ಪರಸ್ತ್ರೀಗೆ ಆಸೆಪಟ್ಟು, ತನ್ನಮಗಳೇ, ರಾಣಿಯೇ, ಸೆರೆಸಿಕ್ಕಿ ಅವಮಾನ ಪಡುವಂತಾಯಿತು. ಆದರೆ ವಿವೇಕ ಬರಲಿಲ್ಲ; ರೋಷ ಹೆಚ್ಚಿತ್ತು, ಹಟ ಹೆಚ್ಚಿತು. ನಾಲ್ಕು ವರ್ಷಕಾಲ ಮೇಲಿಂದ ಮೇಲೆ ಏಟುಬಿದ್ದು ಏಳ ಲಾರದಂತಾದಮೇಲೆ ನಿರ್ವಾಹವಿಲ್ಲದೆ ತೆಪ್ಪಗಾದನು. ರಾಜಸಿಂಹನು ಕೇಳಿದ್ದಕ್ಕೆಲ್ಲಾ ಸಮ್ಮತಿಸಿ ಅವನೊಡನೆ ಸಂಧಿಮಾಡಿಕೊಳ್ಳಬೇಕಾಯಿತು. ಮೊಗಲರು ಇಂಥ ಶಿಕ್ಷೆಯನ್ನು ಮತ್ತೆ ಯಾವಾಗಲೂ ಪಡೆಯಲಿಲ್ಲ.</p>
<p>__________</p>
<p>7
. ಔರಂಗಜೇಬನನ್ನು ಖ್ಸರ್ಸಸ್​ಗೂ, ರಾಜಸಿಂಹನೊಡನೆ ಮಾಡಿದ ಯುದ್ಧವನ್ನು ಪ್ಲಾಟಿಯಕ್ಕೂ ಹೋಲಿಸಿದೆ. ಖ್ಸರ್ಸಸ್​ ಎಂಬ ಪಾರಸೀಕಾಧಿಪತಿ ಕ್ರಿ.ಪೂ. ಐದನೆಯ ಶತಮಾನದಲ್ಲಿ ಐವತ್ತು ಲಕ್ಷ ಸೇನೆಯೊಡನೆ ಸಣ್ಣ ಗ್ರೀಸ್​ ದೇಶವನ್ನು ಜಯಿಸಲು ಹೋಗಿ ಸೋತು ಓಡಿಹೋದನು.</p>
<p> ‘ಭರತಖಂಡದಲ್ಲಿ ಕುರುಕ್ಷೇತ್ರವನ್ನು ಬಿಟ್ಟು ಈಚೆಗೆ ಇಷ್ಟು ಸೇನೋದ್ಯೋಗವು ಎಲ್ಲಿಯೂ ಯಾವಾಗಲೂ ಆಗಿರಲಿಲ್ಲ.’</p>
<p> ರಾಜಸಿಂಹನೂ ವೃದ್ಧನೇ; ಅವನಿಗೂ ವಯಸ್ಸಿಗೆ ಬಂದ, ಯುದ್ಧ ಮಾಡಬಲ್ಲ, ಶೂರರಾದ ಮಕ್ಕಳಿ ದ್ದರು. ಅವನು ಚಕ್ರವರ್ತಿಯಲ್ಲದಿದ್ದರೂ ರಾಜಪುತ್ರರಿಗೆಲ್ಲಾ ಮಾನ್ಯನಾಗಿ ಅವರಿಗೆ ನಾಯಕನೆಂದು ಗಣ್ಯನಾಗಿ ದ್ದನು. ಅವನು ಬಾಬರನನ್ನು ಎದುರಿಸಿದ ಸಂಗ್ರಮಸಿಂಹ, ಅಕ್ಬರನನ್ನು ಎದುರಿಸಿದ ಪ್ರತಾಪಸಿಂಹ, ಇವರ ವಂಶಸ್ಥ; ರಾಜನೀತಿಯಲ್ಲಿಯೂ ಯುದ್ಧನೀತಿಯಲ್ಲಿಯೂ ಅದ್ವಿತೀಯಪಂಡಿತ; ಅವನ ಆಡಳಿತದಲ್ಲಿ ಪ್ರಜೆಗಳು ಅತ್ಯಂತ ಸುಖಿಗಳಾಗಿದ್ದರು; ಅವನು ಆಗಾಗ್ಗೆ ವೇಷ ಮರಸಿಕೊಂಡು ಒಬ್ಬೊಬ್ಬನೇ ತಿರುಗಾಡಿ ಜನರ ಕಷ್ಟ ಸುಖಗಳನ್ನು ಕಣ್ಣಾರ ನೋಡಿ, ಅವರ ಕಷ್ಟಗಳನ್ನು ತನ್ನ ಕೈಗಳಿಂದಲೇ ನಿವಾರಣೆ ಮಾಡುತ್ತಿದ್ದನು. ಸಾಹಸ ಕಾರ್ಯಗಳಲಿ ಸಹಜವಾದ ಪ್ರೀತಿ; ಆದ್ದರಿಂದ ಬೇಟೆಗೆಂದು ಮಿತಪರಿವಾರದೊಡನೆ ಬಂದಿದ್ದವನು ಚಂಚಲಳ ಪತ್ರವನ್ನು ನೋಡಿ ಹಾಗಿಂದಹಾಗೆಯೇ ಅವಳನ್ನು ಉದ್ಧಾರಮಾಡಲು ಹೊರಟನು. ಹೆಂಗಸು ಕಳುಹಿಸಿದ್ದ ಕಾಣಿಕೆಯನ್ನು ಅಂಗೀಕರಿಸಿ ಅವಳನ್ನು ಕಷ್ಟದಿಂದ ಪಾರುಮಾಡಲು ಹೀಗೆ ಪಣ ತೊಟ್ಟಿದು ಯೂರೋಪಿನ ಮಧ್ಯಕಾಲದಲ್ಲಿದ್ದ ಸಾಹಸಪ್ರೀಯರಾದ ವೀರಸರದಾರರನ್ನು ಜ್ಞಾಪಕಕ್ಕೆ ತರುತ್ತದೆ. ಹೀಗೆ ಅವನ ಕಡೆಯೂ ಯುದ್ಧವು ಒಬ್ಬ ಹೆಂಗಸಿನ-ಅದೇ ಹೆಂಗಸಿನ-ನಿಮಿತ್ತವಾಗಿಯೇ ಒದಗುತ್ತದೆ. ಆದರೆ, ಔರಂಗಜೇಬನ ಯುದ್ಧ ಪ್ರಯತ್ನವು ದುರಭಿಮಾನ ದುರಭಿಸಂಧಿಗಳಿಂದ ಪ್ರೇರಿತವಾದದ್ದು; ಇದರಲ್ಲಿ ಇಬ್ಬರಿಗೂ ಸ್ತ್ರೀ ಚಾಪಲ್ಯವೇನಿರ ಲಿಲ್ಲ ಎಂದು ಹೇಳಬಹುದು; ಚಂಚಲೆಯ ಪತ್ರದ ಉತ್ತರಾರ್ಧದಲ್ಲಿ ಅವಳ ಮದುವೆಯ ವಿಚಾರವಿರುವುದು ನಿಜ; ಆದರೆ ಆ ಭಾಗವಿಲ್ಲದಿದ್ದರೂ ರಾಜಸಿಂಹನು ಅವಳ ಉದ್ಧಾರದ ಪ್ರಯತ್ನ ಮಾಡುತ್ತಿದ್ದನೆಂಬುದೂ ನಿಜ. ಔರಂಗಜೇಬನನ್ನು ಗೆದ್ದು ಅವಳನ್ನು ತನ್ನ ಅರಮನೆಗೆ ಕರೆತಂದಮೇಲೂ ಅವನು ಅವಳ ಮೇಲೆ ಆಶೆ ಯನ್ನಾಗಲಿ ಆತುರವನ್ನಾಗಲಿ ತೋರಿಸಲಿಲ್ಲ; ವಿಕ್ರಮಸಿಂಹನ ಕೋಪತಾಪ ಪೂರಿತವಾದ ಪತ್ರದಿಂದ ಹತಾಶ ನಾಗಲಿಲ್ಲ. ಆದರೆ ಗುಣಗ್ರಾಹಿಯಾದ್ದರಿಂದ ರಣರಂಗದಲ್ಲಿಯೂ ಅರಮನೆಯಲ್ಲಿಯೂ ಅವಳ ನಡೆನುಡಿ ಗಳನ್ನು ಸಾಕ್ಷಾತ್ತಾಗಿ ನೋಡಿ ಅವಳು ತನಗೆ ಅನುರೂಪಳಾದ ಮಹಿಷಿಯೆಂದು ನಿರ್ಧರಿಸಿಕೊಂಡನು.</p>
<p> ರಾಜಸಿಂಹನ ವಿಜಯಕ್ಕೆ ಅವನ ಧೈರ್ಯ ಶೌರ್ಯ ರಣಪಾಂಡಿತ್ಯಗಳ ಜೊತೆಗೆ, ಸ್ಥಳಾನುಕೂಲ್ಯವೂ, ಎಂದರೆ ಔರಂಗಜೇಬನು ಸಿಕ್ಕಿಹಾಕಿಕೊಂಡ ಕಣಿವೆಯ ಸಂಕಟಸನ್ನಿವೇಶವೂ, ಅನಿರೀಕ್ಷಿತವಾಗಿ ಮಾಣಿಕಲಾಲ ನಂಥ ಸೇನಾಪತಿ ದೊರೆತು ಅವನ ಮೂಲಕ ಸಕಾಲದಲ್ಲಿ ವಿಕ್ರಮಸಿಂಹನ ಸೇನೆಯ ಸಹಾಯ ಒದಗಿ ಉಪಯೋಗಕ್ಕೆ ಬಂದದ್ದೂ, ಮಬಾರಕನ ಸಹಾಯವೂ, ಕಾರಣಗಳು. ಈ ಗ್ರಂಥದಲ್ಲಿ ಔರಂಗಜೇಬನ ಕೋಪತಾಪಗಳು ಕಂಡಂತೆ ಅವನ ವೈಯಕ್ತಿಕವಾದ ಧೈರ್ಯಶೌರ್ಯಗಳಿಗೆ ಸಾಕ್ಷ್ಯವೇನೂ ದೊರೆಯುವುದಿಲ್ಲ; ಅವನ ‘ಮಹಾಕೋಲಾಹಲದಿಂದಲೂ ಮಹಾವೇಗದಿಂದಲೂ ರಾಜಸಿಂಹನ ರಾಜ್ಯವನ್ನು ಮುಳುಗಿಸುವಂತೆ ಹೊರಟ ಪರಿಮಾಣರಹಿತವೂ ಅಸಂಖ್ಯೇಯವೂ ವಿಸ್ಮಯಕಾರಿಯೂ ಆದ ಮೊಗಲ ವಾಹಿನಿ’ಯನ್ನು ಮಾತ್ರ ನಾವು ನೋಡುತ್ತೇವೆ. ಇದಕ್ಕೂ ರಾಜಸಿಂಹನ ಸೇನೆಗೂ ಅಜಗಜಾಂತರ; ಮೊದಲು ಮಬಾರಕನೊಡನೆ ನಡೆದ ಹೋರಾಟದಲ್ಲಂತೂ ರಾಜಸಿಂಹನ ಕಡೆ ಇದ್ದವರು ನೂರು ಜನ, ಮಬಾರಕನ ಕಡೆ ಎರಡುಸಾವಿರ ಜನ. ಎಷ್ಟು ಅನುಕೂಲ್ಯಗಳೇ ಒದಗಿಬಂದಿರಲಿ, ನಾಲ್ಕು ಕಡೆಯಿಂದಲೂ ಮುತ್ತಿಕೊಂಡ ಅಸಂಖ್ಯಾತ ಭೀಷಣ ಶತ್ರುಗಳನ್ನು ಸೋಲಿಸಿದ್ದು ಒಂದು ಅಪೂರ್ವ ಸಾಹಸದ ಕಥೆಯೇ ಸರಿ. ಮಾಣಿಕಲಾಲ ನಿರ್ಮಲೆಯರು ಒಬ್ಬ ಸಾಧಾರಣ ರಾಜಪುತ್ರ ಗಂಡಸೂ ಹೆಂಗಸೂ ಹೇಗೆ ಆಲಂಗೀರಸಿಂಹದ ಗುಹೆಯನ್ನು ನಿರ್ಭಯವಾಗಿ ಹೊಕ್ಕು ಅದರಿಂದ ತಪ್ಪಿಸಿಕೊಂಡು ಸುರಕ್ಷಿತವಾಗಿ ಬರಬಲ್ಲರೆಂದು ತೋರಿಸಿದ್ದಾರೆ. ಇವರು ಕಾದಂಬರೀ ಕಾರನ ಕಲ್ಪಿತವ್ಯಕ್ತಿಗಳು; ಆದರೆ ಮಾಣಿಕಲಾಲ ನಿರ್ಮಲೆ ಪಾನವಾಲಿ ಇವರ ಜ್ಞಾಪಕ ಮಸಕಾಗುವುದಿಲ್ಲ. ಚರಿತ್ರೆಯ ಸತ್ಯಕ್ಕೆ ಗಂಟುಹಾಕಿದರೆ ಬಂಕಿಮನ ಪ್ರತಿಭೆಯು ಸಂಕಟಕ್ಕೆಸಿಕ್ಕಿ ಸಂಕುಚಿತವಾಗುವಂತೆ ತೋರುತ್ತದೆ; ಅದಕ್ಕೆ ಪೂರ್ಣವಾದ ಸ್ವಾತಂತ್ರ್ಯಕೊಟ್ಟರೆ ನಿರ್ದುಷ್ಟವಾದ, ಜೀವಂತವಾದ, ನೂತನಸೃಷ್ಟಿ ಗೋಚರವಾಗುತ್ತದೆ.</p>
<p> ಒಂದೊಂದುವೇಳೆ, ಔರಂಗಜೇಬನನ್ನು ಗೆದ್ದವರು ರಾಜಸಿಂಹ ಚಂಚಲೆಯರಲ್ಲ, ಮಾಣಿಕಲಾಲ ನಿರ್ಮಲೆಯರೆನ್ನಿಸುತ್ತದೆ. ಮಾಣಿಕಲಾಲನು ತನ್ನಪ್ರಾಣವನ್ನಾದರೂ ಅಪಾಯಕ್ಕೀಡು ಮಾಡಿಕೊಂಡು ಧೈರ್ಯ ದಿಂದಲೂ ಸಾಹಸದಿಂದಲೂ ನೈಪುಣ್ಯದಿಂದಲೂ ರಾಜಸಿಂಹನ ಪತ್ರವನ್ನು ಔರಂಗಜೇಬನಿಗೆ ತಲಪಿಸದಿದ್ದರೆ, ಅವನಿಗೆ ರಾಜಸಿಂಹನ ಅಭಿಪ್ರಾಯ ಗೊತ್ತಾಗುತ್ತಿತೋ ಇಲ್ಲವೋ! ಮುಂದೆ ಯುದ್ಧ ಪ್ರಾಪ್ತವಾದಾಗ ಕದನ ಮಧ್ಯದಲ್ಲಿ ಕಾಲುದಾರಿಯಲ್ಲಿ ಚಂಚಲೆಯ ಪಲ್ಲಕ್ಕಿಯನ್ನು ನುಸುಳಿಸಿ, ರೂಪನಗರಕ್ಕೆ ಹಿಂತಿರುಗಿ ಓಡಿ ಬಹು ಚಮತ್ಕಾರದಿಂದ ಒಂದು ಕ್ಷಣದಲ್ಲಿ ಸಾವಿರ ಸೇನೆಯನ್ನು ತಂದು ರಾಜಸಿಂಹನು ನಿರಾಶನಾಗಿದ್ದಾಗ ಜಯ ಸಂಪಾದಿಸಿ ಕೊಟ್ಟವನು ಅವನು. ಮಬಾರಕನಿಗೆ ಜೀವ ಬರಿಸಿ ಅವನ ಅಮೂಲ್ಯ ಸಹಾಯವನ್ನು ಸಕಾಲದಲ್ಲಿ ಪಡೆದು ಜಯಗಳಿಸಲು ಸಾಧ್ಯವಾಗುವಂತೆ ಮಾಡಿದವನು ಅವನು. ಚಂಚಲೆ ಇರಲಿ, ರಾಜಸಿಂಹನೇ ಆಗಲಿ ಮಾಣಿಕಲಾಲನೇ ಆಗಲಿ ನಿಶಿರಾತ್ರಿಯಲ್ಲಿ ಔರಂಗಜೇಬನ ಅಂತಃಪುರದಬಾಗಿಲಲ್ಲಿ ಸಂಶಯಾಸ್ಪದವಾದ ರೀತಿ ಯಲ್ಲಿ ಒಬ್ಬರೇ ಸಿಕ್ಕಿಬಿದ್ದಿದ್ದರೆ ಅಷ್ಟು ಧೈರ್ಯದಿಂದಲೂ ವಾಕ್ಚಾತುರ್ಯದಿಂದಲೂ ಸಮಯಸ್ಫೂರ್ತಿಯಿಂದಲೂ ಸಂಭಾಷಣೆನಡಸಿ ಪಾರಾಗುತ್ತಿದ್ದರೋ ಇಲ್ಲವೋ ಸಂಶಯ. ನಿರ್ಮಲೆಯು ಖಂಡಿತವಾಗಿಯೂ ಔರಂಗಜೇಬ ನನ್ನು ಸೋಲಿಸಿದಳು; ಪ್ಯಾದೆಮಾತು ಮಾಡಿ ಕೂರಿಸಿದಳು; ಅವನು ದಿಕ್ಕುತೋರದಂತಾಗಿ, ಕೋಪ ಉಳಿದು, ವಿಸ್ಮಯಪಟ್ಟು, ಮೆಚ್ಚಿಕೊಂಡು, ಅವಳನ್ನು ‘ಇಮಲಿ ಬೇಗಂ’ ಆಗಿ ಮಾಡಿಕೊಂಡನು. ಮುಂದೆ ಅವಳು ಸಹಾಯಕ್ಕೆ ಬರದಿದ್ದರೆ ಪ್ರಾಯಶಃ ಔರಂಗಜೇಬನು ಸಸೈನ್ಯನಾಗಿ ಉಪವಾಸದಿಂದ ಸತ್ತುಹೋಗುತ್ತಿದ್ದನು. ಚಂಚಲೆಯು ತನ್ನ ಅಂತಃಪುರದಲ್ಲಿ ತನ್ನ ದಾಸಿಯರ ಮುಂದೆ ನಟಿಸಿದುದನ್ನು ನಿರ್ಮಲೆಯು ಸಾಕ್ಷಾತ್ತಾಗಿ ನೆರವೇರಿಸಿಯೇ ಬಿಟ್ಟಳೆಂದು ಹೇಳಿದರೆ ತಪ್ಪಾಗುವುದಿಲ್ಲ. ಔರಂಗಜೇಬನು ತನ್ನ ಬುದ್ಧಿಯನ್ನೆಲ್ಲಾ ವೆಚ್ಚಮಾಡಿ ದನು. ನಾಲಗೆ ಕತ್ತರಿಸಿ ಹಾಕುತ್ತೇನೆಂದನು, ಸೆರೆಹಾಕುತ್ತೇನೆಂದನು, ಉಪವಾಸ ಕೆಡವುತ್ತೇನೆಂದನು, ಜೀವಂತ ವಾಗಿ ಒಂದೊಂದು ಅವಯವವನ್ನೂ ಸುಡಿಸುತ್ತೇನೆಂದನು, ಗೋಮಾಂಸತಿನ್ನಿಸಿ ಜಾತಿ ಕೆಡಿಸುತ್ತೇನೆಂದನು.- ಯಾವುದಕ್ಕಾದರೂ ಅವಳು ಹೆದರಿದರೆ! ಉತ್ತರ ಕ್ಷಣದಲ್ಲಿಯೇ ಅವನಿಗೆ ಪ್ರತ್ಯುತ್ತರ ತೋರದಂತೆ ಕಕಮಕ ಹಿಡಿಯುವಂತೆ, ಉತ್ತರ ಹೇಳಿಬಿಡುತ್ತಿದ್ದಳು! ಕೊನೆಗೆ ಅವನು ಏನೂತೋರದೆ, ಹೆದರಿಸುವುದಕ್ಕೆ ಶಿಕ್ಷಿಸುವುದಕ್ಕೆ ಬದಲಾಗಿ ರಾಣಿಯಂತೆ ಪುರಸ್ಕರಿಸಬೇಕಾಯಿತು; ರಾಣಿಗಿಂತಲೂ ಹೆಚ್ಚಾಗಿ ಪ್ರೇಮಿಸುವ ಹಾಗಾಯಿತು. ಅವಳಂಥ ಸುಂದರಿ ಸಿಕ್ಕಿಯಾಳು, ರಸಿಕಳು ಸಿಕ್ಕಿಯಾಳು ಹೇಗೆ? ರಾಜಪುತ್ರ ಹೆಂಗಸರ ಧೈರ್ಯ ಸ್ಥೈರ್ಯ ಬುದ್ಧಿ ಸಾಹಸಗಳಿಗೆ ಇದು ಒಂದು ಮಾದರಿಯಾದರೆ ಆ ಜನ ಏನನ್ನು ಮಾಡಲಾರರು!</p>
<p> ಮಾಣಿಕಲಾಲನು ರಾಜಸಿಂಹನಿಗೆ ಮೊದಲು ಪರಿಚಿತನಾದದ್ದು ಕಳ್ಳನಹಾಗೆ; ಅವನು ಆ ‘ಪಾಪದಲ್ಲಿ ನೂತನವಾಗಿ ವ್ರತಗೊಂಡವನು.’ ಅವನಿಗೆ ಸ್ವಲ್ಪ ಸ್ವಲ್ಪ ಓದುವುದಕ್ಕೆ ಬರುತ್ತಿತ್ತು; ಬಡತನ; ಹೇಗೋ ನಡೆಯು ತ್ತಿದ್ದ ಅವನ ಸಂಸಾರದಲ್ಲಿ ಹೆಂಡತಿ ಸತ್ತು ಸಂಸಾರ ಮುರಿದಿತ್ತು. ಅವನಿಗೆ ಏಳು ವರ್ಷದ ಒಂದು ಹೆಣ್ಣು ಹುಡುಗಿ; ಅದಕ್ಕೆ ಬೇರೆ ಪಾಲಕರಿಲ್ಲ; ಅದಕ್ಕಾಗಿ ಅವನು ಬದುಕಿರಬೇಕೆಂದು ಕೇಳಿಕೊಳ್ಳುತ್ತಾನೆ. ಅವನಿಗೆ ವೃತ್ತಿ ಯಿಲ್ಲ; ಈ ಸ್ಥಿತಿಯಲ್ಲಿ ಅವನು ಬೆಳಗ್ಗೆ ಆ ಮಗುವಿಗೆ ಒಂದು ತುತ್ತು ಅನ್ನ ಹಾಕಿ ಸಂಜೆಯ ತನಕ ಅಲೆದು ಯಾರನ್ನಾದರೂ ಲೂಟಿ ಮಾಡಿ ನಾಲ್ಕು ಕಾಸು ಸಂಪಾದನೆ ಮಾಡಿಕೊಂಡು ಮನೆಗೆ ಹೋಗಿ ಆ ಮಗುವಿನ ಯೋಗಕ್ಷೇಮ ನೋಡಿಕೊಳ್ಳುವನು; ಅವಳನ್ನು ಬಿಟ್ಟಾಗಲಿ ಕಟ್ಟಿಕೊಂಡಾಗಲಿ ದೂರದೇಶ ಹೋಗಿ ಯಾವ ಸಾಹಸದ ಕಾರ್ಯವನ್ನೂ ಮಾಡುವಹಾಗಿರಲಿಲ್ಲ;8 ಅವನು ಹುಟ್ಟಿನಲ್ಲಿ ರಾಜಪುತ್ರ; ಧೈರ್ಯಶೌರ್ಯ ಪ್ರಾಮಾಣಿಕತೆ ಬುದ್ಧಿಗಳು ಸಹಜವಾಗಿದ್ದುವು. ಅವನು ಸ್ವಲ್ಪವೂ ಅಳುಕದೆ ತನ್ನಬೆರಳನ್ನು ಚೂರಿ ಕಲ್ಲುಗಳಿಂದ ಒರಟಾಗಿ ತುಂಡುಮಾಡಿಕೊಳ್ಳುತ್ತಾನೆ; ಮತ್ತೊಬ್ಬರನ್ನು ಗಾಯಪಡಿಸಲು ಬೇಕಾಗುವ ಧೈರ್ಯಕ್ಕಿಂತ ತನ್ನನ್ನು ಗಾಯಪಡಿಸಿಕೊಳ್ಳಲು ಬೇಕಾಗುವ ಧೈರ್ಯ ಹೆಚ್ಚಿನದು. ಅವನು ಬಲಿಷ್ಠನೇನೋ ಹೌದು; ಆದರೆ ಅವನ ಬುದ್ಧಿ ಕಾರ್ಯದಕ್ಷತೆಗಳು ಹೆಚ್ಚಿನವು. ಜೀವನದಲ್ಲಿ ಬುದ್ಧಿಯೂ ಯುಕ್ತಿಯೂ ಮುಖ್ಯ.-ಬರಿಯ ಬಲವಲ್ಲ; ಬುದ್ಧಿಯುಳ್ಳ ಮಾನವನು ಆನೆಗಳನ್ನು ಸಿಂಹಗಳನ್ನೂ ಹಿಡಿಯುತ್ತಾನೆ. ಮಾಣಿಕನು ವಿದ್ಯಾವಂತನಲ್ಲದಿರ ಬಹುದು; ಆದರೆ ಬುದ್ಧಿವಂತ. ಬುದ್ಧಿಯಲ್ಲಿ ಚಿಕ್ಕ ಸೇನಾಪತಿ. ಸ್ವಲ್ಪ ಕಾಲದ ಹಿಂದೆ ಕಳ್ಳನಾಗಿದ್ದ ಅವನಿಗೆ ತಕ್ಕ ಉದ್ಯೋಗ ದೊರೆತ ಕೂಡಲೆ, ದೊಡ್ಡ ಸೇನಾಪತಿಯಾದನು. ಗುಣಕ್ಕೆ ಪ್ರತಿಫಲ ದೊರೆಯುವುದೂ ಉಂಟು!</p>
<p> ಮಾಣಿಕಲಾಲನು ರಾಜಸಿಂಹನ ಪರಿಚಯವಾದ ಮೊದಲನೆಯ ದಿನವೇ ತನ್ನ ಸಾಮರ್ಥ್ಯವನ್ನು ತೋರಿಸುತ್ತಾನೆ. ರಣಪಂಡಿತನಾದ ರಾಜಸಿಂಹನು ಯೋಚಿಸಿದಂತೆಯೇ ತಾನೂ ಯೋಚಿಸಿ, ತರ್ಕಿಸಿ, ರಾಣ ನು ಅವಿತುಕೊಂಡಿದ್ದ ಸ್ಥಳವನ್ನು ಕಂಡುಹಿಡಿಯುತ್ತಾನೆ. ಅವನ ಬುದ್ಧಿ ಯಾವ ಮಟ್ಟದಲ್ಲೆಂದರೆ ಆ ಮಟ್ಟದಲ್ಲಿ ಓಡುತ್ತದೆ, ಕೆಲಸ ಮಾಡುತ್ತದೆ. ತಾಂಬೂಲ ಮಾರುವವಳೊಡನೆ ಸರಸವಾಡಿ ಅವಳ ಸಹಾಯದಿಂದ ಒಬ್ಬ ಮೊಗಲ ಸಿಪಾಯಿಯನ್ನು ಸೆರೆಹಾಕಿ ಅವನ ಪೋಷಾಕು ಕುದುರೆ ಆಯುಧಗಳನ್ನು ಪಡೆದದ್ದಾಗಲಿ, ಔರಂಗ ಜೇಬನಿಗೆ ಪತ್ರವನ್ನು ತಲಪಿಸಿ ದಂತದಸಾಮಾನುಗಳ ವ್ಯಾಪಾರಿಯಂತೆ ನಟಿಸಿತಪ್ಪಿಸಿಕೊಂಡು ಬಂದದ್ದಾಗಲಿ, ಕ್ಷಣಮಾತ್ರದಲ್ಲಿ ಸನ್ನಿವೇಶವನ್ನು ಗ್ರಹಿಸಿಏನು ಮಾಡಬೇಕೆಂದು ನಿಶ್ಚಯಿಸಿ ವಿಕ್ರಮಸಿಂಹನಿಂದ ಸೇನೆ ಪಡೆದು ಸಕಾಲದಲ್ಲಿ ಮೊಗಲರನ್ನು ಬೇಟೆಯಾಡಿ ಓಡಿಸಿದ್ದಾಗಲಿ, ಚಂಚಲೆಯ ಮೇನದಹತ್ತಿರ ಸ್ಥಾನ ಪಡೆದು ಅದನ್ನು ಕಣಿವೆಯದಾರಿಗೆ ತಿರುಗಿಸಿದ್ದಾಗಲಿ, ರಾಜಸಿಂಹನಿಗೆ ತೋರುತ್ತಿರಲಿಲ್ಲ; ಅವು ಅವನಿಂದ ನಡೆಸಲೂ ಸಾಧ್ಯವಾ ದವಲ್ಲ. ರಾಜಸಿಂಹನ ಬುದ್ಧಿಯು ಧೀರರಾಜಮಾರ್ಗದಲ್ಲಿ ಹೋಗುತ್ತಿತ್ತು; ಎದುರಿಗೆನಿಂತು ಧೈರ್ಯ ಶೌರ್ಯ ಗಳಿಂದ ಹೋರಾಡಿ ಗೆಲ್ಲುವುದು, ಇಲ್ಲದಿದ್ದರೆ ಪ್ರಾಣ ಬಿಡುವುದು, ಅದೇ ಅವನಂಥವರಿಗೆ ಸಹಜ. ಆದರೆ ಅನೇಕವೇಳೆ ಶಕ್ತಿಸಾಧಿಸಲಾರದ್ದನ್ನು ಯುಕ್ತಿಸಾಧಿಸುತ್ತದೆ; ಕಳ್ಳಸುಳ್ಳ ಕಾರ್ಯಗಳಿಗೂ ಜಯಗಳಿಸಿ ಕೊಡುವುದ ರಲ್ಲಿ ಒಂದು ಸ್ಥಾನವಿರುತ್ತದೆ. ಬರಿಯ ಶಕ್ತಿಯನ್ನು ನೆಚ್ಚಿಕೊಂಡು ತಕ್ಕಷ್ಟು ಬುದ್ಧಿ ಉಪಯೋಗಿಸದಿದ್ದದ್ದ ರಿಂದಲೇ ಔರಂಗಜೇಬನಿಗೆ ಸೋಲಾಯಿತು. ಸ್ಥೂಲಕಾಯನಿಗೆ, ಶಕ್ತಿಇದ್ದರೂ ಧೈರ್ಯವಿದ್ದರೂ, ಅನನುಕೂಲ ಗಳೂಉಂಟು. ಮಾಣಿಕಲಾಲನ ಶಕ್ತಿಯುಕ್ತಿಗಳನ್ನು ರಾಜಸಿಂಹನೂ ಮೆಚ್ಚಿಕೊಳ್ಳುತ್ತಾನೆ; ಮಬಾರಕನ ಸೇನೆಯು ಚದರಿ ಹೋದಮೇಲೆ, ಅವನಿಂದ ನಡೆದ ಸಂಗತಿಯನ್ನು ತಿಳಿದು ಸಂತೋಷದಿಂದ ಆಲಿಂಗನೆ ಮಾಡಿಕೊಳ್ಳು ತ್ತಾನೆ; ಉದಯಪುರಕ್ಕೆ ಹೋಗುತ್ತಲೇ ತಕ್ಕ ಪುರಸ್ಕಾರ ಕೊಡುತ್ತಾನೆ. ಸ್ವಲ್ಪ ಕಾಲದ ಹಿಂದೆ ಕಳ್ಳನಾಗಿದ್ದವನು ದೊಡ್ಡ ಸೇನಾಪತಿಯಾಗಿ ರಾಜಸಿಂಹನ ಬಲಭುಜವಾಗುತ್ತಾನೆ.</p>
<p>_________</p>
<p>8
.He that hath wife and children hath given hostages to fortune; for they are impediments to great enterprises, either of virtue or mischief-<em>ಃಚಿಛಿಠ್ಟಿ</em>.</p>
<p> ಸಂಸಾರದಲ್ಲಿ ಮಕ್ಕಳದ್ದು ಒಂದು ಸಮಸ್ಯೆ. ಬಂಕಿಮನಿಗೆ ಮಕ್ಕಳನ್ನು ಕಂಡರೆ ಇಷ್ಟ; ಸಾಧಾರಣವಾಗಿ ಅವನ ಪ್ರತಿಯೊಂದು ಕಥೆಯಲ್ಲಿಯೂ ಅರಿಯದ ಮುದ್ದುಮಕ್ಕಳಿರುತ್ತವೆ. ಅವನ್ನು ಕಂಡರೆ ಸಂತೋಷವಾಗುತ್ತದೆ, ಮರುಕವಾಗುತ್ತದೆ. ಇಲ್ಲಿ ಮನೆಮಠಗಳಿಲ್ಲದ</p>
<p>ಹಗಲುಗಳ್ಳನಿಗೂ ಒಂದು ಮಗು; ತಾಯಿ ಸತ್ತ ಮಗು; ಬೇರೆ ಯಾರೂ ದಿಕ್ಕಿಲ್ಲದ ಮಗು!</p>
<p> ರಾಜಸಿಂಹನಿಗೆ ಮಾಣಿಕಲಾಲನು ಹೇಗೋ, ಔರಂಗಜೇಬನಿಗೆ ಮಬಾರಕನು ಹಾಗೆ. ಅವನು ತುರ್ಕಿ ದೇಶದವನು; ಸಾಹಸವನ್ನೂ ಉದ್ಯೋಗವನ್ನು ಅರಸಿ ಇಂಡಿಯಕ್ಕೆ ಬಂದವನು; ಪ್ರಾಯಶಃ ತನ್ನ ಶಕ್ತಿ ಸಾಮರ್ಥ್ಯಗಳಿಂದ ಮೇಲಕ್ಕೆ ಬಂದು ಔರಂಗಜೇಬನ ನಂಬಿಕೆಯ ಸೇನಾಪತಿಗಳಲ್ಲಿ ಒಬ್ಬನಾಗಿದ್ದನು. ತನ್ನಸೇನೆ ಸೋತು ಬಂದಾಗ ಔರಂಗಜೇಬನು ತನ್ನ ಸೈನ್ಯಾಧಿಕಾರಿಗಳಲ್ಲಿ ಮಿಕ್ಕವರನ್ನು ಶಿಕ್ಷಿಸಿದಾಗ, ಮಬಾರಕನನ್ನು ಮಾತ್ರ ಕೆಲಸದಿಂದ ತೆಗೆಯಲಿಲ್ಲ; ಅವನ ವೀರವನ್ನು ಎಲ್ಲರೂ ಹೊಗಳುವವರೇ ಆಗಿದ್ದರು. ಅವನು ಈ ದೇಶಕ್ಕೆ ಬರುವುದಕ್ಕೆ ಮುಂಚೆ ದರಿಯಳನ್ನು ಮದುವೆಯಾಗಿ ಪ್ರೀತಿಪಾತ್ರಳಾದ ಹೆಂಡತಿಯೊಡನೆ ಗೌರವವಾದ ಗೃಹಸ್ಥಜೀವನವನ್ನು ನಡಸುತ್ತಿದ್ದನು. ಜೇಬಉನ್ನೀಸಳ ಬಲೆಗೆಬಿದ್ದಮೇಲೆ ಅವನ ಸಂಸಾರಸ್ವರೂಪ ಬದಲಾ ಯಿತು. ದರಿಯಳೂ ಉದ್ರಿಕ್ತಳಾಗಿ, ಜೇಬಳಮೇಲೆ ಕೋಪ ಮಾತ್ಸರ್ಯಗಳನ್ನು ತಾಳಿದಳು. ತುಂಬ ಉದ್ರೇಕ ಗೊಂಡಾಗ ಬುದ್ಧಿಭ್ರಂಶವಾಗುವುದು; ಪ್ರಾಯಶಃ ಅವಳ ಗಂಡನ ನಡತೆಯೇ ಅದಕ್ಕೆಕಾರಣ; ಹುಟ್ಟು ಹುಚ್ಚಿ ಯಾಗಿದ್ದರೆ ಅವಳನ್ನು ಮಬಾರಕನು ಮದುವೆಮಾಡಿಕೊಳ್ಳುತ್ತಿದ್ದನೇ? ಗಂಡನು ಸ್ವಲ್ಪಅನುರಾಗ ತೋರಿಸಿದರೂ ಸಾಕು, ಅವಳು ಸಂತೋಷ ಪಡುವಳು; ಅವನ ಅನುರಾಗ ಸಂಪಾದನೆಗೆ ಅವಳು ಮಾಡುವ ಸಾಹಸ ಕಾರ್ಯ ಗಳನ್ನು, ಪಡುವ ಕಷ್ಟಗಳನ್ನು, ಹುಚ್ಚಿ ಇರಲಿ-ಯಾವ ಬುದ್ಧಿಮತಿಯೂ ಕರ್ತವ್ಯಪರಾಯಣಳೂ ಮಾಡಳು.</p>
<p> ಮಬಾರಕನು ರಾಜಸಿಂಹನ ಹಾಗೇ ಯಥಾರ್ಥವಾದ ವೀರಪುರುಷ. ಹೆಂಗಸಿನ ನೋಟಕ್ಕೆ ಮರುಳಾಗಿ, ಮೋಹಕ್ಕೆ ಒಳಗಾಗಿ, ಕರ್ತವ್ಯವನ್ನು ನಿರ್ಲಕ್ಷಿಸುತ್ತಿರಲಿಲ್ಲ. ಚಂಚಲೆಯನ್ನು ಅಸಹಾಯ ಸ್ಥಿತಿಯಲ್ಲಿ ನೋಡಿದ್ದರೆ ಮಿಕ್ಕವರು ಏನುಮಾಡುತ್ತಿದ್ದರೋ ಏನೋ! ಅವನು ಅವಳನ್ನು ‘‘ತಾಯೇ!’’ ಎಂದು ಸಂಬೋಧಿ ಸುತ್ತಾನೆ. ಅವಳ ಸಾವನ್ನು ಕೋರದೆ ಯುದ್ಧವನ್ನೇ ನಿಲ್ಲಿಸುತ್ತಾನೆ; ಅವಳು ವಿಷಪಾನ ಮಾಡಿ ಸತ್ತಾಳು, ತನ್ನ ಕೆಲಸ ವಿಫಲವಾದೀತು, ಎಂದು ಅವಳನ್ನು ಬಿಟ್ಟು ಹೋಗುತ್ತಾನೆ. ಭೀಷ್ಮನಂತೆ ಹೆಂಗಸರ ಸಂಗಡ ಯುದ್ಧ ಮಾಡುವುದಿಲ್ಲ, ಎನ್ನುತ್ತಾನೆ. ಆದರೆ ಅವನೇನು ಹೇಡಿಯಲ್ಲ, ಕಾರ್ಯವಿಮುಖನಲ್ಲ; ಅಪಾಯದಲ್ಲಿ ತಾನೇ ಮುಂದಾಳಾಗಿ ಮೊಗಲ ಸೇನೆಯನ್ನು ನಡಸಿ, ರಾಜಸಿಂಹನ ಪಡೆಯನ್ನು ಎದುರಿಸಿದನು; ಇಲ್ಲದಿದ್ದರೆ ಅವರು ಚಂಚಲೆಯ ಪಾಲ್ಕಿಯನ್ನು ಸರಾಗವಾಗಿ ತೆಗೆಸಿಕೊಂಡು ಹೋಗಿ ಬಿಡುತ್ತಿದ್ದರು.</p>
<p> ಜೇಬಉನ್ನೀಸಳು ಅವನ ಪಾಲಿಗೆ ವಿಷಕನ್ಯೆಯಾಗುತ್ತಾಳೆ; ಎಂಥ ಸಂಯಮಿಗಳನ್ನೂ ಮರುಳುಗೊಳಿ ಸುವ ಶಕ್ತಿಅವಳಿಗೆ ಇತ್ತೆಂದುತೋರುತ್ತದೆ; ಅದು ಅವಳಶಕ್ತಿಯೋ, ಮಬಾರಕನ ದೌರ್ಬಲ್ಯವೋ, ಅಂತೂ ಅವನು ಅವಳ ಬಲೆಯಲ್ಲಿಬಿದ್ದು ದರಿಯಳನ್ನು ಅನಾದರಣೆಮಾಡಿ ಅವಳಮಾತ್ಸರ್ಯಕ್ಕೆ ಈಡಾದನು. ‘‘ಮನುಷ್ಯ ನು ಸ್ತ್ರೀಜಾತಿಯ ಪ್ರೇಮದಲ್ಲಿಅಂಧನಾದರೆ ಅವನಿಗೆ ಹಿತಾಹಿತ ಧರ್ಮಾಧರ್ಮ ಜ್ಞಾನವಿರುವುದಿಲ್ಲ;ಅವನಂಥ ವಿಶ್ವಾಸ ಘಾತುಕವಾದ ಪಾಪಿಷ್ಠನಿರುವುದಿಲ್ಲ.’’ ತನ್ನನ್ನು ಗೌರವಿಸಲಿಲ್ಲ, ತಿರಸ್ಕರಿಸಿದನು. ದರಿಯಳನ್ನು ಪುರಸ್ಕ ರಿಸಿದನು ಎಂಬದುರಭಿಮಾನದಿಂದ, ಅಸಹನೆಯಿಂದ, ಜೇಬಳು ಅವನನ್ನು ಕಾಳಸರ್ಪಗಳಿಂದ ಕೊಲ್ಲಿಸಿದಳು. ಅವನು ಶಾಂತನಾಗಿ ‘‘ಜಗದೀಶ್ವರನನ್ನು ಧ್ಯಾನಮಾಡುತ್ತ’’ ಪ್ರಾಣಬಿಟ್ಟನು. ಆದರೆ ಅವನ ಮರಣವು ಅವಳ ಕಣ್ಣನ್ನು ತೆರೆಯಿಸಿತೇ ಹೊರತು ಅವನ ಜೀವನವನ್ನು ಕೊನೆಗಾಣಿಸಲಿಲ್ಲ. ಅವನು ಮಾಣಿಕಲಾಲನಿಂದ ಪ್ರಾಣ ಪಡೆದು ಆ ಕೃತಜ್ಞತೆಗಾಗಿ ಉಪ್ಪಿಟ್ಟದಣಿಗೆ ದ್ರೋಹವೆಸಗಿ ಔರಂಗಜೇಬನ ಸೋಲಿಗೆ ಸಹಾಯವಾದನು. ಅದು ಅವನಿಗೇನು ಶಾಂತಿ ಸಂತೋಷಗಳನ್ನು ತರಲಿಲ್ಲ; ಈ ದ್ರೋಹಕ್ಕಾಗಿ ತಾನು ಸಾಯಬೇಕೆಂದು ನಿರ್ಧರಿಸಿದನು; ಮಾಣಿಕಲಾಲನು ಜೀವದಿಂದ ಬಿಡುತ್ತೇನೆಂದರೂ ಅವನುಒಪ್ಪಲಿಲ್ಲ; ಆ ಸ್ಥಿತಿಯಲ್ಲಿ ಅವನನ್ನು ರಾಜಪುತ್ರರು ಕೊಲ್ಲುತ್ತಿರಲಿಲ್ಲ; ಅವನನ್ನು ಪಾಳುಬಾವಿಯಿಂದ ಎತ್ತಿಬದುಕಿಸಿದ ಹೆಂಡತಿಯೇ ಗುಂಡಿಟ್ಟು ಕೊಂದಳು.-ಜೇಬ ಳನ್ನು ಅವನು ಮದುವೆ ಮಾಡಿಕೊಂಡರೆ ಅವನನ್ನು ಕೊಂದುಬಿಡುವುದಾಗಿ ಅವಳು ಮೊದಲೇ ನಿರ್ಧರ ಮಾಡಿಕೊಂಡಿದ್ದಂತೆ ತೋರುತ್ತದೆ. ಗಣೇಶಜೋಯಿಸನೊಡನೆ ಅವಳು ಆಡುವಮಾತು9 
ಇದನ್ನು ಸಮರ್ಥಿ ಸುತ್ತದೆ. ಅವಳುಕೊಲ್ಲದಿದ್ದರೆ, ಔರಂಗಜೇಬನು ಕೊಲ್ಲಿಸುತ್ತಿದ್ದನು;ದಿಲೀರಖಾನನಿಗೆ ಆಗಲೇಹಾಗೆ ಆಜ್ಞೆಮಾಡಿ ದ್ದನು. ಹೀಗೆ ಧರ್ಮಾಧರ್ಮಗಳ ಮಧ್ಯೆ-ಕೃತಜ್ಞತೆ, ದ್ರೋಹ, ಪ್ರೇಯಸೀಮೋಹ, ಪತ್ನೀಪ್ರಣಯ ಇವುಗಳ ನಡುವೆ-ಡೋಲಾಯಮಾನವಾಗಿದ್ದದ್ದೇ ಅವನ ದುಃಖಕ್ಕೆ ಕಾರಣವಾಯಿತು. ಧರ್ಮ ಭೀತರಿಗೆ ಕಷ್ಟ.</p>
<p>________</p>
<p>9.
 
‘‘ಮತ್ತು ಮೃತ್ಯು ಉಂಟು.’’ ॥-೧.</p>
<p> ಜೇಬಳನ್ನು ಮದುವೆಯಾದಾಗ, ಅವಳ ರೂಪದಲ್ಲಿ ಮೋಹಿತನಾಗಿ, ಹಳೆಯದನ್ನೆಲ್ಲಾ ತಾತ್ಕಾಲಿಕ ವಾಗಿ ಮರೆತದ್ದರ ಜೊತೆಗೆ, ಅವಳು ಆಗ ತನ್ನ ಹಿಂದಿನ ಗರ್ವ ದರ್ಪಗಳನ್ನು ಬಿಟ್ಟು ‘ವಿನೀತಳಾಗಿ ದರ್ಪ ಶೂನ್ಯಳಾಗಿ ಸ್ನೇಹಶಾಲಿನಿಯಾಗಿ ಅಶ್ರುಮಯಿ’ಯಾಗಿದ್ದದ್ದೂ ಒಂದುಕಾರಣ. ಮುಂದೆ ಎಲ್ಲವೂ ನಿರಾಬಾಧ ವಾಗಿದ್ದರೆ ಅವಳ ಆ ಬದಲಾವಾಣೆಯೇ ಕಾರಣವಾಗಿ ಅವರಲ್ಲಿ ರೂಪಮೋಹಕ್ಕೆ ಬದಲಾಗಿ ರೂಢಮೂಲ ವಾದ ಪ್ರಣಯಹುಟ್ಟಿ ಬೆಳೆಯುತ್ತಿತ್ತೋ ಏನೋ! ಅವಳು ದೇಶವನ್ನೇಬಿಟ್ಟು ಮಬಾರಕನ ಊರಿಗೆ ಹೋಗಲೂ ಸಿದ್ಧವಾಗಿದ್ದಳು. ನೀನು ಯುದ್ಧದಿಂದ ಹಿಂತಿರುಗಿ ಬರದಿದ್ದರೆ ನಾನು ಸಾಯುವೆನೆಂದಳು. ಅವಳು ಸತ್ತಳೋ ಬಿಟ್ಟಳೋ ಅವನಂತೂ ಹಿಂತಿರುಗಿ ಬರಲಿಲ್ಲ; ಬರಬಾರದೆಂಬುದು ಅವನ ಸಂಕಲ್ಪವಾಗಿತ್ತು. ಆ ಭಾಗ್ಯಕ್ಕೆ ಅವಳನ್ನು ಏಕಾದರೂ ಮದುವೆಮಾಡಿಕೊಂಡನೋ!</p>
<p> ಹೀಗೆ ಅವನು ಎಂಥ ಶಕ್ತಿ ಸಾಮರ್ಥ್ಯಗಳುಳ್ಳವನಾದರೂ, ಒಟ್ಟಿನ ಮೇಲೆ ಗುಣಶಲಿಯಾದರೂ ಇಹಲೋಕದಲ್ಲೇ ಸ್ವರ್ಗನರಕಗಳೆರಡನ್ನೂ ಅನುಭವಿಸಿ, ಸತ್ತು ಪುನರ್ಜೀವಿತನಾಗಿ, ತನ್ನನ್ನು ಪ್ರೀತಿಸುತ್ತಿದ್ದ ಕೈ ಹಿಡಿದ ಹೆಂಡತಿಯಿಂದಲೇ ಗುಂಡಿನೇಟು ತಿಂದು ಎಲ್ಲೋ ವಿದೇಶದಲ್ಲಿ, ಕೇಳುವವರಿಲ್ಲದೆ, ಪ್ರಾಣಬಿಟ್ಟನು. ಜೇಬಳ ಸಹವಾಸ ದೊರೆಯದಿದ್ದರೆ ಮಾನವಾಗಿ ಸುಖದಿಂದ ಹೆಂಡತಿಯೊಡನೆ ಬಾಳುವೆ ಮಾಡಿಕೊಂಡಿರು ತ್ತಿದ್ದನೋ ಏನೋ! ಆದರೆ ಅವಳಿಂದ ತಪ್ಪಿಸಿಕೊಂಡು ಬಂದರೂ, ಸಂದರ್ಭಗಳು ಅವನನ್ನು ಮೋಹದ ಸುಳಿಯಲ್ಲಿ ಸಿಕ್ಕಿಸಿ ಮುಳುಗಿಸಿದುವು. ಹೆಂಗಸು ಎಷ್ಟು ಕಲ್ಲುಮನಸ್ಸಿನವಳಾಗಬಹುದೆಂಬುದಕ್ಕೆ ಜೇಬ ದರಿಯಾ ಇವರು ಒಳ್ಳೆಯ ಉದಾಹರಣೆಗಳನು ಒದಗಿಸಿದ್ದಾರೆ; ಒಬ್ಬಳು ತನ್ನ ಪ್ರಿಯನನ್ನು ಹಾವುಗಳಿಂದ ಕಚ್ಚಿಸಿ ಕೊಲೆ ಮಾಡಿಸಿದರೆ, ಇನ್ನೊಬ್ಬಳು ತನ್ನ ಗಂಡನನ್ನು ಕೈಯಾರ ಗುಂಡಿಟ್ಟು ಕೊಂದಳು. ‘‘ಮಣಿನಾ ಭೂಷಿತಸ್ಸರ್ಪಃ ಕಿಮಸೌ ನ ಭಯಂಕರಃ?’’</p>
<p> ವಿಕ್ರಮಸಿಂಹನು ಒಂದು ಚಿಕ್ಕರಾಜ್ಯದ ದೊರೆ. ಮೊದಲ ನಾಲ್ಕು ಖಂಡಗಳ ‘ಕ್ಷುದ್ರಕಥೆ’ಯಲ್ಲಿ ನಮಗೆ ಅವನಲ್ಲಿ ಹೆಚ್ಚು ಗೌರವ ಹುಟ್ಟುವಂತಿರುವುದಿಲ್ಲ. ಅದನ್ನು ಗ್ರಹಿಸಿ ಗ್ರಂಥಕರ್ತನು ಗ್ರಂಥದ ವಿಸ್ತೃತ ನಾಲ್ಕನೆಯ ಆವೃತ್ತಿಯಲ್ಲಿ ಅವನ ಪಾತ್ರವನ್ನು ಉದಾತ್ತಗೊಳಸಿದ್ದಾನೆ. ತನ್ನ ದೌರ್ಬಲ್ಯವನ್ನು ಅರಿತೋ, ಅಥವಾ ಮಗಳು ಚಕ್ರವರ್ತಿಯ ಹೆಂಡತಿಯಾಗಲಿ ಎಂದೋ, ಅವನು ಔರಂಗಜೇಬನ ಆಜ್ಞೆಗೆ ಪ್ರತಿ ಹೇಳದೆ ನಿರ್ಮಲೆಯನ್ನು ಕಳುಹಿಸಿಬಿಡುತ್ತಾನೆ. ರಾಜಸಿಂಹನು ಅಪ್ರತಿಮಶೌರ್ಯದಿಂದ ಅವಳನ್ನು ಬಿಡಿಸಿಕೊಂಡುಹೋದರೆ ಅದಕ್ಕೆಆಕ್ಷೇಪಿಸಿ ಮಗಳನ್ನು ಶಪಿಸುತ್ತಾನೆ. ‘‘ಸ್ಥೂಲಬುದ್ಧಿ’’ಯಿಂದ ಮಾಣಿಕಲಾಲನೊಡನೆ ಸಾವಿರ ಸೇನೆಯನ್ನು ಕಳುಹಿಸಿದರೂ, ಆಮೇಲೆ ರಾಜಸಿಂಹನ ವೀರಕಾರ್ಯವನ್ನು ಗ್ರಹಿಸಿ, ತನ್ನ ನಡತೆಗೆ ಪಶ್ಚಾತ್ತಾಪಪಟ್ಟು ಎರಡುಸಾವಿರ ಸೇನೆಯನ್ನು ಕಾಣಿಕೆಯಾಗಿ ಕೊಟ್ಟು ನಜರುಒಪ್ಪಿಸಿದನು.-ಎಂದರೆ ರಾಜಸಿಂಹನನ್ನು ನಾಯಕನಾಗಿ ಒಪ್ಪಿಕೊಂಡನು. ‘‘ತಮ್ಮ ಆಜ್ಞೆಯು ಶಿರೋಧಾರ್ಯ’’ವೆಂದು ನಮ್ರನಾಗಿ ನುಡಿದು, ಮಾಣಿಕಲಾಲ ಗೋಪೀನಾಥ ಮುಂತಾದವರೊಡನೆ ಶೌರ್ಯದಿಂದಲೂ ಚಾತುರ್ಯದಿಂದಲೂ ಮೊಗಲರ ಮೇಲೆ ಯುದ್ಧ ಮಾಡಿದನು. ಜಯಶಾಲಿಯಾಗಿ ಬಂದ ಅವನನ್ನು ರಾಜಸಿಂಹನು ಆದರದಿಂದ ಆಲಿಂಗನೆ ಮಾಡಿಕೊಂಡನು. ಆಮೇಲೆ ಅವನು ಸಂತೋಷದಿಂದ ಮಗಳನ್ನು ರಾಜಸಿಮಹನಿಗೆ ಮದುವೆಮಾಡಿಕೊಟ್ಟು ಅವನ ಮಿತ್ರನೂ ಮಾವನೂ ಆದನು. ಹಿಂದಿನಿಂದ ಬಂದಿದ್ದ ದ್ವೇಷ ಹೋಯಿತು; ರಾಜಸಿಂಹನಷ್ಟು ತೇಜಸ್ವಿಯಲ್ಲದಿದ್ದರೂ ಅವನಿಗೆ ಸೋಲಾಂಕಿ ಅಥವಾ ಹದಿನಾರಾಣೆಯ ರಾಜಪುತ್ರ ಎಂಬ ಬಿರುದು ಅನ್ವರ್ಥವಾಯಿತು.</p>
<p> ಕೈಹಿಡಿದ ಹೆಂಡತಿ-ಧರ್ಮಪತ್ನಿ, ಸುಂದರಿ, ಪತಿಪ್ರಾಣೆ, ಗುಣವಂತೆ-ಇರುವಾಗ, ರೂಪಮೋಹಕ್ಕೊಳ ಗಾಗಿ, ಪರಸ್ತ್ರೀಯಲ್ಲಿ ಅನುರಕ್ತನಾಗಿ ಹೆಂಡತಿಯನ್ನು ನೋಯಿಸಿದರೆ, ಆಪರಸ್ತ್ರೀ ಒಲಿದುಬಂದಿರಲಿ, ರೋಹಿಣಿ ಯಂತೆ ವಿಧವೆಯಾಗಿರಲಿ, ಕುಂದನಂದಿನಿಯಂತೆ ವಿಧವೆಯಾಗಿದ್ದು ಹೆಂಡತಿಯೇ ಅವಳನ್ನು ಮದುವೆಮಾಡಿ ಕೊಡಲಿ, ಜೇಬಉನ್ನೀಸಳಂತೆ ಮದುವೆಯ ಮಾತನ್ನೇ ಸೈರಿಸದ ಸ್ವೇಚ್ಛಾಚಾರಿಣಿಯಾಗಿರಲಿ, ಬಡವಳಾಗಿರಲಿ, ಭಾಗ್ಯವಂತಳಾಗಿರಲಿ, ಗಂಡಸು ಪತಿತನಾಗುತ್ತಾನೆ, ‘ಭ್ರಷ್ಟಸ್ಯ ಕಾ ವಾ ಗತಿಃ’ ಎಂಬಂತೆ, ನೈತಿಕ ನಾಶದಿಂದ ಆತ್ಯಂತಿಕ ನಾಶಕ್ಕೆ ಇಳಿಯುತ್ತಾನೆ-ಎಂಬುದು ಬಂಕಿಮನ ನಿರ್ಧರವಾದ ಅಭಿಪ್ರಾಯ. (ಗೈಯಾಳಿಯಾದ ಹೈಮವತಿಯ ಗಂಡನಂಥ ನಿರ್ಭಾಗ್ಯನ ಮಾತುಇರಲಿ! ಅವನ ಅಪರಾಧ ಕ್ಷಮ್ಯವಾದರೂ ಆಗಬಹುದು.) ಸಂಯಮಹೀನ ಎಂದೂ ದೊಡ್ಡವನಾಗುವುದಿಲ್ಲ. ಆದರೆ ಮನುಷ್ಯನ ಸಂಯಮಕ್ಕೂ ಒಂದು ಮಿತಿಯುಂಟು, ಒಬ್ಬನ ದೌರ್ಬಲ್ಯಕ್ಕೂ ಇನ್ನೊಬ್ಬನ ದೌರ್ಬಲ್ಯಕ್ಕೂ ವ್ಯತ್ಯಾಸವುಂಟು; ಅವನು ನೀರಿನ ಮೇಲಿನ ದೋಣಿಯ ಹಾಗೆ; ತೇಲುವುದು ಅದರಸ್ವಭಾವ; ಆದರೆ ಗಾಳಿಯಹೊಡೆತಕ್ಕೂ ಪ್ರವಾಹದವೇಗಕ್ಕೂ ಸಿಕ್ಕಿದರೆ ಹೋಯ್ದಾ ಡದ, ಮುಳೂಗದ, ದೋಣಿಗಳೆಷ್ಟಿದ್ದಾವು? ದೋಣಿ ಮುಳುಗಿದರೆ ಅದರ ಜೊತೆಗೆ ಅದರಲ್ಲಿರುವವರೆಲ್ಲರೂ ನೀರಿನಪಾಲು! ತಪ್ಪಿಸಿಕೊಂಡು ಬರುವವರು ಎಲ್ಲೋ ಕೆಲವರು ಗಟ್ಟಿಗರು, ಆಯುಸ್ಸು ಇರುವವರು, ಅದೃಷ್ಟ ಶಾಲಿಗಳು.</p>
<p> ‘‘ಔರಂಗಜೇಬನು ಧರ್ಮಹೀನ. . .ರಾಜಸಿಂಹನು ಧಾರ್ಮಿಕ. . .ರಾಜನು ಹೇಗಿರುತ್ತಾನೋ ಅವನ ಅನುಚರರು ಪ್ರಜೆಗಳು ಮೊದಲಾದವರೂ ಹಾಗೇ ಇರುತ್ತಾರೆ. ಉದಿಪುರಿ ಚಂಚಲಕುಮಾರಿಯರನ್ನೂ, ಜೇಬ ಉನ್ನೀಸಾ ನಿರ್ಮಲಕುಮಾರಿಯರನ್ನೂ, ಮಾಣಿಕಲಾಲ ಮಬಾರಕರನ್ನೂ ಹೋಲಿಸಿದರೆ, ಇದು ತಿಳಿಯುತ್ತದೆ. ಇದಕ್ಕೋಸ್ಕರ ಈ ಕಲ್ಪನೆಗಳೆಲ್ಲಾ’’ ಎಂದು ಬಂಕಿಮನು ಗ್ರಂಥದ ಉಪಸಂಹಾರದಲ್ಲಿ ಹೇಳಿದ್ದಾನೆಯಷ್ಟೆ. ಹಾಗೆಯೇ ಅವನ ‘‘ವಿಜ್ಞಾಪನ’’ದಿಂದ ಜೇಬಉನ್ನೀಸಾ ಉದಿಪುರಿ ಇವರು ಐತಿಹಾಸಿಕ ವ್ಯಕ್ತಿಗಳು ಎಂದೂ ಆದರೆ ಅವರ ಸಂಬಂಧವಾಗಿ ಬರೆದಿರುವ ಘಟನೆಗಳೆಲ್ಲವೂ ಐತಿಹಾಸಿಕವಲ್ಲವೆಂದೂ ತಿಳಿಯುತ್ತದೆ. ಔರಂಗ ಜೇಬ ರಾಜಸಿಂಹರನ್ನು ಯೋಚಿಸುವಾಗ ಅವರ ಧಾರ್ಮಿಕತೆಯು ಕೇವಲ ರಾಜಕೀಯಕ್ಕೆ ಸಂಬಂಧಪಟ್ಟದ್ದು ಮಾತ್ರವಲ್ಲ; ಅವರ ಸಾರ್ವಜನಿಕ ಸಾಂಸಾರಿಕ ನೀತಿಗಳಿಗೂ ಸಂಬಂಧಪಟ್ಟದ್ದು. ಹೀಗೆ ಔರಂಗಜೇಬನು ಅಣ್ಣ ನನ್ನು ಜಯಿಸಿ ಕೊಂದು, ಅವನ ಹೆಂಡತಿ ಉದಿಪುರಿಯನ್ನು ಕೂಡಿಕೊಂಡದ್ದನ್ನು ಬಂಕಿಮನು ಬಹು ಅಸಹ್ಯ ಪಟ್ಟುಕೊಂಡು ತಿಳಿಸುತ್ತಾನೆ. (೨-೫) ಅವನಿಗೆ ಅನೇಕ ಮಹಿಷಿಯರಿದ್ದರು, ವೇತನ ಪಡೆಯುತ್ತಿದ್ದ ವಿಲಾಸಿನಿ ಯರು ಬಹು ಸಂಖ್ಯೆಯಲ್ಲಿದ್ದರು. ಇಷ್ಟಿದ್ದರೂ ಮತ್ತೊಬ್ಬನ ಮಗಳನ್ನೂ ಹೆಂಡತಿಯನ್ನೂ ಆಶಿಸಿದನು. ತನ್ನ ಮಗಳು ಹೆಂಡತಿಯರೇ ಶತ್ರುವಿಗೆ ಸೆರೆಸಿಕ್ಕಿದರು!</p>
<p> ರಾಜಸಿಂಹನು ಒಬ್ಬ ಅಬಲೆಯನ್ನು ಅವಳ ಪ್ರಾರ್ಥನೆಯಂತೆ ವಿಧರ್ಮಿಯಿಂದ ರಕ್ಷಿಸುತ್ತಾನೆ. ಅವಳೇ ತನ್ನನ್ನು ಪ್ರತಿಫಲವಾಗಿ ಅರ್ಪಿಸುವಂತೆ ಪತ್ರಬರೆದುಕೊಟ್ಟಿದ್ದರೂ, ಅವನು ವಿಜಯಪಡೆದ ಮೇಲೆ ಅವಳಪಾಣಿ ಗ್ರಹಣಕ್ಕೆ-ಹಕ್ಕನ್ನು ಚಲಾಯಿಸುವುದಕ್ಕೆ-ಆತುರಪಡದೆ, ತುಂಬ ಸಂಯಮದಿಂದ ವರ್ತಿಸುತ್ತಾನೆ. ಅವಳು ಈಗ ಲೂ ಮೊದಲಿನ ಅಭಿಪ್ರಾಯವುಳ್ಳವಳಾಗಿದ್ದಾಳೆಯೇ, ಮುದುಕನಾದ ತನ್ನನ್ನು ಒಪ್ಪಿಯಾಳೇ, ಸವತಿಯರ ಚಿಂತೆಇಲ್ಲವೇ, ತಂದೆತಾಯಿಗಳು ಸಮ್ಮತಿ ಈಯುವರೇ-ಎಂದು ಯೋಚಿಸಿ, ಚರ್ಚಿಸಿ, ಎಲ್ಲರಿಗೂ ಸಂತೋಷ ವಾಗುವಂತೆ ನಡೆದುಕೊಳ್ಳುತ್ತಾನೆ.</p>
<p> ಹೀಗೆ ಬಂಕಿಮನು ‘ಹಿಂದೂಗಳ ಬಾಹುಬಲವೇ ಪ್ರತಿಪಾದ್ಯ ವಿಷಯ,’ ಧರ್ಮಕ್ಕೇ ಜಯ, ‘ಇದೇ ಗ್ರಂಥದಲ್ಲಿನ ಪ್ರತಿಪಾದ್ಯ ವಿಷಯ’, ಎಂದು ಹೇಳಿದ್ದರೂ ಧರ್ಮದ ತಿರುಳಾದ ಶೀಲದಲ್ಲಿ ತಪ್ಪುದಾರಿ ಹಿಡಿದ ವನು ಎಂದಿಗೂ ಅಭ್ಯುದಯವನ್ನು ಪಡೆಯುವುದಿಲ್ಲ, ‘ಸ್ತ್ರೀ ಜಾತಿಯ ಪ್ರೇಮದಲ್ಲಿ ಅಂಧನಾದರೆ ಅವನಿಗೆ ಧರ್ಮಾಧರ್ಮ ಜ್ಞಾನವಿರುವುದಿಲ್ಲ, ಅವನಂಥ ವಿಶ್ವಾಸ ಘಾತುಕನಾದ ಪಾಪಿಷ್ಠನು ಇರುವುದಿಲ್ಲ’ ಎಂಬ ಅವನಿಗೆ ಪ್ರಿಯವಾದ ಅಭಿಪ್ರಾಯವನ್ನೂ ಒಂದು ಮುಖ್ಯ ಪ್ರತಿಪಾದ್ಯ ವಿಷಯವನ್ನಾಗಿ ಇಟ್ಟುಕೊಂಡಿದ್ದಾನೆ. ಆದ್ದರಿಂದಲೇ, ಸ್ತ್ರೀಪಾತ್ರಗಳ, ಅದರಲ್ಲಿಯೂ ದರಿಯಾ ಜೇಬ ಯೋಧಪುರಿ ಉದಿಪುರಿ ಇವರ, ಕಲ್ಪನೆ ಮತ್ತು ಪ್ರತಿಪಾದನೆ. ಏಕೆಂದರೆ ಇವರಿಲ್ಲದೆ ಮೊದಲೆರಡು ಉದ್ದೇಶಗಳನ್ನು ನೆರವೇರಿಸಿಕೊಳ್ಳಬಹುದಾಗಿತ್ತು.</p>
<p> ಈ ಪ್ರೇಮದ ಅಥವಾ ಗೃಹಸ್ಥಧರ್ಮದ ದೃಷ್ಟಿಯಿಂದ ರಾಜಸಿಂಹದ ಪಾತ್ರಗಳನ್ನು ನಾಲ್ಕು ಗುಂಪು ಗಳಾಗಿ ಮಾಡಬಹುದು:-೧) ಔರಂಗಜೇಬ, ಉದಿಪುರಿ, ಯೋಧಪುರಿ ೨) ಮುಬಾರಕ, ದರಿಯಾ, ಜೇಬ ಉನ್ನೀಸಾ ೩) ರಾಜಸಿಂಹ, ಚಂಚಲೆ ಮತ್ತು ೪) (ಹೆಂಡತಿ ಸತ್ತ) ಮಾಣಿಕಲಾಲ ಮತ್ತು ನಿರ್ಮಲೆ.</p>
<p> ಈದೃಷ್ಟಿಯಿಂದ ಉದಿಪುರಿ ಯೋಧಪುರಿಯರಿಗಿಂತಲೂ ಜೇಬಉನ್ನೀಸಳಿಗೇ ಪ್ರಾಧಾನ್ಯ. ಉದಿಪುರಿ ಪ್ರಧಾನಮಹಿಷಿಯಲ್ಲದಿದ್ದರೂ ಅತ್ಯಂತ ಪ್ರೀತಿಪಾತ್ರಳಾದ ಮಹಿಷಿ; ಕ್ರಿಸ್ತರವಳು. ಚಿಕ್ಕಂದಿನಲ್ಲಿಯೇ ಜಾರ್ಜಿಯಾ ದೇಶದಿಂದ ಅವಳನ್ನು ಒಬ್ಬವರ್ತಕನು ತಂದು ದಾರನಿಗೆಗುಲಾಮಳನ್ನಾಗಿ ಮಾರಿದನು. ವಯಸ್ಸಿಗೆ ಬರುತ್ತಲೇ ಅವಳನ್ನು ದಾರನು ಮದುವೆ ಮಾಡಿಕೊಂಡನು; ಔರಂಗಜೇಬನು ಅವನನ್ನು ಜಯಿಸಿ ಕೊಂದು ಉದಿಪುರಿ ಯನ್ನು ಅಪೇಕ್ಷಿಸಿದಾಗ ಅವಳು ‘ಆನಂದದಿಂದ ಔರಂಗಜೇಬನ ಕಂಠ ಲಗ್ನಳಾದಳು.’ ಅವನಿಂದ ಬಿಡಿಸಿ ಪಾರ್ಸಿ ಬಾದಷಹನು ಅವಳನ್ನು ತನ್ನಲ್ಲಿಗೆ ಕರಸಿಕೊಂಡಿದ್ದರೆ ಅಲ್ಲಿಗೂ ಹೋಗಲು ಸಿದ್ಧಳಾಗಿದ್ದಳು. ಎಷ್ಟು ಅಸಮಾನ ರೂಪವೋ ಅಷ್ಟು ಅಸಮಾನ ಮದ್ಯಾಸಕ್ತಿ. ಪರಮ ಸುಂದರಿ; ‘ಆದರೆ, ಗರ್ವದಿಂದಲೂ ಭೋಗ ವಿಲಾಸದಿಂದಲೂ ಈರ್ಷ್ಯಾದಿಗಳ ಜ್ವಾಲೆಯಿಂದಲೂ ಸರ್ವದಾ ಆ ಅತುಲ ಸೌಂದರ್ಯವು ಸ್ವಲ್ಪ ವಿಕೃತವಾಗಿರು ತ್ತಿತ್ತು.’ ಬಾಂದಿಯಾಗಿದ್ದವಳು ಐಶ್ವರ್ಯದಲ್ಲಿ ಮುಳುಗಿದ್ದು ಮತ್ತೆ ಸ್ವಲ್ಪಕಾಲ (ಚಂಚಲೆಯ ಹತ್ತಿರ) ಬಾಂದಿ ಯಾಗಬೇಕಾಗಿ ಬಂದಾಗ ಅವಳ ಗರ್ವ(ತಾತ್ಕಾಲಿಕವಾಗಿಯಾದರೂ) ಇಳಿಯಿತು. ಪರದೇಶದಿಂದ ಕ್ರೈಸ್ತ ಗುಲಾಮಳಾಗಿ ಬಂದು, ಮಾರಲ್ಪಟ್ಟು, ದಾರಾನಂಥ ಗುಣಶಾಲಿಯಾದ ಗಂಡನ ಶಿರಶ್ಛೇದನವನ್ನು ಕಂಡು, ಅವನ ಮರಣಕ್ಕೆ ಕಾರಣನಾದವನನ್ನು, ಮುಸಲ್ಮಾನನನ್ನು, ಮದುವೆಯಾಗಿ-ಅವಳ ಗರ್ವ ಹೇಳತೀರದು! ಅವಳಿಗೆ ‘ಬಾಂದಿ! ಬಾಂದಿ!’ ಎಂದು ಮೇಲಿಂದ ಮೇಲೆ ತಿರಸ್ಕಾರವಾಯಿತು. ಅವಳ ಗರ್ವದ, ದರ್ಪದ, ದಹನದಿಂದ ಅವಳ ದಹನವೇ ಆದಂತಾಯಿತು. ಸ್ವಲ್ಪ ಜ್ಞಾನೋದಯವಾಯಿತು; ಎಷ್ಟೋ ಕಾಲದ ಮೇಲೆ, ಒಳಗಿಟ್ಟಿದ್ದ ಶಿಲುಬೆಯನ್ನೂ ಮೇರಿಯ ಪಟವನ್ನೂ ತೆಗೆದು ಅವುಗಳ ಮುಂದೆ ಕಣ್ಣೀರು ಹಾಕಿದಳು; ತಾನು ಬಾಂದಿಯೇ ಆಗಿರಬಾರದಾಗಿತ್ತೇ ಎಂದು ವ್ಯಥೆಪಟ್ಟಳು. ಒಂದು ಕ್ಷಣಕಾಲ ಬಾಂದಿಯಾಗಿ, ತಂಬಾಕು ತಿಕ್ಕಿ ಕೊಟ್ಟು ಬಾಂದಿಯ ಕೆಲಸಮಾಡಿ, ಸ್ವಸ್ಥಾನಕ್ಕೆ ತೆರಳಿದಳು; ಆದರೂ ಅವಳಿಗೆಅದು ಮರೆಯಲಾರದ ಅನುಭವ ವಾಗಿದ್ದಿರಬೇಕು. ರಾಜಸಿಂಹನೊಡನೆ ಚಂಚಲೆಯಮದುವೆ ಈ ಸಣ್ಣಘಟನೆಯನ್ನೇನೂ ಅವಲಂಬಿಸಿಕೊಂಡಿರ ಲಾರದು; ರಾಜಸಿಂಹನಂತೂ ಈಗರ್ವಭಂಗವನ್ನು ಅಪೇಕ್ಷಿಸಿರಲಿಲ್ಲ; ಜೋಯಿಸನು ಅದು ಅಗತ್ಯವೆಂದಿದ್ದನು; ಚಂಚಲೆಯು ಅದನ್ನು ಚಿಂತಿಸಿದಳು; ದೈವ ಅದನ್ನು ಸಂಘಟಿಸಿತು. ನಿರ್ಮಲೆ ಹೇಳಿದಂತೆ ಅವಳಿಗೆ ‘ಭೂತದ ಹೊರೆ ದೊರೆಯಿತು.’</p>
<p> ಯೋಧಪುರಿ ಅವಳಂತೆ ಜಾತಿಕೆಟ್ಟ ವಿಧವೆಯಲ್ಲ; ಸಂದರ್ಭಕ್ಕೆ ವಶಳಾಗಿ ಮೊಗಲನನ್ನು ಮದುವೆ ಯಾದರೂ, ಅವನಿಂದ ಉತ್ತರಾಧಿಕಾರಿಯಾಗಬಹುದಾಗಿದ್ದ ಮಕ್ಕಳಾಗಿದ್ದರೂ, ಅವಳು ಮುಳ್ಳಿನ ಮೇಲೆ ಇದ್ದಂತೆ ಜೀವಿಸಿಕೊಂಡಿದ್ದಳು. ಹಿಂದೂಆಚಾರ ವ್ಯವಹಾರಗಳನ್ನಿಟ್ಟುಕೊಂಡಿದ್ದಳು; ತನ್ನ ಅವಸ್ಥೆ ಚಂಚಲೆಗೂ ಬೇಡವೆಂದು ಅವಳಿಗೇ ಸಕಾಲದಲ್ಲಿ ಎಚ್ಚರಿಕೆ ಸಲಹೆಗಳನ್ನು ಕೊಟ್ಟುಕಳುಹಿಸಿದಳು. ವಿಧರ್ಮಿಯ ಅಂತಃಪುರ ಜೀವನವನ್ನು ಬಿಟ್ಟು ಮತ್ತೆ ರಾಜಪುತ್ರರ ನಡುವೆ ಇರಬೇಕೆಂಬ ಚಾಪಲ್ಯ ಅವಳಿಗೆ ಇದ್ದೇ ಇತ್ತು. ಅಂಥ ಅವಕಾಶ ದೊರೆತಾಗ ದೂರಾಲೋಚನೆಯಿಂದಲೂ ವಿವೇಕದಿಂದಲೂ ಮಗನ ಮಂಗಳಾಕಾಂಕ್ಷೆಯಿಂದಲೂ ಅದರ ಯೋಚನೆಯನ್ನು ಬಿಟ್ಟಳು. ಅವಳು ಮದ್ಯಪಾನಾದಿ ದುರಭ್ಯಾಸಕ್ಕೆ ಸಿಕ್ಕಿದ ಹಾಗೆ ಕಾಣಿಸುವುದಿಲ್ಲ. ಔರಂಗಜೇಬನ ಅಂತಃಪುರದಲ್ಲಿದ್ದ ಹಿಂದೂಪಕ್ಷಪಾತಿ ಅವಳೊಬ್ಬಳೇ ಎಂದು ತೋರುತ್ತದೆ. ಅವಳಿಂದ ನಿರ್ಮಲಳಿಗೂ ಅವಳ ಮೂಲಕ ಚಂಚಲೆಗೂ ತುಂಬ ಸಹಾಯವಾಯಿತು. ತನ್ನ ನಡತೆಯಲ್ಲಿಯೂ ಸ್ವಭಾವ ದಲ್ಲಿಯೂ ಅವಳು ಉದಿಪುರಿಗೆ ವಿರುದ್ಧವಾದ ಗುಣಗಳುಳ್ಳ ಉದಾತ್ತ ವ್ಯಕ್ತಿ.</p>
<p> ಇವರಿಬ್ಬರೂ ಚಕ್ರವರ್ತಿಯನ್ನು ಕೈಹಿಡಿದ ಹೆಂಡತಿಯರಾಗಿ ಪ್ರಾಧಾನ್ಯ ಪಡೆದವರಾಗಿದ್ದರೆ, ಅವರಿ ಗಿಂತಲೂ ಹೆಚ್ಚಿನ ಪ್ರಾಧಾನ್ಯ ಉಳ್ಳವಳು ಅವನ ಹಿರಿಮಗಳು, ಜೇಬಉನ್ನೀಸಾ; ಅವಳ ಪಾತ್ರವನ್ನು ಗ್ರಂಥ ಕರ್ತನು ತುಂಬ ವಿಸ್ತೃತವಾಗಿ ಚಿತ್ರಿಸಿದ್ದಾನೆ. ಅವಳು ಎಲ್ಲರ ಮೇಲೂ ತನ್ನ ಪ್ರಭಾವವನ್ನು ಬೀರುತ್ತಾಳೆ; ಅವಳಿಗೆ ಯಾರನ್ನಾದರೂ ನಿಗ್ರಹಿಸುವ ಶಕ್ತಿಯುಂಟು; ತನ್ನ ಸೋದರತ್ತೆಯು ತನಗೆ ಪ್ರತಿದ್ವಂದ್ವಿಯಾದ್ದರಿಂದ ಅವಳನ್ನು ಕೊಲ್ಲಿಸಿದಳು; ಅವಳಸ್ಥಾನದಲ್ಲಿ ರಂಗಮಹಲಿನ(ಅಂತಃಪುರದ) ಸರ್ವಾಧಿಕಾರಿಣಿಯಾದಳು. ರಾಜ ನೀತಿ ವಿಶಾರದಳಾಗಿ, ಸುದಕ್ಷಳಾಗಿ, ತಂದೆಗೆ ರಾಜ್ಯಸಂಪಾದನೆ ಮಾಡಿಕೊಳ್ಳುವುದರಲ್ಲಿ ತುಂಬ ಸಹಾಯಕಳಾಗಿ ದ್ದಳು. ಆದ್ದರಿಂದ ಅವನು ಮಗಳ ಪ್ರಭಾವಕ್ಕೆ ಒಳಪಟ್ಟಿದ್ದು ಅವಳಿಗೆ ಅಸಮಾಧಾನವಾಗದ ಹಾಗೆ ನೋಡಿ ಕೊಳ್ಳುತ್ತಿದ್ದನು. ಅವಳು ಎರಡನೆಯ ಬಾದಷಹಳಾಗಿದ್ದು. ಕೆಲವು ವೇಳೆ ಔರಂಗಜೇಬನೇ ಅವಳ ಅಜ್ಞಾಧಾರಕ ನಾಗಿದ್ದನು. ಅವಳಿಗೆ ತಕ್ಕಂಥ ವಿಲಾಸಗೃಹ; ಅಲ್ಲಿ ‘ಕುಬೇರ ಕಂದರ್ಪರರಾಜ್ಯ’; ಅದರಸುತ್ತ ಉದ್ಯಾನಮಾಲೆ ಗಳು; ಅವಳನ್ನು ಸೇವಿಸಲು ಉರ್ವಶಿ ಮೇನಕೆಯರಂಥ ಸುಂದರಿಯರ ಗುಂಪು. ಅವಳ ತಂಗಿಯರಿಗೆ ಮದುವೆಯಾಗಿತ್ತು; ಆದರೆ ಅವಳು ಮದುವೆ ಮಾಡಿಕೊಂಡಿರಲಿಲ್ಲ; ‘‘ವಸಂತದ ಭ್ರಮರದ ಹಾಗೆ ಪುಷ್ಟ ಪುಷ್ಟದಲ್ಲಿಯೂ ಮಧುಪಾನ ಮಾಡಿಕೊಂಡು ತಿರುಗುತ್ತಿದ್ದಳು.’’ ಬಾದಷಹಜಾದೆಯ ಮದುವೆಯ ಕಟ್ಟಿಗೆ ಸಿಕ್ಕಿ ಸಂಕಟಪಡಬೇಕಾಗಿಲ್ಲ; ಅಂಥ ನಿರ್ಬಂಧಗಳೂ ಪಾಪಪುಣ್ಯ ವಿಚಾರಗಳೂ ಬಡವರಿಗೆ ಎಂಬುದು ಅವಳ ಮತ. ಅವಳೂ ಉದಿಪುರಿಯಂತೆ ರೂಪವತಿ, ಮಧುಪ್ರಿಯೆ; ಆದರೆ ಅವಳಂತೆ ಅತಿ ಪಾನದಿಂದ ಎಚ್ಚರ ತಪ್ಪುತ್ತಿರಲಿಲ್ಲ; ಮಬಾರಕನು ಅವಳಿಗೆ ಪ್ರೀತಿಪಾತ್ರರಾದವರಲ್ಲಿ ಒಬ್ಬ-ಪ್ರಾಯಶಃ ಪ್ರಧಾನ; ಅವನು ರೂಪವಂತ; ಗುಣವಂತ;ಧೈರ್ಯಶೌರ್ಯಾದಿಗಳಿಂದ ಗಣ್ಯನಾಗಿ ಮನಸಬದಾರನಾಗಿ, ಔರಂಗಜೇಬನ ನಂಬಿಕೆಯ ಸೇನಾಪತಿ ಗಳಲ್ಲೊಬ್ಬನಾಗಿದ್ದನು. ಅವನು ಅವಳ ಬಲೆಗೆ ಬಿದ್ದಮೇಲೆ ತಪ್ಪಿಸಿಕೊಂಡು ಬರುವ ಹಾಗಿರಲಿಲ್ಲ; ಬರುವಷ್ಟು ಸಾಮರ್ಥ್ಯವನ್ನು ತೋರಿಸಿದ್ದರೂ, ಅವಳು ತಲೆಯನ್ನೇ ತೆಗೆಸಿಬಿಡುತ್ತಿದ್ದಳು. ಪ್ರಾಯಶಃ ಆ ಸಂಬಂಧವು ಅವನು ಪ್ರಯತ್ನಪಟ್ಟು ಮಾಡಿಕೊಂಡದ್ದಲ್ಲ. ಅದುಸಾಧ್ಯವೇ? ಅಂಥ ಪ್ರಯತ್ನದ ಫಲವೂ ಮರಣಶಿಕ್ಷೆಯೇ. ಕೆಲವರ ಅದೃಷ್ಟಕ್ಕೆ ಇಂಥ ಸುಖಪ್ರಾರಬ್ಧಗಳು ಹೇಗೋ ದೈವಸಂಕಲ್ಪದಿಂದ ಗಂಟುಬೀಳುತ್ತವೆ. ದರಿಯಳ ಧೈರ್ಯಸಾಹಸ ತ್ಯಾಗಗಳಿಂದ ಪ್ರೀತನಾಗಿ, ಕೃತಜ್ಞನಾಗಿ, ಅವಳೊಡನೆ ಬಂದು ದೆಹಲಿಯಲ್ಲಿ ಸಂಸಾರವನ್ನು ಆರಂಭಿಸಿ ಜೇಬಳನ್ನು ಅನಾದರಮಾಡಿದಾಗ, ‘‘ಪವಿತ್ರಳಾದ ಪರಿಣಿತಳಾದ ಪತ್ನಿಯನ್ನೊಡಗೂಡಿ ಸಂಸಾರಿ’’ ಯಾದಾಗ, ಆದದ್ದು ಹಾಗೇ.-ಕಾಮಾತ್​ ಕ್ರೋಧೋಭಿಜಾಯತೇ. ಏನೋ ನೆಪ ಸಿಕ್ಕಿತ್ತು; ಚಾಡಿ ಹೇಳಿ, ಶಿಕ್ಷೆ ವಿಧಿಸಿ, ಹಾವುಗಳಿಂದ ಕೊಲ್ಲಿಸಿದಳು! ಅವನಿಗೂ ಶಿಕ್ಷೆ, ತನಗೆ ಅಡ್ಡವಾಗಿ ಬಂದ ಅವನ ಹೆಂಡತಿಗೂ ಶಿಕ್ಷೆ.</p>
<p> ಒಳ್ಳೆಯಪದಾರ್ಥ ಕಣ್ಣೆದುರಿಗಿರುವವರೆಗೂ ಅದರಬೆಲೆ ಗೊತ್ತಾಗುವುದಿಲ್ಲ; ಮಬಾರಕನನ್ನು ಕೊಲ್ಲಿಸಿದ ಮೇಲೆ ಜೇಬಳಿಗೆ ಅವನ ಬೆಲೆ ಗೊತ್ತಾಯಿತು-ಅಥವಾ ಪ್ರೇಮದ ಬೆಲೆ ಗೊತ್ತಾಯಿತು. ಕಾಮತೃಪ್ತಿಯ ಕ್ಷಣಿಕ, ಬಾಹ್ಯ; ಪ್ರೇಮವು ದೃಢಮೂಲ, ಆಂತರ. ಒಂದು ಹೆಂಡದಂತೆ, ಇನ್ನೊಂದು ಹಾಲಿನಂತೆ. ಹಾಲಿನ ‘ಆಯುಸ್ಸತ್ವಬಲಾರೋಗ್ಯ ಸುಖಪ್ರೀತಿ ವಿವರ್ಧನ’ ಗುಣವು ಹೆಂಡಕ್ಕೆ ಹೇಗೆ ಬರಬೇಕು? ‘ಬಾದಷಹಜಾದೆಗೆ ಪ್ರೇಮದ ಮಾತೇಕೆ? ಮದುವೆಯ ಮಾತೇಕೆ? ಬಂಧನದ ಮಾತೇಕೆ?’-ಎನ್ನುತ್ತಿದ್ದವಳು ತನಗೆ ತಿಳಿಯದಂತೆ ಯೇ ಪ್ರಣಯಕ್ಕೆ ಎಡೆಗೊಡುತ್ತಿದ್ದಳು; ಮಬಾರಕನು ರೂಪವಂತ, ಗುಣವಂತ, ಅವಳ ಆರಾಧಕ ಎಂದು ಬೇಕಾದರೂ ಹೇಳಬಹುದು; ಅವನೊಡನೆ ಸಂತತ ಸಮಾಗಮದಿಂದ ಅವನಲ್ಲಿ ಪ್ರಣಯಹುಟ್ಟಿದ್ದು ಆಶ್ಚರ್ಯ ವೇನಲ್ಲ; ಅವನ ಮರಣವಾರ್ತೆಯನ್ನು ಕೇಳಿ ಕಣ್ಣಿನಿಂದ ಧಾರಾಕಾರವಾಗಿ ನೀರು ಹರಿಯಿತು. ಅವಳು ರತ್ನ ಖಚಿತವಾದ ದಂತದ ಮಂಚದಮೇಲೆ ಮಲಗಿ ಅತ್ತಳು. ಕ್ರಮಕ್ರಮವಾಗಿ, ತಾನು ತಿಳಿದುಕೊಂಡಿದ್ದದ್ದು ತಪ್ಪೆಂದೂ, ಪ್ರೀತಿವಿಶ್ವಾಸಗಳುಂಟೆಂದೂ, ಬಾದಷಹಜಾದೆಯರೂ ಪ್ರೀತಿಸುತ್ತಾರೆಂದೂ ತಿಳಿಯಿತು. ಐಶ್ವರ್ಯ ಮದ ರೂಪಗರ್ವ ಇಂದ್ರಿಯದಾಸ್ಯ ಇವು ಅದನ್ನು ತುಳಿದಿಟ್ಟಿದ್ದುವು; ಆ ತೆರೆ ಓರೆಯಾದಾಗ ಧರ್ಮಾಧರ್ಮ ಜ್ಞಾನವೂ ಪಾಪಪುಣ್ಯಜ್ಞಾನವೂ ಉಂಟಾಗುತ್ತ ಬಂದುವು; ತನ್ನ ಸರ್ವಸ್ವವನ್ನಾದರೂ ಕೊಟ್ಟು ಮಬಾರಕನನ್ನು ಬದುಕಿಸಲು ಪ್ರಯತ್ನಪಟ್ಟಳು. ಅವನು ಬದುಕಲಿಲ್ಲವೆಂದು ಕೇಳಿದಾಗ ‘ನೆಲದ ಮೇಲೆಬಿದ್ದು ಕೂಲಿ ಹೆಂಗಸಿನ ಹಾಗೆ ತಲೆಯನ್ನು ಕಲ್ಲಿಗೆ ಹೊಡೆದುಕೊಳ್ಳಲಾರಂಭಿಸಿದಳು.’ ಮಬಾರಕನ ಸಹವಾಸವು ಅವಳು ತಿಳಿದಿದ್ದಂತೆ ಬರಿಯ ಇಂದ್ರಿಯ ಸುಖಾಭಿಲಾಷೆಗಾಗಿದ್ದರೆ, ಅವನಂಥವರು ಅವಳಿಗೆ ಬೇಕಾದಷ್ಟು ಜನರಿದ್ದರು. ಹಾಗಿದ್ದರೆ ಅವನ ಸಾವಿಗಾಗಿ ಏಕೆಕೊರಗಬೇಕು? ಅದೇ ಕಾರಣವಾಗಿ, ಅವಳು ತಂದೆಯೊಡನೆ ಜೈತ್ರಯಾತ್ರೆ ಹೊರಟಾಗ, ಆನೆಯ ಮೇಲಣ ಅಂಬಾರಿಯಲ್ಲಿದ್ದರೂ ‘ಬಿಸಿಲಕಾಲದಲ್ಲಿ ಉನ್ಮೂಲಿತವಾದ ಲತೆಯಹಾಗೆ ಛಿನ್ನವಿಚ್ಛಿನ್ನಳಾಗಿ ಒಣಗಿಹೋಗಿ ಶೀರ್ಣಳಾಗಿ ಮೃತಪ್ರಾಯಳಾಗಿ, ಈ ಆನೆಗಳ ಮಧ್ಯದಲ್ಲಿ ಬಿದ್ದು ಸಾಯುವುದಕ್ಕೆ ಉಪಾಯ ವಿಲ್ಲವೇ ಎಂದುಕೊಳ್ಳುತ್ತಿದ್ದಳು.’ ಆದರೂ ತಾನು ಆಲಂಗೀರನ ಮಗಳೆಂಬ ಅಹಂ ಇತ್ತು; ಉದಯಪುರದಲ್ಲಿ ಸೆರೆಯಾದಾಗ ಅದೂ ಇಳಿಯಿತು. ‘ದಿಲ್ಲಿಯ ಬಾದಷಹಜಾದೆಯಾಗಿದ್ದದ್ದು ಎಲ್ಲಿ! ಉದಯಪುರದ ಬಾಂದಿ ಯಾಗಿರುವುದು ಎಲ್ಲಿ! ಮೊಗಲ ಬಾದಷಹನ ರಂಗಭೂಮಿಗೆ ಪ್ರಧಾನಳಾದ ಅಭಿನೇತ್ರಿಯಾಗಿ, ಮೊಗಲ ಬಾದಷಾಹಿಯ ಆಕಾಶಕ್ಕೆ ಪೂರ್ಣಚಂದ್ರ ಸ್ವರೂಪಳಾಗಿ, ಮೊಗಲ ಸಿಂಹಾಸನದಲ್ಲಿ ಸರ್ವೋಜ್ವಲವಾದ ರತ್ನವಾಗಿ,.. . .ರಾಜಾಧಿರಾಜನಿಗೆ ಬಲಭುಜ ಸ್ವರೂಪಳಾಗಿ ಇಚ್ಛಾಮಾತ್ರದಿಂದ ರಾಜರುಗಳ ಉದಯವಿಲಯ ಗಳಿಗೆ ಕಾರಣಭೂತಳಾಗಿ ಇದ್ದದ್ದುಎಲ್ಲಿ! ಇಂದು ಗಿರಿಗುಹೆಗಳಲ್ಲಿ ನಿಹಿತವಾದ ಉದಯಪುರದ ಕೋಟರದಲ್ಲಿ ಇಲಿಯಹಾಗೆ ಪಂಜರಬದ್ಧಳಾಗಿ, ಅಲ್ಪಜೀವಿಯಾದ ಕ್ಷುದ್ರವಾದ ರೂಪನಗರದ ಹೆಣ್ಣಿನ ಬಾಂದಿಯಾಗಿ, ಹಿಂದುವಿನ ಮನೆಯಲಿ ಅಸ್ಪೃಶ್ಯವಾದ ಹೆಣ್ಣು ಹಂದಿಯಾಗಿ, ಹಿಂದೂ ಪರಿಚಾರಕರ ಚರಣವನ್ನು ಕಳಂಕ ಮಾಡುವ ಕೀಟ ಸ್ವರೂಪಳಾಗಿ ಅಪಮಾನಿತಳಾಗಿರುವುದು ಎಲ್ಲಿ! ಇದಕ್ಕಿಂತಲೂ ಮರಣ ಒಳ್ಳೆಯದಲ್ಲವೇ!’</p>
<p> ಈಸ್ಥಿತಿಯಲ್ಲಿ ಅವಳು ಅನಿರೀಕ್ಷಿತವಾಗಿ, ಅರ್ಧರಾತ್ರಿಯಲ್ಲಿ, ಮಬಾರಕನನ್ನು ಕಂಡುಚೀರಿ ಜ್ಞಾನಶೂನ್ಯ ಳಾಗುವಳು. ಅವನು ಸತ್ತಿದ್ದನೆಂದು ತಿಳಿದಿದ್ದದ್ದರಿಂದ ಅದು ಚಂಚಲೆ ಹೇಳಿದಂತೆ ಕನಸೋ ಇಲ್ಲ ನನಸೋ ಎಂಬ ಕಳವಳಕ್ಕೀಡಾದಳು. ಬಾದಷಹಜಾದೆಯು ಸುಟ್ಟು ಬೂದಿಯಾಗಿ, ಹೆಣ್ಣುಜೀವದ ಜೇಬಉನ್ನೀಸಳು ಆ ಬೂದಿಯಿಂದ ಮೇಲಕ್ಕೆ ಬಂದಳು. ತನ್ನ ಪ್ರಿಯನಿಗಾಗಿ ಚಂಚಲೆಯಿದ್ದೆಡೆಗೆ ಹೋಗಿ ಅವನನ್ನು ಆ ಕ್ಷಣದಲ್ಲಿ ತೋರಿಸಿದರೆ ‘ತಮ್ಮ ಬಾಂದಿಯಾಗಿರಲೊಪ್ಪುವೆ’ನೆಂದು ಬೇಡಿಕೊಂಡಳು; ಅವಳ ಚರಣಗಳ ಮೇಲೆ ಮುಖ ವಿಟ್ಟು ಕಣ್ಣೀರಿನೀಂದ ಅವುಗಳನ್ನು ತೊಳೆದು ‘ನನ್ನ ಪ್ರಾಣರಕ್ಷಣೆ ಮಾಡು, ಇಲ್ಲದಿದ್ದರೆ ಈಗಲೇ ಸಾಯುವೆನು’ ಎಂದು ಅಂಗಲಾಚಿದಳು. ಅಂದಿನ ರಾತ್ರಿ ಮಬಾರಕನು ಮತ್ತೆ ಕಾಣಿಸಿಕೊಂಡು ಮಾತನಾಡಿದಾಗ, ಅವಳ ಹತ್ತಿರ ಬಂದು ಕುಳಿತಾಗ, ಅವಳು ಮಂಚದಿಂದಿಳಿದು ಅವನ ಪಾದಗಳ ಮೇಲೆ ಬಿದ್ದು ‘ನನ್ನನ್ನು ಕ್ಷಮಿಸು! ನಾನು ಐಶ್ವರ್ಯ ಗರ್ವದಿಂದ ಹುಚ್ಚಳಾಗಿದ್ದೆನು. . .ನೀನು ನನ್ನ ಅಪರಾಧವನ್ನು ಕ್ಷಮಿಸಿದರೆ ನಾನು ಪುನಃ ದಿಲ್ಲಿಗೆ ಹೋಗುವುದಿಲ್ಲ. . .ಎಂದು ಅವನ ಪಾದಗಳನ್ನು ಕಣ್ಣೀರಿನಿಂದ ತೊಳೆದಳು. . .’ಕ್ಷಮಿಸಿದ್ದೇನೆ ಎಂದು ಹೇಳಿದ ಹೊರತು ಬಿಡಲಿಲ್ಲ. ಹಿಂದೆ ಅವನು ಮದುವೆಯ ಪ್ರಸ್ತಾಪವನ್ನೆತ್ತಿದರೆ ಸಾಕು ಅವನನ್ನು ಹೆದರಿಸುತ್ತಿ ದ್ದವಳು ಈಗ ಅವನ ಹಿಂದೆ ಹೋಗಿ, ವಿದೇಶದಲ್ಲಿ, ರಾತ್ರಿಯಲ್ಲಿ, ಕಳ್ಳತನದಲ್ಲಿ, ಯಾವುದೋ ಒಂದುಸಣ್ಣ ಮಸೀದಿಯಲ್ಲಿ, ಯಾವ ವೈಭವವೂ ಇಲ್ಲದೆ ಅವನನ್ನು ಮದುವೆಯಾದಳು. ಬಾದಷಹಜಾದೆಯೂ ಹೆಂಗ ಸೆಂದೂ. . . ಸ್ನೇಹಶೂನ್ಯವಾದ ನಾರೀ ಹೃದಯವು ನೀರಿಲ್ಲದ ನದಿಯೆಂದೂ, ಕೆಸರುಗುಂಡಿ ಎಂದೂ ತಿಳಿದಳು. ಎಲ್ಲವನ್ನೂ ಬಿಟ್ಟು ಅವನೊಡನೆ ತುರ್ಕಿದೇಶಕ್ಕೆ ಹೋಗಲೂ ಸಿದ್ಧಳಾಗಿದ್ದಳು. ಹೆಂಗಸೇನು, ಗಂಡ ಸೇನು, ಪ್ರೀತಿಯಿಲ್ಲದವರ ಜೀವನವೂ ಶುಷ್ಕವೇ ಪ್ರೀತಿಪಡೆಯದವರ ಜೀವನವೂ ಶುಷ್ಕವೇ! ಬಂಕಿಮನಿಗೆ ಶುದ್ಧವಾದ ಗೃಹಸ್ಥ ದಾಂಪತ್ಯ ಪ್ರೇಮದಲ್ಲಿ ನಂಬಿಕೆ. ಕಟ್ಟುಹರಿದ ಪಂಜನ್ನು ಅವನು ಗೌರವಿಸುವುದಿಲ್ಲ.</p>
<p> ಅಂತೂ ಮಬಾರಕನು ಅವಳಿಗೆ ದಕ್ಕಲಿಲ್ಲ; ಅವನು ಸತ್ತ ವರ್ತಮಾನವನ್ನು ಕೇಳಿದಾಗ, ಅವಳು ತನ್ನ ವೇಷಭೂಷಣಗಳನ್ನು ತೆಗೆದುಹಾಕಿ, ಉದಯಸಾಗರದ ಕಲ್ಲುನೆಲದ ಮೇಲೆ ಬಿದ್ದು ಅತ್ತಳು; ಮನ್ಮಥನನ್ನು ಕಳೆದುಕೊಂಡ ರತಿಯಂತೆ ಗೋಳಾಡಿದಳು:-</p>
<p> ವಸುಧಾಲಿಂಗನ ಧೂಸರಸ್ತನೀ ವಿಲಲಾಪ ವಿಕೀರ್ಣಮೂರ್ಧಜಾ॥</p>
<p> ಅವಳು ವಿಧವೆಯಾದಳು; ಆಮೇಲೆ ಏನಾದಳೋ ಕಥೆಯು ಹೇಳುವುದಿಲ್ಲ; ‘ನೀನು (ಯುದ್ಧದಿಂದ) ಬರದಿದ್ದರೆ ನಾನುಸಾಯುವೆನು’ ಎಂದು ಅವಳು ಮಬಾರಕನಿಗೆ ಹೇಳಿದ್ದಳು. ಹಾಗೆಸತ್ತಳೇ? ಮಾಣಿಕಲಾಲನು ಊಹಿಸಿದಂತೆ, ರಂಗಮಹಲಿನ ಪದ್ಧತಿಯಪ್ರಕಾರ-ಬಾದಷಹನಅಪ್ಪಣೆಯಿಲ್ಲದೆ ಮದುವೆಮಾಡಿಕೊಂಡಳೆಂದು-ವಿಷಕೊಟ್ಟು ಅವಳನ್ನು ವಧೆಮಾಡಲಾಯಿತೇ? ಅಥವಾ ಜ್ಞಾನೋದಯವಾಗಿ ಅವಳು ಅಂದಿನಿಂದ ಸರಳ ಶುದ್ಧಜೀವನವನ್ನು ಆರಂಭಿಸಿದಳೇ? ಇಲ್ಲ, ಮೊದಲಿಗಿಂತ ಹೆಚ್ಚುಧೂರ್ತಳಾದಳೇ, ಸುಖಾಭಿಲಾಷಿಣಿಯಾ ದಳೇ? ಇಲ್ಲ, ದರಿಯಳಂತೆ, ಬುದ್ಧಿವಿಕಲವಾಯಿತೇ? ಹೃದಯಲ್ಲಿ ಗಾಯವಟ್ಟು ಚಿಂತಾಶೀಲಳಾದಳೇ? ತಿಳಿ ಯದು. ಗ್ರಂಥಕರ್ತನು ನಮ್ಮಊಹೆಗೆ ಬಿಟ್ಟಿದ್ದಾನೆ; ಅದೇಮೇಲು; ‘ನವಾಬನಂದಿನಿ’ಯನ್ನು ಬರೆದು ಆಯೇಷೆ ಯ ಮುಂದಿನಚರಿತ್ರೆಯನ್ನು ಚಿತ್ರಿಸಿದಂತೆ, ಯಾರೂ ‘ಮೊಗಲಸಿಂಹ’ವನ್ನು ಬರೆದು ಉತ್ತರ-ಜೇಬ ಚರಿತ್ರೆ ಯನ್ನು ಚಿತ್ರಿಸಿಲ್ಲ.-ಬರೆಯದಿರುವುದೇ ವಾಸಿ. ಗ್ರಂಥಕರ್ತನಿಗೆ ಅವಳ ಉತ್ತರ ಚರಿತ್ರೆಯಲ್ಲಿ ಆಸಕ್ತಿ ಇದ್ದಿದ್ದರೆ, ಕಾದಂಬರಿಯ ಕೊನೆಗೆ ಒಂದುಸಣ್ಣ ಪರಿಶಿಷ್ಟವನ್ನುಬರೆದು ಅದರಲ್ಲಿ ಅವಳ ಕೊನೆಯನ್ನು ಸೂಚಿಸಿರುತ್ತಿದ್ದನು;</p>
<p>ಈಗ್ರಂಥಕ್ಕೆ ಅಂಥಪರಿಶಿಷ್ಟವೇನಿಲ್ಲ. ಗ್ರಂಥಮುಗಿಯುವುದು ಚಂಚಲೆಯ ‘‘ಇಷ್ಟಲಾಭ’’ದಿಂದ.</p>
<p> ಇರುವುದು ಎರಡು ದಿನವಾದರೂ ಸುಖದಲ್ಲಿ ಮೆರೆದು ಉಲ್ಕೆಯಂತೆ ಉರಿದುಬೀಳುವುದು ಲೇಸು; ‘ಪತ್ನ್ಯೇವ ಪರಮಾಗತಿಃ’ ಎಂದು ಜೀವಿಸುವ ಕೃಪಣಜೀವನ ಏತಕ್ಕೆ? ಅದು ಸತ್ತಸಾವಲ್ಲ, ಬದುಕಿದ ಬಾಳಲ್ಲ. -ಎಂಬುದು ಒಂದುಮತ. ‘ನಿನ್ನ ವಾಹನಗಳೂ ನೃತ್ಯಗೀತಳೂ ನಿನಗೇ ಇರಲಿ! ಅವು ಎಲ್ಲ ಇಂದ್ರಿಯಗಳನ್ನೂ ಮುಪ್ಪುಗೊಳಿಸುತ್ತವೆ; ಅತಿದೀರ್ಘವಾದ ಕಾಕ ಜೀವನದಿಂದ ಯಾರಿಗೆತಾನೇ ಸುಖವಾದೀತು?’-ಎಂಬುದು ಮತ್ತೊಂದು ಮತ. ಒಂದು ‘ಪ್ರೇಯಸ್ಸು.’ ಇನ್ನೊಂದು ‘ಶ್ರೇಯಸ್ಸು.’</p>
<p> ಜೇಬಉನ್ನೀಸಳಿಗೆ ಹೋಲಿಸಿದರೆ ದರಿಯಾಬೀಬಿ ಸಾಮಾನ್ಯಳಾದ ಹೆಂಗಸು. ಅವಳು ಜೇಬಳಿಗೆ ಹೊಸ ಸಮಾಚಾರಗಳನ್ನು ಮಾರಿ, ಬಂದ ಹಣದಿಂದ ಜೀವಿಸುತ್ತಿದ್ದಳು; ಅವಳ ಅಕ್ಕನು ಸುರ್ಮ ಅತ್ತರು ಮುಂತಾದವುಗಳನ್ನು ಮಾರಿ ಹಣಸಂಪಾದಿಸುತ್ತಿದ್ದಳು. ಇಬ್ಬರೂ ಒಟ್ಟಿಗೆ ವಾಸಿಸುತ್ತಿದ್ದರು. ದರಿಯಾಬೀಬಿಗೆ ಹದಿನೇಳು ವರ್ಷ; ‘ಬಹು ಸುಂದರಳು; ಯಾವಾಗಲೂ ಅರಳಿದ ಕುಸುಮದ ಹಾಗೆ ಪ್ರಫುಲ್ಲಳಾಗಿರುವಳು.’ ನೃತ್ಯ ಗೀತಗಳಲ್ಲಿ ಪ್ರವೀಣೆ; ಅವಳು ಈ ತನ್ನ ನೃತ್ಯ ಗೀತ ಪ್ರಾವೀಣ್ಯದಿಂದಲೇ ಮೆಹರಜಾನ್ ಎಂಬ ಹೆಸರಿಟ್ಟು ಕೊಂಡು ಮೊಗಲ ಸೇನಾಪತಿ ಸೈಯದ್​ ಹಸನಲ್ಲಿಯನ್ನು ಮೆಚ್ಚಿಸಿ, ಸವಾರನ ಕೆಲಸವನ್ನು ಸಂಪಾದಿಸಿದ್ದು. ಅವಳ ಸಂಗೀತವನ್ನು ಕೇಳಿಯೇ ಮಬಾರಕನು ಅವಳನ್ನು ಮೋಹಿಸಿ ಮದುವೆಯಾಗಿದ್ದನು. ಅವಳೂ ಮಬಾರಕನಂತೆ ತುರ್ಕಿ ದೇಶದವಳು; ಹುಚ್ಚಿಯೆಂದು ಕಂಡಿದ್ದರಿಂದ ಅವಳಿಗೆ ‘ತಲ್ಲಾಕ್​’ ಕೊಟ್ಟಿದ್ದ (ವಿವಾಹ ವಿಚ್ಚೇದ ಮಾಡಿಕೊಂಡಿದ್ದ)ನೆಂದು ಮಬಾರಕನು ಹೇಳುತ್ತಾನೆ; ಹಾಗಿದ್ದರೆ ಅದು ಅವರು ಈ ದೇಶಕ್ಕೆ ಬರುವುದಕ್ಕೆ ಮುಂಚೆಯೇ ಆಗಿರಲಾರದು; ಹುಚ್ಚಿಯೆಂದು ಬಿಟ್ಟಿದ್ದ ಹೆಂಡತಿಯನ್ನು ಕಟ್ಟಿಕೊಂಡು ಅವನು ಪರದೇಶಕ್ಕೆ ಬರುತ್ತಿದ್ದನೇ? ಅಥವಾ ಅವನಿಗೆ ತಿಳಿಯದಂತೆ ಬಂದಳೋ? ಈ ದೇಶಕ್ಕೆ ಬಂದು ಅವನಿಗೂ ಜೇಬಳಿಗೂ ಸಂಬಂಧ ಉಂಟಾಗಿ, ಅದು ದರಿಯಳಿಗೆ ತಿಳಿದು, ಅವಳ ಮನಸ್ಸು ಉದ್ರಿಕ್ತವಾಗಿದ್ದಿರಬಹುದು; ಕಥೆ ಆರಂಭವಾದಾಗಲಂತೂ ಅವರು ಗಂಡಹೆಂಡರಂತಿರುವುದಿಲ್ಲ; ಮಬಾರಕನು ‘ನೀನು ನನಗೆ ಯಾರು?’ ಎನ್ನುತ್ತಾನೆ. ಅವಳೂ ‘ನಿನ್ನ ಹಣ ನನಗೆ ಹರಾಂ!’ ಎನ್ನುತ್ತಾಳೆ; ಅವನೇನಾದರೂ ಎನ್ನಲಿ, ಅವಳಿಗೆ ಅವನಲ್ಲಿ ಆಸಕ್ತಿ; ಈ ಅರಮನೆಯ, ಅಂತಃಪುರದ, ಪ್ರವೇಶ ಹೇಗೆ ಪರಿಣಮಿಸುವುದೋ ಎಂಬ ಕಳವಳ; ಅವನು ಜೇಬಳನ್ನು ಮದುವೆಯಾದರೆ ಅವನು ಸಾಯಬೇಕೆಂದು ಅವಳು ಮೊದಲೇನಿರ್ಧರ ಮಾಡಿಕೊಂಡಿದ್ದಳೆಂದು ತೋರುತ್ತದೆ. ಆದರೆ ಅವನ ಮರಣವೇ ಅವಳಿಗೆ ಮುಖ್ಯವಲ್ಲ, ಅವನ ಪ್ರೇಮ ಅವನೊಡನೆ ಸಂಸಾರ ಹೂಡಿದಾಗ ಅವಳು ಅತ್ಯಂತ ಸುಖಿಯಾಗಿದ್ದಳು. ಗಂಡನು ತನ್ನನ್ನು ಎಷ್ಟು ತಿರಸ್ಕರಿಸಲಿ, ಅವಳು ಪರಪುರಷ ನನ್ನು ಕಣ್ಣೆತ್ತಿ ನೋಡಿದಂತೆ ಕಾಣುವುದಿಲ್ಲ; ಶಿಬಿರ ಮಧ್ಯದಲ್ಲಿದ್ದಾಗಲೂ ‘‘ಸಚ್ಚರಿತ್ರ’’ಳೆಂದು ಹೆಸರು ಪಡೆದಿದ್ದಳು. ಅವನೆಲ್ಲಿದ್ದರೆ-ದಿಲ್ಲಿಯಾಗಲಿ, ಶತ್ರುದೇಶವಾಗಲಿ, ಸೈನ್ಯವಾಗಲಿ, ಶಿಬಿರಬಾಗಲಿ-ಅಲ್ಲಿರುತ್ತಿದ್ದಳು; ಅವನ ಮೇಲೆ ಕಣ್ಣಿಟ್ಟಿರುತ್ತಿದ್ದಳು; ಅವನ ಆಗುಹೋಗುಗಳನ್ನು ನೋಡುತ್ತಿದ್ದಳು; ಅವನಿಗಾಗಿ, ಎಷ್ಟು ಕಷ್ಟ ನಿಷ್ಠುರಗಳನ್ನಾಗಲಿ, ಅಪಾಯಗಳನ್ನಾಗಲಿ ಸಹಿಸುತ್ತಿದ್ದಳು; ದಿಲ್ಲಿಯಿಂದ ಬಂದು, ಸವಾರಳಾಗಿ ಸೇನೆಯಲ್ಲಿ ಸೇರಿ, ಮೈಯೆಲ್ಲಾ ಗಾಯವಾಗಿ, ಅವನನ್ನು ಪಾಳುಬಾವಿಯಿಂದ ಎತ್ತುವುದಕ್ಕೆ ಅವಳು ಮಾಡಿದ ಸಾಹಸವನ್ನು ಗಂಡಸೂ ಮಾಡುವುದು ಕಷ್ಟ. ಆಮೇಲೆ ಅವಳು ಅವನನ್ನು ಡೋಲಿಯಲ್ಲಿ ಸಾಗಿಸಿದಳು; ಶುಶ್ರೂಷೆ ಮಾಡಿದಳು; ನಿಜವಾದ ಪ್ರೇಮವಿದ್ದರೆ ಅದು ಎಂಥ ಕಷ್ಟವನ್ನಾದರೂ ಸಹಿಸಲು ಶಕ್ತಿ ಕೊಡುತ್ತದೆ, ಅದರಿಂದ ಪಾರಾಗಲು ಬುದ್ಧಿ ಕೊಡುತ್ತದೆ. ಮಬಾರಕನು ಹಾವಿನಿಂದ ಕಡಿಸಿಕೊಂಡು ಸತ್ತನೆಂದು ಕೇಳಿ, ಬುದ್ಧಿವಿಕಲ ವಾಗಿ ಉಟ್ಟಿದ್ದ ಬಟ್ಟೆಯ ಮೇಲೂ ಜ್ಞಾನವಿಲ್ಲದೆ ಓಡಿಹೋದವಳು ಮತ್ತೆ ಉದಯಸಾಗರದ ಶಿಬಿರದಲ್ಲಿ ಜೇಬಳ ಮತ್ತು ಮಬಾರಕನ ಮುಂದೆ ಹೇಗೆ ಸಿಡಿಲಿನಂತೆ ಕಾಣಿಸಿಕೊಂಡಳೋ, ಹೇಘೆ ಅವನ ಪುನರ್ಜೀವಿತ ವೃತ್ತಾಂತ ಮದುವೆಯ ವಿಚಾರಗಳು ಅವಳಿಗೆ ತಿಳಿದುವೋ ಗೊತ್ತಿಲ್ಲ; ಜೋಯಿಸನ ಹೇಳಿಕೆ ನಿಜವಾಯಿತು; ಅವನು ರಾಜಪುತ್ರಿಯನ್ನು ಮದುವೆಯಾದನು; ಅದರಿಂದ ಉದ್ಯೋಗದಲ್ಲಿ ಅಭಿವೃದ್ದಿಯಾಯಿತು. ಅದರ ಪರಿಣಾಮ ಮರಣವೆಂದು ದರಿಯಳೂ ಜೋಯಿಸನೂ ಹೇಳಿದ್ದರು. ಆದ್ದರಿಂದ ಅವಳನ್ನು ನೋಡಿದಾಗ ಅವನು ‘ಅಯ್ಯೋ ದೇವರೇ ನಾನು ಸಾಯಲೇಬೇಕಾಗಿದೆ!’ ಎಂದನು. ಶತ್ರುವಿನಿಂದಲೋ ಔರಂಗಜೇಬ ನಿಂದಲೋ ಹೆಂಡತಿಯಿಂದಲೋ ಸಾವು ಸಿದ್ಧವೆಂದು ಅವನು ನಿರ್ಧರ ಮಾಡಿಕೊಂಡಿದ್ದನು. ಶತ್ರು ಬಿಟ್ಟು ಕೊಟ್ಟನು, ಔರಂಗಜೇಬನ ಸೇನಾಪತಿಗೆ ಇನ್ನೂ ಸಿಕ್ಕಲಿಲ್ಲ, ಹೆಂಡತಿಯೇ ಗುಂಡಿಟ್ಟು ಕೊಂದಳು. ಜೇಬಳ ಹೃದಯವು ಜೇನುಹುಟ್ಟಿನಂತಿದ್ದು, ಅದರ ತುಂಬ ಪ್ರಣಯಿಗಳು ತುಂಬಿದ್ದರು; ಆದರೆ ದರಿಯಳ ಹೃದಯದ ತುಂಬ ತನ್ನ ಪತಿಯೊಬ್ಬನೇ. ಅವನು ಪ್ರೀತಿ ತೋರಿಸಿದಾಗ ಅವಳಿಗೆ ಸ್ವರ್ಗಸುಖ; ಮತ್ತೊಂದೂ ಬೇಕಿರಲಿಲ್ಲ; ಅವಳೂ ಗಂಡನಿಗೆ ಬುದ್ಧಿ ಹೇಳಿ ಹೇಳಿ, ಅವನ ತಿರಸ್ಕಾರವನ್ನು ಸಹಿಸಿ ಸಹಿಸಿ, ಅವಳ ಹೃದಯವು ಶೂನ್ಯ ವಾದ ಮೇಲೆ ಅವನು ಹತನಾಗಿ, ಆ ಏಕಮಾತ್ರ ಅವಲಂಬನ ತಪ್ಪಿದ ಮೇಲೆ ಅವಳು ಇರುವುದು ಹೇಗೆ? ಜೇಬಳಿಗೆ ಐಶ್ವರ್ಯ ಅಧಿಕಾರ ಮುಂತಾದವುಗಳ ಅವಲಂಬನವಾದರೂ ಇತ್ತು; ಬೇಕಾದರೆ ಪ್ರೇಮಿಗಳೂ ಇದ್ದರು; ದರಿಯಳಿಗೆ ಏನಿತ್ತು? ಅವಳು ನಿರಾಧಾರಳಾದಳು; ಪ್ರಾಯಶಃ ಹುಚ್ಚು ಹೆಚ್ಚಿತು; ಅದರಲ್ಲಿಯೇ ಅವಳು ಅಜ್ಞಾತಳಾಗಿ ಎಲ್ಲಿಯೋ ಪ್ರಾಣ ಬಿಟ್ಟಳು. ಈ ದುರಂತಕ್ಕೆ ಯಾರು ಹೊಣೆ? ಕುಂದೆಯಂತೆ ‘ವಿಷ ವೃಕ್ಷದ ನೆರಳಿನಲ್ಲಿ ಸಿಕ್ಕಿದವರೂ ಸಾಯುವರು’ ಎನ್ನೋಣವೇ?</p>
<p> ಚಂಚಲಕುಮಾರಿ ಕಥಾನಾಯಕಿ; ಅವಳಿಗೆ ಇನ್ನೂ ಹದಿನೆಂಟುವರ್ಷ; ತಂದೆತಾಯಿಗಳ ಅಧೀನದಲ್ಲಿ ಸಮವಯಸ್ಸಿನ ಸಖಿಯರೊಡನೆ ಆಡಿಕೊಂಡಿದ್ದವಳು; ಆದರೂ ವಿದ್ಯಾವಂತೆ; ಅದುವರೆಗೆ ರಾಜಪುತ್ರರ ಮತ್ತು ಮುಸಲ್ಮಾನರ ನಡುವೆ ನಡೆದ ಚರಿತ್ರೆಯೆಲ್ಲಾ ಅವಳಿಗೆ ಗೊತ್ತಿತ್ತು; ಮೊಗಲರನ್ನು ಕಂಡರೆ ಅವಳಿಗೆ ಆಗದು; ಅಂಥವಳು ಔರಂಗಜೇಬನ ಚಿತ್ರಪಟವನ್ನೂ ನೋಡಲಾರದೆ ಅಸಹ್ಯದಿಂದ ಅದನ್ನು ಕಾಲಿನಕೆಳಗೆ ಹಾಕಿ ಪುಡಿಮಾಡಿದಳು; ಅದೇ ನೆವವಾಗಿ ಮುಂದೆ ದೊಡ್ಡಯುದ್ಧ ಹೊತ್ತಿಕೊಂಡಿತು;10ತನ್ನ ಹುಡುಗಾಟಿಕೆಯ ಅಷ್ಟು ದೂರ ಪರಿಣಾಮ ಹೊಂದುವುದೆಂದು ಅವು ತಿಳಿದಿರಲಿಲ್ಲ; ಆದರೆ ಹಾಗೆ ಮಾಡಿದಳೆಂದು ಪಶ್ಚಾತ್ತಾಪ ವಾಗಲಿ, ಯುದ್ಧ ಒದಗಿತೆಂಬ ಹೆದರಿಕೆಯಾಗಲಿ ಅವಳಿಗೆ ಉಂಟಾಗಲಿಲ್ಲ; ಅವಳು ನಿಜವಾದ ರಾಜಪುತ್ರಸ್ತ್ರೀ; ಅವರಲ್ಲಿ ಪ್ರಾಣವನ್ನು ತೃಣಗಣಾಯಮಾನವಾಗಿ ನೋಡುವುದು ನೂರಾರು ವರ್ಷಗಳಿಂದ ಬಂದಿತ್ತು; ‘ಆದರೆ ಒಂದು ಅಡಕೆಯ ಮರ, ಹೋದರೆ ಒಂದು ಅಡಕೆಯ ಗೋಟು!’, ರಾಜಸಿಂಹನು-ರಾಜಪುತ್ರರು-ಗೆದ್ದರೆ ವಿಧರ್ಮಿಗಳಿಗೆ ಪೆಟ್ಟು, ಸ್ವಧರ್ಮಕ್ಕೆ ಸ್ವಜನಕ್ಕೆ ಬಲ. ಇಲ್ಲದಿದ್ದರೆ, ತನ್ನ ಸಾವು ಅಷ್ಟೇತಾನೇ? ಎಂಬುದು ಅವಳ ಭಾವ. ರಾಜಸಿಂಹನು ವಯಸ್ಕನಾದರೂ ವೀರಪುರುಷನೆಂದು ಅವನಲ್ಲಿ ಗೌರವ. ತುಂಬ ಧೈರ್ಯವಂತೆ, ಸಾಹಸಿ. ವಿನೋದಪರಳು, ಸ್ನೇಹಪರಳು; ದೇವರಲ್ಲಿ ತಂದೆತಾಯಿಗಳಲ್ಲಿ ಭಕ್ತಿಯುಳ್ಳವಳು; ಬುದ್ಧಿಮತಿ. ಮೊಗಲ ಸೇನೆ ಮನೆಯ ಮುಂದೆ ಬಂದು ನಿಂತು ತಂದೆಗೆ ಏನೂ ತೋರದಿದ್ದಾಗ, ಅವಳು ಒಂದು ವಾರ ಅವಕಾಶ ಕೇಳಿದಳು. ಅಷ್ಟರಲ್ಲಿ ರಾಜಸಿಂಹನು ಬಂದಾನೆಂದು ಆಸೆ, ನಿರೀಕ್ಷೆ. ಕಣಿವೆಯ ಎರಡು ತುದಿಗಳಲ್ಲಿ ಯೂ ತೋಪುಗಳನ್ನಿಟ್ಟು ಸಾವಿರಾರು ಮೊಗಲರು ಮುತ್ತಿಕೊಂಡಾಗ, ಮಧ್ಯೆ ಐವತ್ತುಜನ ಗಾಯವಡೆದ ರಾಜ ಪುತ್ರರು ನಡೆದುಕೊಂಡು ತನ್ನ ಪಾಲಕಿಯೊಡನೆ ಹೋಗುತ್ತಿರುವಾಗ, ರಾಜಸಿಂಹನೇ ಮತ್ತೇನೂ ತೋರದೆ ಶತ್ರುಗಳ ಮೇಲೆನುಗ್ಗಿ ಸಾಯೋಣವೆಂದು ಹೊರಟಾಗ, ಅವಳು ಎರಡು ಪಕ್ಷಗಳ ನಡುವೆ ಬಂದು ನಿಲ್ಲುತ್ತಾಳೆ; ರಾಜಸಿಂಹನನ್ನು ಕೇಳಿ ಅವನ ಕತ್ತಿಯನ್ನು ಪಡೆಯುತ್ತಾಳೆ; ಮಬಾರಕನೊಡನೆ ಮಾತನಾಡಿ, ತನ್ನನ್ನುಕೊಂದು ಮುಂದುವರಿಯಬಹುದೆಂದು ನಿಲ್ಲುತ್ತಾಳೆ; ಅವನೇ ಅವಳನ್ನು ಮೆಚ್ಚಿ, ಯುದ್ಧ ಮಾಡುವುದೂ ಇಲ್ಲ, ಅವಳನ್ನು ಕರೆದುಕೊಂಡು ಹೋಗುವುದೂ ಇಲ್ಲ ಎನ್ನುವಂತಾಗುತ್ತದೆ. ಮಾಣಿಕಲಾಲನ ಉಪಾಯದಿಂದ ಜಯವಾಗಿ ಅವಳು ಉದಯಪುರಕ್ಕೆ ಬಂದಮೇಲೆ ಅವಳು ರಾಜಸಿಂಹನೊಡನೆ ವಿದ್ವಾಂಸಳಂತೆ ವಾಗ್ವಾದ ಮಾಡಿ ಅವನ ಮೆಚ್ಚಿಗೆಯನ್ನು ಪಡೆಯುತ್ತಾಳೆ. (ಇದು ಅನಾವಶ್ಯಕವೆನ್ನಿಸುತ್ತದೆ.) ತುಂಬ ತೇಜಸ್ವಿನಿ; ಕೊನೆಗೂ ಉದಿಪುರಿಯಿಂದ ತಂಬಾಕು ಉಜ್ಜಿಸಿದಳು; ಅಷ್ಟೇ ಅಲ್ಲ. ‘ಇಲ್ಲಿ ಏನೇನು ನಡೆಯಿತೋ ಅದನ್ನೆಲ್ಲಾ ಬಾದಷಹ ನಿಗೆ ತಿಳಿಸಬೇಕು; ಮತ್ತು ನಾನೇ ತಸಬೀರನ್ನು ಕಾಲಿನಿಂದ ಒದ್ದು ಒಡೆದುಹಾಕಿದವಳೆಂದು ಜ್ಞಾಪಕಕೊಡ ಬೇಕಲ್ಲದೆ, ಪುನಃ ಅವನು ಯಾರಾದರೂ ಹಿಂದೂಬಾಲೆಯನ್ನು ಅಪಮಾನ ಮಾಡುವುದರಲ್ಲಿ ಪ್ರವೃತ್ತನಾದರೆ ನಾನು ತಸಬೀರನ್ನು ಒದ್ದು ಒಡೆದುಹಾಕುವುದರಿಂದ ಮಾತ್ರವೇ ಸಂತುಷ್ಟಳಾಗುವುದಿಲ್ಲವೆಂದು ಹೇಳಬೇಕೆಂತ ಲೂ ಹೇಳಿಕಳುಹಿಸಿದಳು.’ ಅವಳೂ ‘ತನಗೆ ಉಂಟಾದ ಅಪಮಾನ ಪರಂಪರೆಯನ್ನು ಆದ್ಯೋಪಾಂತವಾಗಿ ನಡೆದುದಕ್ಕಿಂತಲೂ ಹತ್ತರಷ್ಟು ಹೆಚ್ಚುಮಾಡಿ ಹೇಳಿದಳು. ಅದನ್ನು ಕೇಳಿ ಔರಂಗಜೇಬನು ಅತ್ಯಂತ ವ್ಯಸನಪಟ್ಟು ಕೋಪಾಗ್ನಿಯಿಂದ ಪರಿಪೂರ್ಣನಾದನು.’ ಇಷ್ಟೇ ಸಾಕಾಗಿತ್ತು ಅವನಿಗೆ ಮತ್ತೆ ದಂಡೆತ್ತಿ ಬರುವುದಕ್ಕೆ!</p>
<p> ಪ್ರಾಯಶಃ ಹುಟ್ಟಿದಂದಿನಿಂದ ಬಿಟ್ಟು ಕದಲದ ತಾಯಿತಂದೆ, ಬಂಧುಬಳಗ, ಸಖಿಯರು, ಎಲ್ಲರನ್ನೂ ಅಗಲಿ, ಹುಟ್ಟಿದ ಊರನ್ನು ಬಿಟ್ಟು, ಇನ್ನೂ ಬಾಳಿನ ಬೆಳಗಿನಲ್ಲಿಯೇ ಸಾಯುವುದಕ್ಕೆ ಹೊರಟಿದ್ದ ಅವಳಿಗೆ ವ್ಯಸನವಾಗುವುದು ಸ್ವಾಭಾವಿಕ. ಹೊರಡುವ ಮುನ್ನ ದೇವರಿಗೆ ನಮಸ್ಕಾರ ಮಾಡಿ ‘ಪ್ರಭುವೆ!. . .ನನ್ನನ್ನು ರಾಜನ ಮಗಳಾಗಿ ಸೃಷ್ಟಿಸಿ ಈ ಪ್ರಪಂಚಕ್ಕೆ ಏತಕ್ಕೆ ಕಳುಹಿಸಿದೆ?’ ಎಂದುಕೇಳುತ್ತಾಳೆ. ಇದು ಒಬ್ಬ ಹುಡುಗಿಯ ಹೃದಯದಿಂದ ಕಷ್ಟಕಾಲದಲ್ಲಿ ಬಂದ ಪ್ರಶ್ನೆಯಾದರೂ, ಅದು ಒಂದುದೊಡ್ಡ ಸಮಸ್ಯೆಯೇ! ಯಾರ ಸೃಷ್ಟಿ ತಾನೇಏಕೆ? ಪ್ರಪಂಚದ ಸೃಷ್ಟಿತಾನೇಏಕೆ? ಕಷ್ಟಸುಖಗಳು ಏಕೆ? ಅವುಗಳಲ್ಲಿ ಒಬ್ಬರಿಗೊಬ್ಬರಿಗೆ ವ್ಯತ್ಯಾಸಗಳೇಕೆ? ಯಾರೂ ಈ ಪ್ರಶ್ನೆಗಳಿಗೆ ಒಪ್ಪಿಗೆಯಾಗುವ ಉತ್ತರಗಳನ್ನು ಹೇಳಿಲ್ಲ.</p>
<p>_________</p>
<p>10
. ಜಸವಂತಸಿಂಗನ ಹೆಂಡತಿ ಮಕ್ಕಳಿಗೆ ರಾಣನು ಆಸರೆ ಕೊಟ್ಟದ್ದೇ ಯುದ್ಧಕ್ಕೆ ನಿಜವಾದ ಕಾರಣವೆಂದೂ, ಈ ಯುದ್ಧವು ರಾಜಸಿಂಹನಿಗೂ ರೂಪಕುಮಾರಿಗೂ ಮದುವೆಯಾದ ೧೮-೧೯ ವರ್ಷಗಳ ಮೇಲೆ ನಡೆಯಿತೆಂದೂ ಈಚಿನ ಚರಿತ್ರಕಾರರು ಹೇಳುತ್ತಾರೆ.</p>
<p> ನಿರ್ಮಲೆಯೂ ಚಂಚಲೆಯೂ ಒಂದೇ ವಯಸ್ಸಿನವರು; ರೂಪಗುಣಗಳಲ್ಲಿಯೂ ಒಬ್ಬರನ್ನೊಬ್ಬರು ಹೋಲುವರು; ಆದರೆ ನಿರ್ಮಲೆ ಹೆಚ್ಚು ಬುದ್ಧಿಮತಿ, ಚತುರೆ, ಸಾಹಸಿ, ಧೈರ್ಯವಂತೆ. ಹಾಸ್ಯಮಯಿ. ‘ಸ್ಥಿರ ಬುದ್ಧಿಶಾಲಿನಿ.’ ಸಖಿಯೆನ್ನಿಸಿಕೊಂಡಿದ್ದರೂ ಅವಳು ಚಂಚಲೆಗೆ ಅಕ್ಕತಂಗಿಯರಿಗಿಂತ ಹೆಚ್ಚಾಗಿದ್ದಳು; ಅವರವರ ಪರಸ್ಪರ ಋಣಾನುಬಂಧವೂ ಹಾಗೇ ಇತ್ತು; ಚಂಚಲೆಯು ಉದಯಪುರಕ್ಕೆ ಹೋದರೆ, ವಿಧಿಯು ಅವಳನ್ನು ಅಲ್ಲಿಗೂ ಕರೆದು ತಂದುಬಿಟ್ಟಿತು. ಚಂಚಲೆಯ ಗಂಡ ರಾಜನಾದರೆ ನಿರ್ಮಲೆಯ ಗಂಡ ಅವನ ಸೇನಾಪತಿ ಯಾದನು. ಚಂಚಲೆಯಂತೆ ರಾಜನ ಹೊಟ್ಟೆಯಲ್ಲಿ ಹುಟ್ಟಿ ರಾಜನ ಕೈಹಿಡಿದು ರಾಣಿ ಎನ್ನಿಸಿಕೊಳ್ಳಲಿಲ್ಲ; ಅದೇ ಅವಳಲ್ಲಿ ನ್ಯೂನತೆ.</p>
<p> ಚಂಚಲೆಯಲ್ಲಿ ಅವಳಿಗಿದ್ದ ಸ್ನೇಹ ಎಷ್ಟುಮಟ್ಟಿನದೆಂದರೆ, ತನ್ನ ಸ್ನೇಹಿತೆ ದಿಲ್ಲಿಗೆ ಹೊರಟಾಗ ತಾನೂ ನಡೆದುಕೊಂಡು ಅವಳ ಹಿಂದೆ ಹೊರಟಳು-ದೂರ ಎಷ್ಟಾದರೂ ಇರಲಿ, ದಾರಿಯಲ್ಲಿ ಏನಾದರೂ ಕಷ್ಟ ಸಂಭವಿಸಲಿ, ಅದನ್ನು ಎದುರಿಸುತ್ತೇನೆ ಎಂಬ ಧೈರ್ಯ; ದಾರಿಯಲ್ಲಿ ಸತ್ತರೆ ಸ್ನೇಹಿತಳಿಗಾಗಿ ಸಾಯೋಣ ಎಂಬ ನಿರ್ಧಾರ! ಆ ಧೈರ್ಯಕ್ಕೆ ಫಲವಿಲ್ಲದೆ ಹೋಗುವುದಿಲ್ಲ. ಹೊಟ್ಟೆಗಿಲ್ಲದೆ ಸಾಯುತ್ತ ಎಲ್ಲೋ ಒಂದು ಮರದಕೆಳಗೆ ಬಿದ್ದಿದ್ದಾಗ ತಾನಾಗಿ ಅನುರೂಪನಾದ ಪತಿದೊರೆತನು. ಇಬ್ಬರೂ ರಸಿಕರು.-ಅವಳು ಹೊಟ್ಟೆ ಗಿಲ್ಲದೆ ಬಿದ್ದಿದ್ದಾಳೆ; ಅವನು ಸೇನೆಯನ್ನು ಓಡಿಸಿಕೊಂಡು ಬಂದಿದ್ದಾನೆ. ಈ ಮಧ್ಯೆ ಅವರ ವಿನೋದ, ಪ್ರಣಯ ಸಲ್ಲಾಪ, ಮದುವೆಯ ನಿಶ್ಚಯ, ಕುದುರೆಯ ಮೇಲೆ ಏಕಾಸನರಾಗಿ ಮೆರವಣಿಗೆ! ಸ್ವಲ್ಪ ಹೊತ್ತಿನ ಮೇಲೆ ಮದುವೆ, ಗೃಹಪ್ರವೇಶ ಎಲ್ಲಾ! ಗಂಡಹೆಂಡಿರಲ್ಲಿ ಯಾರು ಹೆಚ್ಚು ಬುದ್ಧಿವಂತರೋ ಶಕ್ತರೋ ನಿರ್ಧರಿ ಸುವುದು ಕಷ್ಟ; ಇಬ್ಬರೂ ಸಿಂಹದ ದವಡೆಗೆ ಸಿಕ್ಕಿ ತಪ್ಪಿಸಿಕೊಂಡು ಬರುತ್ತಾರೆ. ನಿರ್ಮಲೆ, ಸೂರ್ಯನೂ ಪ್ರವೇಶ ಮಾಡಲಾರದ ಔರಂಗಜೇಬನ ಅಂತಃಪುರವನ್ನು ಹೊಕ್ಕು ಅವನನ್ನು ವಶಪಡಿಸಿಕೊಳ್ಳುತ್ತಾಳೆ, ಅವನಿಗೆ ಜೀವ ದಾನ ಮಾಡುತ್ತಾಳೆ. ಅವಳ ಧೈರ್ಯಸಾಹಸ ಚತುರತೆಗಳನ್ನು ನೋಡಿ ದಿಲ್ಲೀಶ್ವರನೂ ಕ್ರೋಧವನ್ನು ಬಿಟ್ಟು ವಿಸ್ಮಯಾವಿಷ್ಟನಾಗುತ್ತಾನೆ. ಅವಳು ಚಂಚಲೆಗೆ ಮುಖ್ಯ ಅವಲಂಬನ; ಅವಳಲ್ಲಿ ಪೂರ್ಣ ಸಹಾನುಭೂತಿ; ಸಕಾಲದಲ್ಲಿ ಸರಿಯಾದ ಸಲಹೆ ಕೊಡುತ್ತಾಳೆ; ಅದರ ನಿರ್ವಾಹದಲ್ಲಿ ಅನುವಾಗುತ್ತಾಳೆ.-ರಾಜಸಿಂಹನಿಗೂ ವಿಕ್ರಮಸಿಂಹನಿಗೂ ಬರೆಸಿದ ಪತ್ರಗಳೇ ಉದಾಹರಣೆ. ಬಂಕಿಮನು ಸೃಷ್ಟಿಸಿದ ಹೆಂಗಸರು ಬುದ್ಧಿಯಲ್ಲಾಗಲಿ ಧೈರ್ಯದಲ್ಲಾಗಲಿ ಗಂಡಸರಿಗೇನು ಕಡಮೆಯಾದವರಲ್ಲ.</p>
<p> ಅವಳ ಮಾತಿನ ಚಾತುರ್ಯಕ್ಕೆ ಒಂದುಸಣ್ಣ ಉದಾಹರಣೆ ಕೊಡಬಹುದು; ಔರಂಗಜೇಬನು ಅವಳ ಮನಸ್ಸಿನಲ್ಲೇನಿದೆ, ತನ್ನ ಮೇಲೆ ವಿಶ್ವಾಸವಿಟ್ಟಿದ್ದಾಳೆಯೇ ಇಲ್ಲವೇ ಎಂಬುದನ್ನು ಅವಳಿಂದ ಹೊರಡಿಸಲಾರದೆ ಹೋಗುತ್ತಾನೆ. ಅವಳು ಅವನನ್ನು ವಿರೋಧಿಸದೆ ಮರ್ಯಾದೆಯಿಂದ, ನಗುತ್ತ ನಗುತ್ತ, ಮಾತನಾಡುತ್ತಾಳೆ; ನುಣುಚಿಕೊಳ್ಳುತ್ತಾಳೆ:-</p>
<p>ಔರಂಗ್ಅ-ಇಮ್ಲಿ ಬೇಗಂ! ನೀನು ನಮ್ಮವಳೋ ರಾಜಪುತ್ರರವಳೋ?</p>
<p>ನಿ-(ಕೈಮುಗಿದುಕೊಂಡು) ಪ್ರಪಂಚದ ಬಾದಷಹನು ಪ್ರಪಂಚದ ವಿಚಾರವನ್ನು ಮಾಡುವನು. ಈ ವಿಷಯವನ್ನು ವಿಚಾರ ಮಾಡೋಣವಾಗಲಿ.</p>
<p>ಔ-ನನ್ನ ವಿಚಾರದಲ್ಲಿ ಗೊತ್ತಾಗುವುದೇನೆಂದರೆ, ನೀನು ರಾಜಪುತ್ರನ ಮಗಳು; ನಿನಗೆ ರಾಜಪುತ್ರ ಗಂಡ; ನೀನು ರಾಜಪುತ್ರ ರಾಣಿಯ ಸಖಿ-ನೀನು ರಾಜಪುತ್ರರವಳೇ!</p>
<p>ನಿ-ಜಹಾಪನಾ! ವಿಚಾರವು ಸರಿಯಾಯಿತೆ? ನಾನು ರಾಜಪುತ್ರನ ಮಗಳೂ, ಆದರೆ ಹಜರತ್​ ಯೋಧಪುರಿಯವರೂ ಹಾಗೆಯೇ; ತಮ್ಮ ಅಜ್ಜಿ ಮುತ್ತಜ್ಜಿಯವರೂ ಹಾಗೆಯೇ-ಅವರು ಮೊಗಲ ಚಕ್ರವರ್ತಿಯ ಹಿತಕಾಂಕ್ಷಿಗಳಾಗಿರಲಿಲ್ಲವೇ?</p>
<p>ಔ-ಅವರು ಮೊಗಲ ಬಾದಷಹನ ಬೇಗಂ ಆಗಿದ್ದರು; ನೀನು ರಾಜಪುತ್ರನ ಹೆಂಡತಿ.</p>
<p>ನಿ-(ನಕ್ಕು) ನಾನು ಶಾಹಾನ್​ಶಾಹ ಆಲಂಗೀರ ಬಾದಷಹನ ಇಮ್ಲಿ ಬೇಗಂ.</p>
<p>ಔ-ನೀನು ರೂಪನಗರದ ರಾಣಿಯ ಸಖಿ.</p>
<p>ನಿ-ಯೋಧಪುರಿಯವರ ಸಖಿಯೂ ಹೌದು.</p>
<p>ಔ-ಹಾಗಾದರೆ ನೀನು ನನ್ನವಳೇ?</p>
<p>ನಿ-ತಾವು ವಿವೇಚನೆ ಮಾಡಿದ ಹಾಗೆ!. . .</p>
<p> ದಿಲ್ಲಿಯ ಬಾದಷಹನು ಒಬ್ಬ ರಾಜಪುತ್ರ ಬಾಂದಿಯನ್ನು ವಶಪಡಿಸಿಕೊಳ್ಳಲಾರದೆ ಹೋದನು. ಆದರೆ ಅವಳು ಅವನನ್ನು ವಶಪಡಿಸಿಕೊಂಡಳು.</p>
<p> ಅವಳಿಗೂ ಚಂಚಲೆಗೂ ನಡೆದಇನ್ನೊಂದು ಸಣ್ಣಸಂಭಾಷಣೆಯನ್ನು ಇಲ್ಲಿಕೊಡಬಹುದು; ಅದರಿಂದ ಅವಳ ಮಾತಿನ ಚಾತುರ್ಯವೂ ಹಾಸ್ಯವೂ ಗೊತ್ತಾಗುವುದಲ್ಲದೆ, ಅವರವರಿಗೆ ಇದ್ದ ಸ್ನೇಹದ ಸ್ವರೂಪವೂ ಗೊತ್ತಾಗುತ್ತದೆ:-</p>
<p> ರಾಜಸಿಂಹನು ಜೆಸಿಯಾ ತೆರಿಗೆಯನ್ನು ಕೊಡುವುದಿಲ್ಲವೆಂದು ಪ್ರತಿಭಟಿಸಿ ಔರಂಗಜೇಬನಿಗೆ ಒಂದು ಪತ್ರವನ್ನು ಬರೆದನು. ಮಾಣಿಕಲಾಲನು ಅದನ್ನು ತೆಗೆದುಕೊಂಡು ಹೋಗಿ ತಲಪಿಸಲು ಸಿದ್ಧನಾದನು. ಆಗ ಚಂಚಲೆಯು ನಿರ್ಮಲೆಗೆ ಹೇಳಿಕಳುಹಿಸಿ ‘ನೀನುನಿನ್ನ ಗಂಡನಸಂಗಡ ಹೋಗುವುದಿಲ್ಲವೆ?’ಎಂದು ಕೇಳಿದಳು.</p>
<p>ನಿರ್ಮಲ್ೆ:- (ವಿಸ್ಮಿತಳಾಗಿ) ಎಲ್ಲಿಗೆ ಹೋಗಲಿ? ದಿಲ್ಲಿಗೇ? ಏತಕ್ಕೆ?</p>
<p>ಚಂಚಲೆ:- ಒಂದು ಸಲ ಬಾದಷಹನ ರಂಗಮಹಲಲ್ಲಿ ತಿರುಗಾಡಿಕೊಂಡು ಬರುವುದಕ್ಕೆ.</p>
<p>ನಿ :- ಅದು ನರಕವೆಂದು ಕೇಳಿದ್ದೇನಲ್ಲ?</p>
<p>ಚಂ :- ನೀನೇನು ನರಕಕ್ಕೆ ಹೋಗಬೇಡವೇ? ಆ ಬಡಪಾಯಿಯಾದ ಮಾಣಿಕಲಾಲನ ಮೇಲೆ ನಡೆಯಿಸುವ ದೌರಾತ್ಮ್ಯಕ್ಕೆ ನಿನಗೆ ನರಕ ತಪ್ಪುವುದಿಲ್ಲ.</p>
<p>ನಿ :- ಸೌಂದರ್ಯವನ್ನು ನೋಡಿ ಏಕೆ ಮದುವೆ ಮಾಡಿಕೊಳ್ಳಬೇಕಾಗಿತ್ತು?</p>
<p>ಚಂ :- ನೀನು ಮರದ ಕೆಳಗೆ ಸತ್ತುಬೀಳುತ್ತೀಯಲ್ಲ ಎಂದು ಮಾಡಿಕೊಂಡನೆಂದು ತೋರುತ್ತದೆ.</p>
<p>ನಿ :- ನಾನೇನು ಅವನನ್ನು ಕರೆಯಲಿಲ್ಲ; ಈಗ ಆ ಭೂತದ ಹೊರೆಯನ್ನು ಹೊತ್ತುಕೊಂಡು ದಿಲ್ಲಿಗೆ ಹೋಗಿ ಏನು ಮಾಡಬೇಕು ಹೇಳು.</p>
<p>ಚಂ :- ಉದಿಪುರಿಗೆ ಆಹ್ವಾನ ಪತ್ರವನ್ನು ಕೊಟ್ಟು ಬರಬೇಕು.</p>
<p>ನಿ :- ಏತಕ್ಕೆ?</p>
<p>ಚಂ :- ತಂಬಾಕು ಸಜ್ಜುಮಾಡಿಕೊಡುವುದಕ್ಕೆ.</p>
<p>ನಿ :- ನಿಜ, ಆ ವಿಷಯ ಮನಸ್ಸಿಗೆ ಬರಲಿಲ್ಲ; ಪೃಥಿವೀಶ್ವರಿಯು ಪರಿಚಾರಿಕೆ ಮಾಡದಿದ್ದರೆ ನಿನಗೂ ಭೂತದ ಹೊರೆ ದೊರೆಯುವುದಿಲ್ಲ.</p>
<p>ಚಂ :- ದೂರ ಹೋಗು ಪಾಪಿಷ್ಠೆ! . . .</p>
<p> ಬಂಕಿಮನ ಸಣ್ಣ ಪಾತ್ರಗಳು ಎಲ್ಲೋ ಒಂದೆರಡು ಕ್ಷಣ ಬಂದುಹೋದರೂ ಖಚಿತವಾಗಿರುತ್ತವೆ, ಸ್ವಾರಸ್ಯವಾಗಿರುತ್ತವೆ. ರಾಜಸಿಂಹದಲ್ಲಿ ಮಾಣಿಕಲಾಲನ ‘ಸೋದರತ್ತೆಯ ನಾದಿನಿಯ ಸೊಸೆಯ ಚಿಕ್ಕತಾತನ ಮಗಳು’ ಇಂಥ ಒಂದು ಪಾತ್ರ. ಅವಳನ್ನು ಅವನು ‘ಅತ್ತೆ’ ಎಂದು ಕರೆಯುತ್ತಾನೆ. ಅವಳು ಬಡವಳು; ಪ್ರಾಯಶಃ ವಿಧವೆ. ಒಂದು ಮಗುವಿಗೆ ಎರಡು ಗಿಂಗಳು ಅನ್ನ ಹಾಕಿದರೆ ಎಷ್ಟಾಗಬಹುದೆಂದು ಲೆಕ್ಕಚಾರ ಮಾಡುವವಳಾದರೂ ತುಂಬ ಸರಳ ಸ್ವಭಾವದವಳು; ಅಂತಃಕರಣವುಳ್ಳವಳು; ಹಳ್ಳಿಯಲ್ಲಿ ಒಬ್ಬೊಂಟಿಗಳಾಗಿ ಜೀವಿಸುವವಳ ಆಶೋತ್ತರಗಳೇನಿದ್ದಾವು? ಎಷ್ಟಿದ್ದಾವು? ಅವಳು ಅವನ ಮಗುವನ್ನು ಸಾಕಲು ಒಪ್ಪಿದಳು; ಅವನಿಗೆ ತನ್ನ ಮನೆಯಲ್ಲಿಯೇ ಎಲ್ಲವನ್ನೂ ಸವರಿಸಿಕೊಂಡು ಮದುವೆ ಮಾಡಿದಳು. ಹೊಟ್ಟೆಗಾಗಿ ಬಡತನ ಬಾಯಿ ಬಿಡಿಸುತ್ತದೆ, ದೈನ್ಯ ತರುತ್ತದೆ; ಹೊಟ್ಟೆಬಟ್ಟೆಗಳಿಗಿಲ್ಲದ ಬಡವರು ಪಡುವ ದುಡ್ಡಿನ ಆಸೆಯನ್ನು ಲೋಭ ವೆನ್ನಬಹುದೇ? ಐಶ್ವರ್ಯವಂಥರ ಹಣದ ಮೇಲಿನ ಧೂಳೂ ಅವರಿಗೆ ಅಪಾರ ಧನ. ಬಡವರು ನೈಜವಾದ ಅಂತಃಕರಣ ತೋರಿಸಿದರೆ, ಅವರ ಬಡತನ ಮಸುಕಾಗುವಷ್ಟು ಅಥವಾ ಬೇಕಾದರೆ ಅವರ ಲೋಭ ಇಂಗುವಷ್ಟು ದುಡ್ಡು ಕೊಡೋಣ; ಈ ಪಾಷಾಣ ಪ್ರಪಂಚದಲ್ಲಿ ದುಡ್ಡು ದೊರಯಬಹುದು, ಅಂತಃಕರಣ ದೊರೆಯುವುದು ಸುಲಭವಲ್ಲ.</p>
<p> ಮಾಣಿಕಲಾಲ ಮಹಮ್ಮರ್ದ್​ಖಾ ಎಲೆಯಡಿಕೆ ಮಾರುವ ಹೆಂಗಸು ಇವರ ವೃತ್ತಾಂತ ತುಂಬ ವಿನೋದಕರವಾಗಿದೆ. ಅದಷ್ಟೇ ಒಂದು ತುಂಬ ರಸವತ್ತಾದ, ಅಚ್ಚುಕಟ್ಟಾದ, ಸಣ್ಣಕಥೆ. ಮಾಣಿಕಲಾಲನು ರೂಪನಗರದ ಅಂಗಡಿಬೀದಿಗೆ ಹೋಗಿ, ಹೊಟ್ಟೆಗೆ ವಂಚನೆ ಮಾಡಿಕೊಳ್ಳದೆ ಐದಾರುಸೇರು ಮಿಠಾಯಿ ತಿಂದು ಸೇರೂವರೆ ಹಾಲು ಕುಡಿದು, ತಾಂಬೂಲ ಮಾರುವ ಅಂಗಡಿಗೆ ಬರುತ್ತಾನೆ. ಅಂಗಡಿಯ ಯಜಮಾನಿಯು ಬಹಳ ರಸಿಕಳು; ವರ್ಣದಲ್ಲಿ ಕೆಂಪು, ಜಿಂಕೆಯ ಕಣ್ಣುಗಳು; ದೃಷ್ಟಿ ಚಂಚಲ; ಸುಂದರವಾಗಿ ನಗುವಳು. ಅನಿಂದ್ಯವಾದ ದಂತಪಂಕ್ತಿ; ಆಭರಣಭೂಷಿತಳು; ವಯಸ್ಸು ಸುಮಾರು ಮುವ್ವತ್ತು. ಅವಳ ಕೆಲಸ ಬೀಡಾ ಮಾರುವುದಲ್ಲ; ಅದವನ್ನು ಅವಳ ದಾಸಿ ಮಾಡುತ್ತಿದ್ದಳು; ಯಜಮಾನಿಯು ರತ್ನಕಂಬಳಿಯ ಮೇಲೆ ಕುಳಿತು ಮನೋಹರವಾಗಿ ನಗುತ್ತ ದುಡ್ಡು ತೆಗೆದುಕೊಳ್ಳುತ್ತಿದ್ದಳು; ರಸಿಕರು ಸಿಕ್ಕಿದರೆ ಚಕ್ಕಂದವಾಡುವಳು. ಮಾಣಿಕ ಲಾಲನು ಅವಳೊಡನೆ ಮಾತನಾಡಿ ಒಬ್ಬ ಮೊಗಲ ಸಿಪಾಯನ್ನು ಸೆರೆಹಾಕಿ ಅವನ ಕುದುರೆ ಪೋಷಾಕು ಆಯುಧಗಳನ್ನು ಕಸಿದುಕೊಳ್ಳಲು ಏರ್ಪಡಿಸಿದನು; ಸಾಹುಕಾರಳಲ್ಲದಿದ್ದರೂ ಅವಳಿಗೆ ಹಣದಾಸೆ ಇಲ್ಲ. ‘ಅಷರಫಿ ನನಗೆ ಬೇಕಿಲ್ಲ; ವಿನೋದವೇ ಸಾಕು’ ಎಂದು ತಂತ್ರಕ್ಕೆ ಒಪ್ಪಿದಳು. ಕಲ್ಪಿತ ಸವಾರನಿಗೆ ಪ್ರಣಯ ಪತ್ರ ಬರೆದಳು; ಅವನನ್ನು ಕೂಡಿಹಾಕಲು ಬಾಡಿಗೆ ಮನೆ ಗೊತ್ತುಮಾಡಿದಳು. ಪ್ರಾಯಶಃ ಬಾಡಿಗೆಯನ್ನೂ ತಾನೇ ಕೊಟ್ಟಳು. ‘‘ಮಹಮ್ಮದ್​ಖಾನ’’ನನ್ನ ಮೋಹದಲ್ಲಿ ಮುಳುಗಿಸಿ, ಅವನನ್ನು ಮಂಚದ ಕೆಳಗೆ ತೂರಿಸಿದಳು. (ಆಗ ಒಂದೆರಡು ಕಡೆ ಅವನ ಸ್ಥೂಲದೇಹದ ಧರ್ಮ ಕಿತ್ತು ಹೋಯಿತಂತೆ!) ಅವನನ್ನು ಗೃಹಪಂಜರಲದಲಿ ಬಂಧಿಸಿ ಬಾಗಿಲು ಬೀಗ ಹಾಕಿಕೊಂಡಳು; ಮಾಣಿಕಲಾಲನಿಗೆ ಅವನ ಕುದುರೆ ಆಯುಧ ಪೋಷಾಕು ಎಲ್ಲಾ ದೊರೆತವು. ಜೀವನದಲ್ಲಿ ಇಂಥ ಸಹಕಾರಿಣಿ ದೊರೆತರೆ ಎಂಥ ಕೆಲಸವೂ ದುಷ್ಕರವಾಗದು!</p>
<p> ಮುಂದೆ ಮೊಗಲ ಚಕ್ರವರ್ತಿಯ ಅಳೀಯನಾಘಲಿರುವವನು, ಕುದುರೆಯಮೇಲೆ ಕುಳೀತು ದಿಲ್ಲಿಯ ಚಾಂದನೀ ಚೌಕದಲ್ಲಿ ಹೋಗುತ್ತಿರಲು, ದರಿಯಳು ಅವನನ್ನು ಗುರುತಿಸಿ, ಇಳಿಸಿ, ಗಣೇಶಜೋಯಿಸನ ಹತ್ತಿರ ಎಳೆದುಕೊಂಡು ಹೋಗುತ್ತಾಳೆ. ಆಗ ಅಲ್ಲಿ ಲಡ್ಡುತಿನ್ನುತ್ತಿದ್ದ ಎರಡುಮೂರು ಹುಡುಗರು ಬಂದು ಕುದುರೆ ಯನ್ನು ಹಿಡಿದುಕೊಳ್ಳತ್ತಾರೆ. ಮಬಾರಕನು, ಕುದುರೆ ಹಿಡಿದುಕೊಂಡಿದ್ದರೆ ಅವರಿಗೆ ಲಡ್ಡು ಕೊಡಿಸುತ್ತೇನೆಂದು ಹೇಳುತ್ತಾನೆ. ಅವು ಬಡ ಹುಡುಗರು; ಒಬ್ಬನಿಗೆ ಮೈಮೇಲೆ ಬಟ್ಟೆಯಿಲ್ಲ; ಅವನಿಗೆ ಚೇಷ್ಟೆ ಬೇರೆ; ಕುದುರೆಯ ಮೇಲೆ ಹತ್ತಿ ಕುಳಿತುಕೊಳುಅ್ಳತ್ತಾನೆ. ಮೊಗಲಸಿಪಾಯಿಯ ಕುದುರೆ ಅದನ್ನು ಸಹಿಸೀತೆ? ಅದು ಹಿಂದುಗಡೆಯ ಕಾಲೆತ್ತಿ ಹುಡುಗನನ್ನು ಕೆಡವಿಬಿಡುತ್ತದೆ. ಅವನು ಬಿದ್ದಾಗ ಮಿಕ್ಕಹಅುಡುಗರು ಅವನ ಕೈಯಲ್ಲಿದ್ದ ಲಡ್ಡುವನ್ನು ಕಿತ್ತುಕೊಂಡು ತಿಂದುಬಿಡುತ್ತಾರೆ. ಬೆತ್ತಲೆಇದ್ದ ಬಡಹುಡುಗನ ಕೈಯಿಂದ ಅವನು ಬಿದ್ದದ್ದನ್ನೇ ನೋಡಿಕೊಂಡು ಕಿತ್ತುತಿನ್ನುವ ಹುಡುಗರು ಇನ್ನೆಂಥ ಹರಕರಿದ್ದಾರು! ದರಿಯಳಿಗೆ ತನ್ನ ಗಂಡ ತನಗೆ ದಕ್ಕುವನೋ ಇಲ್ಲವೋ, ಅವನು ಪೂರ್ತಿ ಜೇಬಳ ವಶವಾಗುವುದಾದರೆ ಅವನನ್ನು ಕೊಲ್ಲುವುದೂ ಸರಿ ಎಂಬ ಗಭೀರ ಚಿಂತೆ; ಅದರ ಪಕ್ಕದಲ್ಲಿ ಹೊಟ್ಟೆಗಿಲ್ಲದ ಬೀದಿಯ ಪೋರರ ಬಡತನದ ನಗ್ನದೃಶ್ಯ. ಅವರ ಮಧ್ಯದಲ್ಲಿ ಕುದುರೆ ಮುಂಗಾಲಿನ ಮೇಲೆ ನಿಂತು ಪುಂಡೆದ್ದು ಆ ಬಡಪಾಯಿಯನ್ನು ಕೆಡವುವ ವಿಕೃತದೃಶ್ಯ; ಸುತ್ತಲೂ ನಾನಾ ವಿಧವಾದ ಜನರ ಗುಂಪು. ಅವರೆಲ್ಲಾ ಚಲ್ಲಾಪಿಲ್ಲಿಯಾಗಿರಬೇಕು. ಇದನ್ನು ನೋಡಿ ನಗಬೇಕೋ ಅಳಬೇಕೋ ಗೊತ್ತಾಗುವುದಿಲ್ಲ. ಬಂಕಿಮನು ಬಡತನವನ್ನು ಬಲ್ಲವನು; ಅವನ ಬಡವರುನಿಜವಾದ ಬಡವರು; ಧನವಂತರ ನೆರಳಲ್ಲ. ಅನೇಕ ವೇಳೆ ಬಂಕಿಮನ ಹಾಸ್ಯವು ಘನಗಂಭೀರವಾದ ಕೃಷ್ಣಮೇಘದ ಮಧ್ಯೆ ಮಿಂಚು ಹೊಳೆದಂತೆ ಹೊಳೆಯುತ್ತದೆ. ಲೋಕವಿರುವುದೂ ಹಾಗೆಯೇ! ದುರ್ಭರ ಸನ್ನಿವೇಶದ ಪಕ್ಕದಲ್ಲಿಯೇ ವಿನೋದವೂ ಕಾಣುವುದುಂಟು. ಬಂಗಾಳದ ಕಥೆಯಾದರೆ, ಅದರಲ್ಲಿ ಸಾಧಾರಣವಾಗಿ ಬಂಕಿಮನಿಗೆ ಸುಪರಿಚಿತವಾದ ಗಂಗಾನದಿಯವರ್ಣನೆ ಬರುತ್ತದೆ. ಇಲ್ಲಿ ಅದಕ್ಕೆ ಅವಕಾಶವಿಲ್ಲ. ಇಲ್ಲಿ ಏನಿದ್ದರೂ ಔರಂಗಜೇಬನ ಮಹತ್ವ-ಅವನ ವೈಭವ, ದವಲತ್ತು, ಅಂತಃಪುರ ಇವುಗಳ ವರ್ಣನೆ. ಅವುಗಳಲ್ಲಿ ಒಂದನ್ನು ಇಲ್ಲಿ ಸೂಚಿಸಬಹುದು:-</p>
<p> ಮೊಗಲ ಬಾದಷಹನು, ದಿಲ್ಲಿಯೇ ನಡೆದು ಬರುತ್ತದೆಯೋ ಎಂಬಂತೆ ಸಕಲ ಸಹಾಯ ಸಂಪತ್ತಿ ಗಳಿಂದಲೂ ಕೂಡಿ ಮಹಾ ಅಟ್ಟಹಾಸದಿಂದ ಹೊರಟು ಬರುತ್ತ ಉದಯಪುರದ ಬೆಟ್ಟಗಳ ನಡುವೆ ಸಂದು ಕಟ್ಟಿನಲ್ಲಿ ಸಿಕ್ಕಿಕೊಂಡು ಅನ್ನನೀರಿಲ್ಲದೆ ಪಟ್ಟ ಫಜೀತಿಯ ವರ್ಣನೆ ಸಾಕ್ಷಾತ್ತಾಗಿ ಕಂಡು ವರದಿ ಮಾಡುವವನ ವರ್ಣಣೆಗಿಂತ ಖಚಿತವಾಗಿದೆ, ವಿವರವಾಗಿದೆ. ಬಂಕಿಮನು ಈ ಪರ್ವತ ಪ್ರದೇಶವನ್ನು ನೋಡಿಕೊಂಡು ಬಂದಂತೆ ತಿಳಿಯುವುದಿಲ್ಲ; ಬಂಗಾಳ ಪ್ರಾಂತದಲ್ಲಿ ಇಂಥ ಪ್ರದೇಶಗಳಿಲ್ಲ.-</p>
<p>‘‘ಅವನ ಸಮಸ್ತಸೇನೆಯೂ ರಂಧ್ರಪಥದಲ್ಲಿ ಪ್ರವೇಶ ಮಾಡಿದ ಸ್ವಲ್ಪ ಹೊತ್ತಿಗೆ ದಿವಸಾವಸಾನವಾಯಿತು. ರಂಧ್ರದ ಆ ಕಡೆಯ ಬಾಯಿಯ ಹತ್ತಿರಕ್ಕೆ ಯಾರೂ ತಲಪಿರಲಿಲ್ಲ; ಅಲ್ಲಿನ ಯಾ ವರ್ತಮಾನವೂ ಇಲ್ಲ. ಸಂಜೆಯಾದ ಕೂಡಲೆ ಆ ಇಕ್ಕಟ್ಟಾದ ರಂಧ್ರಪಥದಲ್ಲಿ ಅತಿಶಯ ಗಾಢಾಂಧಕಾರವಾಯಿತು. . . .ಬಾದಷಹ ಮತ್ತು ಬೇಗಂ ಅವರ ಹತ್ತಿರ ಬೆಳಕು ಮಾಡಲಾಯಿತು; ಆದರೆ ಸೇನೆಯೆಲ್ಲಾ ಕಗ್ಗತ್ತಲೆಯಲ್ಲಿ ಮುಚ್ಚಿಹೋಗಿತ್ತು; ಆದ್ದರಿಂದ ಸುಂದರವಾದ ಆ ಪರ್ವತಪ್ರದೇಶ, ಕಲ್ಲು ಗುಂಡುಗಳಿಂದ ತುಂಬಿ ಭಯಂಕರವಾಯಿತು. ಕುದುರೆಗಳೂ ಮುಗ್ಗರಿಸುತ್ತಿದ್ದುವು; ಕೆಲವು ಸವಾರರ ಸಮೇತ ಬಿದ್ದುವು; ಮತ್ತೆ ಕೆಲವು ಕುದುರೆಯ ಕಾಲಿಗೆ ಸಿಕ್ಕಿ ಜಜ್ಜಿಹೋಗಿ ಕುದುರೆ ಆರೋಹಿ ಇಬ್ಬರೂ ಗಾಯಪಡೆದರು, ಇಲ್ಲ ಸತ್ತರು. ಎಷ್ಟೋ ಆನೆಗಳ ಕಾಲಿಗೆ ದೊಡ್ಡದೊಡ್ಡ ಕಲ್ಲುಗಳು ತಗುಲಲು ಅವನ್ನು ತಡೆಯುವುದು ಸಾಧ್ಯವಾಗದೆ ಅವು ಅಲ್ಲಿಂದಿಲ್ಲಿಗೆ ಓಡಿಯಾಡುತ್ತಿದ್ದುವು; ಕುದುರೆಗಳ ಮೇಲಿದ್ದ ಹೆಂಗಸರು ನೆಲದಮೇಲೆ ಬಿದ್ದು ಆನೆ ಕುದುರೆಗಳ ಕಾಲಿಗೆ ಸಿಕ್ಕಿ ಆರ್ತನಾದ ಮಾಡಲಾರಂಭಿಸಿದರು. ಮೇಲೆ ಹೊತ್ತವರ ಹೆಜ್ಜೆಗಳು ಕ್ಷತವಿಕ್ಷತವಾಗಿ ರಕ್ತ ಸುರಿಯಿತು. ಪದಾತಿ ಸೇನೆಯು ನಡೆಯಲಾರದೆ ಹೋಯಿತು-ಎಡವುತ್ತ, ಕಲ್ಲಮೇಲೆ ಬೀಳುತ್ತ ತುಂಬ ಹಿಂಸೆಪಟ್ಟಿತು. ಆಗ ಔರಂಗಜೇಬನು ಆ ರಾತ್ರಿ ಸೇನೆ ಮುಂದು ವರಿಯಬೇಕಾದದ್ದಿಲ್ಲವೆಂದು ಹೇಳಿ ಅಲ್ಲಿಯೇ ಶಿಬಿರವನ್ನು ಸ್ಥಾಪಿಸಲು ಅನುಮತಿ ಕೊಟ್ಟನು.</p>
<p>ಆದರೆ ಅಲ್ಲಿ ಡೇರೆ ಹೊಡೆಯಲು ಸ್ಥಳವಿಲ್ಲ; ಬಹುಕಷ್ಟದಿಂದ ಬಾದಷಹನಿಗೂ ಅವನ ಬೇಗಂಗಳಿಗೂ ಬಿಡಾರಕ್ಕೆ ಸ್ಥಳ ಮಾಡಿದ್ದಾಯಿತು. ಮತ್ತಾರಿಗೂ ಸ್ಥಳವಿಲ್ಲ. ಯಾರು ಯಾರು ಎಲ್ಲೆಲ್ಲಿದ್ದರೋ ಅವರು ಅಲ್ಲಲ್ಲೇ-ಸವಾರರು ಕುದುರೆಗಳ ಮೇಲೆ, ಮಾಹುತರು ಆನೆಯಮೇಲೆ, ಪದಾತಿಗಳು ಕಾಲಮೇಲೆ-ಇದ್ದರು. ಕೆಲವರು ತುಂಬ ಕಷ್ಟದಿಂದ ಪರ್ವತದ ಇಳಿಜಾರಿನಲ್ಲಿ ಸ್ವಲ್ಪ ಸ್ಥಳ ಮಾಡಿಕೊಂಡು ಅದರಮೇಲೆ ಕಾಲು ನೀಡಿಕೊಂಡು ಕುಳಿತರು. ಆದರೆ ಸಾನು ಪ್ರದೇಶವು ಹತ್ತುವುದಕ್ಕೆ ತುಂಬ ಕಡಿದಾಗಿತ್ತು. ಆದ್ದರಿಂದ ಬಹು ಜನಕ್ಕೆ ವಿಶ್ರಾಂತಿ ಪಡೆಯಲು ಅವಕಾಶವಿಲ್ಲದೆ ಹೋಯಿತು.</p>
<p> ಈ ಕಷ್ಟದ ಜೊತೆಗೆ, ತಿನ್ನಲು ಏನೂ ಇಲ್ಲ. ಜೊತೆಯಲ್ಲಿದ್ದದ್ದನ್ನು ರಾಜಪುತ್ರರು ಲೂಟಿ ಮಾಡಿಕೊಂಡು ಹೋಗಿದ್ದರು. ಸೇನೆಯಿದ್ದ ರಂಧ್ರದಲ್ಲಿ ಆಹಾರ ಪದಾರ್ಥವಿರಲಿ, ಕುದುರೆಗೆ ಹುಲ್ಲುಕೂಡ ದೊರೆಯುತ್ತಿರಲಿಲ್ಲ. ಹಗಲೆಲ್ಲಾ ದುಡಿದವರಿಗೆ ರಾತ್ರಿ ಯಾರಿಗೂ ಏನೂ ತಿನ್ನುವುದಕ್ಕೆ ಇಲ್ಲ.-ಬಾದಷಹನಿಗೂ ಇಲ್ಲ, ಬೇಗಂರಿಗೂ ಇಲ್ಲ. ಹಸಿವಿನಿಂದ ನಿದ್ರೆ ಬಾರದು; ಎಲ್ಲರೂ ಮೃತಪ್ರಾಯರಾಗಿದ್ದರು; ಮೊಗಲ ಸೇನೆಯು ತುಂಬ ಗೋಳಿನಲ್ಲಿ ಸಿಕ್ಕಿಕೊಂಡಿತು.</p>
<p> ಇತ್ತ ಬಾದಷಹನಿಗೆ ಉದಿಪುರಿ ಮತ್ತು ಜೇಬಉನ್ನೀಸಾ ಇವರ ಅಪಹರಣದ ವರ್ತಮಾನ ಬಂತು. ಅವನು ಕ್ರೋಧದಿಂದ ಬೆಂಕಿಯಂತೆ ಉರಿಯಲಾರಂಭಿಸಿದನು. . .ಬಿಲದಲ್ಲಿ ನಿರುದ್ಧವಾದ ಸಿಂಹವು ಹೆಣ್ಣು ಸಿಂಹ ಬೋನಿನಲ್ಲಿ ಸಿಕ್ಕಿದ್ದನ್ನು ನೋಡಿದರೆ ಹೇಗೆ ಗರ್ಜಿಸುವುದೋ ಹಾಗೆ ಔರಂಗಜೇಬನೂ ಗರ್ಜನೆ ಮಾಡುವುದಕ್ಕೆ ತೊಡಗಿದನು.’’</p>
<p> ನಾಲ್ಕನೆಯ ಸಂಸ್ಕರಣದ ‘ವಿಜ್ಞಾಪನೆ’ಯಲ್ಲಿ ‘‘ರಾಜಸಿಂಹ’’ದ ಭಾಷೆಯ ವಿಚಾರವಾಗಿ ಕೆಲವು ಮಾತುಗಳಿವೆ. ಇವು ಬಂಗಾಳಿಯ ಮೂಲಕ್ಕೆ ಅನ್ವಯಿಸುವವಾದರೂ ದೇಶಭಾಷೆಗಳಲ್ಲಿ ಸಂಸ್ಕೃತವು ಎಷ್ಟುಬಂದರೆ ಉಚಿತ, ಎಂಬ ಬಗ್ಗೆ ಬಂಕಿಮನ ಅಭಿಪ್ರಾಯವನ್ನು ತಿಳಿಸುವುದರಿಂದ ಕನ್ನಡಿಗರಿಗೂ ಮಾರ್ಗ ದರ್ಶನವಾದೀತೆಂದು ಅವುಗಳನ್ನು ಇಲ್ಲಿ ಕೊಟ್ಟಿದೆ:-</p>
<p>‘‘ಇಂದು(೧೮೯೩) ಲೇಖಕರು ಮತ್ತು ಭಾಷಾ ವಿಮರ್ಶಕರು ಇವರಲ್ಲಿ ಎರಡು ಪಂಗಡವಿದೆ; ಒಂದನೆಯ ಪಂಗಡದ ಅಭಿಪ್ರಾಯದಲ್ಲಿ ಬಂಗಾಳಾ ವ್ಯಾಕರಣವು ಎಲ್ಲೆಡೆಯಲ್ಲಿಯೂ ಸಂಸ್ಕೃತವನ್ನು ಅನುಸರಿಸುವುದು ಉಚಿತ. ಎರಡನೆಯ ಪಂಗಡದ ಅಭಿಪ್ರಾಯದಲ್ಲಿ-ಈ ಪಂಗಡದಲ್ಲಿ ಅನೇಕರು ಸಂಸ್ಕೃತ ಪಂಡಿತರು-ಯಾವುದು ಪೂರ್ವದಿಂದ ರೂಢಿಯಲ್ಲಿ ಬಂದಿದೆಯೋ ಅದು ಸಂಸ್ಕೃತ ವ್ಯಾಕರಣ ವಿರುದ್ಧವಾದರೂ ಪ್ರಯೋಗಕ್ಕೆ ತಕ್ಕದ್ದು. ನಾನು ಈ ಎರಡನೆಯ ಪಂಗಡದ ಪಕ್ಷಪಾತಿ. ಆದ್ದರಿಂದ ಈ ಹಿಂದೆ ಭಗವನ್​, ಪ್ರಭೋ, ಸ್ವಾಮಿನ್​, ಎಂದು ಮೊದಲಾಗಿ ಬರೆದಿದ್ದರೂ, ಈಗ ಇವು ಬಂಗಾಳಿಗೆ ಬೇಕಿಲ್ಲವೆಂದು ಬಿಟ್ಟಿದ್ದೇನೆ.’’</p>
<p class="text-center">ಅಧ್ಯಾಯ ೧೫</p>
<p class="text-center">ಆ ನ ಂ ದ ಮ ಠ</p>
<p> ‘ಆನಂದಮಠ’ವು ಸುಮಾರು ಎರಡುವರ್ಷ ಕಾಲ ‘ವಂಗದರ್ಶನ’ದಲ್ಲಿ ಧಾರಾವಾಹಿಕವಾಗಿ ಬಂದು ೧೮೮೨ರಲ್ಲಿ ಪುಸ್ತಕ ರೂಪದಲ್ಲಿ ಪ್ರಕಾಶಗೊಂಡಿತು. ಬಂಕಿಮನ ಜೀವಿತ ಕಾಲದಲ್ಲಿ ೧೮೯೨ರವರೆಗೆ ಇದರ ಐದು ಮುದ್ರಣಗಳು ಬಂದುವು. ಇದರಲ್ಲಿ ಈಗ ನಾಲ್ಕು ಖಂಡಗಳೂ (೧೮+೮+೧೨+೮=)೪೬ ಪರಿಚ್ಛೇದ ಗಳೂ ಇವೆ.</p>
<p> ಮೊದಲ ನಾಲ್ಕು ಸಂಸ್ಕರಣಗಳಲ್ಲಿ ಆನಂದಮಠದ ಘಟನೆಗಳ ಸ್ಥಳವು ವೀರಭೂಮಿ, ಅಜಯಾ ನದಿಯ ತೀರದಲ್ಲಿದ್ದ ಒಂದು ಅರಣ್ಯ ಮತ್ತು ಪರ್ವತಪ್ರದೇಶ, ಆಗಿತ್ತು. ಆದರೆ ಸಂನ್ಯಾಸಿ ವಿದ್ರೋಹವು ನಡೆದದ್ದು ವಸ್ತುತಃ ಉತ್ತರ ಬಂಗಾಳದಲ್ಲಿ. ಆದ್ದರಿಂದ ಐದನೆಯ ಸಂಸ್ಕರಣದಲ್ಲಿ ಬಂಕಿಮನು ಇದನ್ನು ವರೇಂದ್ರಭೂಮಿಯೆಂದು ಬದಲಾಯಿಸಲು ಪ್ರಯತ್ನಪಟ್ಟನು. ಆದರೆ ಸಮಗ್ರಗ್ರಂಥದಲ್ಲಿ ವೀರಭೂಮಿಯ ನದಿ ಅರಣ್ಯಪರ್ವತಗಳು ಬೆರೆತುಹೋಗಿದ್ದದ್ದರಿಂದ ಒಂದೆರಡುಕಡೆ ವೀರಭೂಮಿಯನ್ನು ವರೇಂದ್ರಭೂಮಿಯೆಂದು ಬದಲಾವಣೆ ಮಾಡಿ ಸ್ಥಳ ವ್ಯತ್ಯಾಸಮಾಡುವ ಹಾಗಿರಲಿಲ್ಲ.</p>
<p> ಆನಂದಮಠದ ‘ಉತ್ಸರ್ಗ’ ಅಥವಾ ಸಮರ್ಪಣೆಯಲ್ಲಿ ಬಂಕಿಮನು ‘ಸ್ವರ್ಗಕ್ಕೂ ಮರ್ತ್ಯಕ್ಕೂ ಸಂಬಂಧವಿದೆ’ ಆ ಸಂಬಂಧವನ್ನು ಉಳಿಸಿಕೊಳ್ಳುವ ನಿಮಿತ್ತದಿಂದ ಈ ಗ್ರಂಥಕ್ಕೆ ಹೀಗೆ ಸಮರ್ಪಣ ಬರೆಯ ಲಾಯಿತು.’ ಎಂದು ಹೇಳಿದ್ದಾನೆ.; ಇದು ಸ್ವರ್ಗಸ್ಥನಾಗಿದ್ದ ಅವನ ಆಪ್ತಸ್ನೇಹಿತ ದೀನಬಂಧುವಮಿತ್ರನಿಗೆ ಅರ್ಪಿಸಿದ್ದಂತೆ.</p>
<p> ಅನಂತರ ‘ಯೇ ತು ಸರ್ವಾಣಿ ಕರ್ಮಾಣಿ. . .ಧನಂಜಯ’ ಎಂಬ ಗೀತೆಯ (
XII 
೬-೯) ಶ್ಲೋಕ ಗಳನ್ನು ಉದ್ಧರಿಸಿದ್ದಾನೆ; ಇವು ಭಕ್ತಿಯೋಗ ಪ್ರತಿಪಾದಕವಾದವು. ಈಶ್ವರಾರ್ಪಣ ಬುದ್ಧಿಯಿಂದ ಕರ್ಮಮಾಡ ಬೇಕು; ಈಶ್ವರನಲ್ಲಿ ಸ್ಥಿರಬುದ್ಧಿ ಇರಬೇಕು; ಅದು ಸಾಧ್ಯವಿಲ್ಲದಿದ್ದರೆ ಅಭ್ಯಾಸದಿಂದ ಅವನನ್ನು ಪಡೆಯುವ ಇಚ್ಛೆ ಇರಬೇಕು-ಎಂಬುದು ಅದರ ಸಾರ. ಆದ್ದರಿಂದ ‘ಆನಂದಮಠ’ದಲ್ಲಿರುವುದು ಬರಿಯ ಕ್ಷಾಮ ದಂಗೆ ಹತ್ಯಗಳ ವರ್ಣನೆಯಲ್ಲ. ಒಂದು ಹಿರಿಯ ಆದರ್ಶದ ಪ್ರತಿಪಾದನೆ.</p>
<p> ಇದು ಕಥಾಸಂಗ್ರಹ:-</p>
<p class="text-center">ಪ್ರಥಮ ಖಂಡ</p>
<p> ಕ್ರಿ. ಶ. ೧೭೭೧ರಲ್ಲಿ ಬಂಗಾಳಾ ದೇಶಅದಲ್ಲಿ ವೀರಕ್ಷಾಮ. ಆಗ ಪದಚಿಹ್ನವೆಂಬ ಗ್ರಾಮದಲ್ಲಿದ್ದ ಮಹೇಂದ್ರನೆಂಬ ಶ್ರೀಮಂತನು ತನ್ನ ಹೆಂಡತಿ ಕಲ್ಯಾಣಿ ಮತ್ತು ಹೆಣ್ಣು ಮಗು ಸುಕುಮಾರಿ ಇವರೊಡನೆ ನಿರ್ಜನವಾದ ಆ ಊರನ್ನು ಬಿಟ್ಟು ಯಾವುದಾದರೂ ದೊಡ್ಡ ನಗರಕ್ಕೆ ಹೋಗೋಣವೆಂದು ಹೊರಟನು. ಏಕೆಂದರೆ ಆ ಗ್ರಾಮದಲ್ಲಿ ಅವನ ಪರಿವಾರದವರೆಲ್ಲಾ ಓಡಿಹೋಗಿದ್ದರು, ಇಲ್ಲ ಸತ್ತು ಹೋಗಿದ್ದರು. ಊರಲ್ಲಿ ಯಾರಿಗೂ ತಿನ್ನುವುದಕ್ಕೆ ಏನೂ ಇಲ್ಲ. ಡಕಾಯಿತರ ಭಯ. ಆದ್ದರಿಂದ ಅವನು ಸ್ವಲ್ಪ ಹಣವನ್ನೂ ಒಂದು ಬಂದೂಕವನ್ನು ತೆಗೆದುಕೊಂಡು ಮಗುವನ್ನು ಎತ್ತಿಕೊಂಡು ಹೊರಟನು. ಕಲ್ಯಾಣೀಯು ಒಂದು ವಿಷದ ಡಬ್ಬಿಯನ್ನು ತೆಗೆದುಕೊಂಡಳು. ನೆಲ ಕೆಂಡದಂತೆ ಸುಡುತ್ತಿತ್ತು; ದಾರಿಯಲ್ಲಿ ಕೊಳದ ಕೆಸರು ನೀರನ್ನು ಕುಡಿದು ಮರದ ನೆರಳು ಸಿಕ್ಕಿದ ಕಡೆ ಕುಳಿತು ಸಂಜೆಯ ಹೊತ್ತಿಗೆ ಒಂದು ಸತ್ರಕ್ಕೆ ಸೇರಿದರು. ಅಲ್ಲಿ ಯಾರೂ ಇಲ್ಲ. ಮಹೇಂದ್ರನು ಅಲ್ಲಿ ಬಿದ್ದಿದ್ದ ಒಂದು ಕುಡಿಕೆಯನ್ನು ತೆಗೆದುಕೊಂಡು ಅಲ್ಲೆಲ್ಲಾದರೂ ಯಾರ ಮನೆಯಲ್ಲಾದರೂ ಮಗುವಿಗೆ ಹಾಲು ಸಿಕ್ಕೀತೇನೋ ನೋಡುತ್ತೇನೆಂದು ಹೆಂಡತಿಯನ್ನೂ ಮಗುವನ್ನೂ ಅಲ್ಲಿಯೇ ಬಿಟ್ಟು ಹೋದನು. (೧).</p>
<p> ಅವನು ಹಿಂತಿರುಗು ಬರುವ ಹೊತ್ತಿಗೆ ಕ್ಷಾಮಪೀಡಿತರಾದ ಕೆಲವು ಜನರು ಬಂದು ಕಲ್ಯಾಣಿಯನ್ನೂ ಅವಳ ಮಗುವನ್ನೂ ಹೊತ್ತುಕೊಂಡು ಒಂದು ಕಾಡಿಗೆ ಹೋದರು. ಅಲ್ಲಿ ಅವರು ಜಗಳ ಕಾದು ತಮ್ಮ ಮುಖಂಡನನ್ನು ಕೊಂದು, ಕಲ್ಯಾಣಿಯನ್ನು ಕೊಂಡು ತಿನ್ನುವೆವೆಂದು ನೋಡಿದಾಗ ಅವಳು ಅಲ್ಲಿರಲಿಲ್ಲ; ಅವರು ಜಗಳ ಕಾಯುತ್ತಿದ್ದಾಗ ಮಗುವನ್ನು ಎತ್ತಿಕೊಂಡು ಕಾಡಿನೊಳಗೆ ಹೊರಟುಹೋಗಿದ್ದಳು. ಒಂದು ಮರದ ಕೆಳಗೆ ಮೂರ್ಛಿತಳಾಗಿ ಬಿದ್ದಿದ್ದ ಅವಳನ್ನೂ ಮಗುವನ್ನೂ ಸತ್ಯಾನಂದನು ‘ಆನಂದಮಠ’ಕ್ಕೆ ಕರೆದುಕೊಂಡು ಹೋದನು. ಅವಳಿಗೆ ಪ್ರಜ್ಞೆ ಬಂದಾಗ ‘ಮಗುವಿಗೆ ಕುಡಿಸಿ ನೀನೂ ಕುಡಿ’ ಎಂದು ಹಾಲುತಂದುಕೊಟ್ಟನು. ಅವಳು ಮಗುವಿಗೆಕುಡಿಸಿ, ತಾನು ಗಂಡನ ವೃತ್ತಾಂತವನ್ನು ತಿಳಿಯು ವವರೆಗೂ ಕುಡಿಯುವುದಿಲ್ಲವೆಂದಳು. ಅವಳು ಮಹೇಂದ್ರನ ಹೆಂಡತಿಯೆಂದು ತಿಳಿದು ಸತ್ಯಾನಂದನು ಅವನನ್ನು ಹುಡುಕಿ ಕೊಂಡು ಬರುತ್ತೇನೆಂದು ಹೊರಟನು. ಮುರಷಿದಾಬಾದ್​ ಕಲ್ಕತ್ತೆಗಳಿಗೆ ಹೋಗುವ ರಸ್ತೆಯ ಪಕ್ಕದಲ್ಲಿ ಒಂದು ಗುಡ್ಡ; ಅದರ ಹತ್ತಿರದಲ್ಲಿ ಆಯುಧಪಾಣಿಗಳಾದ ನೂರಾರು ಜನ ಸೇರಿದ್ದರು; ಸತ್ಯಾನಂದನು ಅವರ ಮಧ್ಯೆ ಹೋಗಿ ಭವಾನಂದನೆಂಬ ಸಂನ್ಯಾಸಿಯೊಬ್ಬನನ್ನು ಕರೆದು ಕಲ್ಯಾಣಿಯ ವೃತ್ತಾಂತವನ್ನು ತಿಳಿಸಿ ಮಹೇಂದ್ರನನ್ನು ಹುಡುಕುವಂತೆ ಹೇಳಿದನು. (೨-೬)</p>
<p> ಅತ್ತ ಮಹೇಂದ್ರನು ನಗರಕ್ಕಾದರೂ ಹೋಗಿ ಸರ್ಕಾರಕ್ಕೆ ತಿಳಿಸಿ ತನ್ನ ಹೆಂಡತಿ ಮಕ್ಕಳನ್ನು ಹುಡುಕಿಸೋಣವೆಂದು ಆ ರಸ್ತೆಯಲ್ಲಿ ಹೋಗುತ್ತಿದ್ದನು. ಆಗ ಕಂಪೆನಿಯವರು ಎತ್ತಿನ ಗಾಡಿಗಳಲ್ಲಿ ಕಲ್ಕತ್ತೆಗೆ ಹಣವನ್ನು ಸಾಗಿಸುತ್ತಿದ್ದರು; ಹಿಂದೆ ಮುಂದೆ ಪಹರೆಯಿತ್ತು; ಇವರ ತಂಟೆ ಏಕೆಂದು ಮಹೇಂದ್ರನು ಸರದು ಅರಣ್ಯದಲ್ಲಿ ಮರೆಯಾದನು; ಅದನ್ನು ನೋಡಿ ಯಾವನೋ ಡಕಾಯಿತನು ಓಡಿಹೋಗುತ್ತನೆಂದು ಅವನನ್ನು ಸಿಪಾಯಿಗಳು ಹಿಡಿದು ಕೈಕಾಲುಕಟ್ಟಿ ಗಾಡಿಯಲ್ಲಿ ಹಾಕಿ ಕೊಂಡು ಹೋದರು. ಭವಾನಂದನು ಮಹೇಂದ್ರನನ್ನು ಹುಡುಕುತ್ತಾ ಅದೇ ದಾರಿಯಲ್ಲಿ ಹೋಗುತ್ತಿರಲು ಸಿಪಾಯಿಗಳು ಅವನನ್ನೂ ಹಿಡಿದು ಕೈಕಾಲು ಕಟ್ಟಿ ಮಹೇಂದ್ರನಿದ್ದ ಗಾಡಿಯಲ್ಲಿ ಹಾಕಿದರು. ಇಬ್ಬರೂ ತಮಗೆ ಕಟ್ಟಿದ್ದ ಹಗ್ಗವನ್ನು ಚಕ್ರಕ್ಕೆ ಕೊಟ್ಟು ಕತ್ತರಿಸಿಕೊಂಡು ಬಿಡುಗಡೆಯಾದರು. ಗಾಡಿಗಳು ಹಿಂದೆ ಹೇಳಿದ ಗುಡ್ಡದ ಹತ್ತಿರಕ್ಕೆ ಬಂದಾಗ ಸಂನ್ಯಾಸಿ ಪಡೆಯವರು ಅವನ್ನು ಮುತ್ತಿ ಸಿಪಾಯಿಗಳ ಮುಖಂಡನಾದ ಬಿಳಿಯನನ್ನು ಕತ್ತರಿಸಿ, ಸಿಪಾಯಿಗಳನ್ನೆಲ್ಲಾ ಹೊಡೆದು ಹಣದ ಪೆಟ್ಟಿಗೆಗಳನ್ನು ಹೊತ್ತುಕೊಂಡು ಹೋದರು. (೭-೮)</p>
<p> ಭವಾನಂದನು ಮಹೇಂದ್ರನಿಗೆ ಅವನ ಹೆಂಡತಿಮಕ್ಕಳನ್ನು ತೋರಿಸುವುದಾಗಿ ಹೇಳಿ ತನ್ನ ಜೊತೆಯಲ್ಲಿ ಕರೆದು ಕೊಂಡು ಹೋಗುತ್ತ, ದಾರಿಯಲ್ಲಿ ‘ವಂದೇ ಮಾತರಂ’ ಗೀತೆಯನ್ನು ಹಾಡಿ, ದೇಶವೇ ತಮ್ಮ ತಾಯಿಯೆಂದೂ, ತಾವು ಅವಳ ‘ಸಂತಾನ’ರೆಂದೂ, ಅವಳ ಪ್ರಕೃತಿ ದುಃಸ್ಥಿತಿಯನ್ನು ನಿವಾರಿಸಲು ತಾವು ದೀಕ್ಷೆ ವಹಿಸಿದ್ದರೆಂದೂ, ತಮ್ಮಂಥವರು ಸಾವಿರಾರು ಜನರಿದ್ದರೆಂದೂ, ತಿಳಿಯ ಹೇಳಿದನು. ಮಹೇಂದ್ರನಿಗೆ ಉತ್ಸಾಹ ತುಂಬಿತು; ಆದರೆ ಈ ವ್ರತವನ್ನು ಹಿಡಿದವರು ಹೆಂಡತಿ ಮಕ್ಕಳನ್ನು ಬಿಟ್ಟಿರಬೇಕೆಂದು ಕೇಳಿದ ಕೂಡಲೆ ತನಗೆ ಈ ವ್ರತ ಬೇಡವೆಂದನು. ಮರುದಿನ ಬೆಳಗ್ಗೆ ಭವಾನಂದನು ಮಹೇಂದ್ರನಿಗೆ ಸತ್ಯಾನಂದನ ದರ್ಶನಮಾಡಿಸಿದನು. ಸತ್ಯಾನಂದನು ಮಹೇಂದ್ರನಿಗೆ ಅವನ ಹೆಂಡತಿಮಕ್ಕಳನ್ನು ತೋರಿಸು ತ್ತೇನೆಂದು ಕರೆದುಕೊಂಡು ಹೋಗುತ್ತ ದಾರಿಯಲ್ಲಿ ನಾಲ್ಕು ದೇವತಾಮೂರ್ತಿಗಳನ್ನು ತೋರಿಸಿದನು-೧. ವಿಷ್ಣುವಿನ ತೊಡೆಯ ಮೇಲೆ ಕುಳಿತಿರುವ ಮೋಹಿನೀ ಮೂರ್ತಿ, ೨. ಕಾಡುಮೃಗಗಳನ್ನು ವಶಪಡಿಸಿಕೊಂಡು ಕುಳಿತಿದ್ದ ಜಗದ್ಧಾತ್ರಿ, ೩. ಎಲ್ಲವನ್ನೂ ಕಳೆದುಕೊಂಡು ನಗ್ನಳಾಗಿ, ಕಂಕಾಳ ಮಾಲೆ ಧರಿಸಿ ಶಿವನನ್ನು ಮೆಟ್ಟಿನಿಂತಿರುವ ಕಾಳೀಮೂರ್ತಿ, ೪. ಸ್ವರ್ಣ ನಿರ್ಮಿತ ದಶಭುಜಮೂರ್ತಿ. ಇವು ಕ್ರಮವಾಗಿ ಮಾತೆಯ ನಿಜಸ್ವರೂಪ, ಅವಳು ಇದ್ದದ್ದು, ಇರುವುದು, ಮುಂದೆ ಆಗ ಬೇಕಾದದ್ದು- ಇವನ್ನು ಸೂಚಿಸುವುವೆಂದು ವಿವರಿಸಿದನು. ಮಹೇಂದ್ರನಿಗೆ ತನ್ನ ಹೆಂಡತಿ ಮಕ್ಕಳಿಗೆ ಹೇಳಿಬಿಟ್ಟು ತಾನೂ ವ್ರತವನ್ನು ಕೈಕೊಳ್ಳೋಣವೆನ್ನಿಸಿತು. ಹಿಂತಿರುಗಿಬಂದ ದಾರಿಯಲ್ಲಿ ಹೋದರೆ ಬಾಗಿಲಲ್ಲಿ ಅವನ ಹೆಂಡತಿ ಮಕ್ಕಳಿರುವರೆಂದು ತಿಳಿಸಿ ಸತ್ಯಾನಂದನು ಹೊರಟುಹೋದನು. (೯-೧೧)</p>
<p> ಮಹೇಂದ್ರನು ಹೆಂಡತಿಮಕ್ಕಳನ್ನು ಕಂಡು ದುಃಖಶಮನ ಮಾಡಿಕೊಂಡು ಸತ್ಯಾನಂದನ ಅನುಚರನು ತಂದಿಟ್ಟಿದ್ದ ಹಣ್ಣಹಂಪಲುಗಳನ್ನು ಸೇವಿಸಿದನು; ಕಲ್ಯಾಣಿಯೂ ಸೇವಿಸಿ ಮಗುವಿಗೆ ಹಾಲು ಹಾಕಿದಳು. ಸ್ವಲ್ಪ ವಿಶ್ರಮಿಸಿಕೊಂಡ ನಂತರ ಮುಂದೇನು ಮಾಡಬೇಕೆಂಬ ಯೋಚನೆ ಬಂದು ಕಲ್ಯಾಣಿಯು ‘ಮನೆಯಲ್ಲಿದ್ದರೆ ವಿಪತ್ತೆಂದು ಹೊರಗೆ ಬಂದರೆ ಇಲ್ಲಿ ಇನ್ನೂ ಹೆಚ್ಚಿನ ವಿಪತ್ತು; ಆದ್ದರಿಂದ ಮನೆಗೇ ಹೋಗೋಣ’ ಎಂದಳು. ಅವಳನ್ನು ಮನೆಯಲ್ಲಿರಿಸಿ ಏನಾದರೂ ಏರ್ಪಾಡು ಮಾಡಿ ತಾನು ಸಂತಾನ ವ್ರತವನ್ನು ಕೈಕೊಳ್ಳಬೇಕೆಂದು ಯೋಚಿಸಿದ್ದದ್ದರಿಂದ ಮಹೇಂದ್ರನು ಅದಕ್ಕೆ ಒಪ್ಪಿದನು. ಊರಿಗೆ ಹೋಗುವ ದಾರಿ ಗೊತ್ತಾಗದೆ ತೊಳಲುತ್ತಿದ್ದಾಗ ಧೀರಾನಂದನು ಅವರನ್ನು ರಸ್ತೆಗೆ ತಂದು ಬಿಟ್ಟನು; ಹತ್ತಿರಲ್ಲಿ ಹರಿಯುತ್ತಿದ್ದ ಒಂದುಸಣ್ಣ ಹೊಳೆಯಹತ್ತಿರ ಅವರು ಕುಳಿತುಕೊಂಡರು. ಮಹೇಂದ್ರನು ಕಲ್ಯಾಣಿಯನ್ನು ಬಿಟ್ಟಮೇಲೆ ನಡೆದ ಸಂಗತಿ ಯನ್ನೆಲ್ಲಾ ತಿಳಿಸಿದನು. ಕಲ್ಯಾಣಿಯು ತನ್ನ ಸ್ವಪ್ನದಲ್ಲಿ ಒಬ್ಬ ದೇವೀ ಮೂರ್ತಿಯು ಕಾಣಿಸಿಕೊಂಡು ‘ನೀನು ನನ್ನಲ್ಲಿಗೆ ಬಂದು ಬಿಡು; ನಿನ್ನಿಂದ ಮಹೇಂದ್ರನು ನನ್ನ ಸೇವೆ ಸಲ್ಲಿಸಲು ಅಡ್ಡಿಯಾಗಿದೆ!’ ಎಂದು ಆಜ್ಞೆ ಮಾಡಿದುದಾಗಿ ತಿಳಿಸಿದಳು. ಅವಳಿಗೆ ವಿಷತಿಂದು ಸಾಯೋಣವೆಂಬ ಯೋಚನೆ ಬಂದಿತ್ತೆಂದೂ ಆದರೆ ಗಂಡನನ್ನೂ ಮಗುವನ್ನೂಬಿಟ್ಟು ವೈಕುಂಠಕ್ಕೆ ಹೋಗಲಾ ರಳೆಂದೂ ಹೇಳಿ ಕೈಯಲ್ಲಿಹಿಡಿದಿದ್ದ ವಿಷಭರಣಿಯನ್ನು ನೆಲದಮೇಲೆ ಇಟ್ಟಳು. ಗಂಡನೊಡನೆ ಮಾತನಾಡುತ್ತಿದ್ದಾಗ ಮಗುವು ಅದನ್ನು ಆಟದ ಸಾಮಾನೆಂದು ತೆಗೆದುಕೊಂಡು ಕುಟ್ಟಿದಾಗ ಅದರ ಮುಚ್ಚಳ ತೆರೆದು ಅದರೊಳಗೆಇದ್ದ ವಿಷದ ಗುಳಿಗೆ ಕೆಳಕ್ಕೆ ಬಿತ್ತು. ಅದೂ ಆಟದ್ದೆಂದು ತಿಳಿದುಕೊಂಡು ಅದು ಬಾಯಲ್ಲಿ ಹಾಕಿಕೊಂಡಿತು. ಕಲ್ಯಾಣಿಯು ಮಗುವಿನ ಬಾಯಿಗೆ ಬೆರಳು ಹಾಕಿ ಗುಳಿಗೆಯನ್ನು ಹೊರಕ್ಕೆತೆಗೆದಳು. ವಿಷ ಸ್ವಲ್ಪಮಾತ್ರ ಮಗುವಿನ ಹೊಟ್ಟೆಗೆಹೋಗಿತ್ತು. ಅಷ್ಟಕ್ಕೇ ಅದು ಅಸ್ಥಾವಸ್ಥೆ ಯಾಗಿತ್ತು; ಅದನ್ನು ನೋಡಿ ‘ನಾನು ಹಿಂದುಮುಂದು ನೋಡಿದ್ದಕ್ಕೆ ದೇವರುಶಿಕ್ಷೆ ಮಾಡಿದ್ದಾನೆ; ಮಗುವನ್ನು ಕಳೆದುಕೊಂಡೆ; ನಿನ್ನನ್ನೂ ಕಳೆದುಕೊಂಡುಬಿಡುತ್ತೇನೆಯೋ ಏನೋ! ನಿನ್ನದಾರಿ ಸುಗಮವಾಗಲಿ!’ ಎಂದು ವಿಷಗುಳಿಗೆಯನ್ನು ಬಾಯಿ ಯೊಳಕ್ಕೆ ಹಾಕಿಕೊಂಡು ನುಂಗಿಬಿಟ್ಟಳು; ಮಹೇಂದ್ರನು ವ್ಯಥೆಪಡುತ್ತಿದ್ದಾಗ ಸತ್ಯಾನಂದನು ‘ಹರೇ ಮುರಾರೇ" ಗಾನಮಾಡುತ್ತ ಬಂದು ಮಹೇಂದ್ರನನ್ನು ಸಮಾಧಾನ ಪಡಿಸುತ್ತಿರಲು ಸಿಪಾಯಿಗಳು ಬಂದು ಅವರನ್ನು ಎಳೆದುಕೊಂಡು ಹೋಗಿ ಸೆರೆಯಲ್ಲಿ ಹಾಕಿದರು. ದಾರಿಯಲ್ಲಿ ಸತ್ಯಾನಂದನು ಹರಿನಾಮಸಂಕೀರ್ತನೆ ಮಾಡುವ ನೆವದಿಂದ ‘ಹೊಳೆಯ ತೀರದಲ್ಲಿ ಹೆಂಗಸು</p>
<p>ಬಿದ್ದಿದ್ದಾಳೆ; ತಡಮಾಡಬೇಡ!’ ಎಂದು ಸಂಸ್ಕೃತದಲ್ಲಿ ಕೂಗಿ ಹೇಳಿದನು. (೧೨-೧೪)</p>
<p> ಜೀವಾನಂದನು ಸತ್ಯಾನಂದನ ಗಾನವನ್ನು ಕೇಳಿ ಹೊಳೆಯ ಹತ್ತಿರ ಚೇತರಿಸಿಕೊಂಡು ತಾಯಿಯ ದೇಹದ ಹತ್ತಿರ ಆಡುತ್ತಿದ್ದ ಮಗುವನ್ನು ಎತ್ತಿಕೊಂಡು ಹೋಗಿ ಭೈರವೀ ಪುರದಲ್ಲಿದ್ದ ತನ್ನ ತಂಗಿ ನಿಮಾಯಿಮಣಿಯ ಹತ್ತಿರ ಬಿಟ್ಟನು. ಅವಳು ಮಗುವನ್ನು ಆದರಿಸಿ ಅಣ್ಣನಿಗೆ ಊಟ ಮಾಡಿಸಿ ಅವನ ಹೆಂಡತಿ ಶಾಂತಿಯನ್ನು ನೋಡಿ ಹೋಗಬೇಕೆಂದು ಬಲವಂತ ಪಡಿಸಿದಳು. ಶಾಂತಿ ಇಪ್ಪತ್ತೈದುವರ್ಷದ ಸುಂದರಯುವತಿ; ಆದರೆ ಹರಿದು ಗಂಟುಹಾಕಿದ ಕೊಳಕು ಸೀರೆಯನ್ನುಟ್ಟು, ಭಿಕಾರಿಯಂತೆ ಒಂದು ಗುಡಿಸಿಲಿನಲ್ಲಿ ವಾಸಿಸಿಕೊಂಡಿದ್ದಳು. ಜೀವಾನಂದನು ಅವಳಿಗಾಗಿ ತುಂಬ ಶೋಕಿಸಿ ‘ನಿನ್ನನ್ನು ನೋಡಿದಮೇಲೆ ನನಗೆ ಹಿಂದಿರುಗಲು ಮನಸ್ಸಿಲ್ಲ; ನಡೆ, ಮನೆಗೆ ಹೋಗೋಣ!’ ಎಂದನು. ಅವಳು ಒಪ್ಪಲಿಲ್ಲ. ‘ಹೆಂಗಸಿಗಾಗಿ ವೀರಧರ್ಮವನ್ನು ತ್ಯಜಿಸಬೇಡ!’ ಎಂದಳು. ಅವನು ಹಿಂತಿರುಗಿ ಹೋದನು. (೧೫-೧೬)</p>
<p> ಸತ್ಯಾನಂದನ ಸಂಗತಿಯನ್ನು ತಿಳಿಯಲೋಸುಗ ಮೊಗಲ ಸಿಪಾಯಿಯ ವೇಷ ತಾಳಿ ಹೋಗುತ್ತಿದ್ದ ಭವಾನಂದನು ಹೊಳೆಯ ತೀರದಲ್ಲಿ ಬಿದ್ದಿದ್ದ ಕಲ್ಯಾಣಿಗೆ ಚಿಕಿತ್ಸೆನಡಸಿ ಅರ್ಧಚೇತನ ಬಂದಿದ್ದ ಆ ದೇಹವನ್ನು ಕುದುರೆಯಮೇಲೆ ಹಾಕಿ ಕೊಂಡು ಹೊರಟು ನಗರದಲ್ಲಿ ಗೌರಿದೇವಿಯೆಂಬ ವಿಧವೆಯ ಮನೆಯಲ್ಲಿ ಬಿಟ್ಟು ಬಂದನು. ಅಂದಿನ ಸಂಜೆಯೊಳಗಾಗಿ ಸಾವಿರಾರುಜನರಿಗೆ ಸತ್ಯಾನಂದನು ಬಂಧಿತನಾಗಿದ್ದ ಸಂಗತಿತಿಳಿದು ಅವರೆಲ್ಲರೂ ಸೆರೆಮನೆಯನ್ನು ಮುರಿದು ಪಹರೆಯವನ್ನು ಕೊಂದು ಅವನನ್ನು ಬಿಡಿಸಿದರು. ಒಂದು ದಳ ಪರಗಣ ಸಿಪಾಯಿಗಳು ಬಂದೂಕ ಫಿರಂಗಿಗಳನ್ನು ತಂದು ಅವರನ್ನೆದುರಿ ಸಿದರು. ಸಂತಾನರು ಸೋರು ಓಡಿದರು. (೧೭-೧೮)</p>
<p class="text-center">ದ್ವಿತೀಯ ಖಂಡ</p>
<p> ಶಾಂತಿಯ ಬಾಲ್ಯಚರಿತ್ರೆ. ಅವಳು ಒಬ್ಬ ಉಪಾಧ್ಯಾಯನ ಮಗಳು. ಮಗುವಾಗಿದ್ದಾಗಲೇ ತಾಯಿ ಸತ್ತುಹೋದದ್ದ ರಿಂದ, ತಂದೆಯ ಜೊತೆಯಲ್ಲಿ ಶಾಲೆಯಹುಡುಗರೊಡನೆ ಗಂಡುಹುಡುಗನಂತೆಯೇ ಬೆಳದಳು. ತಂದೆಯು ಸತ್ತುಹೋಗಲು ಅವನ ಶಿಷ್ಯರಲ್ಲೊಬ್ಬನಾದ ಜೀವಾನಂದನು ಅವಳನ್ನು ತನ್ನ ಮನೆಗೆ ಕರೆತಂದು ಮದುವೆ ಮಾಡಿಕೊಂಡನು. ಅವಳೂ ಒಂದುಸಂನ್ಯಾಸಿ ದಳದೊಡನೆ ಸೇರಿ ಊರೂರು ತಿರುಗಿ ತಂದೆಯಿಂದ ಕಲಿತ ಕಾವ್ಯಶಾಸ್ತ್ರಗಳ ಓದುನ್ನು ಮುಂದುವರಿಸಿದಳು. ಅಂಗಸಾಧನೆಯನ್ನು ಮಾಡಿದಳು; ನಿರ್ಭಯವಾಗಿ ಭಿಕ್ಷದಿಂದ ಜೀವಿಸುತ್ತ ಕೊನೆಗೆ ಅತ್ತೆಯ ಮನೆಗೆ ಹಿಂತಿರುಗಿ ಬಂದಳು. ಅಷ್ಟು ಹೊತ್ತಿಗೆ ಮಾವ ಸತ್ತುಹೋಗಿದ್ದನು. ಅತ್ತೆ ಮನೆಗೆ ಸೇರಿಸಲಿಲ್ಲ; ಆಗ ಜೀವಾನಂದನು ಅವಳನ್ನು ಕರೆದುಕೊಂಡು ಭೈರವೀಪುರದಲ್ಲಿದ್ದ ತಂಗಿಯ ಮನೆಗೆ ಬಂದು ಅಲ್ಲಿ ಒಂದು ಗುಡಿಸಿಲನ್ನು ಕಟ್ಟಿಕೊಂಡು ಸುಖವಾಗಿದ್ದನು. ಈ ಸ್ಥಿತಿಯಲ್ಲಿ ಅವನು ಸತ್ಯಾನಂದನ ಕೈಗೆ ಬಿದ್ದು ದೀಕ್ಷೆ ವಹಿಸಿ ಶಾಂತಿಯನ್ನು ಬಿಟ್ಟುಹೋಗಬೇಕಾಯಿತು.</p>
<p> ಜೀವಾನಂದನು ಹೊರಟುಹೋದಮೇಲೆ ಅವಳ ಮನಸ್ಸು ತಡೆಯದೆ, ಸಂನ್ಯಾಸಿಯವೇಷ ತಳೆದು ಆನಂದಮಠದ ಕಡೆಗೆ ನಡೆದಳು. (೧-೨)</p>
<p> ಸಂತಾನರು ಸೋತಮೇಲೆ ಸತ್ಯಾನಂದನು ಭವಾನಂದ ಜೀವಾನಂದರನ್ನು ಮಠದಲ್ಲಿ ಕೂರಿಸಿಕೊಂಡು ‘ದೈವಾನು ಗ್ರಹದ ಜೊತೆಗೆ ಪುರುಷಪ್ರಯತ್ನವೂ ಬೇಕು. ನಾವು ಮದ್ದುಗುಂಡುಗಳನ್ನು ಸಿದ್ಧ ಮಾಡಿಕೊಳ್ಳಬೇಕು; ಮಹೇಂದ್ರನು ಪದಚಿಹ್ನದಲ್ಲಿ ಅವನ್ನು ತಯಾರಿಸಲಿ; ನಾನು ಸಂಚಾರ ಹೋಗಿ ಕಾರೇಗಾರರನ್ನು ಪದಚಿಹ್ನಕ್ಕೆ ಕಳುಹಿಸುತ್ತೇನೆ; ನೀವು ಯಾರಾದರೂ ಏನಾದರೂ ಅಪರಾಧ ಮಾಡಿದರೆ ನಾನು ಬರುವವರೆಗೆ ಪ್ರಾಯಶ್ಚಿತ್ತ ಮಾಡಿಕೊಳ್ಳಬೇಡಿ’ ಎಂದು ಹೇಳಿದನು. ಮಹೇಂದ್ರನೂ ಇನ್ನೊಬ್ಬ ಹೊಸಬನೂ ವಿಷ್ಣುಸಾಕ್ಷಿಯಾಗಿ ದೀಕ್ಷೆಕೈಕೊಂಡು ತಾಯಿಯ ಉದ್ಧಾರವಾಗುವ ವರೆಗೂ ಎಲ್ಲವನ್ನೂ ತ್ಯಾಗ ಮಾಡಿ, ಇಂದ್ರಿಯ ನಿಗ್ರಹ ಮಾಡಿಕೊಂಡು ಶಸ್ತ್ರಹಿಡಿದು ಯುದ್ಧ ಮಾಡುವುದಕ್ಕೆ ಸಿದ್ಧರಾಗಿ, ರಣದಲ್ಲಿ ಹಿಮ್ಮೆಟ್ಟದೆ ಇರುವುದಾಗಿಯೂ ಪ್ರತಿಜ್ಞೆ ಭಂಗವಾದರೆ ಮರಣ ಹೊಂದುವುದಾಗಿಯೂ, ಮಾತುಕೊಟ್ಟರು. ಅನಂತರ ಸತ್ಯಾನಂದನು ಮಹೇಂದ್ರನನ್ನು ಕುರಿತು ಅವನು ಪದಚಿಹ್ನ ಗ್ರಾಮಕ್ಕೆ ಹಿಂತಿರುಗಿ ಹೋಗಿ ಅಲ್ಲಿ ಕೋಟೆಕೊತ್ತಲ ಕಂದಕಗಳನ್ನು ನಿರ್ಮಿಸಿ ಮದ್ದುಗುಂಡು ಆಯುಧಾದಿಗಳನ್ನು ತಯಾರಿಸಬೇಕೆಂದೂ, ಅಲ್ಲಿಗೆ ಸಂತಾನರ ಖಜಾನೆಯನ್ನೂ ಸಾವಿರ ಸಂತಾನರನ್ನೂ ಕೆಲಸಗಾರರನ್ನೂ ಕಳುಹಿಸಿವುದಾಗಿಯೂ ತಿಳಿಸಿದನು. (೩-೬)</p>
<p> ಸತ್ಯಾನಂದನು ಶಾಂತಿಗೆ ನವೀನಾನಂದನೆಂಬ ಹೆಸರುಕೊಟ್ಟು ಸ್ವಲ್ಪ ಹೊತ್ತಿನಲ್ಲಿಯೇ ಅವಳು ಗಡ್ಡಮೀಸೆ ಅಂಟಿಸಿ ಕೊಂಡಿದ್ದ ಹೆಂಗಸೆಂಬುದನ್ನು ಅರಿತನು. ಹೆಂಗಸು ದೀಕ್ಷೆ ವಹಿಸಬಹುದೇ ಇಲ್ಲವೇ ಎಂದು ಚರ್ಚೆಯಾಯಿತು. ಶಾಂತಿಯು ಒಂದು ಉಕ್ಕಿನಬಿಲ್ಲಿಗೆ ಹೆದೆಯೇರಿಸಿ ತಾನು ಸತ್ಯಾನಂದ ಜೀವಾನಂದರಂಥ ಮುಖಂಡರಷ್ಟೇ ಬಾಹುಬಲವುಳ್ಳವಳೆಂದು ತೋರಿಸಿದಳೂ. ಅವಳು ಜೀವಾನಂದನ ಹೆಂಡತಿಯೆಂಬುದೂ ತಿಳಿಯಿತು. ಅವನು ಆಕ್ಷೇಪಿಸಿದನು. ಅವಳು ‘ಗಂಡನನ್ನು ಹೆಂಡತಿ ಅನುಸರಿಸಿದರೆ ಪಾಪವೇ? ಸಂತಾನ ಧರ್ಮಕ್ಕೆ ಅದು ವಿರುದ್ಧವಾದರೆ, ಸಂತಾನ ಧರ್ಮವೇ ಅಧರ್ಮ. ನಾನು ಜೀವಾನಂದನ ಸಹಧರ್ಮಿಣಿ, ಅವನ ಧರ್ಮದಲ್ಲಿ ಸಹಕರಿಸಲು ಬಂದಿದ್ದೇನೆ. ರಾಮಭೀಮ ಅರ್ಜುನ ಮೊದಲಾದ ಮಹಾ ವೀರರೆಲ್ಲರಿಗೂ ಅವರ ಹೆಂಡಿರು ಅವರ ವೀರಧರ್ಮದಲ್ಲಿ ಸಹಾಯಕಿಯರಾಗಿರಲಿಲ್ಲವೇ? ಸುಭದ್ರೆ ಸಾರಥ್ಯ ಮಾಡಲಿಲ್ಲವೇ? ದ್ರೌಪದಿ ಇಲ್ಲದಿದ್ದರೆ ಪಾಂಡವರು ಗೆಲ್ಲುತ್ತಿದ್ದರೇ? ನಾನು ನನ್ನ ಗಂಡನ ಜೊತೆಯಲ್ಲಿ ಬ್ರಹ್ಮ ಚಾರಿಣೀಯಾಗಿರುತ್ತೇನೆ; ಅವನ ವ್ರತಕ್ಕೆಭಂಗ ತರುವುದಿಲ್ಲ’ಎಂದುವಾದಿಸಿದಳು. ಸತ್ಯಾನಂದನು ಸಂತುಷ್ಟನಾಗಿ ‘ಆಗಲಿ ಸ್ವಲ್ಪದಿನ ಪರೀಕ್ಷೆಮಾಡಿ ನೋಡೋಣ’ ಎಂದು ಅವಳಿಗೆ ಮಠದಲ್ಲಿರಲು ಅನುಜ್ಞೆ ಕೊಟ್ಟನು. ಅವಳು ಜೀವನಂದನಿಲ್ಲದಿದ್ದಾಗ ಅವನ ಕೋಣೆಗೆ ಸೇರಿಕೊಂಡಳು. ಅವಳು ಪುರುಷವೇಷದಲ್ಲಿದ್ದರೂ ಜೀವಾನಂದನಿಗೆ ಅವಳ ಗುಟ್ಟುಗೊತ್ತಾಯಿತು
¹
. ಅವನು ಬೇರೆಹಾಸಿಗೆ ಹಾಸಿ ಮಲಗಿ ಬಿಟ್ಟನು. (೭-೮)</p>
<p>_________</p>
<p>1
. 
ಹಿಂದಿನ ಸಂಸ್ಕರಣಗಳಲ್ಲಿ ಶಾಂತಿಯು ಅವನನ್ನು ಮಠದ ಹೊರಕ್ಕೆ ಎಳೆದುಕೊಂಡು ಹೋಗಿ ಕಾಡಿಸುತ್ತಾಳೆ. ಜೀವಾನಂದನಿಗೆ</p>
<p>ಅವಳು ಹೇಳದೆ ಅವಳ ಗುರುತಾಗುವುದಿಲ್ಲ. ಇದು ರಸಿಕ ದಾಂಪತ್ಯ ಜೀವನದಲ್ಲಿ ಸಂಭವವಾದರೂ ಮಠಕ್ಕೂ ಅವರ ವ್ರತಕ್ಕೂ</p>
<p>ಹೊಂದದೆಂದು ಗ್ರಂಥಕಾರನು ಅದನ್ನೆಲ್ಲಾ ಬಿಟ್ಟು ಶಾಂತಿಯನ್ನು ಹೆಚ್ಚು ‘ಶಾಂತ’ಳನ್ನಾಗಿ ಮಾಡಿದ್ದಾನೆ.</p>
<p class="text-center">ತೃತೀಯ ಖಂಡ</p>
<p> ಕ್ಷಾಮದಲ್ಲಿ ಕೋಟ್ಯಂತರ ಜನ ಸತ್ತರು. ಮರುವರ್ಷ ಮಳೆಯಾದರೂ ಬೆಳೆಯುವವರಿರಲಿಲ್ಲ. ದೇಶದಲ್ಲೆಲ್ಲಾ ಕಾಡು ಬೆಳೆದು ಹುಲಿ ಕರಡಿಗಳು ಸೇರಿಕೊಂಡವು. ಕಳ್ಳಕಾಕರು ಸಿಕ್ಕಿದ್ದನ್ನು ಕಿತ್ತುಕೊಂಡು ತಿನ್ನುತ್ತಿದ್ದರು. ಸಂತಾನರ ಕಾಟವನ್ನು ತಪ್ಪಿಸಲು ವಾರನ್​ ಹೇಸ್ಟಿಂಗ್ಸನು ಕ್ಯಾಪ್ಟನ್​ ಥಾಮಸ್​ ಎಂಬವನ ಕೈಕೆಳಗೆ ಕಂಪೆನಿ ಸಿಪಾಯಿಗಳ ಒಂದು ದಳವನನು ಕಳುಹಿಸಿ ಕೊಟ್ಟನು. ಕ್ಯಾಪ್ಟನ್ನನು ಶಿವಗ್ರಾಮದಲ್ಲಿ ಶಿಬಿರ ಮಾಡಿ ಬೇಟೆಗೆ ಹೋಗಿದ್ದಾಗ ಕಾಡಿನಲ್ಲಿ ಶಾಂತಿಯು ಅವನ ಬಂದೂಕನ್ನು ಕಿತ್ತುಕೊಂಡು ಅವನನ್ನು ಮರಳುಮಾಡಿ ಓಡಿಹೋಗಿ ಜೀವಾನಂದನನ್ನು ಸೇರಿಕೊಂಡಳು. (೧-೩)</p>
<p> ಭವಾನಂದನು ಗೌರಿಯ ಮನೆಯಲ್ಲಿದ್ದ ಕಲ್ಯಾಣೀಯನ್ನು ನೋಡಿ ಅವಳನ್ನು ವಶಪಡಿಸಿಕೊಳ್ಳಲು ನೋಡಿದನು. ಅವಳು ಒಪ್ಪಲಿಲ್ಲ. ಅವನು ಮಠಕ್ಕೆ ಬರುತ್ತ ಕಾಡಿನಲ್ಲಿ ಕುಳಿತು ತನ್ನ ಇಂದ್ರಿಯ ದೌರ್ಬಲ್ಯಕ್ಕೆ ಪಶ್ಚಾತ್ತಾಪಪಟ್ಟು ‘ಗುರುವೇ! ನನಗೆ ಧರ್ಮದಲ್ಲಿ ಬುದ್ಧಿ ಇರಲಿ!’ ಎಂದು ಪ್ರಾರ್ಥಿಸಿದನು. ‘ನಿನಗೆ ಧರ್ಮದಲ್ಲಿ ಬುದ್ಧಿ ಇರುತ್ತದೆ; ನಾನು ಆಶೀರ್ವದಿಸುತ್ತೇನೆ!’ ಎಂದು ಉತ್ತರ ಬಂತು. ಅದು ಯಾರು ಎಂದು ಅವನಿಗೆ ತಿಳಿಯಲಿಲ್ಲ. ಮರುದಿನ ಬೆಳಗ್ಗೆ ಅನು ಮಠಕ್ಕೆ ಹೋದಾಗ ಸತ್ಯಾನಂದನು ಹಿಂತಿರುಗಿ ಬಂದಿದ್ದನೆಂದು ಗೊತ್ತಾಯಿತು. ಭವಾನಂದನು ಕಲ್ಯಾಣಿಗೆ ಹೇಳಿದ ಮಾತುಗಳನ್ನು ಅನು ಕಿವಿಯಾರ ಕೇಳಿದ್ದನು. (೪-೭)</p>
<p> ಸತ್ಯಾನಂದನು ಹಿಂತಿರುಗಿ ಬಂದ ಸಮಾಚಾರವನ್ನು ತಿಳಿದು ಅವನ ಸಂದೇಶವನ್ನು ಕೇಳುವ ಸಲುವಾಗಿ ಹತ್ತು ಸಾವಿರ ಸಂತಾನರು ‘ಥಾಮಸನು ಬಹುಜನ ಸಂತಾನರನ್ನು ನಾಶಮಾಡಿದ್ದಾನೆ. ಇಂದು ರಾತ್ರಿ ನಾವು ಅವನನ್ನು ಕೊಲ್ಲಬೇಕು’ ಎಂದು ಹೇಳಿದನು. ಅಷ್ಟುಹೊತ್ತಿಗೆ ಫಿರಂಗಿಯ ಸದ್ದು ಕೇಳಿಸಿತು. ಥಾಮಸನು ಅವರನ್ನು ಮುತ್ತಿದ್ದನು. ‘ನೀವು ಹತ್ತು ಸಹಸ್ರ ಜನವಿದ್ದೀತಿ; ಅವನ ಫಿರಂಗಿಯನ್ನು ಕಿತ್ತುಕೊಳ್ಳಿ!’ ಎಂದು ಸತ್ಯಾನಂದನು ಆಜ್ಞೆ ಮಾಡಿದನು. ಅನೇಕರು ಹತರಾದರು. ಜೀವಾನಂದನೂ ಭವಾನಂದನೂ ಸಾಯುವುದಕ್ಕೆ ತಾನು ಮುಂದು ನಾನು ಮಉಂದು ಎಂದು ಮುಂದುವರಿದರು. ಭವಾನಂದನು ಹಠಾತ್ತನೆ ತನ್ನ ಅಸಂಖ್ಯಾತ ಜನರೊಡನೆ ಮೇಲೆ ಬಿದ್ದು ಥಾಮಸನನ್ನು ಸೆರೆಹಿಡಿದನು. ಅನಂತರ ಜೀವಾನಂದ ಧೀರಾನಂದರೊಡನೆ ಕತ್ತಿ ಹಿಡಿದು ಮುನ್ನುಗ್ಗಿ ಫಿರಂಗಿಯ ಹತ್ತಿರವಿದ್ದ ಗೋಲಂದಾಜರನ್ನು ಕೊಂದು ಅದನ್ನು ವಶಪಡಿಸಿಕೊಂಡು ಶತ್ರುಗಳ ಮೇಲೆ ತಿರುಗಿಸಿದನು. ಅಷ್ಟು ಹೊತ್ತಿಗೆ ಹಿಂದಿನಿಂದ ಮಹೇಂದ್ರನ ಫಿರಂಗಿಗಳು ಬಂದು ಶತ್ರುಗಳ ಮೇಲೆ ಗುಂಡಿನ ಮಳೆ ಕರೆದವು. ಇಂಗ್ಲಷರು ಸೋಲನ್ನು ಒಪ್ಪಿಕೊಂಡು ಭವಾನಂದನಿಗೆ ಹೇಳಿಕಳುಹಿಸಿದರು. ಆದರೆ ಅವನು ಯುದ್ಧವನ್ನು ನಿಲ್ಲಿಸಲಿಲ್ಲ; ಅಂದು ಸಾಯಲು ನಿರ್ಧರಿಸಿದ್ದನು. ಆದ್ದರಿಂದ ಮುಂದುವರಿದು ಯುದ್ಧ ಮಾಡುತ್ತ ‘ವಂದೇ ಮಾತರಂ’ ಹಾಡುತ್ತ ಮಡಿದನು. ಥಾಮಸನು ತನ್ನ ಕಡೆಯವನೊಬ್ಬನಿಗೆ ಆಜ್ಞೆಮಾಡಿ ಅವನ ಗುಂಡಿನಿಂದ ಪ್ರಾಣಬಿಟ್ಟನು.- ಶತ್ರುವಶವಾಗಲು ಅವನು ಇಷ್ಟಪಡಲಿಲ್ಲ. (೮-೧೧)</p>
<p> ವಿಜಯೋತ್ಸವವಾದ ಮೇಲೆ ಯುದ್ಧದಲ್ಲಿ ಹತರಾದವರನ್ನು ಒಪ್ಪಮಾಡಿ ಅಂದು ಜಯವನ್ನು ಗಳಿಸಿಕೊಟ್ಟ ಭವಾನಂದನ ದೇಹವನ್ನು ತುಂಬ ಗೌರವದೊಡನೆ ಸಂಸ್ಕಾರಗೊಳಿಸಲಾಯಿತು. ವರೇಂದ್ರ ಭೂಮಿಯಲ್ಲಿ ಸಂತಾನರು ತಮ್ಮ ರಾಜ್ಯವನ್ನು ಸ್ಥಾಪಿಸಬಹುದೆಂದೂ, ಉದ್ದೇಶ ಸಿದ್ಧಿಯಾದ್ದರಿಂದ ದೀಕ್ಷೆ ವಹಿಸಿದ್ದವರೆಲ್ಲರೂ ಅವರವರ ಉದ್ಯೋಗಕ್ಕೆ ಹಿಂತಿರುಗಿಹೋಗಬಹುದೆಂದೂ ಸತ್ಯಾನಂದನು ಅನುಜ್ಞೆಕೊಟ್ಟನು. ಮಹೇಂದ್ರನನ್ನು ಕರೆದು ‘‘ಭವಾನಂದ ಜೀವಾನಂದ ರಿಬ್ಬರೂ ಪ್ರತಿಜ್ಞಾಭಂಗಮಾಡಿದ್ದಾರೆ. ಭವಾನಂದನು ಪ್ರಾಯಶ್ಚಿತ್ತ ಮಾಡಿಕೊಂಡಿದ್ದಾನೆ; ಜೀವಾನಂದನು ಎಂದು ಮಾಡಿ ಕೊಂಡು ಬಿಡುತ್ತಾನೋ! ನೀನೊಬ್ಬನೇ ಪ್ರತಿಜ್ಞೆಯನ್ನು ಪಾಲನೆ ಮಾಡಿದವನು; ಸಂತಾನರ ಕಾರ್ಯಸಿದ್ಧಿಯಾಯಿತು. ಈಗ ನೀನು ಹೆಂಡತಿಮಕ್ಕಳನ್ನು ನೋಡಬಹುದು, ಸಂಸಾರಿಯಾಗಿರಬಹುದು’’ಎಂದುತಿಳಿಸಿದನು. ಹೆಂಡತಿಮಕ್ಕಳನ್ನು ತೋರಿಸುವ ಕೆಲಸವನ್ನು ‘ನವೀನಾನಂದ’ನಿಗೆ ವಹಿಸಿದನು. ಅಂದಿನ ರಾತ್ರಿ ‘ಮಹಾಪುರಷ’ನು ಬಂದು ಕಾಲಬಂದಿದೆ ಎಂದು ನೆನಪಿತ್ತನು. ಸತ್ಯಾನಂದನು ಮಾಘಶುದ್ಧ ಹುಣ್ಣಿಮೆಯಂದು ಅವನ ಆಜ್ಞೆಯನ್ನು ನಡಸುವುದಾಗಿ ಮಾತುಕೊಟ್ಟನು. (೧೨)</p>
<p class="text-center">ಚತುರ್ಥ ಖಂಡ</p>
<p> ಸಂತಾನರಿಗೆ ಜಯವಾಯಿತೆಂದು ಕೇಳಿ ಕಲ್ಯಾಣಿಯು ಗೌರಿಯ ಮನೆಬಿಟ್ಟು ಪದಚಿಹ್ನಕ್ಕೆ ಹೊರಟಳು. ದಾರಿಯಲ್ಲಿ ಯಾವನೋ ಒಬ್ಬ ತುಂಟನ ಕೈಗೆ ಸಿಕ್ಕಿದಾಗ ಅಕಸ್ಮಾತ್​ ಅದೇ ದಾರಿಯಲ್ಲಿ ಹೋಗುತ್ತಿದ್ದ ಶಾಂತಿಯು ಅವಳನ್ನು ಬಿಡಿಸಿ ಮಹೇಂದ್ರನಿಗೆ ಒಪ್ಪಿಸಿದಳು. ಅವನ ಮಗಳನ್ನು ತರುವ ಭಾರ ಜೀವಾನಂದನ ಮೇಲೆ ಬಿತ್ತು. ನಿಮಾಯಿಯೂ ಮಗುವೂ ತುಂಬ ಹೊಂದಿಕೊಂಡು ಬಿಟ್ಟಿದ್ದರು. ಅವರನ್ನು ಬೇರ್ಪಡಿಸುವುದು ಕಷ್ಟವಾಯಿತು. ಆದ್ದರಿಂದ ನಿಮಾಯಿ, ಅವಳ ಗಂಡ, ಮಗು, ಎಲ್ಲರೂ ಪದಚಿಹ್ನಕ್ಕೆ ಬಂದರು. ಜೀವಾನಂದನೂ ನವೀನಾನಂದನ ವೇಷದ ಶಾಂತಿಯೂ ಬಂದರು. ಅವಳ ನಿಜಸ್ವರೂಪವೂ ಜೀವಾನಂದನ ಸಂಬಂಧವೂ ಮಹೇಂದ್ರನಿಗೆ ಗೊತ್ತಿಲ್ಲದೆ ಸ್ವಲ್ಪ ವಿರಸ ಸರಸಗಳಾದುವು. ಅನಂತರ ಗೊತ್ತಾಯಿತು. (೧-೩)</p>
<p> ವಾರನ್​ ಹೇಸ್ಟಿಂಗ್ಸನು ಸಂತಾನರ ದಮನಕ್ಕಾಗಿ ಮೇಜರ್​ ಎಡ್ವರ್ಡ್ಸ್ ಎಂಬ ಸೇನಾಪತಿಯನ್ನೂ ಸೇನೆಯನ್ನೂ ಕಳುಹಿಸಿದನು. ಅವನು ಮಾಘ ಶುದ್ಧ ಹುಣ್ಣಿಮೆಯ ದಿನ ತನ್ನ ಶಿಬಿರದ ಹತ್ತಿರವಿದ್ದ ನದೀ ತೀರದಲ್ಲಿ ಒಂದು ಮೇಳ ನಡೆಯುತ್ತದೆಂದೂ, ಅಲ್ಲಿ ಸಂತಾನರೆಲ್ಲಾ ಸೇರುವರೆಂದೂ, ಪದಚಿಹ್ನದಲ್ಲಿದ್ದ ರಕ್ಷಕರೂ ಬಂದುಬಿಡುವರೆಂದೂ ಆಗ ಸಂತಾನರ ಆಶ್ರಯಸ್ಥಾನವಾದ ಅದನ್ನು ಆಕ್ರಮಿಸಿ ವಶಪಡಿಸಿಕೊಳ್ಳ ಬಹುದೆಂದೂ ಯೋಚಿಸುತ್ತಿದ್ದನು. ವೈಷ್ಣವರನ್ನೆಲ್ಲಾ ಒಂದೇ ದಿನ ಮೇಳದಲ್ಲಿ ಒಟ್ಟಿಗೆ ಕೊಂದುಬಿಡಬೇಕೆಂಬುದು ಅವನ ಇಚ್ಛೆ. ಇದು ತಿಳಿದ ಕೂಡಲೆ ಸಂತಾನರು ಆಯುಧಪಾಣಿಗಳಾಗಿ ಬಂದು ಸೇರಿದರು. ಅಷ್ಟು ಹೊತ್ತಿಗೆ ಜೀವಾನಂದ ಶಾಂತಿಯರು ಪದಚಿಹ್ನವನ್ನು ಬಿಟ್ಟು ಹೊರಟು ಮಾಘಶುದ್ಧ ಹುಣ್ಣಿಮೆಯಂದು ನದಿಯಲ್ಲಿ ಪ್ರಾಣತ್ಯಾಗ ಮಾಡಿ ಪ್ರಾಯಶ್ಚಿತ್ತ ಮಾಡಿಕೊಳ್ಳೋಣವೆಂದು ಹೋಗುತ್ತಿದ್ದರು. ಯುದ್ಧದ ಮಾತು ಕೇಳಿ ಯುದ್ಧದಲ್ಲಿಯೇ ಸಾಯೋಣವೆಂದು ಮುಂದೆ ಹೋಗುತ್ತ ಇಂಗ್ಲಿಷ್​ ಸೇನೆಯ ಶಿಬಿರವನ್ನು ಕಂಡರು. ಆಗ ಶಾಂತಿಯು ವೈಷ್ಣವೀ ವೇಷ ಧರಿಸಿ ಎಡ್ವರ್ಡ್ಸ್ನನ್ನೂ ಲಿಂಡ್ಲೆ ಎಂಬ ಸವಾರನನ್ನೂ ಮರುಳುಗೊಳಿಸಿ, ಕುದುರೆಯ ಮೇಲೆ ಬಂದು ನೋಡಿ, ಶಿಬಿರದ ವೃತ್ತಾಂತವನ್ನೆಲ್ಲಾ ತಿಳಿಸಿದಳು. ಸತ್ಯಾನಂದನು ಇಪ್ಪತ್ತೈದು ಸಾವಿರ ಸೇನೆಯನ್ನು ತಂದನು. ಇತ್ತ ಮಹೇಂದ್ರನ ಸೇನೆ ಬಂತು. ಇವೆರಡರ ಮಧ್ಯೆ ಸರ್ಕಾರಿ ಸೈನ್ಯ ನಾಶವಾಗಿ ವಾರನ್​ ಹೇಸ್ಟಿಂಗ್ಸನಿಗೆ ವರ್ತಮಾನ ಕೊಡುವುದಕ್ಕೂ ಒಬ್ಬರಿಲ್ಲದಂತಾಯಿತು. (೪-೬)</p>
<p> ಅಂದಿನ ರಾತ್ರಿ ಶಾಂತಿಯು ಜೀವಾನಂದನ ಶವಕ್ಕಾಗಿ ತುಂಬ ಹುಡುಕಾಡಿದಳು. ಆಗ ಒಬ್ಬ ಮಹಾಪುರುಷನು ಬಂದು ಅವನ ದೇಹವನ್ನು ಹುಡುಕಿಕೊಟ್ಟು ಮೃತಪ್ರಾಯವಾಗಿದ್ದ ಅವನ ದೇಹದ ವ್ರಣಗಳಿಗೆಲ್ಲಾ ಮೂಲಿಕೆಯ ರಸವನ್ನು ಹತ್ತಿಸಿ ಚಿಕಿತ್ಸೆ ಮಾಡಿದನು. ಜೀವಾನಂದನಿಗೆ ಜೀವ ಬಂತು. ಅವನು ಮತ್ತೆ ಸಂತಾನರಿಗೆ ಸಹಾಯವಾಗಬೇಕೆಂದು ಅಪೇಕ್ಷಿಸಿದನು. ಆದರೆ ಶಾಂತಿ ಒಪ್ಪಲಿಲ್ಲ; ಅವನು ಪ್ರಾಯಶ್ಚಿತ್ತ ಮಾಡಿಕೊಂಡು ಈಗ ಪುನರ್ಜನ್ಮ ಪಡೆದಿರುವನೆಂದೂ ರಾಜ್ಯರಕ್ಷಣೆಗೆ ಮಹೇಂದ್ರನಿರುವನೆಂದೂ ಅವನಿಗೆ ತಿಳಿಯ ಹೇಳಿದಳು. ಹಿಮಾಲಯದಲ್ಲಿ ಕುಟೀರಕಟ್ಟಿಕೊಂಡು ದೇವತಾರಾಧನೆಯಲ್ಲಿ ನಿರತರಾಗಿರೋಣವೆಂದು ಹೇಳಿ ಅವನನ್ನು ಕರೆದುಕೊಂಡು ಹೋದಳು. (೭)</p>
<p> ಸತ್ಯಾನಂದನು ಆನಂದಮಠಕ್ಕೆ ಹಿಂತಿರುಗಿದನು. ಅಲ್ಲಿ ಆ ಚಿಕತ್ಸಕನಾದ ಮಹಾಪುರುಷನು ಅವನಿಗೆ ದರ್ಶನ ಕೊಟ್ಟು ಅಂದು ಮಾಘಶುದ್ಧ ಹುಣ್ಣಿಮೆ ಎಂದು ಜ್ಞಾಪಕ ಕೊಟ್ಟನು. ‘ಮುಸಲ್ಮಾನ ರಾಜ್ಯ ಧ್ವಂಸವಾದ್ದರಿಂದ ನಿನ್ನ ಕಾರ್ಯವಾಯಿತು; ಇನ್ನು ಪ್ರಾಣಿಹತ್ಯದಿಂದ ಪ್ರಯೋಜನವಿಲ್ಲ; ಹಿಂದೂ ರಾಜ್ಯ ಈಗ ಸ್ಥಾಪಿತವಾಗುವುದಿಲ್ಲ; ಈಗ ಇಂಗ್ಲಿಷರು ರಾಜರಾಗುತ್ತಾರೆ; ಅದು ಒಳ್ಳೆಯದೇ; ಸನಾತನ ಧರ್ಮ ಉದ್ಧಾರವಾಗಬೇಕಾದರೆ ಬಹಿರ್ವಿಷಯಕ ಜ್ಞಾನವೂ ಬೇಕು; ಅದರಲ್ಲಿ ಇಂಗ್ಲಿಷರು ಸಮರ್ಥರು. ಅವರ ಆಡಳಿತದಲ್ಲಿ ನಮ್ಮ ಜನ ಬಹಿಸ್ತತ್ವದಲ್ಲಿ ಸುಶಿಕ್ಷಿತರಾಗಿ ಅಂತಸ್ತತ್ವವನ್ನು ಅರಿಯಲು ಸಮರ್ಥರಾಗುವರು. ಹಿಂದೂಗಳು ಜ್ಞಾನವಂತರೂ ಗುಣವಂತರೂ ಬಲವಂತರೂ ಆಗುವ ತನಕ ಇಂಗ್ಲಿಷರ ರಾಜ್ಯವಿದ್ದೇ ಇರುತ್ತದೆ. ಅವರ ರಾಜ್ಯದಲ್ಲಿ ಪ್ರಜೆಗಳು ಸುಖವಾಗಿರುತ್ತಾರೆ, ಧರ್ಮಾಚರಣೆ ನಿಷ್ಕಂಟಕವಾಗಿರುತ್ತದೆ. ಈಗ ಅವನು ವರ್ತಕರು; ಈ ಸಂತಾನ ವಿದ್ರೋಹವೇ ಕಾರಣವಾಗಿ ಅವರು ರಾಜ್ಯಭಾರ ವಹಿಸುತ್ತಾರೆ; ಇನ್ನು ಯುದ್ಧ ನಿಲ್ಲಲಿ, ಜನ ಕೃಷಿಯಲ್ಲಿ ನಿರತರಾಗಲಿ, ಭೂಮಿ ಬೆಳೆಯಲಿ, ಸಂಪತ್ತು ಅಭಿವೃದ್ಧಿಯಾಗಲಿ; ಇಂಗ್ಲಿಷರು ಮಿತ್ರರು, ಅವರನ್ನು ಗೆಲ್ಲಲಾಗುವುದಿಲ್ಲ’ ಎಂದು ತಿಳಿಯ ಹೇಳಿ ಅವನನ್ನು ಕರೆದುಕೊಂಡು ಹೋದನು. (೮)</p>
<p> ‘‘ಆನಂದಮಠ’’ದ ಮೂರನೆಯ ಮುದ್ರಣದಲ್ಲಿ ಬಂಕಿಮನ ಎರಡು ಅನುಬಂಧಗಳನ್ನು ಕೊಟ್ಟು ಅದರಲ್ಲಿ 
Gleig's Memoirs of the Life of WArren Hastings (3 vols. 1841. London) 
ಮತ್ತು
 Hunter's Annals of Rural Bengal
 ಇವುಗಳಿಂದ ಕೆಲವು ಭಾಗಗಳನ್ನು ಉದ್ಧರಿಸಿ ಸಂನ್ಯಾಸೀ ವಿದ್ರೋಹದ ‘ಐತಿಹಾಸಿಕ ಪರಿಚಯ’ವನ್ನು ಮಾಡಿಕೊಟ್ಟನು. ಆದರೆ ಇದುಐತಿಹಾಸಿಕ ಕಾದಂಬರಿಯಲ್ಲವೆಂಬುದು ಅವನ ಅಭಿಪ್ರಾಯ.²
ಐತಿಹಾಸಿಕ ಹಿನ್ನೆಲೆಯಲ್ಲಿರುವ ದೊಡ್ಡ ಕಥೆಯನ್ನು ಮತ್ತೇನೆನ್ನಬೇಕು? ಕವಿಕಲ್ಪನೆ ಇರುವುದರಿಂದ ಅದನ್ನು ‘ಚರಿತ್ರೆ’ ಎನ್ನಲಾಗುವುದಿಲ್ಲ. ಸಂನ್ಯಾಸೀ ವಿದ್ರೋಹವು ನಡೆದದ್ದು ನಿಜ; ಅದರಲ್ಲಿ ಎಡ್ವರ್ಡ್ಸನು ಸೋತದ್ದೂ ಸತ್ತದ್ದೂ ನಿಜ. ಇಲ್ಲಿ ವರ್ಣಿಸಿರುವ ಆಗಿನ ಕಾಲದ ರಾಜಕೀಯ, ಆರ್ಥಿಕ ಸ್ಥಿತಿಗತಿಗಳೂ ನಿಜ. ಆದರೆ ದಳ ಬದ್ಧರಾದ ಸಂತಾನರು, ಅವರ ‘ಆನಂದಮಠ’ದ ಸಂಸ್ಥೆ, ಅದಕ್ಕೆ ಸಂಬಂಧಪಟ್ಟ ಪಾತ್ರಗಳು ಇವೆಲ್ಲಾ ಕವಿಕಲ್ಪನೆ. ನಾಯಕನಾದ ಸತ್ಯಾನಂದನ ಜನ್ಮಸ್ಥಳವಾವುದೋ ಅವನು ಎಲ್ಲಿಂದ ಬಂದನೋ, ಏಕೆ ಹಿಮಾಲಯಕ್ಕೆ ಹೋದನೋ ಗೊತ್ತಿಲ್ಲ; ‘ಮಹಾಪುರುಷ’ನಂತೂ ಹಿಮಾಲಯದವನು. ಹಿಮಾಲಯದಲ್ಲಿ ಇಂದಿಗೂ ತಪಸ್ವಿಗಳಾದ ಮಹಾಪುರುಷರಿದ್ದಾರೆಂದೂ ಅವರು ಭರತಖಂಡದ ಶ್ರೇಯಸ್ಸಿನಲ್ಲಿ ಆಸಕ್ತರಾಗಿದ್ದಾರೆಂದೂ ಅನೇಕ ಭಾರತೀಯರು ನಂಬುತ್ತಾರೆ. ಜೀವಾನಂದ ಮುಂತಾದ ಆನಂದರೂ ಮಹೇಂದ್ರ ಮುಂತಾದ ಲೌಕಿಕ-ವ್ರತಧಾರಿಗಳೂ ಎಲ್ಲಾ ಬಂಗಾಳಿಗಳು. ಸತ್ಯಾನಂದನು (ಮೃಣಾಳಿನಿಯಲ್ಲಿ ಬರುವ) ಮಾಧವಾಚಾರ್ಯನಂತೆ ಹಿಂದೂರಾಜ್ಯ ಸ್ಥಾಪನೆಯಲ್ಲಿ ಆಸಕ್ತನಾದ ಉತ್ಸಾಹಿ. ಅವನ ದಳದಲ್ಲಿ ದೀಕ್ಷಿತರು ಅದೀಕ್ಷಿತರು ಎಂದು ಎರಡು ಪಂಗಡ. ದೀಕ್ಷಿತರು ಸರ್ವತ್ಯಾಗಿಗಳು; ಅದೀಕ್ಷಿತರು ಸಂನ್ಯಾಸಿಗಳೂ ಹೌದು ಸಂತಾನರೂ ಹೌದು; ಆದರೆ ಅವನ ಸಂನ್ಯಾಸ ಯಾವುದೋ ಒಂದು ಲೌಕಿಕವಾದ ಹಿರಿಯ ಉದ್ದೇಶ ನಿರ್ಗುಣಬ್ರಹ್ಮಸಾಧನೆಯಲ್ಲ. ಸಂತಾನರೆಂದರೆ ಮಕ್ಕಳು-ಜನನಿಗೆ ಸಮಾನವಾದ ಜನ್ಮಭೂಮಿಯ ಮಕ್ಕಳು. ಅವಳ ಉದ್ಧಾರವನ್ನು ಕೈಕೊಂಡ ವ್ರತಿಗಳು.</p>
<p>_________</p>
<p>2
.
 ‘‘ಇದನ್ನು ಬೇಕಾದರೆ ಒಪ್ಪಿಕೊಳ್ಳೋಣ; ಆದರೆ ಆನಂದಮಠ, ದೇವೀಚೌಧುರಾಣಿ, ಸೀತಾರಾಮಗಳಲ್ಲಿ ಇರುವ ಅಮೃತರಸವನ್ನು ಈ ಮೂರು ಗ್ರಂಥಗಳಿಗಿಂತಲೂ ನೂರಷ್ಟು ಹೆಚ್ಚು ‘ಸತ್ಯ’ವಿರುವ ಯಾವ ಐತಿಹಾಸಿಕ ಕಾದಂಬರಿಯಿಂದಲೂ ಪಡೆಯಲಾಗುವುದಿಲ್ಲ!’’-ಯದುನಾಥ ಸರ್ಕಾರರ ‘ಭೂಮಿಕೆ.’</p>
<p> ಭವಾನಂದ ಜೀವಾನಂದ ಇವರು ಸತ್ಯಾನಂದನ ಎರಡು ತೋಳುಗಳ ಹಾಗೆ. ಭವಾನಂದನು ಸೇನಾಪತಿ; ಭವವೆಂದರೆ ಈಶ್ವರನೆಂದು ಅರ್ಥ; ಸಂಸಾರವೆಂದೂ ಅರ್ಥ. ಅವನು ತ್ರಿಪುರಾರಿಯಾದ ಈಶ್ವರನಂತೆ ಮ್ಲೇಚ್ಛರನ್ನು ಸಂಹರಿಸಿ ವಿಜಯ ಪಡೆಯುತ್ತಾನೆ; ಆದರೆ ಅವನು ಕಟ್ಟುನಿಟ್ಟಾಗಿ ದೀಕ್ಷಾವ್ರತ ನಿಯಮವನ್ನು ಅನುಸರಿಸಿದವನಲ್ಲ; ಶರೀರ ಎಷ್ಟು ಸಬಲವೋ ಮನಸ್ಸು ಅಷ್ಟೇ ದುರ್ಬಲ; ಅವನಿಗೆ ಹೆಂಡತಿ ಮಕ್ಕಳಿದ್ದರೋ ಇಲ್ಲವೋ, ಗ್ರಂಥದಿಂದ ಗೊತ್ತಾಗುವುದಿಲ್ಲ; ಕಲ್ಯಾಣಿಯ ದೇಹವನ್ನು ಪರೀಕ್ಷಿಸಿ, ಚಿಕಿತ್ಸೆ ನಡಸಿ ಅವಳನ್ನು ಆರ್ಧ ಚೇತನಾವಸ್ಥೆಯಲ್ಲಿ ತೆಗೆದುಕೊಂಡು ಹೋದಾಗ ಅವನ ಮನಸ್ಥಿತಿ ಏನಿತ್ತೋ ಹೇಗಿತ್ತೋ ತಿಳಿಯದು; ಅವಳನ್ನು ತೆಗೆದುಕೊಂಡು ಹೋಗಿ ಗೌರಿಯ ಮನೆಯಲ್ಲಿಡುತ್ತಾನೆ; ಗೌರಿ ವಿಧವೆ; ಚಿಕ್ಕ ವಯಸ್ಸಿನವಳು; ಅವಳಿಗೂ ಭವಾನಂದನಿಗೂ ಏನು ಸಂಬಂಧವೋ ಹೇಗೆ ಪರಿಚಯವೋ ಗೊತ್ತಾಗುವುದಿಲ್ಲ; ಅವಳು ಹೆಚ್ಚು ಅರಿತವಳಲ್ಲ; ಪ್ರಪಂಚ ಸೌಖ್ಯದಮೇಲೆ ಚಾಪಲ್ಯವಿದೆ; ಭವಾನಂದನು ಅವಳಿಗೆ ಸತ್ಯಾನಂದ ನೊಡನೆ ಕೂಡಾವಳಿ ಮಾಡಿಸುತ್ತೇನೆ ಎಂದರೆ ಅವಳ ಕಿವಿ ನೆಟ್ಟಗಾಗುತ್ತದೆ; ಅವನು ಅವಳೊಡನೆ ಆಡುವ ಸರಸದ ಮಾತುಗಳು ಇಂಥವೇ; ಅವನು ಕಲ್ಯಾಣಿಯನ್ನು ಬದುಕಿಸಿದ ಸಮಾಚಾರವನ್ನು ಮಠದಲ್ಲಿ ಹೇಳುವುದಿಲ್ಲ; ಅವಳಮೇಲೆ ಮೋಹ; ಪರಸತಿ ಎಂದು ತಿಳದೂ, ಅವಳು ಒಲ್ಲದಿದ್ದರೂ, ಮೋಹ; ಸತ್ಯಾ ನಂದನಿಗೆ ಅವನ ಯೋಗ್ಯತೆ ಗೊತ್ತಿದೆ; ಭವಾನಂದನು ಎಷ್ಟುಬಾರಿ ಕಲ್ಯಾಣಿಯನ್ನು ನೋಡಹೋಗಿದ್ದನೋ ಪ್ರಾಯಶಃ ಅಷ್ಟೇ ಸಾರಿ ಸತ್ಯಾನಂದನೂ ನೋಡಹೋಗಿ ಅವಳಿಗೆ ಗೀತೋಪದೇಶಾದಿಗಳನ್ನು ಮಾಡಿದ್ದಾನೆ; ಇಂಥಒಂದು ಸಂದರ್ಭದಲ್ಲಿಯೇ ಅವನಿಗೆ ಭವಾನಂದನ ಚರ್ಯೆಸಾಕ್ಷಾತ್ತಾಗಿ ತಿಳಿಯಿತು. ಆದರೆ ಭವಾನಂದನು ವಿಷಯಕ್ಕೆ ತುತ್ತಾಗಿ ತನ್ನ ಮುಖ್ಯ ಕರ್ತವ್ಯವನ್ನು ಮರೆಯಲಿಲ್ಲ; ವಿಷಯವು ಅವನನ್ನು ಎಳೆದಾಗ, ಕಲ್ಯಾಣಿ ಹಳಿದಾಗ, ಅವನು ಪಶ್ಚಾತ್ತಾಪ ಪಡುತ್ತಾನೆ; ಉತ್ತಮಜೀವನಕ್ಕಾಗಿ ಮೊರೆಯಿಡುತ್ತಾನೆ. ವಿಷಯ ಪ್ರವಾಹದ ಸೆಳೆತಕ್ಕೆ ಸಿಕ್ಕದವರಾರು? ರೂಪರಸಗಂಧಸ್ಪರ್ಶಗಳೆಲ್ಲವೂ ದೇವ ಸೃಷ್ಟಗಳೇ. ಎಂಥ ವಿದ್ವಾಂಸನಾದರೂ ಇಂದ್ರಿಯಗಳ ತುಯಿತಕ್ಕೆ ಸಿಕ್ಕುವವನೇ. ಯುದ್ಧಾಶ್ವಗಳನ್ನು ಹಿಡಿಯುವುದು ಸುಲಭವೇ? ಅವನ್ನು ನಡಸುವ ವನೇ ಸಾರಥಿ; ಅಂಥ ಧೀರಸಾರಥಿ ಪಾರ್ಥಸಾರಥಿಯೊಬ್ಬನೇ! ತನ್ನ ತಪ್ಪನ್ನು, ಅವಿವೇಕವನ್ನು, ಅರಿತು ಪಶ್ಚಾತ್ತಾಪಪಟ್ಟು ಬೇರೆ ದಾರಿಯಲ್ಲಿ ಹೋಗಲೆಳಸುವವನು, ಕ್ರಮಕ್ರಮವಾಗಿ ಆ ದಾರಿಯನ್ನು ಹಿಡಿಯುವನು; ನಿದಾನವಾಗಿಯಾದರೂ ಆ ದಾರಿಯಲ್ಲಿ ಹೋಗುವನು; ಅದೂ ಸಾಧಾರಣರಿಗೆ, ದುರ್ಬಲರಿಗೆ, ಸಾಧ್ಯವಲ್ಲ. ಕೇವಲ ವಿಷಯ ದಾಸನಾದವನಿಗೆ ದಿನದಿನಕ್ಕೆ ಅಧೋಗತಿಯೇ; ಅವನಿಂದ ಯಾವ ಮಹಾಕಾರ್ಯವೂ ಸಾಧಿತವಾಗುವುದಿಲ್ಲ; ಪೂರ್ಣ ಸುಖವೂ ಅವನ ಪಾಲಿಗಿಲ್ಲ.-ರೋಗಿ ಚಾಪಲ್ಯವಿದ್ದರೂ ಪುಷ್ಕಲವಾಗಿ ಊಟ ಮಾಡಲಾರದಂತೆ. ಆದರೆ ಅಂತಸ್ಸತ್ವವಿರತಕ್ಕವನು, ಮುಗ್ಗರಿಸಿದರೂ ಚೇತರಿಸಿಕೊಳ್ಳುತ್ತಾನೆ; ಅವನಲ್ಲಿ ದಕ್ಷತೆಯಿ ರುತ್ತದೆ, ಕಾರ್ಯಸಾಧನೆಯ ಸಾಮರ್ಥ್ಯವಿರುತ್ತದೆ. ಸತ್ಯಾನಂದನು ಇದನ್ನು ಬಲ್ಲನು; ಆದ್ದರಿಂದಲೇ ಗೃಹಸ್ಥರಾದ ವರು ವ್ರತ ಪೂರೈಸುವವರೆಗೆ ಹೆಂಗಸಿನೊಡನೆ-ಹೆಂಡತಿಯೊಡನೆ-ಏಕಾಸನದಲ್ಲಿ ಕುಳ್ಳಿರಬಾರದೆಂದು ವಿಧಿಸಿದ್ದನು. ಈ ನಿಯಮ ಭಂಗವಾಗುವುದು ಸಂಭವ-ಪ್ರಾಯಶಃ ಸಹಜ-ಎಂದುಅರಿತು ಪ್ರಾಯಶ್ಚಿತ್ತವನ್ನೂ ವಿಧಿಸಿದ್ದನು. ಭವಾನಂದನು ಪ್ರಾಯಶ್ಚಿತ್ತ ಮಾಡಿಕೊಂಡಾಗ, ಜಯಗಳಿಸಿಕೊಟ್ಟ ವೀರನಂತೆ ಸತ್ತಾಗ, ಅವನಿಗೆ ಸೇನಾಪತಿಗೆ ಸಲ್ಲುವ ವಿಶೇಷ ಗೌರವ ಸತ್ಕಾರವು ಸಲ್ಲುವಂತೆ ಏರ್ಪಡಿಸಿದನು.</p>
<p> ಜೀವಾನಂದನು ಸಂತಾನರು ಕೈಕೊಂಡಿದ್ದ ಮಹಾವ್ರತದ ‘‘ಜೀವ.’’ ಶಾಂತಿಯು ಅವನ ಜೀವನದ ಜೀವ; ಅವನ ಆತ್ಮ; ಅವರಿಗೆ ಬಾಲ್ಯದಿಂದ ಪರಿಚಯ; ಪೂರ್ವಜನ್ಮ ಋಣಾನುಬಂಧದಿಂದಲೋ ಎಂಬಂತೆ, ಅವಳಿಗೆ ಯಾರೂ ಇಲ್ಲದೆ ಇದ್ದಾಗ, ಅವನ ಸಹಾಧ್ಯಾಯಿಗಳಿಗಾರಿಗೂ ತೋರದಿದ್ದಾಗ, ಅವನಿಗೆ ತೋರಿ, ಅವನು ಅವಳನ್ನು ಕರೆತಂದು ಚಿಕ್ಕಂದಿನಲ್ಲಿಯೇ ಮದುವೆಮಾಡಿಕೊಂಡನು. ತಂದೆ ಇಲ್ಲದೆ ತಾಯಿ ಮನೆಗೆ ಸೇರಿಸದಿದ್ದಾಗ ಅವಳನ್ನು ತಂದು ತಂಗಿಯ ಮನೆಯಲ್ಲಿ ಬಿಟ್ಟನು; ಆದರಿಸಿದನು, ಪ್ರೀತಿಸಿದನು. ಆವಳೂ ಎಂಥ ತಂಗಿ! ಚಿನ್ನದಂಥ ಹುಡುಗಿ; ಅತ್ತಿಗೆ ನಾದಿನಿ ಎಂಬ ಹೊಟ್ಟೆಯಕಿಚ್ಚೇ, ಹುರುಡೇ ಮತ್ಸರವೇ, ತಾತ್ಸಾರವೇ? ಪ್ರೇಮಮಯಿಯಾದ ಅವಳು, ವಿರಹದಿಂದ ಕೊರಗುತ್ತಿರುವ ಅತ್ತಿಗೆಯನ್ನು ಸಂತೈಸಿ ಹೋಗಲಿ ಎಂದು ಅಣ್ಣನನ್ನು ನಿರ್ಬಂಧಪಡಿಸಿ, ಆಣೆಯಿಟ್ಟುಕೊಂಡು ಅವರಿಗೆ ಸಮಾಗಮವನ್ನುಂಟು ಮಾಡಿದಳು; ನಾದಿನಿ ಮೈದುನರ ಔದಾರ್ಯದಿಂದ ಜೀವಿಸುತ್ತ ಪತಿಪ್ರಾಣೆಯಾಗಿದ್ದ ಶಾಂತಿಯು ತನ್ನಗಂಡನು ದೇಶೋದ್ಧಾರ ಕ್ಕಾಗಿ ವ್ರತ ಕೈಕೊಂಡಾಗ ಅದಕ್ಕೆ ಅಡ್ಡಿ ಬರಲಿಲ್ಲ. ವಿರಹಿಣಿಯಾಗಿ ವಸ್ತ್ರಾಲಂಕಾರ ಆಹಾರವಿಹಾರಗಳೊಂದಕ್ಕೂ ಲಕ್ಷ್ಯಕೊಡದೆ ಭಿಕಾರಿಯಂತೆ ಬೈರಾಗಿಯಂತೆ ಜೀವಿಸಿಕೊಂಡಿದ್ದಳು. ಅವಳ ಜೀವ ಅವನನ್ನು ಹಿಂಬಾಲಿಸಿ ಹೋಗಿತ್ತು. ವ್ರತ ಮುಗಿಯುವುದಕ್ಕೆ ಮುಂಚೆ ಅವನನ್ನು ನೋಡುವ ನಿರೀಕ್ಷಣೆಯಿರಲಿಲ್ಲ; ಹಠಾತ್ತಾಗಿ ಅವನು ಬಂದು ತನ್ನ ವ್ರತಭಂಗವಾಯಿತೆಂದು, ಅದಕ್ಕಿಂತ ಹೆಚ್ಚಾಗಿ ತನ್ನ ಪ್ರಾಣಪ್ರಿಯೆಯಾದ ಪತ್ನಿಯನ್ನು ಕೊರಗಿಸಿದ ನೆಂದು, ಶೋಕಿಸುತ್ತಿರುವಾಗ ಅವಳೇ ಸಮಾಧಾನ ಮಾಡುತ್ತಾಳೆ. ಅವಳ ಪ್ರೇಮದಲ್ಲಿ ಅವನು ಕರಗಿ ತಾನು ಹಿಂತಿರುಗಿ ಹೋಗುವುದಿಲ್ಲವೆನ್ನುತ್ತಾನೆ; ಅವಳೇ ಅವನಲ್ಲಿ ಧೈರ್ಯವನ್ನು ತುಂಬಿ ಕಳುಹಿಸುತ್ತಾಳೆ. ಅವನು ಹೊರಡುವುದು ತಡ, ಅವಳ ಜೀವ ಅವನ ಹಿಂದೆ ಹೊರಟಿತು; ಈ ಸಾರಿ ಜೀವದೊಡನೆ ದೇಹವೂ ಹೊರಟಿತು. ಅದಕ್ಕೆ ಕಾರಣ ಒಂದುಕಡೆ ಪ್ರೇಮ, ಇನ್ನೊಂದು ಕಡೆ ಭಯ. ಹೇಗಿದ್ದರೂ ಹೆಂಡತಿಯನ್ನು ನೋಡಿಯಾಯಿತು; ಒಂದು ಸಾರಿ ನೋಡಿದರೂ ವ್ರತಭಂಗವೇ, ಹತ್ತುಸಾರಿ ನೋಡಿದರೂ ಭಂಗವೇ, ಸದಾ ನೋಡಿದರೂ ಭಂಗವೇ; ವ್ರತಭಂಗಕ್ಕೆ ಪ್ರಾಯಶ್ಚಿತ್ತ ಮರಣ. ಸಾಯುವುದು ಖಂಡಿತ, ಎಂದಿದ್ದರೂ ಸಾಯ ಬೇಕು; ಹಲವು ಬಾರಿ ಸಾಯುವುದಿಲ್ಲವಷ್ಟೇ? ಹಾಗಾದರೆ ಅವನ ಜೊತೆಯಲ್ಲಿಯೇ ಇರೋಣ; ತನ್ನ ಪ್ರೇಮ ದಿಂದ ಅವನಿಗೆ ಸಹಾಯವಾಗುವುದು, ಉತ್ಸಾಹ ಹೆಚ್ಚುವುದು; ತಾನು ಅವನ ದಾರಿಗೆ ಮುಳ್ಳಾಗುವುದಿಲ್ಲ, ಅದು ಅವಳಿಗೆ ಗೊತ್ತು. ಅವಳಿಲ್ಲದಿದ್ದರೇ ಅವನು ಅವಳಿಗಾಗಿ ಕೊರಗಬಹುದು, ಸೊರಗಬಹುದು, ಸೋಲ ಬಹುದು. ಇನ್ನು ಮನಸ್ಸು ತಡೆಯಲಿಲ್ಲ; ಮಾಡಿಟ್ಟ ಅಡಿಗೆಯನ್ನು ಒಲೆಗೆ ಸುರಿದು ಸಾಂಗಸಂನ್ಯಾಸವನ್ನು ವಹಿಸಿಬಿಟ್ಟಳು.-ಯದಹರೇವ ವಿರಜೇತ್​ ತದಹರೇವ ಪ್ರವ್ರಜೇತ್​! ಹೊಸಸೀರೆ ಕಾವೀಶಾಠಿಯಾಯಿತು; ಅನ್ನಕ್ಕೆ ಬದಲು ವನ್ಯ ಫಲಾಹಾರವಾಯಿತು; ನಿಂತ ಘಳಿಗೆಯಲ್ಲಿ, ಹೊತ್ತುಗೊತ್ತು ಯೋಚನೆ ಮಾಡದೆ, ಯಾರಿಗೂ ಹೇಳದೆ ‘ಜೈ ಪರಮೇಶ್ವರಿ!’ ಎಂದು ಗಂಡನ ಹಿಂದೆ, ಅವನ ಮಠಕ್ಕೇ ಸಿಂಹದ ಗುಹೆಯಲ್ಲಿ ವಾಸಿಸುವುದಕ್ಕೆ ಸಿಂಹಿನಿಯು ಹೋಗುವಂತೆ ಹೊರಟುಬಿಟ್ಟಳು. ತನ್ನನ್ನು ಅಷ್ಟು ಪ್ರೀತಿ ವಿಶ್ವಾಸಗಳಿಂದ ಕಂಡು ಕೊಂಡಿದ್ದ ನಾದಿನಿಗಾದರೂ ಹೇಳಿಬಿಟ್ಟು ಬರಬಹುದಾಗಿತ್ತು; ಆದರೆ ಗಂಡನು ಮನಸ್ಸಿನ ತುಂಬ ತುಂಬಿದ್ದಾಗ ಅವಳ ಯೋಚನೆ ಬಂತೋ ಇಲ್ಲವೋ; ಅವಳಿಗೆ ಇದೊಂದು ಅರ್ಥವಾಗುತ್ತಲೂ ಇರಲಿಲ್ಲ. ಅವಳು, ಮಗು ಸುಕಮಾರಿಯಲ್ಲಿ ಮತ್ತೊಂದು ಪ್ರೇಮದ ಗಣಿಯನ್ನು ಕಂಡಿದ್ದಳು; ತನ್ನ ಮಗುವನ್ನು ವಿಧಿಯು ಕಸಿದು ಕೊಂಡು ಹೋಗಿದ್ದರೂ ಆ ಹೊಟ್ಟೆಯ ಸಂಕಟವನ್ನು ಮರೆತು ಅವಳ ಆ ಮಗುವನ್ನು ಮುದ್ದಿಸಿದಳು. ಮತ್ತೊಬ್ಬರಾಗಿದ್ದರೆ, ‘ನಾನು ಯಾರದೋ ಮಗುವಿಗೆ ತಲೆಕುಟ್ಟಿಕೊಳ್ಳಲೇಕೆ? ನನ್ನ ಹಣೆಯಲ್ಲಿ ಬರೆದಿದ್ದರೆ ನನ್ನ ಹೊಟ್ಟೆಯಲ್ಲಿ ಹುಟ್ಟಿದ ಮಗುವೇ ಇರುತ್ತಿತ್ತು; ಯಾರದೋ ಪರದೇಶಿ ಮಗುವಿಗೆ ದೇಹ ತೇಯುವುದು ಇದೇನು ಹಣೆಯ ಬರಹ!’ ಎಂದು ಸಾವಿರ ಯೋಚಿಸುತ್ತಿದ್ದಳು, ಆಡುತ್ತಿದ್ದಳು; ಅಣ್ಣನನ್ನು ದೂರುತ್ತಿದ್ದಳು. ಆದರೆ ಅವಳದು ಶುದ್ಧ ಹೃದಯ, ಸಾಧು ಸ್ವಾಭಾವ, ನಿಷ್ಕಲ್ಮಷ ಮನಸ್ಸು; ತನ್ನ ಮಗು ಹೋದರೆ ಬದಲಿಗೆ ಇನ್ನೊಂದು ಮಗುಬಂತಲ್ಲಾ ಎಂದೇಸಂತೋಷ; ತನ್ನ ಪ್ರೀತಿಯಅಣ್ಣ ತಂದುಕೊಟ್ಟನಲ್ಲಾ ಎಂದು ಸಂತೋಷ; ಅದಕ್ಕೆ ತನ್ನ ನಿರ್ವಂಚನೆಯಾದ ಮಾತೃಪ್ರೇಮವನ್ನು ಎರೆದಳು; ಅದು ಅವಳನ್ನು ತಾಯಿಯೆಂದು ತಿಳಿದು ಕೊಂಡಿತು. ಯಥಾಕಾಲದಲ್ಲಿ ಹೆತ್ತ ತಾಯಿಯ ಹತ್ತಿರಕ್ಕೆ ಅದನ್ನು ಕರೆದುಕೊಂಡು ಹೋಗಬೇಕಾಗಿ ಬಂದಾಗ ಅದೂ ಬರಲಿಲ್ಲ, ಅವಳೂ ಒಪ್ಪಲಿಲ್ಲ; ಆದ್ದರಿಂದ ಗಂಡ ಅಣ್ಣ ಅತ್ತಿಗೆ ಎಲ್ಲರೊಡನೆ ನಿಮಾಯಿಯು ತನ್ನ ಸಾಕು ಮಗುವನ್ನು ಕರೆದುಕೊಂಡು ಹೋಗಿ ಪದಚಿಹ್ನದಲ್ಲಿ ಬಿಡಬೇಕಾಯಿತು; ಜೀವಾನಂದ ಶಾಂತಿಯ ರೇನೋ ಹಿಂತಿರುಗಿ ಬಂದರು; ಆದರೆ ನಿಮಾಯಿಯು ಮಗುವನ್ನು ಬಿಟ್ಟು ಬಂದಳೋ, ಗಂಡನನ್ನೂ ಇರಿಸಿ ಕೊಂಡು ಪದಚಿಹ್ನಗ್ರಾಮದಲ್ಲಿಯೇ ಉಳಿದಳೋ! ಇಂಥ ಸಾತ್ವಿಕ ಸ್ವಭಾವದ ಸಂಸಾರಿ ಯುವತಿಯರನ್ನು ಚಿತ್ರಿಸುವುದಕ್ಕೆ ಬಂಕಿಮನಿಗೆ ತುಂಬ ಆಸೆ; ಅವನು ಅದರಲ್ಲಿ ಎತ್ತಿದ ಕೈ.</p>
<p> ಇಂಗ್ಲಿಷ್​ ಚರಿತ್ರಕಾರರು ಇದನು ‘ಸಂನ್ಯಾಸಿಗಳ ದಂಗೆ’ ಎಂದು ಕರೆದಿದ್ದಾರೆ. ಸಂನ್ಯಾಸಿಗಳೆಂದರೆ ಬಂಕಿಮನಿಗೆ ಗೌರವ; ಸಂನ್ಯಾಸ ಉಕ್ತವಾಗಿರುವುದು ‘ಆತ್ಮನೋ ಮೋಕ್ಷಾಯ; ಪರಹಿತಾಯ ಚ’. ಇಂಥವರು ದಂಗೆ ಎದ್ದು ಲೂಟಿಮಾಡಿ ಜನಕ್ಕೆ ಹಿಂಸೆ ಕೊಡೋಣವೆಂದರೇನು? ಹಿಂಸೆಯಾಗಿರಬಹುದು-ಕ್ಷಾಮಪೀಡಿತ ವಾದ ದೇಶದಿಂದ ಎಂದಿಗಿಂತ ಇನ್ನೂ ಶೇಕಡಹತ್ತರಷ್ಟು ಹೆಚ್ಚಾಗಿ ಕಂದಾಯಕೌಳಿಗೆಗಳನ್ನು ಸಂಪಾದಿಸಿದರೂ, ಸಾವಿರಾರು ಜನ ಹೊಟ್ಟೆಗಿಲ್ಲದೆ ಸಾಯುತ್ತಿದ್ದರೆ ಉದಾಸೀನವಾಗಿದ್ದು, ತಮ್ಮ ಜೇಬು ತುಂಬಿಕೊಂಡು, ಹೊಟ್ಟೆ ತುಂಬಿಕೊಂಡು, ತಣ್ಣಗೆ ಸುಖಿಸುತ್ತಿದ್ದ ವಿದೇಶೀ ಸರ್ಕಾರಕ್ಕೆ. ಅವರ ಇರಿಸಾಲನ್ನೂ ಆಹಾರಸಾಮಗ್ರಿಗಳನ್ನೂ ಲೂಟಿ ಹೊಡೆದು ಹಸಿದವರಿಗೆ ಅನ್ನ ನೀಡಿದ, ನೀಡಿಸಿಕೊಂಡ ಜನಕ್ಕಲ್ಲ. ಆದ್ದರಿಂದ ಬಂಕಿಮನು ಈ ದಂಗೆ ನಿಜವಾದ ದಂಗೆಯಲ್ಲ, ವಿದ್ರೋಹವಲ್ಲ, ಕಷ್ಟಕಾಲದಲ್ಲ ಆತ್ಮಸಂರಕ್ಷಣೆಗಾಗಿ ಅಸಹಾಯರ ಅನಾಥರ ಸಂರಕ್ಷಣೆ ಗಳಿಗಾಗಿ ದೇಶಾಭಿಮಾನಿಗಳೂ ಧರ್ಮಬುದ್ಧಿಯಿಂದ, ಸ್ವಾರ್ಥತ್ಯಾಗದಿಂದ, ಏರ್ಪಡಿಸಿಕೊಂಡ ಸಾಮಾಜಿಕ ಸೇವೆ ಎಂದು ಚಿತ್ರಿಸಿದ್ದಾನೆ. ಚರಿತ್ರೆಯ ವಿದ್ರೋಹಿಗಳು ನಿರಕ್ಷರರೂ, ಲೂಟಿಗಾರರೂ ಇರಬಹುದು; ಆದರೆ ಆನಂದಮಠದ ಸಂತಾನರು ಮಹಾವ್ರತವನ್ನು ಕೈಕೊಂಡ ದೇಶಸೇವಕರು ಎಂದು ಚಿತ್ರಿಸಿದ್ದಾನೆ. ಸಂಖ್ಯಾಬಲ ವಿರುವವರು ಸದುದ್ದೇಶದಿಂದ ಸುಸಂಘಟಿತರಾದರೆ ಎಂಥ ಶತ್ರುವನ್ನಾದರೂ ಎದುರಿಸಬಹುದು, ಸೋಲಿಸ ಬಹುದು; ಇರುವೆಗಳಾದರೂ ಆನೆಯನ್ನು ಕೊಲ್ಲಬಲ್ಲುವು; ಎಂಬ ತತ್ವವನ್ನು ನಿದರ್ಶಿಸಿದ್ದಾನೆ. ಭಾರತೀಯರು ಹೀಗೆ ಸಂಘಟಿತರಾಗಿಯೇ, ಅಂದಲ್ಲ ಇಂದು, ಸ್ವಾತಂತ್ರ್ಯ ಪಡೆದರು; ಪ್ರಪಂಚದ ಆದ್ಯಂತವೂ ಪಾರತಂತ್ರ್ಯ ದಲ್ಲಿರುವ ಜನ ಈಗ ಸ್ವಾತಂತ್ರ್ಯ ಪಡೆಯಲು ಹೋರಾಡುತ್ತಿದೆ; ಆಕ್ರಮಿಸಿಕೊಂಡು ಕುಳಿತಿರುವಜನ ಅವರನ್ನು ದಾನಭೇದಗಳಿಂದ ದಾರಿತಪ್ಪಿಸಿ, ದಂಡದಿಂದ ಹೆದರಿಸಿ ಬೆದರಿಸಿ, ಅವರ ಹೋರಾಟಗಳನ್ನು ನಿಷ್ಫಲಗೊಳಿಸಲು ಯತ್ನಿಸುತ್ತಿದ್ದಾರೆ.</p>
<p> ಹಿಂದೂ ಸ್ವಾತಂತ್ರ್ಯದ ಗುರಿ ಬಂಕಿಮನ ದೃಷ್ಟಿಯಲ್ಲಿ ಇದ್ದೇ ಇತ್ತು; ಅದನ್ನು ‘ಮೃಣಾಳಿನಿ’ಯಲ್ಲಿಯೇ ನೋಡಿದ್ದೇವೆ. ಅನಂತರ ‘ವಂಗದರ್ಶನ’ದ ಮೂರನೆಯ ವರ್ಷದಲ್ಲಿಯೇ(೧೮೭೪?) ‘ನಮ್ಮ ದುರ್ಗೋತ್ಸವ’ ಎಂಬ ಲೇಖನವು ಕಮಲಾಕಾಂತನ ದಫ್ತರದಲ್ಲಿ ಹನ್ನೊಂದನೆಯ ಸಂಖ್ಯೆಯಾಗಿ ಬಂತು. ಅದರಲ್ಲಿ ಮಾತೃ ಭೂಮಿ ನಮ್ಮ ತಾಯಿ, ಅದನ್ನು ಉದ್ಧಾರ ಮಾಡುವುದು ನಮ್ಮ ಕರ್ತವ್ಯ, ಎಂಬ ಭಾವ ಪ್ರತಿಪಾದಿತವಾಗಿದೆ. ಸತ್ಯಾನಂದನು ಮಹೇಂದ್ರನಿಗೆ ತೋರಿಸುವ ದೇವೀಮೂರ್ತಿಗಳ ವರ್ಣನೆಯನ್ನು ನಾವು ಆಗಲೇ ಅಲ್ಲಿ ಕಾಣ ಬಹುದು. ತಾಯಿಯೆಂದರೆ ಯಾರಿಗಾದರೂ ಮಮತೆ, ಭಕ್ತಿ; ಅದರಲ್ಲಿಯೂ ಮಾತೃದೇವತಾ ಪೂಜಕರಾದ ಬಂಗಾಳಿಗಳಲ್ಲಿ. ಆದ್ದರಿಂದ ಸತ್ಯಾನಂದನು-ಬಂಕಿಮನು-ಅದನ್ನು ಬಳಸಿಕೊಂಡು ದೇಶಭಕ್ತರನ್ನು ಕಟ್ಟಿದ್ದಾನೆ. ‘ಏನುಕೊಡಲಿ?’ ಎಂಬ ಭಕ್ತನ ಪ್ರಶ್ನೆಗೆ ಉತ್ತರ ‘ಭಕ್ತಿ!’ ಎಂಬುದು. (ಉಪಕ್ರಮಣಿಕೆ.) ಮೊದಲು ಈ ಸ್ಥಳದಲ್ಲಿ ‘ನಿಮ್ಮ ಪ್ರಿಯಜನರ ಪ್ರಾಣ ಸರ್ವಸ್ವ’ ಎಂದಿತ್ತು. ಪ್ರಾಣತ್ಯಾಗಕ್ಕಿಂತ ಸ್ವಾರ್ಥತ್ಯಾಗ ದೊಡ್ಡದು; ಸ್ವಾರ್ಥತ್ಯಾಗ ಪೂರ್ವಕವಾದ ಪ್ರೀತಿ ದೊಡ್ಡದು-ಅದೇ ಭಕ್ತಿ. ಕಾದಿ ಸತ್ತ ಭವಾನಂದ ಭಕ್ತ ಎಷ್ಟು ಹಿರಿದೋ, ಅಷ್ಟೇ ಹಿರಿದು ಸಂಸಾರದಲ್ಲಿದ್ದು, ನಿಷ್ಠೆಯಿಂದ ಕರ್ಮ ಮಾಡಿದ ಮಹೇಂದ್ರನ ಭಕ್ತಿ.-ಕಲ್ಯಾಣಿಯ ತ್ಯಾಗ, ಪತಿಯೊಡನೆ ಸಹಾನುಭೂತಿ ಸಹಕಾರಗಳು. ಇಲ್ಲಿಸ್ವದೇಶವೇ ದೇವರು; ದೇಶಪ್ರೇಮವೇ ಭಕ್ತಿ. ಭಕ್ತಿಯಿಲ್ಲದ, ನಿರರ್ಥಕವಾದ, ಪ್ರಾಣತ್ಯಾಗದಿಂದ ಬರಿಯ ಹಿಂಸೆಯಷ್ಟೇ ಫಲ.</p>
<p> ಮೊದಲ ಮುದ್ರಣದ ‘ವಿಜ್ಞಾಪನ’ದಲ್ಲಿ ಬಂಕಿಮನು ಹೀಗೆ ಬರೆದಿದ್ದಾನೆ:-೧. ‘‘ಬಂಗಾಳಿ ಹೆಂಗಸರು ಅನೇಕ ಸಂದರ್ಭಗಳಲ್ಲಿ ಬಂಗಾಳಿಗಳಿಗೆ ಪ್ರಧಾನ ಸಹಾಯ; ಅನೇಕ ಸಮಯಗಳಲ್ಲಿ ಅಲ್ಲ. ೨. ಸಮಾಜ ವಿಪ್ಲವವು ಅನೇಕ ಸಂದರ್ಭಗಳಲ್ಲಿ ಆತ್ಮಪೀಡನೆ ಮಾತ್ರ; ವಿದ್ರೋಹಿಗಳು ಆತ್ಮಘಾತಿಗಳು. ೩. ಇಂಗ್ಲಿಷರು ಬಂಗಾಳಾ ದೇಶವನ್ನು ಅರಾಜಕತೆಯಿಂದ ಉದ್ಧಾರ ಮಾಡಿದರು-ಈ ವಿಷಯಗಳನ್ನು ಈ ಗ್ರಂಥದಲ್ಲಿ ಪ್ರತಿ ಪಾದಿಸಿದೆ.’’ ಬಂಗಾಳಿ ಹೆಂಗಸರು ಸಹಾಯಕರಲ್ಲ ಎಂದುಬರೆದಾಗ ಬಂಕಿಮನು ಯಾರನ್ನು ಮತ್ತು ಏನನ್ನು ಮನಸ್ಸಿನಲ್ಲಿಟ್ಟುಕೊಂಡಿದ್ದನೋ ಏನೋ! ಈ ಕಾದಂಬರಿಯ ಹೆಂಗಸರಂತೂ ಯಾರೂ ಗಂಡಸರಿಗೆ ವಿಘ್ನಕಾರಿ ಗಳಲ್ಲ. ವ್ರತವನ್ನು ಕೈಕೊಂಡ ಸಂತಾನರು ಅದು ಪೂರೈಸುವವರೆಗೆ ಹೆಂಡತಿಯನ್ನು ನೋಡಕೂಡದು ಎಂಬ ನಿಯಮವಿದ್ದದ್ದೇನೋ ನಿಜ. ಹೆಂಗಸೇ ಏಕೆ, ಎಲ್ಲ ಲೋಭನವೂ ಕಾರ್ಯಸಾಧನೆಗೆ ಅಡ್ಡಿಯೇ. ಕಲ್ಯಾಣಿಯ ತ್ಯಾಗವೇನೋ ಸರಿಯಷ್ಟೆ; ಶಾಂತಿಯು ಮನಸ್ಸು ಜೋಲುಬಿಟ್ಟ ಗಂಡನನ್ನು ಹಿಂತಿರುಗಿ ಕಳುಹಿಸಿ, ತಾನೂ ಅವನ ಹಿಂದೆ ‘ಗೃಹೀತವ್ರತಾಚರಣವ್ಯಾಪಿಕೆ’ಯಾಗಿ ದುಡಿದಳು; ಅವಳ ಧೈರ್ಯ ಸತ್ವಸಾಹಸ ನಿಷ್ಠೆಗಳು ಸತ್ಯಾ ನಂದನನ್ನೂ ವಿಸ್ಮಯಗೊಳಿಸಿದುವು. ನಿಮಾಯಿಮಣಿಯೂ ಜೀವಾನಂದನಿಗೆ ಸಹಾಯಕಳೇ; ಗೌರಿಯು ಅಡ್ಡಿ ಆದರೆ ಅದಕ್ಕೆ ಅವಳ ಸ್ಥಿತಿ ವಿಶೇಷವೆಷ್ಟು ಕಾರಣವೋ ಭವಾನಂದನ ದೌರ್ಬಲ್ಯವೂ ಅಷ್ಟೇ ಕಾರಣ. ಅಂತೂ ಹೆಂಗಸಿನಿಂದ ಜೀವಾನಂದ ಭವಾನಂದರಿಗೆ ವ್ರತ ಭಂಗವಾಯಿತು. ಆದರೆ ಅವರ ಕಾರ್ಯಾಚರಣೆಯಲ್ಲಿ ಏನೂ ಕೊರೆಯಾಗಲಿಲ್ಲ. ಪತಿಪ್ರಾಣೆಯಾದ ಪರಸತಿಗೆ ಆಸೆಪಟ್ಟು, ವಿವೇಕಬಿಟ್ಟು, ಭವಾನಂದನು ಪಾಪಮಾಡಿದನು; ಅದಕ್ಕೆ ಪ್ರಾಣತೆತ್ತು ಪ್ರಾಯಶ್ಚಿತ್ತವನ್ನೂ ಮಾಡಿಕೊಂಡನು; ಜೀವಾನಂದನ ವ್ರತಭಂಗದಿಂದ ಪಾಪಫಲಿಸಿತೆಂದು ಹೇಳುವಹಾಗಿಲ್ಲ; ಶಾಂತಿಯು ಅದನ್ನು ಸತ್ಯಾನಂದನೊಡನೆಯೇ ಚರ್ಚಿಸಿದ್ದಾಳೆ. ದಾಂಪತ್ಯಕ್ಕೆ ಎಂದು ಗೌರವ ಸಲ್ಲತಕ್ಕದ್ದೇ. ಆದರೂ ಒಟ್ಟಿನ ಮೇಲೆ, ದಂಡಿನಲ್ಲಿದ್ದು ಗುಂಡಿಗೆ ಎದೆಗೊಡುವ ಸಂಭವವೇ ಹೆಚ್ಚಾಗಿ ಇರುವ ಸೈನಿಕನಿಗೆ ಹೆಂಗಸು ಯುದ್ಧರಂಗದಲ್ಲಿ ಸಹಾಯಕಳೆನ್ನಲಾಗುವುದಿಲ್ಲ; ಸಾಂಸಾರಿಕ ವಿಚಾರಗಳಲ್ಲಿ ಅವಳು ‘ಪ್ರಧಾನ ಸಹಾಯ’ ಎಂಬುದು ನಿರ್ವಿವಾದ. ಕಲ್ಯಾಣಿ ನಿಮಾಯಿಯರಿಲ್ಲದಿದ್ದರೆ ಸುಕುಮಾರಿಯರ ಗತಿಏನು?</p>
<p> ‘‘ವಿದ್ರೋಹಿಗಳು ಆತ್ಮಘಾತಿಗಳು.’’ ನಿಜ. ದ್ರೋಹ ಕೆಟ್ಟದ್ದು, ಪಾಪ. ದ್ರೋಹ ಮಾಡಿದವನು ಎಂದೂ ಏಗಿಲ್ಲ. ಅದರಲ್ಲಿಯೂ, ಒಂದು ಸಂಸ್ಥೆಯಲ್ಲಿರುವವರು, ಅದರ ನಿಯಮ ಮೀರಿ, ಶಿಸ್ತುಮೀರಿ, ತಪ್ಪಿ ನಡೆದರೆ, ತಮ್ಮ ಸಂಸ್ಥೆಗೆ ದ್ರೋಹ. ಸಂಸ್ಥೆಗೆ ಕುಟ್ಟೆ ಹಿಡಿದು ಹಾಳಾದರೆ ತಾನೂ ಹಾಳಾಗುತ್ತಾನೆ; ಸಂತಾನರು ಪಡೆದಷ್ಟು ಜಯಕ್ಕೆ ಅದರ ಶಿಸ್ತಿನಸಿಪಾಯಿಗಳು ಕಾರಣ; ನಾಯಕನಿಗೆವಿಧೇಯತೆ, ವ್ರತನಿಷ್ಠೆ ಇವುಕಾರಣ. ಅಂತ್ಯಜಯವು (ಕಥೆಯಪ್ರಕಾರ) ಅವರದೇ. ತಾತ್ಕಾಲಿಕವಾಗಿಯೇನೋ ಸ್ವಲ್ಪಲಾಭವಾಯಿತು, ಆದರೆ ‘ಸಿಕ್ಕಿದವರಿಗೆ ಸೀರುಂಡೆ’ ಯಾಯಿತು; ದೇಶಕ್ಕೆಲ್ಲಾ ಅವರು ಆಹಾರವನ್ನು ಒದಗಿಸಲಾಯಿತೇ? ಕ್ಷಾಮ ನಿವಾರಣೆ ಮಾಡಲಾಯಿತೇ? ಅದುಬರಿಯ ‘ಸಮಾಜವಿಪ್ಲವ’ದಲ್ಲಿ ಪರಿಣಾಮವಾಯಿತು; ಸಾವಿರಾರುಜನ ಮನೆಮಠಗಳನ್ನು ಬಿಟ್ಟು, ಹೊತ್ತು ಗೊತ್ತಿಗೆ ಅನ್ನವಿಲ್ಲದೆ, ನಿಲ್ಲಲುನೆರಳಿಲ್ಲದೆ, ಸೈನಿಕಶಿಕ್ಷಣವಿಲ್ಲದೆ, ಸರಿಯಾದ ಆಯುಧಗಳಿಲ್ಲದೆ, ಅಲೆದುಆಯಾಸ ಪಡಬೇಕಾಯಿತು. ‘ಸೇನೆ ಚಲಿಸುವುದು ಹೊಟ್ಟೆಯ ಮೇಲೆ!’ ಎಂದು ಹೇಳುವುದುಂಟು; ಕ್ಷಾಮಕಾಲದಲ್ಲಿ ಹೊಟ್ಟೆಗೆಲ್ಲಿ ತರಬೇಕು? ಯುದ್ಧವನ್ನೇ ಒಂದುವಿದ್ಯೆಯನ್ನಾಗಿ ಅಭ್ಯಾಸ ಮಾಡಿದವರು ಅದಕ್ಕೆ ಬೇಕಾದ ಪರಿಕರ ಗಳನ್ನೆಲ್ಲಾ ಒದಗಿಸಿಕೊಂಡಿರುತ್ತಾರೆ; ಆದರೂ ಯುದ್ಧದ ಪರಣಾಮ ನರಕ ಎಂಬುದು ಎಲ್ಲರಿಗೂ ಗೊತ್ತಿದೆ. ಅಂಥದರಲ್ಲಿ ಬರಿಯ ದೇಶಪ್ರೇಮದಿಂದಲೇ ಉತ್ಸಾಹಿತರಾದ ಸಂನ್ಯಾಸಿಗಳೂ ಸಂತಾನರೂ ಎಷ್ಟುದಿನ ನಿಲ್ಲ ಬಲ್ಲರು? ಸತ್ಯಾನಂದನೇನೋ ತಕ್ಕಜನರನ್ನು ಸೇರಿಸಿ ಅವರಿಗೆ ತಕ್ಕಕಾರ್ಯಗಳನ್ನು ವಹಿಸಿದನು, ಕೋಟೆಕೊತ್ತಲ ಗಳನ್ನು ಕಟ್ಟಿಸಿದನು; ಮದ್ದುಗುಂಡುಗಳ ಕಾರ್ಖಾನೆಗಳನ್ನು ಸ್ಥಾಪಿಸಿ ಯುದ್ಧಸಾಮಗ್ರಿಗಳನ್ನು ತಯಾರು ಮಾಡಿಸಿದನು; ಅವನು ಬರಿಯ ಭಾವುಕನಲ್ಲ, ಆದರ್ಶವಾದಿಯಲ್ಲ, ಕಾರ್ಯದಕ್ಷ; ಆದರೂ ಸ್ವಾತಂತ್ರ್ಯ ಸಾಧನೆ ಯಾಗಲಿಲ್ಲ; ಅವನ ಯತ್ನ ತನಗೂ ತನ್ನ ಜನಕ್ಕೂ ಹಿಂಸೆಯಲ್ಲಿ ಪರಿಣಾಮವಾಯಿತು. ಹೀಗೆಂದು ಸ್ವಾತಂತ್ರ್ಯ ಪ್ರಯತ್ನವನ್ನು ಬಿಡುವುದೇ? ಇಲ್ಲ; ಅದು ಎಂದು ಬರುತ್ತದೆ, ಹೇಗೆ ಬರುತ್ತದೆ ಎಂಬುದನ್ನು ಬಂಕಿಮನು ಮಹಾಪುರುಷನ ಮೂಲಕ ಹೇಳಿಸಿದ್ದಾನೆ. ಮುಸಲ್ಮಾನರು ಸೋತರು; ಇಂಗ್ಲಿಷರನ್ನು ಅವರಿಂದ ಕಲಿತ ವಿದ್ಯೆಯಿಂದಲೇ, ತಕ್ಕ ಸಾಧನ ಸಂಪತ್ತಿಯಿಂದ-ಜ್ಞಾನಗುಣ ಬಲಗಳಿಂದ-ಗೆಲ್ಲಬಹುದು ಎಂದು ಸೂಚಿಸಿದ್ದಾನೆ. ಬಂಕಿಮನು ಇಂಗ್ಲಿಷರಿಂದ ಉಪಕೃತ, ಇಂಗ್ಲಿಷಿನಲ್ಲಿ ಗೌರವವುಳ್ಳವ, ಇಂಗ್ಲಿಷ್​ ಸರ್ಕಾರದಲ್ಲಿ ಅಧಿಕಾರಿ. ಅವನು ಹೆಚ್ಚು ಹೇಳುವಹಾಗಿರಲಿಲ್ಲ; ಪ್ರಾಯಶಃ ಸದ್ಯದಲ್ಲಿ ಅವನು ಹೆಚ್ಚನ್ನೂ ನಿರೀಕ್ಷಿಸಿರಲಿಲ್ಲ. ಆದರೂ ಅವನು ಎಬ್ಬಿಸಿದಕಿಚ್ಚು ಅವನು ನಿರೀಕ್ಷಿಸಿದ್ದಕ್ಕಿಂತ ವೇಗವಾಗಿಹಬ್ಬಿತು; ‘ವಂದೇಮಾತರಂ’ ಪ್ರಾರ್ಥನೆ ರಣ ಘೋಷವಾಗಿ, ಅದನ್ನು ಉಚ್ಚರಿಸಿದವರು ಸೆರೆಮನೆಗೆ ಹೋಗುವ ಹಾಗಾಯಿತು.³
ಸ್ವಾತಂತ್ರ್ಯ ಬಂದಮೇಲೆ ಅದು ರಾಷ್ಟ್ರಗೀತೆಯಾಗಬೇಕೇ ರವೀಂದ್ರನಾಥ ಠಾಕೂರರ ‘ಜನಮನಗಣ’ ಆಗಬೇಕೇ ಎಂದು ಚರ್ಚೆ ನಡೆದು ಜನ(ಸರ್ಕಾರ?) ಕವಿರವಿಂದ್ರರ ಗೀತಕ್ಕೆ ಮನಸೋತಿತು. ರವೀಂದ್ರರಿಗೆ ಅಷ್ಟುಹೊತ್ತಿಗೆ ನೋಬೆಲ್​ ಬಹುಮಾನ ಬಂದು ಅವರ ಹೆಸರು ಎಲ್ಲಕಡೆಯೂ ಕೇಳಬಂದಿತ್ತು.</p>
<p> ಮೂರನೆಯದಾಗಿ, ಬಂಗಾಳದಲ್ಲಿದ್ದ ರಾಜಕೀಯ ಅವ್ಯವಸ್ಥೆಯನ್ನು ಇಂಗ್ಲಿಷರು ತಹಬಂದಿಗೆ ತಂದರು ಎಂಬುದನ್ನು ಹೆಚ್ಚು ವಿವರಿಸಬೇಕಾಗಿಲ್ಲ; ಆಗ ವರ್ತಕರಾಗಿ ಐಶ್ವರ್ಯಗಳಿಸುವುದರ ಮೇಲೆಯೇ ಕಣ್ಣಿದ್ದ ಬ್ರಿಟಿಷರು ಹೇಗೆ ರಾಜ್ಯಭಾರದಲ್ಲಿ ಆಸಕ್ತಿವಹಿಸಿದರು ಎಂಬುದನ್ನು ಬಂಕಿಮನು ಮಹಾಪುರಷನ ಬಾಯಿಂದಲೇ ಕಾಲಜ್ಞಾನ ರೂಪದಲ್ಲಿ ಹೇಳಿಸಿದ್ದಾನೆ. ಅಲ್ಲೊಬ್ಬ ಇಲ್ಲೊಬ್ಬ ತುಚ್ಛ ನೀಚ ಬ್ರಿಟಿಷ್​ ವ್ಯಕ್ತಿಗಳ್ಲಿ ಬಂಕಿಮನು ತಿರಸ್ಕಾರವನ್ನು ತೋರಿಸಿದ್ದರೂ, ಅವನಿಗೆ ಬ್ರಿಟಿಷರಮೇಲೆ, ಅದರಲ್ಲಿಯೂ ವಾರನ್​ ಹೇಸ್ಟಿಂಗ್ಸ್​ ನಂತ ರಾಜ್ಯವ್ಯವಸ್ಥಾಪಕರಾದ ಹಿರಿಯ ವ್ಯಕ್ತಿಗಳಮೇಲೆ, ತುಂಬಗೌರವವಿದೆ. (ಹೀಗೆಂದು ಅವನನ್ನು ಇಂಗ್ಲಿಷರ ಆರಾಧಕನೆನ್ನಲಾಗುವುದಿಲ್ಲ. ಅದನ್ನು ನಾವು ಚಂದ್ರಶೇಖರದಲ್ಲಿ ಆಗಲೇನೋಡಿದ್ದೇವೆ.) ರಣಧೀರ ಗುಣಗಳಲ್ಲಿ ಮುಸಲ್ಮಾನರಿಗಿಂತ ಇಂಗ್ಲಿಷರೇ ಮೇಲೆಂದು ಇಲ್ಲಿ ಅವನು ಭವಾನಂದನಿಂದ ಹೇಳಿಸಿದ್ದಾನೆ. (।-೧೦) ಅಂದು ಪ್ರಜೆಗಳು ಬ್ರಿಟಿಷ್​ ಮತ್ತು ಮುಸಲ್ಮಾನ ಜಂಟಿಆಡಳಿತದಲ್ಲಿ ಕತ್ತರಿಯಮಧ್ಯೆ ಸಿಕ್ಕಿಕೊಂಡಂತೆ ಸಿಕ್ಕಿನರಳುತ್ತಿದ್ದರು. ಇದನ್ನು ಬಂಕಿಮನ ಒಂದೆರಡು ವಾಕ್ಯಗಳಿಂದಲೇ ತಿಳಿಯೋಣ:-</p>
<p>‘‘೧೧೭೬(ಎಂದರೆ ಕ್ರಿ.ಶ. ೧೭೬೯)ನೆಯ ವರ್ಷದಲ್ಲಿ ಬಂಗಾಳಾ ಪ್ರಾಂತವು ಇಂಗ್ಲಿಷರ ಆಡಳಿತಕ್ಕೆ ಬಂದಿರಲಿಲ್ಲ. ಇಂಗ್ಲಿಷರು ಆಗ ಬಂಗಾಳದ ‘ದಿವಾನ’ರಾಗಿದ್ದರು. ಅವರು ತಮ್ಮ ಖಜಾನೆಗೆ ಹಣ ತುಂಬಿಕೊಳ್ಳುತ್ತಿದ್ದರೂ, ಬಂಗಾಳಿಗಳ ಪ್ರಾಣ ಆಸ್ತಿ ಮೊದಲಾದವುಗಳ ಯೋಗಕ್ಷೇಮವನ್ನು ನೋಡಿಕೊಳ್ಳುವ ಭಾರವನ್ನು ಸ್ವಲ್ಪವೂ ವಹಿಸಿರಲಿಲ್ಲ...ಅದು ಮೀರ್​ಜಾಫರನ ಮೇಲೆ ಬಿದ್ದಿತು. ಮೀರ್​ಜಾಫರನು ತನ್ನ ರಕ್ಷಣೆಯನ್ನು ಮಾಡಿಕೊಳ್ಳಲು ಅಸಮರ್ಥನಾಗಿದ್ದನು. ಅವನು ಬಂಗಾಳದ ರಕ್ಷಣೆಯನ್ನೇನು ಮಾಡಿಯಾನು? ಮೀರ್​ಜಾಫರನು ಭಂಗಿ ರಾಮರಸಗಳನ್ನು ಕುಡಿದು ನಿದ್ರೆ ಹೋಗುತ್ತಿದ್ದನು; ಇಂಗ್ಲಿಷರು ಹಣ ಸಂಪಾದಿಸಿ ವರದಿಗಳನ್ನು ಕಳುಹಿಸುತ್ತಿದ್ದರು. ಬಂಗಾಳಿಗಳು ಅಳುತ್ತ ಕೊರಗುತ್ತ ಇದ್ದರು.’’ (।-೭)</p>
<p> ‘ಆನಂದಮಠ’ವನ್ನು ಮೊದಲು ಬರೆದಾಗ, ಸಂನ್ಯಾಸಿಗಳಿಗೆ ಸ್ವಾತಂತ್ರ್ಯ ಅಥವಾ ಹಿಂದೂ ರಾಜ್ಯ ಸ್ಥಾಪನೆಯೇ ಗುರಿಯಾಗಿತ್ತೆಂದೂ ಅವರ ಪ್ರಯತ್ನ ನಿಷ್ಫಲವಾಯಿತೆಂದೂ ಬಂಕಿಮಚಂದ್ರನು ಅಭಿಪ್ರಾಯ ಪಟ್ಟಿದ್ದಂತೆ ತೋರುತ್ತದೆ. ಆಮೇಲೆ ಕ್ರಮಕ್ರಮವಾಗಿ ತನ್ನ ಅಭಿಪ್ರಾಯವನ್ನು ವ್ಯತ್ಯಾಸಪಡಿಸಿ, ಬ್ರಿಟಿಷರ ಮೇಲೆ ಹೆಚ್ಚು ಗೌರವ ಪಕ್ಷಪಾತಗಳನ್ನು ಗ್ರಂಥದ ಉದ್ದಕ್ಕೂ ವ್ಯಕ್ತಪಡಿಸಿ, ಕೊನೆಗೆ ಮಹಾಪುರುಷನ ಕೈಯಲ್ಲಿ ಸತ್ಯಾನಂದನಿಗೆ ‘ನಿನ್ನ ಪ್ರಯತ್ನ ನಿಷ್ಫಲವೆನ್ನಬೇಡ. ಸಫಲವೇ ಆಗಿದೆ. ಈ ಸಂನ್ಯಾಸೀ ದಂಗೆಯಿಂದ ಮುಸಲ್ಮಾನರ ಸೋಲಾಯಿತು; ಆದ್ದರಿಂದ ಉದ್ದೇಶ ನೆರವೇರಿತು. ಸ್ವಾತಂತ್ರ್ಯ ಮುಂದೆ ಬರುತ್ತದೆ; ಅದಕ್ಕೆ ಬೇರೆ ಪ್ರಯತ್ನ ಬೇಕು; ಸದ್ಯಕ್ಕೆ ಇಂಗ್ಲಿಷರು ರಾಜ್ಯವಾಳುತ್ತಾರೆ; ಅದು ದೇಶಕ್ಕೆ ಒಳ್ಳಯದೇ; ಮುಂದೆ ಬರುವ ಸ್ವಾತಂತ್ರ್ಯಕ್ಕೆ ಸಾಧಕವೇ!’ ಎಂದು ಹೇಳಿಸಿದ್ದಾನೆ. ಅದು ನಿಜವಾಯಿತೆಂಬುದನ್ನು ನಾವು ನೋಡಿದ್ದೇವೆ. ಆದರೆ ಅರ್ಧ ಬಂಗಾಳಾ ಪ್ರಾಂತ ಮತ್ತೆ ಮುಸಲ್ಮಾನರ ಆಡಳಿತಕ್ಕೆ ಬಂದಿದೆ. ಇದರ ಭವಿಷ್ಯವೇನೋ ಬಲ್ಲವರಾರು?</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ವ ಂ ದೇ ಮಾ ತ ರಂ!</h1>
<p>_________</p>
<p>3
. ಈ ಸಂಬಂಧದಲ್ಲಿ ಸರ್ಕಾರದ ನಿಷೇಧಾಜ್ಞೆಯನ್ನು ಮೀರಿ ನಡೆದುಕೊಂಡರೆಂದು ಸುರೇಂದ್ರನಾಥ ಬಾನರ್ಜಿಯವರನ್ನು ದಸ್ತಗಿರಿಮಾಡಿ, ರಜವಿದ್ದರೂ ಕೋರ್ಟುನಡಸಿ, ಸರಿಯಾದ ವಿಚಾರಣೆಇಲ್ಲದೆ ೨೦೦ ರೂಪಾಯಿ ಜುಲ್ಮಾನೆ ಹಾಕಲಾಯಿತು. (೧೯೦೬)</p>
<p> ೬-೧-೧೮೮೩ರಲ್ಲಿ ಒರಿಸ್ಸಾದಿಂದ ಬಂಕಿಮನು ‘ಬಾಂಧವ’ ಸಂಪಾದಕರಾದ ಕಾಳೀಪ್ರಸನ್ನ ಘೋಷರಿಗೆ ಬರೆದ ಒಂದು ಪತ್ರದಲ್ಲಿ, ಬೇಸರಗೊಂಡು ‘‘. . .ನಾನು ತಾನೇ ಆನಂದಮಠವನ್ನು ಬರೆದು ಏನುಮಾಡಿಯೇನು? ನೀವು ತಾನೇ ಅದರ ಮೂಲಮಂತ್ರವನ್ನು ವಿವರಿಸಿ ಏನುಮಾಡೀರಿ? ಈ ಈರ್ಷ್ಯಾಪರವಶರೂ ಆತ್ಮೋದರಪರಾಯಣರೂ ಆದ ಜನಕ್ಕೆ ಉನ್ನತಿ ಇಲ್ಲ. ‘ವಂದೇ ಉದರಂ’ಎನ್ನಿ!’’ ಎಂದು ಬರೆದಿದ್ದಾನೆ. ಇದು ಯಾರನ್ನು ಕುರಿತು ಬರೆದದ್ದೋ ಏಕೆ ಬರೆದದ್ದೋ ತಿಳಿಯುವುದಿಲ್ಲ.</p>
<p class="text-center">ಅಧ್ಯಾಯ ೧೬</p>
<p class="text-center">ದೇವೀ ಚೌಧುರಾಣೀ</p>
<p> ‘‘ದೇವೀಚೌಧುರಾಣಿ’’ಯು ‘‘ಆನಂದಮಠ’’ದ ಅನಂತರ ಬಂದ ಐತಿಹಾಸಿಕ ಕಾದಂಬರಿ. ಅದು ೧೨೮೯-೯೦ರ ‘ವಂಗದರ್ಶನ’ದಲ್ಲಿ ಆರಂಭವಾಗಿ ಸುಮಾರು ಒಂದು ವರ್ಷದೊಳಗೆ ಅದರ ಎರಡು ಖಂಡಗಳು ಧಾರಾವಾಹಿಕವಾಗಿ ಬಂದುವು. ಆಗ ‘ವಂಗದರ್ಶನ’ವು ನಿಂತು ಹೋಗಲು ಬಂಕಿಮನು ಇನ್ನೊಂದು ಖಂಡದಲ್ಲಿ ಕಥೆಯನ್ನು ಮುಗಿಸಿ ಅದರೊಡನೆ ಸಂಪೂರ್ಣ ಗ್ರಂಥವನ್ನು ಪುಸ್ತಕಾಕಾರದಲ್ಲಿ ಪ್ರಕಾಶಪಡಿಸಿದನು. (ಮೇ ೧೮೮೪) ಆಗ ಪ್ರಥಮಖಂಡದಲ್ಲಿ ಒಂದು ಪರಿಚ್ಛೇದವನ್ನು ಕಡಮೆ ಮಾಡಿದ್ದಲ್ಲದೆ ಗ್ರಂಥದಲ್ಲಿ ಇನ್ನೂ ಹಲವು ವ್ಯತ್ಯಾಸಗಳನ್ನು ಮಾಡಿದನು. ಹೀಗೆ ಮೊದಲು ಪುಸ್ತಕ ರೂಪದಲ್ಲಿ ಬಂದಮೇಲೆ ಮುಂದಿನ ಮುದ್ರಣಗಳಲ್ಲಿ ಹೆಚ್ಚು ಬದಲಾವಣೆಗಳನ್ನು ಮಾಡಲಿಲ್ಲ. ಆರನೆಯ ಸಂಸ್ಕರಣದಲ್ಲಿ ಮಾತ್ರ ವ್ರಜೇಶ್ವರನು ಹಣ ತಂದಿದ್ದನೆಂದು ತಂದೆಗೆ ಹೇಳುವಾಗ (॥।-೧೨) ಸುಳ್ಳುಹೇಳಲೇ ನಿಜಹೇಳಿಬಿಡಲೇ ಎಂದು ಅವನ ಮನಸ್ಸಿನಲ್ಲಿ ಬಂದ ಯೋಚನೆಗಳಿಗೆ ಸಂಬಂಧಪಟ್ಟ ಹಾಗೆ ಸುಮಾರು ಇಪ್ಪತ್ತೈದು ಪಂಕ್ತಿಗಳನ್ನು ತೆಗೆದುಬಿಟ್ಟನು.-ಅಷ್ಟೇ. ಅವನ ಜೀವಿತಕಾಲದಲ್ಲಿ, ೧೮೮೪ರಿಂದ ೧೮೯೧ರವರೆಗೆ ‘‘ದೇವೀಚೌಧುರಾಣಿ’’ಯ ಆರು ಸಂಸ್ಕರಣಗಳು ಬಂದುವು. ಈಗ ಅದರಲ್ಲಿ ಮೂರು ಖಂಡಗಳೂ (೧೬+೧೨+೧೪=)೪೨ ಪರಿಚ್ಛೇದಗಳೂ ಇವೆ.</p>
<p> ಮೂರನೆಯ ಖಂಡದ ಎಂಟನೆಯ ಅಧ್ಯಾಯದಿಂದ ಕೊನೆಯವರೆಗೆ ಈ ಗ್ರಂಥವನ್ನು ಬಂಕಿಮನೇ ಇಂಗ್ಲಿಷಿಗೆ ಭಾಷಾಂತರ ಮಾಡಿದನು. ಅದು ‘ಶತವಾರ್ಷಿಕ ಸಂಸ್ಕರಣ’ದಲ್ಲಿ ಮುದ್ರಿತವಾಗಿದೆ. (ಇಂಗ್ಲಿಷ್​ ಸಂಪುಟ ಪುಟ ೧೬೩-೧೮೧) ಇಂಗ್ಲಿಷ್​ ಓದುಗರಿಗೆ ಅರ್ಥವಾಗುವಂತೆಯೂ, ಕೆಲವು ಅಂಶಗಳು ಸ್ಪಷ್ಟ ಪಡುವಂತೆಯೂ ಇದರಲ್ಲಿ ಅವನು ಅಲ್ಲಲ್ಲೇ ಸಣ್ಣಸಣ್ಣ ಬದಲಾವಣೆಗಳನ್ನು ಮಾಡಿದ್ದಾನೆ. (ಉದಾ:-‘‘ದೇವೀ ಗಡ’’ದ ವಿಚಾರ, ಪ್ರಫುಲ್ಲೆಯು ತನ್ನ ಮಕ್ಕಳಿಗೆ ಕೊಟ್ಟ ಶಿಕ್ಷಣ) ಮುಂದೆ ಈ ಭಾಷಾಂತರವನ್ನೂ ಆವಶ್ಯಕವಾದ ಎಡೆಗಳಲ್ಲಿ ಬಳಸಿಕೊಂಡಿದೆ. ಅವನ ಜೀವಿತಕಾಲದಲ್ಲಿ ‘‘ದೇವೀಚೌಧುರಾಣಿ’’ಯ ಇನ್ನೊಂದು ಮುದ್ರಣ ಬಂದಿದ್ದರೆ ಈ ಬದಲಾವಣೆಗಳನ್ನು ಅದರಲ್ಲಿಯೂ ಮಾಡುತ್ತಿದ್ದನೋ ಏನೋ!</p>
<p> ಇದು ಕಥಾಸಂಗ್ರಹ:-</p>
<p class="text-center">ಪ್ರಥಮ ಖಂಡ</p>
<p> ಭೂತನಾಥಪುರವೆಂಬ ಗ್ರಾಮದಲ್ಲಿ ಹರವಲ್ಲಭನೆಂಬ ದೊಡ್ಡ ಜಮೀನುದಾರನಿದ್ದನು. ಅವನಿಗೆ ವ್ರಜೇಶ್ವರನೆಂಬ ಮಗನಿದ್ದನು. ಅವನು ತಂದೆಗೆ ಒಬ್ಬನೇ ಮಗ. ಅವನಿಗೆ ದುರ್ಗಾಪುರದ ಪ್ರಫುಲ್ಲೆ ಎಂಬ ಹುಡುಗಿಯನ್ನು ಕೊಟ್ಟು ಮದುವೆಯಾಯಿತು. ಹುಡುಗಿಗೆ ತಂದೆಯಿಲ್ಲ. ವಿಧವೆಯಾದ ತಾಯಿಯು ತನ್ನ ಕೈಯಲ್ಲಿದ್ದ ನಾಲ್ಕುಕಾಸನ್ನೂ ವೆಚ್ಚಮಾಡಿ ಮದುವೆಮಾಡಿ ಕೊಟ್ಟಳು. ಹುಡುಗಿಯು ಸುಂದರಿಯಾಗಿದ್ದದ್ದರಿಂದ ಹರವಲ್ಲಭನು ಅವಳನ್ನು ತಂದುಕೊಂಡನು. ಮದುವೆಯ ಸಂದರ್ಭದಲ್ಲಿ ನೆರೆಹೊರೆಯವರ ಕಿತ್ತಾಟದಿಂದ ಹುಡುಗಿಯ ತಾಯಿ ಜಾತಿಕೆಟ್ಟವಳೆಂಬ ದೂರು ಹುಟ್ಟಿ, ಹರವಲ್ಲಭನು ಸೊಸೆಯನ್ನು ಮನೆಗೆ ಕರಸಿಕೊಳ್ಳದೆ ಹುಡುಗನಿಎ ನಯನತಾರೆ ಸಾಗರೆ ಎಂಬ ಮತ್ತಿಬ್ಬರು ಹುಡುಗಯರನ್ನು ಮದುವೆ ಮಾಡಿದ್ದನು. ನಯನತಾರೆ ಕಪ್ಪು, ಸಿಡುಕು; ಮನೆಯಲ್ಲಿ ಸಂಸಾರ ಮಾಡಿಕೊಂಡಿದ್ದಳು. ಸಾಗರೆ ಹಣವಂತನ ಮಗಳು, ಸುಂದರಿ, ಬುದ್ಧಿವಂತೆ; ಆದರೆ ಹೆಚ್ಚು ಕಾಲವನ್ನು ತವರುಮನೆಯಲ್ಲಿಯೇ ಕಳೆಯುತ್ತಿದ್ದಳು. ಅವಳಿಗೆ ಹದಿನಾಲ್ಕು ವರ್ಷ; ಪ್ರಫುಲ್ಲೆಗೆ ಹದಿನೆಂಟು ವರ್ಷ. ಸಾಗರೆಗೆ ಹದಿನೇಳು ವರ್ಷ. ವ್ರಜೇಶ್ವರನಿಗೆ ಇಪ್ಪತ್ತೆರಡು ವರ್ಷ.</p>
<p> ಪ್ರಫುಲ್ಲೆಯೂ ಅವಳ ತಾಯಿಯೂ ಬಡತನದಲ್ಲಿ ಕಾಲಕ್ಷೇಪ ಮಾಡುತ್ತಿದ್ದರು. ಕೊನೆಗೆ ತಿನ್ನುವುದಕ್ಕೇ ಅನ್ನವಿಲ್ಲದ ಹಾಗಾಯಿತು; ನೂಲುವುದಕ್ಕೆ ಹತ್ತಿಯಿಲ್ಲ; ಕೊಳ್ಳಲು ಕಾಸಿಲ್ಲ; ನೆರೆಹೊರೆಯವರಿಂದ ಸಾಲ ತಂದು ತಂದು ಸಾಕಾಗಿ ಒಂದು ದಿನ ಪ್ರಫುಲ್ಲೆಗೆ ರೋಸಿಹೋಗಿ ತಾನು ಗಂಡನ ಮನೆಗೆ ಹೋಗುವುದಾಗಿ ನಿರ್ಧರಿಸಿದಳು. ತಾಯಿಯೂ ಅವಳ ಹಿಂದೆ ಹೋದಳೂ. ಆರು ಹರದಾರಿ ನಡೆದು ಭೂತನಾಥಪುರಕ್ಕೆ ಹೋದರೆ, ಹರವಲ್ಲಭನ ಮನೆಯವರು ಅವರನ್ನು ಗುರುತಿಸುವುದೂ ಕಷ್ಟವಾಯಿತು. ಪ್ರಫುಲ್ಲೆಯ ತಾಯಿಯು ಬಲವಂತವಾಗಿ ಮಗಳನ್ನು ಬಿಟು ಹೋದಳು; ಪ್ರಫುಲ್ಲೆಯು ತಾನು ಹಿಂತಿರುಗಿ ಹೋಗುವುದಿಲ್ಲವೆಂದು ಹಟ ಹಿಡದು ನಿಂತಳು. ಅವಳ ಸೌಂದರ್ಯವನ್ನೂ ವಿವೇಕದ ಮಾತನ್ನೂ ದುಃಖವನ್ನೂ ನೋಡಿ ಅವಳ ಅತ್ತೆಯ ಮನ ಕಅರಗಿ ಗಂಡನೊಡನೆ ಅವಳನ್ನು ಕರೆದುಕೊಳ್ಳಬಹುದೇ ಎಂದು ಪ್ರಸ್ತಾಪಸಿದಳು. ಅವಳ ಪರವಾಗಿ ವಾದಿಸಿದಳು. ಆದರೆ ಅವನು ತಿರಸ್ಕರಿಸಿದನು.</p>
<p>ಈ ಮಧ್ಯೆ ಪ್ರಫುಲ್ಲೆ ಒಬ್ಬಳೇ ನಿಂತಿದ್ದಾಗ ಸಾಗರೆಯು ಅವಳನ್ನು ಸಂಜ್ಞೆಮಾಡಿ ಕರೆದು ತನ್ನ ಪರಿಚಯವನ್ನು ಹೇಳಿ, ಅವಳಿಗೆ ತಿಂಡಿತೀರ್ಥಗಳನ್ನು ಕೊಟ್ಟು ಉಪಚರಿಸಿದಳು; ಅವಳ ತಾಯಿಯ ಊಟಕ್ಕೆ ಏರ್ಪಡಿಸಿದಳು. ಅವರ ಅತ್ತೆಯು ಬಂದು, ಅವೊತ್ತು ಅಲ್ಲಿಯೇ ಇದ್ದು ಬೆಳಗ್ಗೆ ಹೋಗಬಹುದೆಂದಳು. ಸೊಸೆಯ ಪರವಾಗಿ ಗಂನಡೊಡನೆ ಮತ್ತೊಂದು ಸಲ ಮಾತನಾಡೋಣವೆಂಬುದು ಅವಳ ಆಸೆ. ಪ್ರಫುಲ್ಲೆಗೂ ಮಾವನನ್ನು ಕಂಡು ‘ನನ್ನ ಹೊಟ್ಟೆಯ ಪಾಡು ಹೇಗೆ?’ ಎಂದು ಕೇಳಬೇಕೆಂಬ ಯೋಚನೆ ಇತ್ತು. ಅಂದಿನ ರಾತ್ರಿ ಅವಳ ಅತ್ತೆಯು ಗಂಡನೊಡನೆ ಪ್ರಸ್ತಾಪಿಸಿದಳು; ಆದರೆ ಅವನು ಕಲ್ಲು ಮನಸ್ಸಿನಿಂದ ‘ಅವಳು ಹೇಗಾದರೂ ಹೊಟ್ಟೆ ಹೊರೆದುಕೊಳ್ಳಲಿ, ಕಳವು ಮಾಡಲಿ, ಡಕಾಯಿತಿ ಮಾಡಲಿ, ಭಿಕ್ಷ ಎತ್ತಲಿ!’ ಎಂದು ಹೇಳಿ, ಮಗನನ್ನು ಕರೆದು ಆ ಸೊಸೆಯನ್ನು ಹೊಡೆದು ಓಡಿಸುವಂತೆ ಆಜ್ಞೆ ಮಾಡಿದನು. ಅವನು ಅವಳನ್ನು ಹುಡುಕುತ್ತಾ ರಾತ್ರಿ ಸಾಗರೆಯ ಕೋಣೆಗೆ ಬಂದಾಗ ಅಲ್ಲಿ ಸಾಗರೆಗೆ ಬದಲಾಗಿ ಪ್ರಫುಲ್ಲೆ ಇದ್ದಳು. ಅದು ಪ್ರಫುಲ್ಲೆಯ ಪ್ರಾರ್ಥನೆಯ್ನನು ಅನುಸರಿಸಿ ದೊಡ್ಡ ಮನಸ್ಸಿನ ಸಾಗರೆಯು ಮಾಡಿದ ಏರ್ಪಾಡು. ಅವಳು ಅವರಿಬ್ಬರೂ ಒಳಗಿರುವಾಗ ಬಾಗಿಲೆಳೆದುಕೊಂಡು ಹೊರಗಿನಿಂದ ಬೀಗ ಹಾಕಿದಳು. ಪ್ರಫುಲ್ಲೆಯು ಗಂಡನೊಡನೆ ಅಂದಿನ ರಾತ್ರಿಯನ್ನು ಕಳೆದಳು. ಅವನು ತನ್ನ ಹೆಸರು ಕೆತ್ತಿದ್ದ ಉಂಗುರವನ್ನು ಅವಳ ಬೆರಳಿಗಿಟ್ಟನು. ಮಾವನು ‘ಡಕಾಯಿತಿ ಮಾಡಲಿ!’ ಎಂದ ಮಾತು ಅವಳಿಗೆ ತಿಳಿಯಿತು. ಮತ್ತೆ ಆ ಮನೆಗೆ ಬರುವುದಿಲ್ಲವೆಂದು ಪ್ರತಿಜ್ಞೆ ಮಾಡಿ, ಸಾಗರೆಯನ್ನು ಅವಳ ತವರುಮನೆಯಲ್ಲಿ ನೋಡುತ್ತೇನೆಂದು ಅವಳಿಗೆ ಮಾತು ಕೊಟ್ಟು, ಮನೆಯ ಹೊರಗೆ ಕಾದಿದ್ದ ತಾಯಿಯನ್ನು ಕೂಡಿಕೊಂಡು ಪ್ರಫುಲ್ಲೆಯು ಮಾರನೆಯ ದಿನ ಬೆಳಗ್ಗೆ ದುರ್ಗಾಪರಕ್ಕೆ ಹಿಂತಿರುಗಿ ಹೊರಟುಹೋದಳು. (೧-೬)</p>
<p> ಸ್ವಲ್ಪ ದಿನದಮೇಲೆ ಅವಳ ತಾಯಿಯು ಸತ್ತುಹೋದಳು. ಪ್ರಫುಲ್ಲೆಯು ಒಬ್ಬಳೇ ಇರಲಾರದೆ ನೆರೆಯಲ್ಲಿದ್ದ ಫುಲ್ಲಮಣಿಯೆಂಬ ಹೆಂಗಸೊಬ್ಬಳನ್ನು ರಾತ್ರಿ ತನ್ನಜೊತೆಯಲ್ಲಿ ಮಲಗಿರುವಂತೆ ಕೇಳಿಕೊಂಡಳು. ಫುಲ್ಲಮಣಿಯ ನಡತೆ ಚೆನ್ನಾಗಿರಲಿಲ್ಲ. ದುರ್ಲಭ ಚಕ್ರವರ್ತಿಯೆಂಬ ಜಮೀನುದಾರನ ಗುಮಾಸ್ತನು ಅವಳಲ್ಲಿ ಸಂಬಂಧವಿಟ್ಟುಕೊಂಡಿದ್ದನು. ಅವರಿಬ್ಬರೂ ಮಾತನಾಡಿಕೊಂಡು ಒಂದು ದಿನ ರಾತ್ರಿ ಪ್ರಫುಲ್ಲೆಯನ್ನು ಸಾಗಿಸುವುದಕ್ಕೆ ಏರ್ಪಡಿಸಿದರು. ದುರ್ಲಭನ ಕಡೆಯವರು ಅವಳ ಬಾಯಿಗೆ ಬಟ್ಟೆ ತುರುಕಿ ಕೈಕಾಲು ಕಟ್ಟಿ ಪಾಲಕಿಯಲ್ಲಿ ಹಾಕಿ ತೆಗೆಸಿಕೊಂಡು ಹೋಗುತ್ತಿದ್ದರು. ಕಾಡಿನಲ್ಲಿ ಹೋಗುತ್ತಿರುವಾಗ ಎದುರಿಗೆ ಯಾರೋ ಬರುತ್ತಿದ್ದದ್ದನ್ನು ನೋಡಿ ಅವರು ಡಕಾಯಿತರಿರಬಹುದೆಂದು ಹೆದರಿ ಪಾಲಕಿಯನ್ನು ಎತ್ತಿಹಾಕಿ ಎಲ್ಲರೂ ಓಡಿ ಹೋದರು. ಎದುರಿಗೆ ಬರುತ್ತಿದ್ದವರು ಪ್ರಯಾಣಿಕರಾದ್ದರಿಂದ ಅವರ ದಾರಿ ಹಿಡಿದು ಅವರು ಹೋದರು. ಪ್ರಫುಲ್ಲೆಯು ಧೈರ್ಯವಾಗಿ ಕಾಡಿನಲ್ಲಿಯೇ ಅಡಗಿಕೊಂಡಿದ್ದು ಬೆಳಗಾದಮೇಲೆ ಕಂಡ ಒಂದು ಮಸುಕಾದ ಕಾಲುದಾರಿಯನ್ನು ಹಿಡಿದು ಅದು ತಂದುಬಿಟ್ಟ ಒಂದು ಮುರುಕಲು ಮಹಡಿಯ ಮನೆಗೆ ಬಂದಳು. ಒಳಗೆ ಒಬ್ಬ ಮುದುಕ ಸಾಯುತ್ತ ಬಿದ್ದಿದ್ದನು. ಅವನಿಗೆ ಉಪಚಾರ ಮಾಡಿ, ಅವನಿಂದ ಅಲ್ಲಿ ಹೂಳಿದ್ದ ನಿಧಿಯ ವಿಚಾರವನ್ನು ತಿಳಿದಳು. ಪ್ರಾಣ ಹೋದಮೇಲೆ ಅವನನ್ನು ಅಲ್ಲಿಯೇ ಸಮಾಧಿ ಮಾಡಿ ಒಂದು ಚಿನ್ನದ ಮೊಹರವನ್ನು ತೆಗೆದುಕೊಂಡು ಸಾಮಾನು ತರುವುದಕ್ಕೆ ಸಂತೆಗೆಂದು ಹೊರಟಳು.</p>
<p> ಮುದುಕನ ಹೆಸರು ಕೃಷ್ಣಗೋವಿಂದದಾಸ. ಅವನು ಒಬ್ಬ ವೈಷ್ಣವಿಯನ್ನು ಕಟ್ಟಿಕೊಂಡು ಅಲೆಯುತ್ತ ಇಲ್ಲಿ ನೆಲಸಿದ್ದನು. ಕೊನೆಗಾಲಕ್ಕೆ ಅವಳು ಓಡಿಹೋದಳು. ಆ ನಿಧಿಯು ನೀಲಾಂಬರದೇವನೆಂಬ ರಾಜನದು. ಅವನು ಅಲ್ಲಿ ತನ್ನ ಪೂರ್ವಿಕರ ಆಸ್ತಿಯನ್ನು ಹುಗಿದಿಟ್ಟುಕೊಂಡಿದ್ದನು. ಪಠಾಣರು ಅವನನ್ನು ಸೆರೆಹಿಡಿದು ಕೊಂಡು ಹೋದರು. ಇಪ್ಪತ್ತು ಕೊಪ್ಪರಿಗೆ ಹಣವೂ ಮತ್ತು ರತ್ನಗಳೂ ಅವನಿಗೆ ದೊರೆತವು; ವೈಷ್ಣವಿಗೆ ಅದನ್ನು ಅವನು ತಿಳಿಸಿರಲಿಲ್ಲ; ಅದೆಲ್ಲವೂ ಈಗ ಪ್ರಫುಲ್ಲೆಗೆ ಬಂದುವು.</p>
<p> ಸಂತೆಗೆಂದು ಹೊರಟ ಅವಳ ಎದುರಿಗೆ ಒಬ್ಬ ಬ್ರಾಹ್ಮಣನು ಬಂದನು. ಅವನೇ ಭವಾನೀಠಾಕೂರ; ಅವನು ದೊಡ್ಡ ಡಕಾಯಿತ. ದುರ್ಗಾಪುರದಲ್ಲಿಯೂ ಅವನ ಹೆಸರು ಗೊತ್ತಿತ್ತು. ಅವನು ತನ್ನ ಗುಡಿಸಿಲಿಗೆ ಕರೆದುಕೊಂಡು ಹೋಗಿ ಪ್ರಫುಲ್ಲೆಗೆ ಬೇಕಾದ ಸಾಮಾನುಗಳನ್ನು ಕೊಟ್ಟು, ತನ್ನ ಪರಿಚಯವನ್ನು ಹೇಳಿ ಅವಳಿದ್ದ ಮುರುಕು ಮನೆಗೆ ಹೋಗಿ ಸಂಗತಿಗಳನ್ನೆಲ್ಲಾ ತಿಳಿದುಕೊಂಡನು. ತನ್ನ ಕಡೆಯ ಜನರನ್ನು ಕರೆದು ಪ್ರಫುಲ್ಲೆಯನ್ನು ತೋರಿಸಿ ಅವಳನ್ನು ಎಲ್ಲರೂ ತಾಯಿಯೆಂದು ಕರೆಯಬೇಕೆಂದೂ ಕಾಣಬೇಕೆಂದೂ ಆಜ್ಞೆ ಮಾಡಿದನು. ರಂಗರಾಜನೆಂಬವನು ಅವರಿಗೆ ಮುಖಂಡನಾಗಿದ್ದನು. (೭-೧೨)</p>
<p> ಅತ್ತ ಫುಲ್ಲಮಣಿಯು ತನ್ನ ಗ್ರಾಮಕ್ಕೆ ಓಡಿಹೋದವಳು, ಪ್ರಫುಲ್ಲೆಯನ್ನು ಅವಳ ತಾಯಿ ದೆವ್ವವಾಗಿ ಬಂದು ಹೊತ್ತುಕೊಂಡು ಹೋದಳೆಂದು ಕಥೆ ಹುಟ್ಟಿಸಿದಳು. ಅವಳು ಸತ್ತುಹೋದಳೆಂಬ ವರ್ತಮಾನ ಹರಡಿ ಅದು ಹರವಲ್ಲಭನ ಮನೆಗೆ ಮುಟ್ಟಿತು. ಅದನ್ನು ಕೇಳಿದ ವ್ರಜೇಶ್ವರನಿಗೆ ತುಂಬ ಕೊರಗು ಹತ್ತಿ ಅವನು ಅನ್ನ ನೀರು ಬಿಟ್ಟು ಕೃಶನಾದನು. ಆದರೆ ಕ್ರಮವಾಗಿ ಚೇತರಿಸಿಕೊಂಡನು. ಅವಳ ಸಾವಿಗೆ ತನ್ನ ತಂದೆಯೇ ಕಾರಣ ನೆಂಬ ಯೋಚನೆ ಬಂದಾಗ ‘ತಂದೆಗೆ ಸಂತೋಷವಾದರೆ ಎಲ್ಲ ದೇವತೆಗಳಿಗೂ ಸಂತೋಷವಾಗುತ್ತದೆ’ ಎಂದುಕೊಳ್ಳುವನು. ಅವನಿಗೆ ತಂದೆಯ ಮೇಲಣ ಭಕ್ತಿಯು ಅಚಲವಾಗಿತ್ತು. (೧೩-೧೪)</p>
<p> ಪ್ರಫುಲ್ಲೆಗೆ ಆ ಅಪಾರವಾದ ನಿಧಿಯನ್ನು ಹೇಗೆ ಉಪಯೋಗಿಸಬೇಕೆಂಬುದು ಗೊತ್ತಾಗಲಿಲ್ಲ. ಅವಳಿಗೆ ಬೇಕಾದ ಅನ್ನ ಬಟ್ಟೆಗಳಿಗೆ ಏರ್ಪಾಡುಮಾಡಿ ಭವಾನೀಠಾಕೂರನು ದಿವಾ ನಿಶಿ ಎಂಬ ತನ್ನ ಶಿಷ್ಯೆಯರನ್ನೂ ಸಗಣಕ್ಕ(ಗೊಬ್ಬರಮ್ಮ) ಎಂಬ ದಾಸಿಯನ್ನೂ ಅವಳೊಡನೆ ಇರುವಂತೆ ಮಾಡಿದನು. ಆ ಮುರುಕುಮನೆಯನ್ನು ವಾಸಕ್ಕೆ ಯೋಗ್ಯವಾಗುವಂತೆ ಸರಿಮಾಡಿಸಿಕೊಟ್ಟನು.</p>
<p> ಪ್ರಫುಲ್ಲೆಯು ನಿಶಿಯಿಂದ ಓದುವುದನ್ನೂ ಗಣಿತವನ್ನೂ ಕಲಿತಳೂ. ಅನಂತರ ಭವಾನೀ ಠಾಕೂರನೇ ಅವಳಿಗೆ ಪಾಠಹೇಳಲು ಮೊದಲುಮಾಡಿ, ಐದು ವರ್ಷಗಳಲ್ಲಿ ವ್ಯಾಕರಣ, ಅಮರ, ಕಾವ್ಯ, ನಾಟಕ, ಸಾಂಖ್ಯ, ನ್ಯಾಯ, ವೇದಾಂತ, ಯೋಗ, ಭಗವದ್ಗೀತೆ ಎಲ್ಲವನ್ನೂ ಕಲಿಸಿದನು. ಅವಳ ಬುದ್ಧಿಯು ಅಷ್ಟು ಚುರುಕಾಗಿ ಇದ್ದಿತು. ಆ ಕಾಲದಲ್ಲಿಯೇ ಅವಳು ಮನೆಗೆಲಸ ಊಟ ಬಟ್ಟೆ ಸ್ನಾನ ನಿದ್ರೆ ಉಡುಗೆ ತೊಡುಗೆ ಎಲ್ಲದರಲ್ಲಿ ಯೂ ಶಿಕ್ಷಣ ಪಡೆದಳು. ಅವುಗಳಲ್ಲಿ ಅತಿಯನ್ನೂ ಅನುಭವಿಸಿದಳು ಮಿತಿಯನ್ನೂ ಅನುಭವಿಸಿದಳು; ಸಾಮು ಕಾಳಗ ಮುಂತಾದವುಗಳಲ್ಲಿ ತರಪೇತಾದಳು; ಗಂಡಸರೊಡನೆ ಪಂದ್ಯವನ್ನು ಕಟ್ಟಿ ವ್ಯಾಯಾಮ ಮಾಡುವಳು. ಮುಂದೆ ಐದುವರ್ಷ ಕರ್ಮಯೋಗ-ಚಿತ್ತಸಂಯಮ, ನಿರಹಂಕಾರ, ಕೃಷ್ಣಾರ್ಪಣ ಇವು ಅದರ ಲಕ್ಷಣ. ಜನಕ್ಕೆ ದಾನ ಮಾಡಿದರೆ ಕೃಷ್ಣನಿಗೆ ಅದು ಸಲ್ಲುತ್ತದೆ. ಈ ದಾನ ಮಾಡಲು ಅವಳು ರಾಣಿಯಂತೆ ವೇಷಕಟ್ಟಿ, ರಾಜನಂತೆ ದುಷ್ಟರಕ್ಷಣೆ ಶಿಷ್ಟಪರಿಪಾಲನೆಯನ್ನು ಕೈಕೊಂಡಿದ್ದ ಭವಾನೀ ಠಾಕೂರನೊಡನೆ ಹೊರಟು ತನ್ನ ಹಣವನ್ನು ಬಡವರಿಗೂ ದೀನರಿಗೂ ದಾನ ಮಾಡುವಳು. (೧೫-೧೬)</p>
<p class="text-center">ದ್ವಿತೀಯ ಖಂಡ</p>
<p> ಈ ಕಾಲದಲ್ಲಿ ಹರವಲ್ಲಭನ ಸಂಸಾರವು ಬದಲಾಯಿಸಿ ಬಹಳ ಹೀನಸ್ಥಿತಿಗೆ ಬಂತು. ಕಂದಾಯದ ಹಣವನ್ನು ಕಳ್ಳರು ಲೂಟಿ ಮಾಡಿದರು. ಗ್ರಾಮಗಳು ಭೋಗ್ಯ ಕ್ರಯ ಹರಾಜು ಆಗಿ ಆದಾಯ ಬಹು ಕಡಮೆಯಾಯಿತು. ವೆಚ್ಚ ಮಾತ್ರ ಮೊದಲಿನಂತೆಯೇ ಇತ್ತು. ಆದ್ದರಿಂದ ಕಂದಾಯದ ಬಾಕಿ ಬಡ್ಡಿ ಎಲ್ಲಾ ಐವತ್ತು ಸಾವಿರ ರೂಪಾಯಿಯಾಯಿತು. ಅವನಿಗೆ ಎಲ್ಲಿಯೂ ಸಾಲ ಹುಟ್ಟದು. ಜೈಲಿಗೆ ಹೋಗುವ ಸ್ಥಿತಿ ಬಂತು. ಆಗ ವ್ರಜೇಶ್ವರನು ತನ್ನ ಮಾವನಿಂದ ಸಾಲ ಕೇಳಲು ಸಾಗರೆಯ ಮನೆಗೆ ಬಂದನು. ಬೀಗನ ಮನ ಉಳಿಸಲು ಅವನ ಮಾವನು ಹಣಕೊಡುವುದಕ್ಕೆ ಇಷ್ಟ ಪಡಲಿಲ್ಲ. ಆದ್ದರಿಂದ ಮಾವನಿಗೂ ಅಳಿಯನಿಗೂ ಕೋಪದ ಮಾತುಗಳು ಜರುಗಿದುವು. ಆಗ ಸಾಗರೆಯು ಗಂಡನನ್ನು ಕಂಡು ಅವನ ಕಾಲು ಹಿಡಿದುಕೊಂಡು ಎಷ್ಟೋ ಬೇಡಿಕೊಂಡಳು. ಅವನಕಾಲು ಅವಳಿಗೆತಗುಲಿತು. ತನ್ನನ್ನು ಒದ್ದನೆಂದು ಅವಳು ಕೋಪಗೊಂಡಳು. ಅವನೂ ತಾಳ್ಮೆ ತಪ್ಪಿ ‘ಒದ್ದರೆ ಒದ್ದೆ! ನೀನು ದೊಡ್ಡಮನುಷ್ಯನ ಮಗಳಾಗಿದ್ದರೆ ಇರು!’ ಎಂದನು. ಅವಳು ಕೋಪಗೊಂಡು ‘ನಾನು ಅದಕ್ಕೆ ಪ್ರಾಯಶ್ಚಿತ್ತ ಮಾಡುತ್ತೇನೆ!’ ಎಂದಳು. ಹಿಂದುಗಡೆ ಕಿಟಕಿಯಿಂದ ಯಾರೋ ‘ಈ ಕಾಲನ್ನು ನಿಮ್ಮಿಂದ ಒತ್ತಿಸಿಕೊಳ್ಳುತ್ತೇನೆ!’ ಎಂದು ಮಾತು ಸೇರಿಸಿದರು. ಅವನೂ ಪ್ರತಿಯಾಗಿ ‘ನೀನು ನನ್ನಿಂದ ಕಾಲೊತ್ತಿಸಿಕೊಳ್ಳದಿದ್ದರೆ ನಾನು ನಿನ್ನ ಮುಖ ನೋಡುವುದಿಲ್ಲ!’ ಎಂದು ಶಪಥ ಮಾಡಿ ಹೊರಟು ಹೋದನು. ಕಿಟಕಿಯಿಂದ ಮಾತನಾಡಿದವಳು ಪ್ರಫುಲ್ಲೆ. ಅವಳು ಸವತಿಯನ್ನು ನೋಡಲು ಬಂದಿದ್ದಳು. ಅವಳಿಂದ ಸಂಗತಿಯೆಲ್ಲವೂ ತಿಳಿಯಿತು. (೧-೨)</p>
<p> ವ್ರಜೇರ್ಶವರನು ಒಂದು ಸಣ್ಣ ಹಡಗಿನಲ್ಲಿ ಗಂಗಾನದಿಯ ಮೇಲೆ ತನ್ನೂರಿಗೆ ಹಿಂತಿರುಗಿ ಹೋಗುತ್ತಿದ್ದನು. ರಾತ್ರಿ ಬೆಳದಿಂಗಳಲ್ಲಿ ದೇವೀಚೌಧುರಾಣಿಯ ಕಡೆಯವರು ಅವನ ಹಡಗಿನ ಮೇಲೆ ಬಿದ್ದು, ಕಾವಲುಗಾರರನ್ನೆಲ್ಲಾ ಕಟ್ಟಿಹಾಕಿ, ವ್ರಜೇಶ್ವರನನ್ನು ಸೆರೆಹಿಡಿದು ರಾಣಿಯ ಹಡಗಿಗೆ ಕರೆದುಕೊಂಡು ಹೋದರು. ರಾಣಿಯು(ಪ್ರಫುಲ್ಲೆ) ಪರದೆಯ ಹಿಂದೆ ಕುಳಿತು ಅವನ ವಿಚಾರಣೆಗೆ ಆರಂಭಿಸಿದಳು. ಆದರೆ ಅವಳಿಗೆ ಸಂಕಟದಿಂದ ಗಂಟಲು ಕಟ್ಟಿತು. ಆಗ ನಿಶಿಯು ಬಂದು ವಿಚಾರಣೆಯನ್ನು ಮುಂದುವರಿಸಿದಳು. ಒಂದು ಕುರುಡು ಕಾಸು ಅವನ ಬೆಲೆಯೆಂದು ನಿಷ್ಕರ್ಷಿಸಿ ಅದನ್ನು ಕೊಟ್ಟು ಹೋಗಬಹುದೆಂದಳು. ಆದರೆ ಅವನ ಹತ್ತಿರ ಒಂದು ಕುರುಡು ಕಾಸೂ ಇರಲಿಲ್ಲ. ಆಗ ಹತ್ತಿರವಿದ್ದ ಮತ್ತೊಬ್ಬಳು ಆ ಕುರುಡು ಕಾಸನ್ನು ತಾನು ಕೊಟ್ಟು ಅವನನ್ನು ಕೊಂಡುಕೊಳ್ಳುವೆನೆಂದಳು. ಒಪ್ಪಿಗೆಯಾಯಿತು. ವ್ರಜೇಶ್ವರನು ಈ ಹೆಂಗಸಿನ ದಾಸನಾದನು. ಅವಳ ಚಾಕರಿಗೆಂದು ಅವನು ಒಳಗೆ ಹೋಗಲು, ಅಲ್ಲಿ ಸಿಂಹಾಸನದ ಮೇಲೊಬ್ಬ ರಮಣಿಯು ಮುಖಕ್ಕೆ ಬುರುಕಿ ಹಾಕಿಕೊಂಡು ಮಲಗಿದ್ದಳು. ಅವನು ಮಾಡಿದ ಅಡಿಗೆಯನ್ನು ತಾನು ಊಟ ಮಾಡುವುದಿಲ್ಲ, ಅವನಿಂದ ಕಟ್ಟಿಗೆ ಒಡೆಯಲು ನೀರು ಸೇದಲು ಆಗುವುದಿಲ್ಲ, ಆದ್ದರಿಂದ ಗಾಳಿ ಹಾಕಲಿ!-ಎಂದು ಅವಳು ಅಪ್ಪಣೆ ಮಾಡಿದಳು. ಅವನು ಚಾಮರದಿಂದ ಬೀಸಿದನು. ಆಮೇಲೆ ‘ಕಾಲೊತ್ತುವಿರೋ?’ ಎಂದು ಕೇಳಿದಳು. ಅವನು ಹೇಗಾದರೂ ಮಾಡಿ ಅವಳನ್ನು ಮೆಚ್ಚಿಸಿ ಅವಳಿಂದ ಬಿಡುಗಡೆ ಹೊಂದಿ ಹೋಗಬೇಕೆಂದು ಕಾಲೊತ್ತುತ್ತಿದ್ದನು. ಅದನ್ನು ನೋಡಲೆಂದು ಅವಳು ರಾಣಿಯನ್ನು ಕರೆದಳು. ಆಗ ಅವನು ಕಾಲೊತ್ತುವುದನ್ನು ನಿಲ್ಲಿಸಿದನು. ಹೆಂಗಸು ನಕ್ಕು ‘ಅದೇಕೆ?’ ಎಂದು ತನ್ನ ಸಹಜವಾದ ಧ್ವನಿಯಲ್ಲಿ ಕೇಳಿದಳು. ಇದುವರೆಗೆ ಧ್ವನಿ ಬದಲಾಯಿಸಿಕೊಂಡು ಮಾತನಡುತ್ತಿದ್ದಳು. ಅದರಿಂದ ವ್ರಜೇಶ್ವರನಿಗೆ ಧೈರ್ಯವಾಗಿ ಅವಳ ಬುರುಕಿಯನ್ನು ತೆಗೆದು ನೋಡಿದನು- ಸಾಗರೆ! ಇಬ್ಬರ ಪ್ರತಿಜ್ಞೆಯೂ ಪೂರೈಸಿದ ಹಾಗಾಯಿತು. ಅನಂತರ ಅವನಿಗೆ ರಾಜೋಪಚಾರವಾಯಿತು, ಔತಣವಾಯಿತು. ನಿಶಿಯು ಅವನನ್ನು ದೇವೀರಾಣಿಯ ಕೋಣೆಗೆ ಕರೆದುಕೊಂಡು ಹೋದಳು. ಅಲ್ಲಿ ರಾಣಿಯು ಅವನಿಗೆ ನಮಸ್ಕರಿಸಿ, ಒಂದು ಬೆಳ್ಳಿಯ ಕೊಡದತುಂಬ ಮೊಹರನ್ನು ಕೊಟ್ಟಳು. ಸಾಗರೆಯಿಂದ ಅವನಿಗೆ ಐವತ್ತು ಸಾವಿರ ರೂಪಾಯಿ ಬೇಕಾಗಿತ್ತೆಂದು ತಿಳಿದು ಅದನ್ನು ಸಾಲವಾಗಿ ಕೊಟ್ಟದ್ದಾಗಿಯೂ, ದೇವರ ಸೇವೆಗಾಗಿ ಅದನ್ನು ಉಪಯೋಗಿಸಿದರೆ ತನಗೆ ಸಲ್ಲುವುದೆಂದೂ ಹೇಳಿದಳು. ಅವನು ಅದನ್ನು ಸಾಲವಾಗಿ ತೆಗೆದುಕೊಂಡು ಮುಂದಿನ ವೈಶಾಖ ಶುದ್ಧ ಸಪ್ತಮಿಯ ದಿನ ಅದೇ ಸ್ಥಳದಲ್ಲಿ ಹಿಂದಕ್ಕೆ ಒಪ್ಪಿಸುವುದಾಗಿ ಮಾತುಕೊಟ್ಟನು. ಅವನು ಬೆರಗಾಗಿ ಕಳವಳದಲ್ಲಿದ್ದಾಗ ಅವಳು ತನ್ನ ಬೆರಳಲ್ಲಿದ್ದ ಉಂಗುರವನ್ನು ತೆಗೆದು ಅವನ ಬೆರಳಿಗೆ ತೊಡಿಸಿದಳು. ವ್ರಜೇಶ್ವರನು ಆ ಕೊಡವನ್ನೂ ಸಾಗರೆಯನ್ನೂ ಒಡಗೊಂಡು ತನ್ನ ಹಡಗಿನಲ್ಲಿ ಮನೆಗೆ ಬಂದನು. ದಾರಿಯಲ್ಲಿ ತನ ಬೆರಳಿನಲ್ಲಿದ್ದ ಉಂಗುರದ ಕಡೆಗೆ ಸಾಗರೆ ಅವನ ಗಮನವನ್ನು ತರಲು, ಅದು ತಾನು ಪ್ರಫುಲ್ಲೆಗೆ ಕೊಟ್ಟ ಉಂಗುರವೇ ಎಂದು ಗೊತ್ತಾಯಿತು. ಅವನಿಗೆ ಆಹ್ಲಾದ ಆಶ್ಚರ್ಯಗಳ ಜೊತೆಗೆ ಪ್ರಫುಲ್ಲೆಯು ಡಕಾಯಿತಳಾದಳೇ ಎಂದು ಅವಳ ಮೇಲೆ ತಿರಸ್ಕಾರವೂ ಹುಟ್ಟಿತು. (೩-೯)</p>
<p> ಹರವಲ್ಲಭನು ಹಣವನ್ನು ತೆಗೆದುಕೊಂಡನು. ಅದು ದೇವೀಚೌಧುರಾಣಿಯಿಂದ ಬಂದದ್ದೆಂದು ತಿಳಿದ ಮೇಲೆ, ಅದನ್ನು ಅವಳಿಗೆ ಹಿಂತಿರುಗಿಕೊಡುವುದಕ್ಕೆ ಬದಲುಅವಳನ್ನು ಇಂಗ್ಲಿಷರಿಗೆ ಹಿಡಿದುಕೊಡಬೇಕೆಂದು ಅವನು ದ್ರೋಹವೆಣಿ ಸಿದನು. ಪ್ರಫುಲ್ಲೆಯು ಭವಾನೀ ಠಾಕೂರನನ್ನು ಕಂಡು ತನ್ನ ರಾಣಿಗಿರಿಗೆ ರಾಜೀನಾಮೆ ಕೊಡುತ್ತೇನೆಂದಳು. ಕೆಲವು ದಿನಗಳಲ್ಲಿಯೇ ವೈಕುಂಠಪುರದ ಅರಣ್ಯದಲ್ಲಿ ದರಿದ್ರರಿಗೆಲ್ಲಾ ಅಸಂಖ್ಯಾತವಾದ ದ್ರವ್ಯವನ್ನು ದಾನಮಾಡಿದಳು. (೧೦-೧೨)</p>
<p class="text-center">ತೃತೀಯ ಖಂಡ</p>
<p> ವೈಶಾಖ ಶುದ್ಧ ಸಪ್ತಮಿ ಇನ್ನು ಮೂರು ನಾಲ್ಕು ದಿನವಿದೆ ಎನ್ನುವಾಗ ಹರವಲ್ಲಭನು ಹಣ ತರುತ್ತೇನೆಂದು ಮನೆಬಿಟುಟ ಹೊರಟು ರಂಗಪುರದ ಕಲೆಕ್ಟರನ್ನು ನೋಡಿ ತನಗೆ ಇನಾಮನ್ನು ಕೊಡಿಸಿದರೆ ದೇವೀಚೌಧುರಾಣಿಯನ್ನು ಹಿಡಿದುಕೊಡುವುದಾಗಿ ಹೇಳಿದನು. ಅವನು ಒಪ್ಪಿ ಲೆಫ್ಟನೆಂಟ್​ ಬ್ರೆನಾನ್​ ಎಂಬವನೊಡನೆ ಐದು ಹಡಗುಗಳನ್ನೂ ಸೈನ್ಯವನ್ನೂ ಕಳುಹಿಸಿದನು. ಹರವಲ್ಲಭನೂ ಅವರ ಜೊತೆಯಲ್ಲಿ ಹೋದನು. ಸಕಾಲಕ್ಕೆ ತಂದೆ ಬಾರದ್ದರಿಂದ ವ್ರಜೇಶ್ವರನು ಗೊತ್ತು ಮಾಡಿದ ದಿನ ಹಣ ಕೊಡಲಾಗಲಿಲ್ಲವೆಂದು ಹೇಳಲು ದೇವೀಚೌಧುರಾಣಿಯಿದ್ದಡೆಗೆ ಬಂದನು. ದೇವಿಯು ಸಾಮಾನ್ಯ ವೇಷದಲ್ಲಿ ದಿವಾನಿಶಿಯರೊಡನೆ ಮಾತ್ರ ಹಡಗಿನಲ್ಲಿ ಇದ್ದಳು. ಹರವಲ್ಲಭನು ತನ್ನನ್ನು ಹಿಡಿದುಕೊಡುವುದಕ್ಕೆ ಅಂದು ಇಂಗ್ಲಿಷಿರೊಡನೆ ಬರುವ ಸಂಗತಿ ಅವಳಿಗೆ ಗೂಢಚಾರರ ಮೂಲಕ ತಿಳಿದತ್ತು. ವ್ರಜೇಶ್ವರನು ಬಂದಾಗ ಇಬ್ಬರಿಗೂ ತಡೆಯಲಾರದಷ್ಟು ದುಃಖವಾಗಿ ಅತ್ತರು. ಪ್ರಫುಲ್ಲೆಯು ತಾನು ಮಾಡುತ್ತಿದ್ದದ್ದು ಡಕಾಯಿತಿಯಲ್ಲವೆಂಬುದನ್ನು ಅವನಿಗೆ ತಿಳಿಯ ಹೇಳಿದಳು. ಅವನೂ ಪ್ರಫುಲ್ಲೆ ಮತ್ತ ಮನೆಗೆ ಬಂದು ಅವನೊಡನೆ ಸಂಸಾರ ಮಾಡಿಕೊಂಡಿರಬೇಕೆಂದೂ ತಾನು ತಂದೆಗೆ ತಿಳಿಯಹೇಳುವನೆಂದೂ ಕೇಳಿಕೊಂಡನು; ತನ್ನ ಹಡಗಿನವರನ್ನು ತಪ್ಪಿಸಿಕೊಂಡು ಹೋಗುವಂತೆ ಹೇಳಿ ತಾನು ಪ್ರಫುಲ್ಲೆಯೊಡನೆ ನಿಂತನು. ಅವಳು ಹರವಲ್ಲಭನು ಬಂದಿರುವ ಸಮಾಚಾರವನ್ನು ತಿಳಿಸಿ ತಾನು ತಲೆತಪ್ಪಿಸಿಕೊಂಡರೆ ಅವನ ಜೀವವುಳಿಯುವುದಿಲ್ಲವೆಂದೂ, ಆದ್ದರಿಂದ ತಾನು ತಪ್ಪಿಸಿಕೊಳ್ಳದೆ ಅವನ ಜೀವ ಉಳಿಸುವುದಾಗಿಯೂ ಭರವಸೆ ಕೊಟ್ಟಳು. ವ್ರಜೇಶ್ವರನಿಗೆ ಸಮಾಧಾನವಾಯಿತು. ಇಂಗ್ಲಿಷರ ಹಡಗುಗಳು ಮುಂದುವರಿದು ಬಂದುವು. (೧-೩)</p>
<p> ಅದನ್ನು ನೋಡಿ ರಂಗರಾಜನು ಭೇರಿಯ ಧ್ವನಿ ಮಾಡಿದನು. ಅವನ್ನು ದೇವೀಚೌಧುರಾಣಿಯು ಬೇಕೆಂದೇ ಅಂದು ದೇವೀಗಡಕ್ಕೆ ಕಳುಹಿಸಿದ್ದಳು. ದಾರಿಯಲ್ಲಿ ಅವನು ಭವಾನೀಠಾಕೂರರನ್ನು ಕಂಡನು. ಇಂಗ್ಲಿಷ್​ ಸೇನೆ ಅಂದು ದೇವಿಯ ಹಡಗಿಗೆ ಮುತ್ತಿಗೆ ಹಾಕುವ ಸಂಗತಿ ಅವರಿಗೆ ತಿಳಿದ ಅವರಿಬ್ಬರೂ ಬರಕಂದಾಜ ಸೇನೆಯನ್ನು ತೆಗೆದುಕೋಂಡು ಬಂದಿದ್ದರು. ಭವಾನೀಠಾಕೂರನು ಗಂಗಾನದಿಯ ಹಿಂದೆ ಅರಣ್ಯದಲ್ಲಿ ಅಡಗಿಕೊಂಡಿದ್ದ ಇಂಗ್ಲಿಷ್​ ಸೇನೆಯನ್ನು ತಡೆದು ನಿಲ್ಲಿಸಿಕೊಂಡಿದ್ದನು. ರಂಗರಾಜನು ತೀರಕ್ಕೆ ಬಂದಿದ್ದು ಇಂಗ್ಲಿಷ್​ ಹಡಗುಗಳು ಮುಂದುವರಿದ ಕೂಡಲೆ ತನ್ನ ಜನರು ಬರುವಂತೆ ಸಂಜ್ಞೆಯಾಗಿ ಭೇರಿಯನ್ನು ಬಾರಿಸಿದನು. ದೇವಿಯು ಅವನನು ಹಡಗಿಗೆ ಕರೆಸಿ, ತನ್ನೊಬ್ಬಳ ಪ್ರಾಣರಕ್ಷಣೆಗೆ ಸಾವಿರಾರು ಜನರು ಯುದ್ಧದಲ್ಲಿ ಪ್ರಾಣ ತೆರುವುದು ಆಯುಕ್ತವೆಂದೂ ಆದ್ದರಿಂದ ಅವನೂ ಭವಾನೀಠಾಕೂರನೂ ತಮ್ಮ ಜನರೊಡನೆ ಹಿಂತಿರುಗಿ ಹೊರಟು ಹೋಗಬೇಕೆಂದೂ ಆಜ್ಞೆ ಮಾಡಿದಳು. ರಂಗರಾಜನು ಸಮ್ಮತಿಸಿದರೂ ತೀರದಿಂದ ಭವಾನಿಠಾಕೂರನ ಸೇನೆಯು ನುಗ್ಗಿ ಬಂತು. ಇಂಗ್ಲಿಷರ ಕಡೆಯ ಸಿಪಾಯಿಗಳು ದೇವಿಯ ಹಡಗನ್ನು ಸುತ್ತುಗಟ್ಟಿದರು. ಅವರಿಗೂ ಠಾಕೂರನ ಬರಕಂದಾಜಸೇನೆಗೂ ಹೊಡೆದಾಟಕ್ಕೆ ಆರಂಭವಾಯಿತು. ಆಗ ರಾಣಿಯು ಬಿಳಿಯ ಬಾವುಟವನ್ನು ತೋರಿಸಿದಳು. ಯುದ್ಧ ನಿಂತಿತು. ರಂಗರಾಜನನ್ನು ಕರೆದು, ಭವಾನೀಠಾಕೂರನು ತನ್ನ ಸೇನೆಯೊಡನೆ ಹಿಂತಿರುಗಿ ಹೋಗಬೇಕೆಂದು ತಿಳಿಸಿ ಬಿಳಿಯ ಬಾವುಟವನ್ನು ಹಿಡಿದುಕೊಂಡು ಬ್ರೆನಾನ್​ ಸಾಹೇಬನ ಹತ್ತಿರಕ್ಕೆ ಹೋಗಿ ರಾಣಿಯು ಅವರ ವಶವಾಗುವಳೆಂದು ತಿಳಿಸುವಂತೆ ಹೇಳಿಕಳುಹಿಸಿದಳು. ಸಾಹೇಬನು ರಾಣೀಯ ಹಡಗು ತಮ್ಮದಾಯಿತೆಂದು ಅದನ್ನು ವಶಪಡಿಸಿಕೊಳ್ಳು ಅದರಮೇಲೆ ಹತ್ತಿಬಂದನು. ಅಲ್ಲಿ ದಿವಾ ನಿಶಿ ಇಬ್ಬರೂ ಎರಡು ಸಿಂಹಾಸನಗಳಮೇಲೆ ರಾಣಿಯರಂತೆ ಅಲಂಕೃತರಾಗಿ ಕುಳಿತು ದರ್ಬಾರು ಮಾಡುತ್ತಿದ್ದರು. ದೇವಿಯು ಸಾಮಾನ್ಯವಾದ ಉಡುಪಿನಲ್ಲಿ ಒಂದುಕಡೆ ನಿಂತಿದ್ದಳು. ಸಾಹೇಬನು ರಾಣಿ ಯಾರೆಂದು ಕೇಳಿದಾಗ ದಿವಾನಿಶಿಯರು ತಾನು ರಾಣಿ ತಾನು ರಾಣಿ ಎಂದು ಹೇಳಿ ಅವನನ್ನು ಕಕಮಕ ಹಿಡಿಸಿದರು. ದೇವಿಯು ತಾನೇ ರಾಣಿ ಎಂದಳು. ಆಗ ದಿವಾನಿಶಿಯರು ಇದನ್ನು ಬಗೆಹರಿಸುವುದಕ್ಕೆ ಪತ್ತೆದಾರನನ್ನು ಕರೆಸಬೇಕೆಂದು ಸಲಹೆ ಮಾಡಿದರು. ತೀರದಲ್ಲಿ ಓಡಾಡುತ್ತಿದ್ದ ಹರವಲ್ಲಭನನ್ನು ಕರೆತಂದರು. ಆಗ ದೇವಿಯು ಒಳಕ್ಕೆ ಹೊರಟುಹೋದಳು. ಹರವಲ್ಲಭನು ರಾಣಿಯನ್ನು ನೋಡಿರಲಿಲ್ಲವಾಗಿ ಅವನಿಗೂ ಕಕಮಕ ಹಿಡಿಯಿತು; ಒಂದು ಸಾರಿ ದಿವಾಳನ್ನೂ ಇನ್ನೊಂದು ಸಾರಿ ನಿಶಿಯನ್ನೂ ರಾಣಿಯೆಂದು ತೋರಿಸಿದನು. ಬ್ರೆನಾನಿಗೆ ಬೇಸರವಾಯಿತು. ದಿವಾಳ ಸೂಚನೆಯಂತೆ ಮೇಲಿದ್ದ ವ್ರಜೇಶ್ವರನನ್ನು ಕರೆಸಿದರು. ಅವನಿಗೂ ಕ್ಯಾಪ್ಟನ್ನನಿಗೂ ಮಾತು ನಡೆದು ವ್ರಜೇಶ್ವರನು ಕ್ಯಾಪ್ಟನ್ನನಿಗೆ ಒಂದು ಗುದ್ದು ಕೊಟ್ಟನು. ಅಷ್ಟು ಹೊತ್ತಿಗೆ ಹೊರಗೆ ಬಿರುಗಾಳಿ ಎದ್ದಿತು. ಎರಡುಸಾರಿ ಶಂಖಧ್ವನಿಯಾಯಿತು. ಅದನ್ನು ಕೇಳಿದಕೂಡಲೆ ನಾವಿಕರು ದೇವಿಯ ಹಡಗಿಗೆ ಕಟ್ಟಿದ್ದ ಹಗ್ಗಗಳನ್ನು ಬಿಚ್ಚಿ ಪಟಗಳನ್ನೆತ್ತಿ ಕಟ್ಟಿದರು. ಹಡಗು ಕ್ಷಣಮಾತ್ರದಲ್ಲಿ ಐವತ್ತುಮಾರು ದೂರಹೋಗಿ ಗರಗರನೆತಿರುಗಿ ಮುಳುಗಿಹೋಗುವಂತೆ ತೂರಾಡಿತು. ಒಬ್ಬರ ಮೇಲೊಬ್ಬರು ಉರುಳಿ ಬಿದ್ದರು. ಹಡಗು ಚೇತರಿಸಿಕೊಂಡು ಮಿಂಚಿನ ವೇಗದಿಂದ ಮುಂದೆ ನುಗ್ಗಿತು. ಇಂಗ್ಲಿಲಷರ ಹಡಗುಗಳು ಅದರ ವೇಗವಾದ ಪೆಟ್ಟಿನಿಂದ ಮುಳುಗಿಹೋದುವು. ಸಾಹೇಬನೂ ಹರವಲ್ಲಭನೂ ರಾಣಿಯ ಹಡಗಿನಲ್ಲಿ ಬಂದಿಗಳಾದರು. (೪-೭)</p>
<p> ವ್ರಜೇಶ್ವರನು ಮೇಲಕ್ಕೆ ಹೋದನು. ರಂಗರಾಜನು ಬಾಗಿಲಲ್ಲಿ ಕಾವಲಿ ಕುಳಿತನು. ದಿವಿಯು ಎದ್ದು ದೇವಿಯ ಬಳಿಗೆ ಹೋದಳು. ಹರವಲ್ಲಭನು ನಿಶಿಯ ಸಿಂಹಾಸನದ ಹತ್ತಿರ ಕುಳಿತಿರಲು, ಅವಳೂ ಅವನನ್ನು ಹೆದರಿಸಿ, ಅವನು ಪತ್ತೇದಾರನಾಗಿ ಬಂದದ್ದರಿಂದ ಅವನನ್ನು ಶೂಲಕ್ಕೆ ಹಾಕಿಸುವುದಾಗಿಯೂ ಕ್ಯಾಪ್ಟನ್ನನನ್ನು ಗಲ್ಲಿಗೆ ಹಾಕುವುದಾಗಿಯೂ ಹೇಳಿದಳು. ಹರವಲ್ಲಭನಿಗೆ ತುಂಬ ಹೆದರಿಕೆಯಾಯಿತು. ಆ ಸಮಯದಲ್ಲಿ ಅವಳು ತನ್ನ ತಂಗಿಯನ್ನು ಮದುವೆಯಾಗುವು ದಾದರೆ ಅವನಿಗೆ ಬಿಡುಗಡೆಯಾಗುವುದೆಂದು ಆಸೆತೋರಿಸಿದಳು. ಅವನು ತನ್ನಮಗನಿಗೆ ಆ ಹೆಣ್ಣನ್ನು ತಂದುಕೊಳ್ಳುವುದಾಗಿ ಹೇಳಿದನು. ಅವಳೂ ಬೆಳಗ್ಗೆ ಅವನಿಗೆ ಬಿಡುಗಡೆಯಾಗುವುದೆಂದೂ ಪಾಲಕಿಯಲ್ಲಿ ಮನೆಗೆ ಹೋಗಿ ಗೃಹಪ್ರವೇಶಕ್ಕೆ ಏರ್ಪಡಿಸಬೇಕೆಂದೂ ಹೇಳಿ ಒಳಕ್ಕೆ ಎದ್ದು ಹೋದಳು. (೮)</p>
<p> ಬೆಳಗಾದ ಮೇಲೆ ಬಿರುಗಾಳಿಯೂ ನಿಂತಿತು ಹಡಗೂ ನಿಂತಿತು. ಒಂದು ರಾತ್ರಿಯಲ್ಲಿ ಅದು ನಾಲ್ಕು ದಿನದ ದಾರಿಯನ್ನು ಹಾದುಬಂದಿತ್ತು. ಅಲ್ಲಿಂದ ಭೂತನಾಥಪುರವು ಒಂದುದಿನದ ದಾರಿ. ರಂಗಪುರವು ತುಂಬದೂರ. ಹರವಲ್ಲಭ ನಿಗೆ ಸ್ನಾನಾದಿಗಳಾದ ಮೇಲೆ ಫಲಾಹಾರ ಮಾಡಿಸಿ ಪಾಲಕಿ ತರಿಸಿ ಊರಿಗೆ ಕಳುಹಿಸಿದರು. ಅವನು, ಹೊರಡುವುದಕ್ಕೆ ಮುಂಚೆ ವ್ರಜೇಶ್ವರನನ್ನು ಕರೆದು ಅವನು ನಿಶಿಯ ತಂಗಿಯನ್ನು ಮದುವೆ ಮಾಡಿಕೊಳ್ಳುವುದಕ್ಕೆ ಅನುಮತಿ ಇತ್ತನು. ಬ್ರೆನಾನಿಗೆ ದಾರಿಯ ಖರ್ಚಿಗಾಗಿ ನೂರು ಮೊಹರುಗಳನ್ನು ಕೊಟ್ಟು ಕಾಡಿನಲ್ಲಿ ಬಿಡುಗಡೆ ಮಾಡಬೇಕೆಂದು ರಾಣಿಯು ಅಪ್ಪಣೆ ಮಾಡಿದಳು. ಆದರೆ ಅವನು ಐದು ಮೊಹರುಗಳನ್ನು ಮಾತ್ರ ತೆಗೆದುಕೊಂಡು ಹೊರಟುಹೋದನು. (೯-೧೦)</p>
<p> ದೇವಿಯು ರಂಗರಾಜನನ್ನು ಕರೆದು ಅವನಿಗೆ ದೇವೀಗಡದಲ್ಲಿದ್ದ ತನ್ನ ಮನೆ ಆಸ್ತಿಪಾಸ್ತಿಗಳನ್ನೆಲ್ಲಾ ಕೊಟ್ಟು, ಮತ್ತೆ ದೊಣ್ಣೆ ಹಿಡಯಬಾರದೆಂದೂ ದುಷ್ಟನಿಗ್ರಹವನ್ನು ರಾಜನಿಗೂ ದೇವರಿಗೂಬಿಟ್ಟು ಶಿಷ್ಟರಕ್ಷಣೆಯನ್ನು ಮಾತ್ರ ಕೈಕೊಳ್ಳ ಬೇಕೆಂದೂ ಹೇಳಿಕಳುಹಿಸಿದಳು. ದಿವಾನಿಶಿಯರಿಗೆ ತನ್ನ ಹಡಗಿನಲ್ಲಿದ್ದ ಅಮೂಲ್ಯ ವಸ್ತುಗಳನ್ನೂ ವಸ್ತ್ರಾಭರಣಗಳನ್ನೂ ಕೊಟ್ಟು ಅವರು ದೇವೀಗಡದಲ್ಲಿ ಹರಿಸಂಕೀರ್ತನೆ ಮಾಡುತ್ತ ಕಾಲ ಕಳೆಯಬೇಕೆಂದು ಗೊತ್ತು ಮಾಡಿದಳು. ಎಲ್ಲರೂ ಹಡಗಿನಲ್ಲಿ ಹೊರಟು ಭೂತನಾಥ ಪುರಕ್ಕೆ ಬಂದರು. ಅಲ್ಲಿಂದ ದಿವಾನಿಶಿಯರು ಅದೇ ಹಡಗಿನಲ್ಲಿ ದೇವೀಗಡಕ್ಕೆ ಹೋಗಿ ಹಡಗನ್ನು ಒಡೆಸಿ ಸೌದೆಮಾಡಿಕೊಂಡರು. (೧೧)</p>
<p> ಭೂತನಾಥ ಪುರಕ್ಕೆ ಬಂದಾಗ ಊರಿನವರೆಲ್ಲರೂ ವ್ರಜೇಶ್ವರನು ಇನ್ನೊಂದು ಮದುವೆ ಮಾಡಿಕೊಂಡು ಹೆಂಡತಿಯನ್ನು ಮನೆಗೆ ಕರೆತಂದನೆಂದು ತಿಳಿದುಕೊಂಡರು. ಮೊದಲು ಅವನ ತಾಯಿಗೂ ಆಮೇಲೆ ಅವಳ ಮೂಲಕ ಅವನ ತಂದೆಗೂ ಹೊಸ ಹೆಂಡತಿಯು ಹಳೆಯವಳೇ ಎಂದು ಗೊತ್ತಾಯಿತು. ಅವಳ ಪೂರ್ವಚರಿತ್ರೆಯನ್ನು ಯಾರೂ ಕೆದಕಿ ಕೇಳಲಿಲ್ಲ. ತಾಯಿಯು ಆ ಸಂಗತಿಯನ್ನು ಕುಶಲತೆಯಿಂದ ನಿರ್ವಹಿಸಿದಳು. ನಯನೆಯು ಹಿಂದುಮುಂದು ತಿಳಿಯದೆ ದುಮುಗುಟ್ಟುತ್ತಿದ್ದಳು. ಸಾಗರೆಯು ತವರುಮನೆಯಿಂದ ಬಂದು ಹೊಸಸವತಿಯನ್ನು ಹುಡುಕಿಕೊಂಡು ಹೋದಾಗ ಅವಳು ಪುಷ್ಕರಿಣಿಯ ಹತ್ತಿರ ಮುಸುರೆ ತಿಕ್ಕುತ್ತಿದ್ದಳು. ನೋಡಿ ಆಶ್ಚರ್ಯವೂ ಸಂತೋಷವೂ ಆದುವು. ಪ್ರಫುಲ್ಲೆಯು ಗೃಹಕೃತ್ಯವನ್ನು ಧರ್ಮಾಚರಣೆಯೆಂದು ಭಾವಿಸಿ ಸಂಸಾರ ನಡಸುತ್ತ ಬಂದಳು. ಅವಳಿಂದ ಗಂಡ ಅತ್ತೆ ಮಾವ ಸವತಿಯರು ಅವರ ಮಕ್ಕಳು ಎಲ್ಲರೂ ಸುಖದಿಂದಿದ್ದರು. ಅವಳು ಎಲ್ಲರಿಗೂ ಅಚ್ಚುಮೆಚ್ಚಾದಳು. ಅವಳ ಬುದ್ಧಿ ಸಾಮರ್ಥ್ಯದಿಂದ ಹೋದ ಆಸ್ತಿಯೆಲ್ಲಾ ಬಂತು. ಹೊಸ ಜಮೀನುದಾರಿಗಳು ಬಂದುವು. ಗಂಡನ ಕೈಗೆ ದುಡ್ಡು ಸೇರಿದಾಗ ಅವಳು ತಾನು ಕೊಟ್ಟಿದ್ದ ಸಾಲವನ್ನು ಜ್ಞಾಪಿಸಿದಳು. ಅವನು ಅದರಿಂದ ಒಂದು ಅತಿಥಿ ಶಾಲೆಯನ್ನು ಕಟ್ಟಿಸಿ ಅದಕ್ಕೆ ‘ದೇವೀನಿವಾಸ’ವೆಂದು ಹೆಸರಿಟ್ಟನು. ಪ್ರಫುಲ್ಲೆಯು ಮಕ್ಕಳು ಮೊಮ್ಮಕ್ಕಳನ್ನು ಪಡೆದು ಸುಖವಾಗಿದ್ದಳು.</p>
<p> ಇಂಗ್ಲಿಷರು ರಾಜ್ಯಭಾರ ವಹಿಸಿದಮೇಲೆ ಆಡಳಿತ ಉತ್ತಮವಾಯಿತು. ಆದ್ದರಿಂದ ಭವಾನೀಠಾಕೂರನು ಡಕಾಯಿತಿ ಮಾಡುವುದನ್ನು ನಿಲ್ಲಿಸಿ, ತನ್ನ ಕಾರ್ಯಕ್ಕೆ ಪ್ರಾಯಶ್ಚಿತ್ತ ಆವಶ್ಯಕವೆಂದು ತಿಳಿದು, ತನ್ನನ್ನು ಇಂಗ್ಲಿಷರ ಕೈಗೆ ಒಪ್ಪಿಸಿಕೊಂಡನು. ಅವನಿಗೆ ದ್ವೀಪಾಂತರವಾಸ ಶಿಕ್ಷೆಯಾಯಿತು. ಅಲ್ಲಿಗೆ ಅವನು ಸಂತೋಷದಿಂದ ಹೊರಟು ಹೋದನು. (೧೨-೧೪)</p>
<p> ಬಂಕಿಮಚಂದ್ರನು ‘‘ಅನಂದಮಠ’’ವನ್ನು ಮುಗಿಸುತ್ತಿದ್ದಹಾಗೆಯೇ ‘‘ದೇವೀಚೌಧುರಾಣಿ’’ಯನ್ನು ಕೈಗೆ ತೆಗೆದುಕೊಂಡನು. ಇದು ‘‘ಆನಂದಮಠ’’ದ ಮುಂದಿನ ಭಾಗವೆಂದರೂ ಸಲ್ಲುತ್ತದೆ. ‘‘ಆನಂದಮಠ’’ದ ಕಾರ್ಯಕ್ಷೇತ್ರವಾದ ವರೇಂದ್ರ ಭೂಮಿಯಲ್ಲಿಯೇ ಪ್ರಫುಲ್ಲೆಯು ಗಂಡನ ಊರಾದ ಭೂತನಾಥಪುರವಿದ್ದದ್ದು. ಐತಿಹಾಸಿಕ ಹಿನ್ನೆಲೆಯೂ ಅದಕ್ಕಿಂತ ಸ್ವಲ್ಪ ಮುಂದಿನ ಕಾಲದ್ದು. ಇಲ್ಲಿ ‘‘ಆನಂದಮಠ’’ದ ಆದಿಯಲ್ಲಿ ಬರುವ ಘೋರ ಕ್ಷಾಮದ ವರ್ಣನೆಯಿಲ್ಲ. ‘‘ಅದು ಹೋಗಿ ಹೆಚ್ಚು ಕಾಲವಾಗಿರಲಿಲ್ಲ.’’ ಆದರೆ ಅಂದಿನ ರಾಜಕೀಯ ಮತ್ತು ಆರ್ಥಿಕಅವ್ಯವಸ್ಥೆ ಮತ್ತು ಅದರಿಂದ ಜನಕ್ಕೆಆಗುತ್ತಿದ್ದ ಚಿತ್ರಹಿಂಸೆ ಇವುಗಳ ವರ್ಣನೆ ಇದೆ-‘‘ಭೂಮ್ಯಧಿ ಕಾರಿಗಳ (ಜಮೀನುದಾರರ) ಕಛೇರಿಯ ನೌಕರರು ಬಾಕಿದಾರರ ಮನೆಮಠಗಳನ್ನು ಲೂಟಿಮಾಡುತ್ತಿದ್ದರು; ಹಣವನ್ನು ಮುಚ್ಚಿಟ್ಟಿದ್ದಾರೆಂದು ಅದನ್ನು ಹುಡುಕಲು ಮನೆಗಳನ್ನು ಮುರಿಯುತ್ತಿದ್ದರು; ನೆಲವನ್ನು ಅಗೆಯು ತ್ತಿದ್ದರು; ಸಿಕ್ಕಿದರೆ ಒಂದಕ್ಕೆ ಸಾವಿರದಷ್ಟು ಹೊತ್ತುಕೊಂಡು ಹೋಗುತ್ತಿದ್ದರು; ಸಿಕ್ಕದಿದ್ದರೆ, ಜನರನ್ನು ಹೊಡೆದು, ಬಡಿದು, ಬಂಧಿಸಿ, ಬೆಂಕಿಇಟ್ಟು, ಗಾಯಪಡಿಸಿ, ಕೊಂಡು ಹೋಗುತ್ತಿದ್ದರು; ಮಂದಾಸನದಿಂದ ಸಾಲಿಗ್ರಾಮ ವನ್ನು ತೆಗೆದು ಎಸೆಯುತ್ತಿದ್ದರು; ಮಕ್ಕಳಕಾಲನ್ನು ಹಿಡಿದುಎತ್ತಿ ನೆಲಕ್ಕೆಬಡಿಯುತ್ತಿದ್ದರು; ಯುವಕರ ಎದೆಯನ್ನು ಬಿದಿರುದೊಣ್ಣೆಯಿಂದ ಸೀಳುತ್ತಿದ್ದರು; ಮುದುಕರಕಣ್ಣಿಗೆ ಇರುವೆಗಳನ್ನೂ ಹೊಕ್ಕಳಿಗೆ ಪತಂಗದ ಹುಳುಗಳನ್ನೂ ತುಂಬಿ ಕಟ್ಟಿಹಾಕುತ್ತಿದ್ದರು; ಯುವತಿಯರನ್ನು ಕಛೇರಿಗೆ ತೆಗೆದುಕೊಂಡು ಹೋಗಿ ಎಲ್ಲರೆದುರಿಗೂ ನಿರ್ವಾಣ ವಾಗಿಸಿ ಹೊಡೆದು ಸ್ತನಗಳನ್ನುಕತ್ತರಿಸಿ ಎಸೆಯುತ್ತಿದ್ದರು; ಹೆಂಗಸಿಗೆ ಯಾವುದು ಕಟ್ಟಕಡೆಯ ಅವಮಾನವೋ, ಕನೆಯ ವಿಪತ್ತೋ, ಅದನ್ನು ಎಲ್ಲರೆದುರಿಗೂ ಮಾಡುತ್ತಿದ್ದರು;¹. . . ’’(।-೧೬)</p>
<p>__________</p>
<p>1
. ಆಗಿನ ರಾಜಕೀಯ ಸ್ಥಿತಿಗೆ ಆನಂದಮಠ ।-೭ನ್ನೂ, ಹಿಂದೆ ೨೭೩ನೆಯ ಪುಟವನ್ನೂ ನೋಡಿ.</p>
<p> ಇದಕ್ಕೆ ಆಧಾರ 
Statistical Account of Bengal (by Sir W.W. Hunter, 20 vols. 1875-77, London
.) ಎಂಬ ಪುಸ್ತಕದಲ್ಲಿರುವ ರಂಗಪುರ ಜಿಲ್ಲೆಯ ಐತಿಹಾಸಿಕ ವೃತ್ತಾಂತವೆಂದೂ, ದೇವೀಚೌಧುರಾಣಿ, ಭವಾನೀಪಾಠಕ, ಗುಡ್​ಲ್ಯಾಡ್​ ಸಾಹೇಬ, ಬ್ರೆನಾನ್​ ಇವರು ಐತಿಹಾಸಿಕ ವ್ಯಕ್ತಿಗಳೆಂದೂ ಬಂಕಿಮನೇ ಹೇಳಿದ್ದಾನೆ. ಯದುನಾಥ ಸರ್ಕಾರರು ಇದರಮೇಲೆ ವಿಸ್ತಾರವಾದ ಪೀಠಿಕೆಯನ್ನು ಬರೆದು ‘ಈ ಕಥೆಯ ಹಿಂದಿರುವ ಸಾಮಾಜಿಕ ಹಿನ್ನೆಲೆಯು ಪೂರ್ತಿಯಾಗಿಸತ್ಯ; ಸತ್ಯವಂತ ಬಂಗಾಳಿಯೂ ಡಕಾಯಿತಿ ಮಾಡುತ್ತಿದ್ದ ಕಾಲ ಅದು. . .ಈ ದುರ್ದೆಶೆಯ ಚಿತ್ರವನ್ನು ಬಂಕಿಮನು ಸರಿಯಾಗಿ ವರ್ಣಿಸಿದ್ದಾನೆ’ ಎಂದಿದ್ದಾರೆ. ಆದರೆ ಚರಿತ್ರೆಯ ಈ ವ್ಯಕ್ತಿಗಳಿಗೂ ಕಾದಂಬರಿಯ ಪಾತ್ರಗಳಿಗೂ ಸ್ವರೂಪದಲ್ಲಿ ಬಹಳವ್ಯತ್ಯಾಸ; ಹರವಲ್ಲಭನಸಂಸಾರ ವಿಚಾರವೂ ಪ್ರಫುಲ್ಲೆಯು ಪಡೆದ ಶಿಕ್ಷಣ ವಿವರವೂ ಎಲ್ಲಾ ಕಲ್ಪಿತ. ಭವಾನೀಪಾಠಕನು ೧೭೮೭ರಲ್ಲಿ ಇಂಗ್ಲಿಷ್​ ಸಿಪಾಯಿಗಳೊಡನೆ ಕಾದಾಡುತ್ತಿದ್ದಾಗ ಸತ್ತುಹೋದನು; (ದ್ವೀಪಾಂತರಕ್ಕೆ ಹೋಗಲಿಲ್ಲ.) ಡಕಾಯಿತರನ್ನು ಅಡಗಿಸಿದ್ದು ವಾರನ್​ಹೇಸ್ಟಿಂಗ್ಸ್​ ಅಧಿಕಾರ ಬಿಟ್ಟ ಕೆಲವು ವರ್ಷಗಳ ಮೇಲೆ-ಇವೇ ಮೊದಲಾದ ಕಾರಣಗಳಿಂದ ಇದನ್ನು ಚರಿತ್ರೆಯೆನ್ನಲಾಗುವುದಿಲ್ಲ; ಚರಿತ್ರೆಯಿರಲಿ, ಇದನ್ನು ಚರಿತ್ರಾಧಾರದ ಕಾದಂಬರಿಎಂದು ಒಪ್ಪಿಕೊಳ್ಳಲೂ ಬಂಕಿಮನಿಗೆ ಇಷ್ಟವಿರಲಿಲ್ಲ. ಇದರಲ್ಲಿ ಚರಿತ್ರೆಗಿಂತಲೂ, ಕಥೆಗಿಂತಲೂ, ಗೀತೋಕ್ತಧರ್ಮಧ್ಯೇಯ ಅನುಷ್ಠಾನ ಗಳನ್ನೂ ‘ಅನುಶೀಲನತತ್ವ’ವನ್ನೂ ಅವನು ಪ್ರತಿಪಾದಿಸಿರುವುದರಿಂದ ಅದರ ಭಾರಹೆಚ್ಚಾಗಿ, ಮುಂದೆ ‘ಸೀತಾ ರಾಮ’ದಲ್ಲಿ ಆದಂತೆ ಇದರಲ್ಲಿಯೂ ಕಲೆಗೆ ಒಂದು ಕುಂದೇ ಉಂಟಾಗಿದೆ ಎಂದು ಕೆಲವರು ಅಭಿಪ್ರಾಯ ಪಡುತ್ತಾರೆ. ಹೀಗೆ ಇದರಲ್ಲಿ ಐತಿಹಾಸಿಕ ಹಿನ್ನೆಲೆಯೂ, ಧಾರ್ಮಿಕ ಧ್ಯೇಯವೂ, ಸಾಂಸಾರಿಕ ಕಥೆಯೂ ಮಿಳಿತವಾಗಿವೆ. ಸಾಂಸಾರಿಕ ದೃಷ್ಟಿಯಿಂದ ‘ದೇವೀಚೌಧುರಾಣಿ’ಯ ಕಥೆಯನ್ನು ಹೀಗೆ ಸಂಗ್ರಹಿಸಬಹುದು.</p>
<p> ಬಡವಿಧವೆಯೊಬ್ಬಳು ಮಗಳ ಮದುವೆಯ ಸಂದರ್ಭದಲ್ಲಿ ತನ್ನ ಬೀಗರಿಗೆ ಮಾಡಿಸಿ ಹಾಕಿದ ಭಕ್ಷ್ಯ ಭೋಜ್ಯಗಳನ್ನು ಉಂಡಾಡಿಗಳಾದ ತಮಗೂ ಮಾಡಿಹಾಕಿಸಲಿಲ್ಲವೆಂಬ ಹೊಟ್ಟೆಕಿಚ್ಚಿನ ನೆರೆಹೊರೆಯ ಸಣ್ಣ ಜನಗಳು, ಅವಳ ಮೇಲೆ ಸುಳ್ಳೂ ಆಪಾದನೆಗಳನ್ನು ಹೊರಿಸಿ ಮುಂದೆ ಬದುಕಿ ಬಾಳಬೇಕಾದ ಹುಡುಗಿಯ ಜೀವನದಲ್ಲಿ ಮುಳ್ಳು ಎಳೆದರು; ಧನಲುಬ್ಧನಾದರೂ ಹುಡುಗಿಯ ಸೌಂದರ್ಯಕ್ಕೆ ಆಸೆಪಟ್ಟು, ಬಡವಳಾದ ಅವಳನ್ನು ತಂದುಕೊಂಡ ಭಾರಿಜಮೀನುದಾರನು, ಬೇಜವಾಬುದಾರಿಯ ಕ್ಷುದ್ರಜನರ ಆಪಾದನೆಗಳಿಗೆ ಹೆದರಿ ಮನೆ ಬೆಳಗಬೇಕಾದ ಮಗನ ಹೆಂಡತಿಯನ್ನು, ಹಿರಿಯ ಸೊಸೆಯನ್ನು, ಮನೆಗೆ ಸೇರಿಸದೆ ಅನ್ನ ಹಾಕದೆ, ಜೀವನಾಂಶವನ್ನುಕೊಡದೆ, ಚೋರಿಡಕಾಯಿತಿ ಮಾಡಿಕೊಂಡು ಜೀವಿಸಲೆಂದುಹೇಳಿ ದಯಾದಾಕ್ಷಿಣ್ಯ ಗಳಿಲ್ಲದೆ ಅಟ್ಟಿದನು. ತಂದೆಗೆ ವಿಧೇಯನಾದ ಮಗನು ಅದಕ್ಕೆ ಸಮ್ಮತಿಸಬೇಕಾಯಿತು. ಅವಳು ನಿರ್ಗತಿಕಳಾಗಿದ್ದಾಗ ತನ್ನಂತೆಯೇ ಹೆಣ್ಣುಹೆಂಗಸಾದ ನೆರೆಯವಳು ಸಾಭ್ಯಸ್ಥಳಂತೆ ನಟಿಸುತ್ತ ಅವಳನ್ನು ತನ್ನ ವಿಟನಪಾಲು ಮಾಡಿದಳು; ಅವನು ಅವಳನ್ನು ಕಾಡುಪಾಲು ಮಾಡಿದನು. ಕರುಬರಿದ್ದೂರಿಗಿಂತ ಕಾಡೇ ಒಳಿತಾಯಿತು. ನಿಧಿಯನ್ನು ತೋರಿಸಿತು. ನೆರೆಹೊರೆ ಬಂಧುಬಳಗಗಳಿಗಿಂತ ಹೆಚ್ಚಿನನೆಂಟನಾದ ತಲೆಯೊಡೆಯುವ ಡಕಾಯಿತ ನೊಬ್ಬನು ಸಿಕ್ಕಿ ಅವಳಿಗೆ ಗುರುವಾದನು. ಅವಳು ಕಷ್ಟಗಳಿಗೆ ಸಿಕ್ಕಿ ಪುಟಹಾಕಿದ ಚಿನ್ನದಂತಾಗಿ ಹಿಂತಿರುಗಿ ಬಂದು, ತನಗೆ ಕೆಡುಕು ಮಾಡಿದವರಿಗೆ ಪ್ರತಿಹಿಂಸೆ ಮಾಡುವುದಕ್ಕೆ ಬದಲಾಗಿ, ಅವರಿಗೆ ಪ್ರೀತಿಯನ್ನು ತೋರಿಸಿ ಎಲ್ಲರಿಗೂ ಅಚ್ಚುಮೆಚ್ಚಾದಳು.</p>
<p> ದೇಶದಲ್ಲಿ ರಾಜಕೀಯ ಅವ್ಯವಸ್ಥೆಯಿದ್ದು, ಸರ್ಕಾರವು ಪ್ರಜೆಗಳ ಯೋಗಕ್ಷೇಮವನ್ನು ನೋಡಿಕೊಳ್ಳದೆ ಜನಕ್ಕೆ ಹಿಂಸೆಯಾಗುತ್ತಿದ್ದಾಗ ದೇಶದ ಹಿತಕಾಂಕ್ಷಿಗಳು ಮುಂದುವರಿದು ತಕ್ಕ ಕ್ರಮಗಳನ್ನು ಕೈಕೊಂಡರೆ ಜನವು ಅಂಥವರಿಗೆ ತಮ್ಮ ಸಹಕಾರವನ್ನು ಕೊಟ್ಟು ದೇಶವು ಪ್ರಯೋಜನ ಪಡೆಯಬಹುದು, ಸರ್ಕಾರವೂ ಎಚ್ಚತ್ತು ಆಡಳಿತವನ್ನು ಉತ್ತಮಪಡಿಸಬಹುದು ಎಂದು ಬಂಕಿಮನು ‘ಆನಂದಮಠ’ದಲ್ಲಿ ತೋರಿಸಿದನು. ಅನ್ಯಾಯ ದಿಂದಲೂ ಕ್ರೌರ್ಯದಿಂದಲೂ ಕಸಿದುಕೊಂಡ ಹಣವನ್ನು ಹಿಂತಿರುಗಿ ಪಡೆಯುವಾಗ ಹಣಬಿಟ್ಟು ಕೊಡುವವರಿಗೆ ಅದು ಅನ್ಯಾಯ ಕ್ರೌರ್ಯಎನ್ನಿಸಬಹುದು; ಅವರನ್ನು ದಂಗೆಕಾರರು, ದರೋಡೆಕಾರರು, ವಿದ್ರೋಹಿಗಳು-ಅಥವಾ ಆಧುನಿಕ ರಾಜಕೀಯ ಭಾಷೆಯಲ್ಲಿ ಕಮ್ಯುನಿಸ್ಟರು-ಎನ್ನಬಹುದು. ಅದರ ನಿಜತ್ವವನ್ನು ನಿರ್ಣಯಿಸಬೇಕಾದರೆ, ಆ ಕ್ರಮದಲ್ಲಿ ಇದ್ದದ್ದು ಸ್ವಾರ್ಥವೇ ಪರಾರ್ಥವೇ, ಅದರಿಂದ ಬಹುಜನಕ್ಕೆ ಹಿತವಾಯಿತೇ ಎಂಬುದು. ಈ ದೃಷ್ಟಿಯಿಂದ ಬಂಕಿಮನು ‘‘ಆನಂದಮಠ’’ದಲ್ಲಿ ಸಂನ್ಯಾಸೀ ವಿದ್ರೋಹಕ್ಕೆ ಹೊಸಅರ್ಥವನ್ನು ಕೊಟ್ಟಿದ್ದಾನೆ. ಅದರಲ್ಲಿ ಭಾಗವಹಿಸಿದ ಅನಂದನಾಯಕರು ಯಾರೂ ಆಸ್ತಿಮಾಡಿಕೊಳ್ಳಲಿಲ್ಲ, ತಮ್ಮ ನೆಂಟರಿಷ್ಟರಿಗೆ ಆಸ್ತಿ ಅಧಿಕಾರಿಗಳನ್ನು ಸಂಪಾದಿಸಿಕೊಡಲಿಲ್ಲ; ಮಹೇಂದ್ರನಂಥ ಶ್ರೀಮಂತರು ತಮ್ಮಆಸ್ತಿಯನ್ನು ಖರ್ಚುಮಾಡಿದರು. ಅದರಜೊತೆಗೆ ಮನೆಮಠ ಹೆಂಡತಿಮಕ್ಕಳನ್ನೂ ಬಿಟ್ಟು ಉದ್ಧೇಶ ಸಾಧನೆಯಾಗುವವರೆಗೆ ವ್ರತದಲ್ಲಿ ದೀಕ್ಷಿತರಾಗಿ ದುಡಿದರು. ಆ ವ್ರತದಲ್ಲಿ ಹೆಂಗಸರು ಅವರ ಗಂಡಂದಿರಿಗೆ ಅಡ್ಡಿಬರಲಿಲ್ಲ; ಕಷ್ಟನಿಷ್ಠುರಗಳನ್ನು ಅನುಭವಿಸಿ ಕೊಂಡು ಶಾಂತಿಯಂತೆ-ಗಂಡಿಗೆಗಂಡಾಗಿ ಹೆಣ್ಣಿಗೆಹೆಣ್ಣಾಗಿ-ಅವರೊಡನೆ ದುಡಿದರು, ಅವರನ್ನು ಪ್ರೋತ್ಸಾಹಿಸಿ ದರು; ಕಲ್ಯಾಣಿಯಂತೆ ಗಂಡಮಕ್ಕಳಿಂದ ದೂರವಿದ್ದು, ದಾರಿದ್ರ್ಯದೌರ್ಜನ್ಯಗಳ ಕೋಟಲೆಯನ್ನು ಲಕ್ಷ್ಯಮಾಡದೆ ಮನಸ್ಸನ್ನು ಬಿಗಿಹಿಡಿದುಕೊಂಡು ಅವಧಿಯನ್ನು ಕಾಯುತ್ತಿದ್ದರು. ಕಲ್ಯಾಣಿಯೇನೋ ಊರಿಗೆಬಂದು ಗಂಡ ಮಗಳೊಂದಿಗೆ ಹಿಂದಿನಂತೆ ಸಂಸಾರಮಾಡಿಕೊಂಡಿದ್ದಳು. ಆದರೆ ಶಾಂತಿಯೋ? ಅವಳು ಕೊನೆಗೆ ಗಂಡನಿಗೆ ಹೇಳುವಮಾತನ್ನು ನೋಡಿದರೆ ಅವರು ಹಿಮಾಲಯಕ್ಕೆಹೋಗಿ ಅಲ್ಲಿಆಶ್ರಮವನ್ನು ಕಟ್ಟಿಕೊಂಡು ಬ್ರಹಚರ್ಯ ದಿಂದ ಆಯುಸ್ಸು ಇದ್ದಷ್ಟುದಿನ ಕಾಲಹಾಕಿದರು ಎಂದು ಹೇಳಬೇಕಾಗುತ್ತದೆ. ಅವರವರಿಗೆ ಇದ್ದಪ್ರೇಮದಲ್ಲಿ ಇದುಸಾಧ್ಯವೇ, ಅದರಿಂದ ಅವರು ಏನು ಪುರಷಾರ್ಥ ಸಾಧಿಸಿದರು ಎಂಬುದು ಒಂದು ವಿಚಾರ. ಎಂದರೆ, ಹೆಂಗಸಿಗೆ ಕಲ್ಯಾಣಿಯ ಆದರ್ಶ ಸರಿಯೋ ಶಾಂತಿಯ ಆದರ್ಶ ಸರಿಯೋ?</p>
<p> ಹಿಂದೂಗಳಿಗೆ-ಅಥವಾ ದ್ವಿಜರಿಗೆ-ಉಕ್ತವಾದ ನಾಲ್ಕು ಆಶ್ರಮಗಳಲ್ಲಿ ಸಂನ್ಯಾಸ ಕೊನೆಗೆ ಬರತಕ್ಕದ್ದು; ಬ್ರಹ್ಮಚರ್ಯದಲ್ಲಿ, ನೈಷ್ಠಿಕ ಬ್ರಹ್ಮಚರ್ಯ ಅಥವಾ ಆಜೀವ ಬ್ರಹ್ಮಚರ್ಯ ಎಂಬ ಕಟ್ಟುನಿಟ್ಟಾದ ಒಂದು ಆಶ್ರಮವಿದೆ. ಇದನ್ನು ಅನುಸರಿಸಿ ಆಮೇಲೆ ಸಂನ್ಯಾಸ ತೆಗೆದುಕೊಳ್ಳತಕ್ಕವರು-ಅದರಲ್ಲಿಯೂ ಮಠಾಧಿಪತಿಗಳಾಗತಕ್ಕವರು-ಬ್ರಹ್ಮಚಾರಿಗಳಾಗಿಯೇ ಇದ್ದು ಸಂನ್ಯಾಸಿಗಳಾಗುವ ಪದ್ಧತಿಯೂ ಇದೆ, ಮದುವೆ ಮಾಡಿಕೊಂಡು ಮಕ್ಕಳು ಮೊಮ್ಮಕ್ಕಳನ್ನು ಪಡೆದು ಅನಂತರ ಸಂನ್ಯಾಸ ತೆಗೆದುಕೊಳ್ಳವು ಪದ್ಧತಿಯೂ ಇದೆ. ಎರಡರಲ್ಲಿಯೂ ಗುಣಾವ ಗುಣಗಳಿವೆ. ಅವುಗಳನ್ನು ಅವರವರೇ ಹೇಳುತ್ತಾರೆ. ಇದಲ್ಲದೆ ಸಂನ್ಯಾಸವೆಂದರೇನು, ಅದರ ಉದ್ದೇಶಗಳೇನು ಎಂಬುದರಲ್ಲಿಯೂ ಭಿನ್ನಾಭಿಪ್ರಾಯಗಳಿವೆ.</p>
<p> ಇದು ಗಂಡಸು ಸಂನ್ಯಾಸ ತೆಗೆದುಕೊಳ್ಳುವ ವಿಚಾರವಾಯಿತು; ಹೆಂಗಸು ಸಂನ್ಯಾಸ ತೆಗೆದುಕೊಳ್ಳ ಬಹುದೋ, ಅವಳೂ ನೈಷ್ಠಿಕ ಬ್ರಹ್ಮಚಾರಿಣಿಯಾಗಿರಬಹುದೋ, ಇದುಸಾಧ್ಯವೋ, ಇದರ ಫಲಾಫಲಗಳೇನು? ಎಂದು ಹಿಂದಿನಿಂದಲೂ ಚರ್ಚೆಯಿದೆ. ಹಿಂದೂಗಳಿರಲಿ, ಬೌದ್ಧರಲ್ಲಿ ಈ ಪ್ರಶ್ನೆ ಬಂದು ಹೆಂಗಸು ಭಿಕ್ಷುಣಿ ಯಾಗಿ ಬಂದು ಸೇರಿದರೆ ಬೌದ್ಧಧರ್ಮದ ಆಯುಸ್ಸೇ ಅರ್ಧವಾಗುತ್ತದೆಂದು ಗೌತಮಬುದ್ಧನು ಹೇಳಿದನಂತೆ. ಹೆಂಗಸರು ಈಗ ಚಿಕ್ಕವಯಸ್ಸಿನಲ್ಲಿ ಮದುವೆ ಮಾಡಿಕೊಳ್ಳುವುದಿಲ್ಲ; ವಿಧವೆಯರಾದವರು ನೂರಕ್ಕೆ ತೊಂಬತ್ತ ಒಂಬತ್ತು ಜನ ಹಾಗೇ ಇರುತ್ತಾರೆ. ವಿಧುರರಾದ ಹಲವು ಗಂಡಸರೂ ಅಷ್ಟೇ; ಆದರೆ ಒಂದುಸಾರಿ ಮದುವೆ ಮಾಡಿಕೊಂಡಮೇಲೆ ಗಂಡಹೆಂಡಿರು, ಅದರಲ್ಲಿಯೂ ಹೆಂಗಸು, ಸಂನ್ಯಾಸಿನಿಯಂತಿರುವುದು ಸ್ಪೃಹಣೀಯವೇ, ಸಾಧ್ಯವೇ, ಅವಳು ಹೇಗಿರಬೇಕು, ಎಂದು ಬಂಕಿಮನು ತನ್ನ ಕೊನೆಯ ಮೂರು ಬೃಹತ್​ ಕಾದಂಬರಿಗಳಲ್ಲಿ ಪ್ರತಿಪಾದಿಸಿರುವಂತಿದೆ.</p>
<p> ಹೆಂಗಸು ಮದುವೆ ಮಾಡಿಕೊಂಡು ಪ್ರೇಮವುಳ್ಳ ಗಂಡನೊಡನೆ ಪ್ರೇಮದಿಂದ ಒಂದು ದಿನ ಸಂಸಾರ ಮಾಡಿದರೂ ಅದನ್ನು ಮರೆಯಲಾರಳು; ಮನಸ್ಸು ಸಂಸಾರದ ಕಡೆಗೇ ಎಳೆಯುತ್ತಿರುತ್ತದೆ; ಕಠಿಣವಾದ ವ್ರತ ತಪಶ್ಚರ್ಯೆಗಳೂ ಮುತ್ತೈದೆಯರಿಗೆವಿಹಿತವಲ್ಲ; ಅಂಥದರಲ್ಲಿ ಸಂನ್ಯಾಸಅವರಿಗೆ ಸಾಧ್ಯವಾದದ್ದಲ್ಲ; ಗಂಡಸಿಗೂ ಸಾಧ್ಯವಾದದ್ದಲ್ಲವೆಂದೂ ಬೇಕಾದರೆ ಹೇಳೋಣ; ಆದರೆ ಅವನಿಗೆ ಸಾವಿರ ಹವ್ಯಾಸಗಳಿರುತ್ತವೆ; ಅವನು ಸ್ವಲ್ಪ ಮಟ್ಟಿಗಾದರೂ ಸಂಸಾರವನ್ನು, ಹೆಂಡತಿಯನ್ನು, ಮರೆಯಬಲ್ಲ; ಸಂಸಾರದಲ್ಲಿಯೇ ತೇಲಿ ಮುಳುಗುತ್ತಿರುವ ಹೆಂಗಸಿಗೆ ಇದು ತುಂಬ ಕಷ್ಟ; ಅವಳಿಗೆ ಒಂದು ಮಗುವಾಗಿಬಿಟ್ಟರೆ ಅವಳ ಹೃದಯದಲ್ಲಿ ಬಹುಭಾಗ ಅದರದಾಗುತ್ತದೆ.</p>
<p> ‘ಸೀತಾರಾಮ’ದಲ್ಲಿ ರಮಾ ಪುತ್ರವಂತೆ; ಅದರ ಯೋಗಕ್ಷೇಮ ಚಿಂತನೆಯಲ್ಲಿ ಅವಳಿಗೆ ಯುಕ್ತಾಯುಕ್ತ ಪರಿಜ್ಞಾನವೂ ಹೋಯಿತು. ನಂದೆಗೆ ಮಕ್ಕಳಿದ್ದುವೋ ಇಲ್ಲವೋ; ಆದರೆ ಅವಳು ಗೃಹಿಣಿ; ಅವಳಿಗೆ ಸದಾ ಗಂಡನ ಮತ್ತು ತನ್ನ ಸಂಸಾರದ ಚಿಂತೆ; ಅದನ್ನು ಅವಳು ಸಾಮರ್ಥ್ಯದಿಂದ ನಿರ್ವಹಿಸಿದಳು. ಶ್ರೀಯು ಅವನೊಡನೆ ಸಂಸಾರ ಮಾಡಿದ್ದಳೋ ಇಲ್ಲವೋ ಗೊತ್ತಾಗುವುದಿಲ್ಲ; ಸ್ವಲ್ಪ ಕಾಲವಾದರೂ ಒಟ್ಟಿಗೆ ಇದ್ದಹಾಗೆ ಕಾಣುತ್ತದೆ; ಗಂಡನಮೇಲೆ ಪ್ರೇಮವಿದೆ; ಅವನಿಗೂ ಅವಳ ಮೇಲೆಪ್ರೇಮ, ಮೋಹ. ಅವಳು ಸಂನ್ಯಾಸಿನಿಯಾ ಗಿರುತ್ತೇನೆಂದು ಪ್ರಯತ್ನಪಟ್ಟು ಅನಾಹುತವಾಯಿತು. ಅವಿವಾಹಿತಳಾಗಿ ಆಜನ್ಮಬ್ರಹ್ಮಚಾರಿಣಿಯಾಗಿದ್ದ ಜಯಂತಿಗೇ ಅದು ಸಾಧ್ಯವಾಗಲಿಲ್ಲ. ‘ಪ್ರಫುಲ್ಲೆ ನಿಷ್ಕಾಮಳು; ಆದರೆ ಕರ್ಮಪರಾಯಣಳು. ಆದ್ದರಿಂದ ಯಥಾರ್ಥ ಸಂನ್ಯಾಸಿನೀ; ಆದ್ದರಿಂದ ಅವಳು ಮುಟ್ಟಿದ್ದು ಬಂಗಾರವಾಗುವುದು’. ಇದಕ್ಕೆ ಅವಳಿಗೆ ಸಂಸಾರದಲ್ಲಿ ಅದರ ಅನುಷ್ಠಾನ ಹಿತಕರವಾಗಿದ್ದಂತೆ ಹೊರಗೆ ಹಿತವಾಗಿರಲಿಲ್ಲ.</p>
<p> ಇದು ಹಿಂದಿನಕಾಲದ ಮಾತು; ಆಗ ಹೆಂಗಸು ಚಿಕ್ಕವಯಸ್ಸಿನಲ್ಲಿಯೇ ಮದುವೆಯಾಗಿ ಗಂಡನಮನೆ ಸೇರಿ ಸಂಸಾರದಲ್ಲಿ ಧುಮುಕಬೇಕಾಗಿತ್ತು; ಅವಳಿಗೆ ಬೇರೆಹವ್ಯಾಸ ಸಾಧ್ಯವಿರಲಿಲ್ಲ; ವಿದ್ಯೆಕಲಿಯಲು ಅವಕಾಶ ವಿರಲಿಲ್ಲ; ಆಗ ಸ್ಕೂಲು ಕಾಲೇಜುಗಳಿರಲಿಲ್ಲ; ಗಂಡಸೇ ಮನೆಮಠ ತಾಯಿತಂದೆಗಳನ್ನು ಬಿಟ್ಟು ದೂರದೇಶ ಹೋಗಿಗುರುವನ್ನು ಆಶ್ರಯಿಸಿ, ಸೇವಿಸಿ, ವರ್ಷಗಟ್ಟಲೆಓದಿ ಪಂಡಿತನಾಗಬೇಕಾಗಿತ್ತು. ಪ್ರಜಾಶಿಕ್ಷಣವು ಸರ್ಕಾರದ ಕರ್ತವ್ಯಎಂಬ ಭಾವನೆ ಬಂದದ್ದು ಈಚೆಗೆ: ಸುಮಾರು ನೂರು ವರ್ಷಗಳ ಕೆಳಗೆ; ಈಗ ಹೆಂಗಸರು ಗಂಡಸರ ಸಮಕ್ಕೂಓದಿ, ವಿದ್ಯಾವತಿಯರಾಗಿ, ಗಂಡಸರು ಪಡೆಯುವ ನೌಕರಿಗಳನ್ನೆಲ್ಲಾ ಪಡೆಯಬಹುದು, ಉದ್ಯೋಗ ಗಳನ್ನೂ ಕೈಕೊಳ್ಳಬಹುದು.² ಈಗ ಮಹಿಳಾ ಪೋಲೀಸುಪಡೆ ಇದೆ; ನಾಳೆ ಅವರು ಯುದ್ಧಕ್ಕೂ ಪ್ರವೇಶಿಸ ಬಹುದು; ಈ ಸ್ಥಿತಿಯಲ್ಲಿ ಹೆಂಗಸಿನ ಕರ್ತವ್ಯವೇನು? ಸಂಸಾರನಿರ್ವಾಹವೇ? ಮಕ್ಕಳುಮರಿಗಳ ಸಂ-ರಕ್ಷಣೆಯೇ? ಸಾಮಾಜಿಕ ಕಾರ್ಯಗಳಲ್ಲಿಯೋ ಸಾರ್ವಜನಿಕ ಚಳುವಳಿಗಳಲ್ಲಿಯೋ ಓಡಾಡಿಕೊಂಡು ಕ್ರೀಡಾ ವಿನೋದಗಳಲ್ಲಿ ಕಾಲಕಳೆಯುತ್ತಿರುವುದೇ? ಕಛೇರಿಗಳಲ್ಲಿಯೋ ಕಾರ್ಖಾನೆಗಳಲ್ಲಿಯೋ ಗಂಡಸರ ಜೊತೆಗೂ ದುಡಿಯುತ್ತ ಸಂಪಾದನೆ ಮಾಡುವುದೇ? ಇನ್ನು ಐವತ್ತುವರ್ಷಗಳಲ್ಲಿ ಸಮಾಜಧ್ಯೇಯಗಳು ಹೇಗೆ ಬದಲಾ ಗವುವೋ ರೀತಿನೀತಿಗಳು ಹೇಗಿರುವುವೋ ಹೇಳಲಸಾಧ್ಯ. ಬಂಕಿಮನು ಈಗ್ಗೆ ಎಪ್ಪತ್ತು ಎಂಬತ್ತು ವರ್ಷಗಳ ಕೆಳಗೆ ಏನು ಅಭಿಪ್ರಾಯ ಪಟ್ಟಿದ್ದನೆಂದು ನೋಡೋಣ. ಅವನು ಬರೆದ ಆ ಕಥೆಗಳು ಹದಿನೆಂಟನೆಯ ಶತಮಾನದ ಘಟನೆಗಳಿಗೆ ಸಂಬಂಧಪಟ್ಟವು. ಆದರೆ ಶಾಂತಿ ಪ್ರಫುಲ್ಲೆ ಶ್ರೀ ಇವರು ಬಂಕಿಮನಿಂದ ಕಲ್ಪಿತವಾದ ಪಾತ್ರಗಳು; ಆದ್ದರಿಂದ ಅವರು ಆ ಕಾಲದಲ್ಲಿ ಆ ಶಿಕ್ಷಣ ಪಡೆದಿದ್ದರೆಂದೂ, ತೀಕ್ಷ ತಪಶ್ಚರ್ಯೆ ನಡಸಿದರೆಂದೂ, ಸಾಹಸ ಮಾಡಿದರೆಂದೂ ಎಣಿಸಬೇಕಾಗಿಲ್ಲ. ಆದರೂ ‘‘ದೇವೀಚೌಧು ರಾಣಿ’’ ಐತಿಹಾಸಿಕ ವ್ಯಕ್ತಿಯೆಂದು ಜ್ಞಾಪಕದಲ್ಲಿಟ್ಟಿರಬೇಕು. ಝಾನ್ಸಿರಾಣಿಯೂ ಚರಿತ್ರೆಯಲ್ಲಿ ತನ್ನ ಧೈರ್ಯ ಶೌರ್ಯಗಳಿಂದ ಪ್ರಸಿದ್ಧ ಪಡೆದವಳೇ.</p>
<p>__________</p>
<p>2
. ಇದು ದೊಡ್ಡ ನಗರಗಳಲ್ಲಿ, ತಕ್ಕ ಸೌಕರ್ಯಗಳನ್ನು ಪಡೆದಿರುವ ಕೆಲವು ಹೆಂಗಸರಿಗೆ ಮಾತ್ರ ಸಾಧ್ಯ. ಗ್ರಾಮಾಂತರಗಳಲ್ಲಿರುವ ಲಕ್ಷೋಪಲಕ್ಷ ಜನ ಅವಿದ್ಯಾವಂತರಾಗಿರುವುದು ಅನಿವಾರ್ಯ.</p>
<p> ಶಾಂತಿಗೆ ಗಂಡನನ್ನು ಬಿಟ್ಟಿರಲು ಮನಸ್ಸು ಬರಲಿಲ್ಲ; ಪ್ರಫುಲ್ಲೆಯು ಒಂದೇ ದಿನ ತನ್ನ ಗಂಡನೊಡ ನಿದ್ದಳು; ಅವಳು ದೈಹಿಕ ಮಾನಸಿಕ ಶಿಕ್ಷಣಗಳಲ್ಲಿ ಶಾಂತಿಗಿಂತ ಎಷ್ಟೋ ಮುಂದುವರಿದಳು; ಆದರೂ ಅವಳ ಹೃದಯದಲ್ಲಿ ಗಂಡನನ್ನು ಹೊರತು ಶ್ರೀಕೃಷ್ಣನಿಗೂ ಸ್ಥಾನವಿರಲಿಲ್ಲ; ಅವಳು ಗೃಹಿಣಿಯಾಗಿ ಸುಖವಾಗಿದ್ದಂತೆ, ಸುಖಪಡಿಸಿದಂತೆ, ಧನಕನಕಗಳ ಮಧ್ಯೆ, ದವಲತ್ತು ವೈಭವಗಳ ಮಧ್ಯೆ, ರಾಣಿಗಿರಿ ಮಾಡಿ ಸುಖಿಸಲಿಲ್ಲ, ಶಾಂತಿ ಪಡೆಯಲಿಲ್ಲ. ಅವಳು ಶಾಸ್ತ್ರಜ್ಞಾನದಿಂದ ಪ್ರಪಂಚಾನುಭವದಿಂದ ಸಂಸಾರನಿರ್ವಾಹದ ಕಲೆಯನ್ನು ಕಲಿತಳು. ಶ್ರೀಯು ಸರಿಯಾದ ಗುರುವಿಲ್ಲದೆ, ತಪ್ಪು ತಿಳಿವಳಿಕೆಯಿಂದ ತಾನೂ ಸುಖವಾಗಿರಲಿಲ್ಲ, ತನ್ನಿಂದ ಇತರರೂ ಸುಖವಾಗಿರಲಿಲ್ಲ. ನಿಶಿಯು ಸಂಸಾರಸಾಗರದ ತಟದಲ್ಲಿ ನಿಂತು, ಅದರಲ್ಲಿ ಧುಮುಕದೆ ಹಿಂತಿರುಗಿ ತನ್ನ ಬರಿಯ ಹೃದಯದಲ್ಲಿ ಶ್ರೀಕೃಷ್ಣನನ್ನು ತುಂಬಿಕೊಂಡಳು. ಅವಳಿಗೆ ಪ್ರಫುಲ್ಲೆಯ ಪತಿಪ್ರೇಮ ಅರ್ಥವಾಗು ತ್ತಿರಲಿಲ್ಲ. ಹತ್ತಾರು ವರ್ಷ ಕಠೋರ ಸಂಯಮವನ್ನು ಅಭ್ಯಾಸ ಮಾಡಿದ್ದರೂ, ದೇಶವೆಲ್ಲಾ ಅವಳ ಹೆಸರನ್ನು ಕೇಳಿ ನಡುಗುತ್ತಿದ್ದರೂ, ಪ್ರಫುಲ್ಲೆಯು ಗಂಡನನ್ನು ವಿಚಾರಣೆ ಮಾಡಲು ಕುಳಿತಾಗ ಅವಳಿಗೆ ಮಾತು ಸರಿಯಾಗಿ ಹೊರಡದೆ ಹೋಯಿತು; ಕಣ್ಣೀರು ಉಕ್ಕಿಬಂತು; ಅದು ‘‘ಪ್ರಹಸನ’’ವಾದರೂ ಅದನ್ನು ನಿರ್ದಯ ಳಾಗಿ ನಡಸುವುದು ಅವಳಿಗೆ ಸಾಧ್ಯವಾಗಲಿಲ್ಲ; ಗಂಡನನ್ನು ಅರಿಯದ ನಿಶಿ ನಿರ್ದಾಕ್ಷಿಣ್ಯವಾಗಿ ವರ್ತಿಸಿದಳು.</p>
<p> ತತ್ತ್ವಶಾಸ್ತ್ರವು ಜೀವಜಗತ್ತು ಇವುಗಳ ಪಾರಮಾರ್ಥಿಕ ಸ್ವರೂಪವನ್ನು ವಿಚಾರ ಮಾಡುತ್ತದೆ. ತ್ರಿಕಾಲಾಬಾಧಿತವಾದ ಪಾರಮಾರ್ಥಿಕ ತತ್ತ್ವವೇನೇ ಇರಲಿ, ಜೀವದ ಅಂತಿಮ ಗುರಿ ಏನೇ ಇರಲಿ, ಇಂದಿನ ದೃಶ್ಯ ವ್ಯಾವಹಾರಿಕ ಪ್ರಪಂಚದಲ್ಲಿ ಮನುಷ್ಯನು ಹೇಗೆ ನಡೆದುಕೊಳ್ಳಬೇಕು? ಎಂದರೆ ಕರ್ಮಧರ್ಮಗಳ ಸ್ವರೂಪವೆನು? ಇದು ದೊಡ್ಡ ಪ್ರಶ್ನೆ. ಇದನ್ನು ನಮ್ಮಂತೆಯೇ ಹಿಂದಿನವರೂ ಯೋಚನೆ ಮಾಡಿದ್ದಾರೆ. ನಮ್ಮ ಪ್ರಾಚೀನರ ಉತ್ತರ ಭಗವದ್ಗೀತೆಯಲ್ಲಿದೆ. ಬಂಕಿಮನಿಗೆ ಅದರಲ್ಲಿ ತುಂಬ ಗೌರವ. ಅದನ್ನು ಅವನು ಭಾಷ್ಯಗಳ ಸಹಿತವಾಗಿ ವ್ಯಾಸಂಗ ಮಾಡಿದ್ದನು. ಕೊನೆಗಾಲದಲ್ಲಿ ಅದರ ಅರ್ಥ ವಿವರಣೆಗಳನ್ನು ಬರೆಯಲು ಆರಂಭಿಸಿ ದ್ದನು. ಆದರೆ ಅದು ಮುಗಿಯಲಿಲ್ಲ. ಅದನ್ನು ಅವನು ‘ದೇವಿಚೌಧುರಾಣಿ’ಯಲ್ಲಿ ಜೀವನಕ್ಕೆ-ಒಬ್ಬ ಹೆಂಗಸಿನ ಜೀವನಕ್ಕೆ-ಸಮನ್ವಯಮಾಡಿ ಅದರ ಫಲಾಫಲಗಳನ್ನು ದೃಷ್ಟಾಂತ ಪಡಿಸಿದ್ದಾನೆ. ಗಂಡಸನ್ನೇ ತೆಗೆದುಕೊಳ್ಳ ಬಹುದಾಗಿತ್ತು; ಅವನ ಕಾದಂಬರಿಗಳಲ್ಲಿ ಅನೇಕ ಬ್ರಹ್ಮಚಾರಿಗಳೂ ಸಂನ್ಯಾಸಿಗಳೂ ಗುರುಗಳೂ ಇದ್ದಾರೆ; ಗಂಡಸಿನ ಸಮಸ್ಯೆಯಷ್ಟೇ ಅಥವಾ ಗಂಡಸಿನ ಸಮಸ್ಯೆಗಿಂತ ಹೆಚ್ಚಾಗಿ ಅವನು ಮೊದಲಿನಿಂದಲೂ ಹೆಂಗಸಿನ ಸಮಸ್ಯೆಯನ್ನು ಯೋಚಿಸಿದ್ದಂತೆ ಕಾಣುತ್ತದೆ. ಅವನ ಮೊದಲ ಕಾದಂಬರಿ ರಾಜಮೋಹನನಲ್ಲ, ರಾಜ ಮೋಹನನ ಹೆಂಡತಿ.-ಒಳ್ಳೆಯ ಹೆಂಡತಿಯು ಅಯೋಗ್ಯ ಗಂಡನಲ್ಲಿ ನಡೆದುಕೊಂಡ ಬಗೆ. ಮುಂದೆ ಅನೇಕ ಕಥೆ ಕಾದಂಬರಿಗಳಲ್ಲಿ ಸ್ತ್ರೀಪಾತ್ರಗಳೇ ಪ್ರಧಾನ. ಅಲ್ಲದೆ, ಚರಿತ್ರೆಯಲ್ಲಿ ‘‘ದೇವೀಚೌಧುರಾಣಿ’’-ಹೆಂಗಸೇ-ಇದ್ದಳು. ಭವಾನೀಪಾಠಕನೂ ಇದ್ದನು ನಿಜ; ಆದರೆ ಅಂಥ ಒಬ್ಬ ಶಿಕ್ಷಕನ ಕೈಗೆ ಸಿಕ್ಕಿ ಸರಿಯಾದ ಶಿಕ್ಷಣ ದೊರೆತರೆ ಒಬ್ಬ ದಿಕ್ಕಿಲ್ಲದ ಹೆಣ್ಣು ಹುಡುಗಿಯೂ ಹೇಗೆ ಒಬ್ಬ ದೊಡ್ಡ ಜಮೀನುದಾರನ ಕುಟುಂಬದಲ್ಲಿ ಹಿರಿಯ ಸೊಸೆಯಾಗಬಹುದೆಂಬುದನ್ನು ತೋರಿಸುವುದಕ್ಕೆ ಹೆಚ್ಚುಅವಕಾಶ ದೊರೆಯುತ್ತದೆ. ಹೆಂಗಸಾದರೇನು ಗಂಡಸಾದರೇನು ಸಂಸ್ಕೃತಿ ಪಡೆಯಲು ತಕ್ಕ ಸ್ವಭಾವದವರಾದರೆ ಸಂಸ್ಕೃತಿ ಕೊಡುವುದು ಸಾಧ್ಯವಾಗುತ್ತದೆ, ಅದು ಸತ್ಫಲ ನೀಡುತ್ತದೆ, ಎಂದು ತೋರಿಸುವುದೂ ಅವನ ಒಂದು ಉದ್ದೇಶ. ಭವಾನೀಪಾಠಕನು ‘ಈಗ ಒಳ್ಳೆಯ ಉಕ್ಕಿನ ಗಟ್ಟಿಯು ಸಿಕ್ಕಿದೆ. ಆರೇಳು ವರ್ಷ ಶ್ರಮಿಸಿ ತಿದ್ದಿ ಹರತಮಾಡಬೇಕು’ ಎಂದು ಹೇಳುತ್ತಾನೆ. ಅದೇ ಮಾತನ್ನು ಸಾಗರೆ ನಯನತಾರೆಯರಿಗೆ ಹೇಳಲಾಗುವುದಿಲ್ಲ. ದಂತ ಮರ ಇದ್ದಿಲು ಇವುಗಳಿಂದ ಉಕ್ಕಿನ ಕೆಲಸವಾಗುವುದಿಲ್ಲ.</p>
<p> ‘ಪ್ರಫುಲ್ಲೆ’ ಎಂದರೆ ಪೂರ್ತಿಯಾಗಿ ವಿಕಾಸಗೊಂಡವಳು ಎಂದು ಅರ್ಥ; ಭವಾನೀಪಾಠಕನ ಶಿಕ್ಷಣಕ್ಕೆ ಒಳಗಾಗಿ ಅವಳು ಸೂರ್ಯನ ಬೆಳಕಿನಲ್ಲಿ ಅರಳುವ ಕಮಲ ಕೋರಕದಂತೆ ಅರಳಿ ಪೂರ್ಣ ಸೌಂದರ್ಯ ಸೌರಭಗಳನ್ನು ಬೀರುತ್ತಾಳೆ. ನಯನತಾರೆಯೆಂದರೆ ಕಣ್ಣಿನ ಗುಡ್ಡೆ ಎಂದು ಅರ್ಥ; ಅದು ಕಪ್ಪು; ಆದರೆ ಅದು ಕಣ್ಮಣಿ; ಅದಿಲ್ಲದಿದ್ದರೆ ದೃಷ್ಟಿಯಿಲ್ಲ; ಮನೆಯಲ್ಲಿ ನಿಂತು ಸಂಸಾರವನ್ನು ನಡಸುತ್ತಿದ್ದವಳು ಅವಳು; ಸಾಗರೆ ಅವಳ ಹೆಸರಿಗೆ ತಕ್ಕಂತೆ ಘನವಂತೆ ಗಂಭೀರೆ, ಐಶ್ವರ್ಯವಂತೆ, ‘ರತ್ನಾಧಾರೆ’, ಉದಾರೆ.-ಆದರೆ ನಿತ್ಯೋಪ ಯೋಗಿಯಾದ ವಸ್ತುವಲ್ಲ.-ಅವರ ತಂದೆಯ ಹಣದ ಹಾಗೆ. ಅವಳಿಗಾಗಲಿ ನಯನೆಗಾಗಲಿ ಸಂಸಾರದ ಕಷ್ಟ ನಿಷ್ಠುರಗಳಿಗೆ ಎದೆಗೊಟ್ಟು ಅದನ್ನು ನಿರ್ವಹಿಸುವಛಾತಿಯಿಲ್ಲ. ಈಗ ಅವರು ಅತ್ತೆಮನೆಯ ಸೊಸೆಯರು, ಚಿಕ್ಕ ವಯಸ್ಸಿನವರು, ಮುಂದೆ ಸಮರ್ಥೆಯರಾಗುತ್ತಾರೆ ಎನ್ನಬಹುದು; ಆದರೆ ಬೆಳೆಯುವಪೈರು ಮೊಳಕೆಯಲ್ಲಿ ಯೇ-ಬೀಜದಲ್ಲಿಯೇ-ತಿಳಿಯುತ್ತದೆ. ಎಷ್ಟೋ ವರ್ಷ ಸಂಸಾರಮಾಡಿ ಹರಿಯಳಾದ ಅವಳ ಅತ್ತೆಯೇ, ಹರವಲ್ಲಭನು ಹೇಳಿದಹಾಗೆ ಕೇಳಿಕೊಂಡಿರಬೇಕಾಗಿತ್ತು; ಎಷ್ಟು ಬೀಸಣಿಗೆಯಿಂದ ಬೀಸಲಿ, ಮುಖರವನ್ನು ಹಾರಿಸಲಿ, ಅವಳ ಮಾತು ಏನೂ ನಡೆಯುತ್ತಿರಲಿಲ್ಲ; ಆದರೆ ಪ್ರಫುಲ್ಲೆಯು ತನ್ನ ನೈಜಗುಣದಿಂದಲೂ, ಶಿಕ್ಷಣ ಪ್ರಭಾವದಿಂದಲೂ, ಅವರೆಲ್ಲರನ್ನೂ ಬಗ್ಗಿಸಿದಳು; ಆಳಾಗಿ ಅರಸಾದಳು. ಅವಳ ಸ್ವಭಾವ ಸತ್ತ್ವಪ್ರಧಾನ;</p>
<p>ಸಾಗರೆಯದು ರಾಜಸಪ್ರಧಾನ; ನಯನೆಯದು ತಾಮಸಪ್ರಧಾನ ಎಂದು ಸ್ಥೂಲವಾಗಿ ಹೇಳಬಹುದು.</p>
<p> ಪ್ರಫುಲ್ಲೆಯ ‘‘ಸತ್ತ್ವ’’ದಲ್ಲಿ ಸದ್ಭಾವ ಸಾಧುಭಾವ ಎರಡೂ ಇವೆ; ಸತ್ತ್ವವಿಲ್ಲದ ವಸ್ತು ದೃಢವಾಗಿ ನಿಲ್ಲಲಾರದು. ಆ ದಾರ್ಢ್ಯವನ್ನೂ ಧೈರ್ಯವನ್ನೂ ನಾವು ಅವಳಲ್ಲಿ ಮೊದಲಿಂದಲೂ ನೋಡುತ್ತೇವೆ. ಅವಳ ತಾಯಿ ನಿರಾಶಳಾಗಿದ್ದಾಗ, ನೆರೆಮನೆಯಿಂದ ಕಡ ತರುವುದಕ್ಕಿಂತ ಗಂಡನಮನೆಗೆ ಹೋಗಿಬೀಳೋಣ ಎಂದು ಧೈರ್ಯವಾಗಿ ಮುಂದುವರಿದಳು ಅವಳು; ‘ನಾನುಹಿಂದಕ್ಕೆ ಹೋಗಲುಬಂದವಳಲ್ಲ’ ಎಂದು ಅತ್ತೆಯಕೈಯಲ್ಲಿ -ವಿನಯದಿಂದಲೇ-ವಾದಿಸಿದವಳು ಅವಳು; ‘ನನ್ನ ಜೀವನಕ್ಕೆ ಏನು ಮಾಡಲಿ?’ ಎಂದು ತಿಳಿಯ ಬಯಸಿ ‘ಡಕಾಯಿತಿಮಾಡು’ ಎಂದು ಮಾವ ಹೇಳಿದಾಗ ಅಧೈರ್ಯ ಪಡದೆ ‘ನೋಡೋಣ!’ ಎಂದು ಸ್ಥೈರ್ಯದಿಂದ ಉತ್ತರ ಕೊಟ್ಟವಳು ಅವಳು; ಅಂದೇ ನೋಡಿದ ತನ್ನ ಸವತಿಯ ಸೌಜನ್ಯದಿಂದ ಧೈರ್ಯಗೊಂಡು ಅವಳ ಸಹಾಯದಿಂದ ಪತಿಯ ಸ್ನೇಹ ಸಹವಾಸ ಸಂಭಾಷಣೆಗಳನ್ನು ಸಂಪಾದಿಸಿದವಳು ಅವಳು; ಒಬ್ಬೊಂಟಿಗ ಳಾದರೂ ಊರಲ್ಲಿ, ಕಾಡಲ್ಲಿ, ಪಾಳುಮನೆಯಲ್ಲಿ, ಮುಮೂರ್ಷುವಿನ ಹತ್ತಿರದಲ್ಲಿ, ಡಕಾಯಿತರ ಮಧ್ಯದಲ್ಲಿ, ಗಂಡಸಿಗಿಂತ ಹೆಚ್ಚಾದ ಧೈರ್ಯಸ್ಥೈರ್ಯಗಳಿಂದ ವರ್ತಿಸಿದವಳು ಅವಳು; ಕೊನೆಯದಾಗಿ ಸಾಗರೆಯ ಪ್ರತಿಜ್ಞೆಗೆ ಕಾಲು ಒತ್ತಿಸಿಕೊಳ್ಳುವ ಮಾತನ್ನು ಸೇರಿಸಿ, ಅದನ್ನು ನೆರವೇರಿಸಿಕೊಟ್ಟವಳು ಅವಳು.</p>
<p> ಹೀಗೆ ಉಕ್ಕಿನ ಹುಟ್ಟುಗುಣವುಳ್ಳ ಅವಳನ್ನು ಭವಾನೀಪಾಠಕನು ತನ್ನ ಶಿಕ್ಷಣದಿಂದ ಆಯುಧವಾಗಿ ಮಾಡಿ ಅದಕ್ಕೆ ಹದವನ್ನೂ ಹರಿತವನ್ನೂ ಕೊಡುತ್ತಾನೆ. ಆ ಶಿಕ್ಷಣ ಬರಿಯ ಗೀತಾಪಾಠವಲ್ಲ, ವೇದಾಂತ ಬೋಧೆಯಲ್ಲ; ಶಾರೀರಕ ಮಾನಸಿಕ ಸಂಸ್ಕೃತಿ, ವ್ಯವಹಾರ ದಕ್ಷತೆ; ಬುದ್ಧಿಯ ತೀಕ್ಷ್ಣತೆ. ತನ್ನ ಗಂಡನನ್ನೂ ಮಾವನನ್ನೂ ಉಳಿಸಿಕೊಳ್ಳಲು ಅವಳು ಮಾಡಿದ ಹಂಚಿಕೆ ಭವಾನೀಪಾಠಕ ರಂಗರಾಜ ಇಬ್ಬರನ್ನೂ ಬೆರಗು ಗೊಳಿಸಿತು.</p>
<p> ಇಷ್ಟು ಸತ್ತ್ವಶಾಲಿನಿಯಾದರೂ ಅವಳು ಪರಮಸಾಧು; ಯಾರಲ್ಲಿಯೂ ಕ್ರೂರವಾಗಿವರ್ತಿಸಿದವಳಲ್ಲ; ಯಾರನ್ನೂ ಹಿಂಸಿಸಿದವಳಲ್ಲ; ತನ್ನನ್ನು ಮನೆಬಿಟ್ಟು ಹೊರಡಿಸಿದ ಅತ್ತೆ ಮಾವಂದಿರಲ್ಲಿಯೂ ನಿಷ್ಠುರವಾಗಿ ಒಂದು ಮಾತನಾಡಿದವಳಲ್ಲ; ತನ್ನಿಂದ ಸಾವಿರಾರು ಜನ ಹತವಾಗಬಾರದೆಂದು ತಾನು ಇಂಗ್ಲಿಷರಿಗೆ ತನ್ನನ್ನು ಒಪ್ಪಿಸಿಕೊಳ್ಳಲು ಸಿದ್ಧವಾದಳು-ಅದಕ್ಕೆ ಏರ್ಪಡಿಸಿಯೂ ಇದ್ದಳು; ಆದರೆ ಗಂಡನು ತನ್ನನ್ನು ಕರೆದುಕೊಂಡು ಹೋಗಿ ಸಂಸಾರಮಾಡುವುದಕ್ಕೆ ಇಷ್ಟಪಟ್ಟಿದ್ದನೆಂದು ತಿಳಿದು,ದೈವಸಹಾಯವೂ ಒದಗಲಾಗಿ, ಆ ಏರ್ಪಾಡನ್ನು ಬದಲಾಯಿಸಿದಳು; ತನ್ನನ್ನು ಹಿಡಿಯಲು ಬಂದಿದ್ದ, ಮುಂದೂ ಹಿಡಿಯಬಹುದಾಗಿದ್ದ, ಯೂರೋಪಿಯನ್ ಸರದಾರನನ್ನು, ಶಿಕ್ಷಿಸುವುದಿರಲಿ, ಸೆರೆಕೂಡ ಹಾಕದೆ, ಬೋನಿನಲ್ಲಿ ಸಿಕ್ಕಿದ ಇಲಿಯನ್ನು ದೂರ ತೆಗೆದುಕೊಂಡು ಹೋಗಿ ಬಿಡುವಂತೆ ಕಾಡಿನಲ್ಲಿ ಬಿಡಿಸಿದಳು; ಅವನ ದಾರಿಯ ಖರ್ಚಿಗೆ ಕೊಡಿಸಿದಳು. ಅವಲೂ ಕಾಡಿಗೆ ಬರುವುದಕ್ಕಿಂತ ಮುಂಚೆ, ಭವಾನೀಪಾಠಕನು ಏನು ದರೋಡೆಗಳನ್ನು ನಡಸಿದ್ದನೋ ಏನೋ, ಅವಳು ರಾಣಿ ಯಾದಮೇಲಂತೂ ಅವಕ್ಕೆ ಅವಕಾಶಕೊಟ್ಟಂತೆ ತೋರುವುದಿಲ್ಲ. ‘ಆನಂದಮಠ’ದಲ್ಲಿ ಮಹೇಂದ್ರನ ಆಸ್ತಿಯನ್ನು ಬಿಟ್ಟರೆ ಮಿಕ್ಕಹಣವೆಲ್ಲಾ ಆನಂದರ ಲೂಟಿಯಿಂದ ದೊರೆತದ್ದೇ; ಅದರಿಂದ ಜನಕ್ಕೆ ಯಾರಿಗೂ ಹಿಂಸೆಯಾಗು ತ್ತಿರಲಿಲ್ಲ, ದೀನ ದರಿದ್ರರಿಗೂ, ನಷ್ಟಪಟ್ಟವರಿಗೂ ಲಾಭವಾಗುತ್ತಿತ್ತೆಂದು ಇಟ್ಟುಕೊಳ್ಳೋಣ; ಆದರೆ ದೇವೀಚೌಧು ರಾಣಿಯು ವಿನಿಯೋಗಿಸಿದ ಸಂಪತ್ತೆಲ್ಲಾ ಆಕಸ್ಮಿಕವಾಗಿ, ದೈವಿಕವಾಗಿ, ದೊರೆತ ನಿಧಿಯೇ; ಅದು ಸದ್ವಿನಿ ಯೋಗವಾಯಿತು ಅಷ್ಟೇ. ಅದು ಕರಗಿದ ಮೇಲೆ, ತನ್ನ ಸ್ವಂತ ಆಸ್ತಿಯನ್ನೂ ರಂಗರಾಜನಿಗೆ ಕೊಟ್ಟುಬಿಟ್ಟು³ ಕೈ ಬೀಸಿಕೊಂಡು ಅತ್ತೆಯ ಮನೆಗೆ ಹೋದಳು-ಅವಳ ಪುಣ್ಯ ಮಾತ್ರ ಅವಳ ಹಿಂದೆ ಬಂತು. ಆದರೆ ನಿಶಿಯು ಪ್ರೀತಿಯಿಂದ ಕೊಟ್ಟ ಆಭರಣಗಳನ್ನು ಬೇಡವೆನ್ನಲಾಗಲಿಲ್ಲ. ನಿಶಿ ಮತ್ತೊಬ್ಬ ಆಯೇಷೆ.</p>
<p>_________</p>
<p>3
.
 ಕಷ್ಟಪಟ್ಟು ಸಂಪಾದಿಸಿದ ಹಣವಾಗಲಿ, ತಾನಾಗಿ ದೊರೆತ ಇಪ್ಪತ್ತು ಕೊಪ್ಪರಿಗೆ ನಿಧಿಯಾಗಲಿ, ಅದರಿಂದ ಕೈಯೆತ್ತಿ ಮೂರುಕಾಸು ಕೊಡಲೂ ಖರ್ಚುಮಾಡಲೂ ಮನಸ್ಸು ಬರಬೇಕಲ್ಲ!</p>
<p> ಯಾವನೋ ಒಬ್ಬ ಲೋಭಿಯು ಆಸ್ತಿಯನ್ನೆಲ್ಲಾ ಚಿನ್ನದ ತಗಡುಗಳಾಗಿ ಮಾಡಿಸಿ ನೆಲಮಾಳಿಗೆಯಲ್ಲಿಟ್ಟುಕೊಂಡು ಅದನ್ನು ಅಗಿಯುತ್ತ ಅದರ ಮೇಲೆ ಮಲಗಿರುತ್ತ ಪ್ರಾಣಬಿಟ್ಟನಂತೆ!</p>
<p> ದಾನಂ ಭೋಗೋ ನಾಶಸ್ತಿಸ್ರೋ ಗತಯೋ ಭವಂತಿ ವಿತ್ತಸ್ಯ ।</p>
<p> ಯೋ ನ ದದಾತಿ ನ ಭುಂಕ್ತೇ ತಸ್ಯ ತೃತೀಯಾ ಗತಿರ್ಭವತ್ಯೇವ ॥</p>
<p> ನೀಲಾಂಬರದೇವನ ಐಶ್ವರ್ಯಕ್ಕೆ ಬಂದದ್ದು ಈ ಮೂರನೆಯ ಗತಿಯೇ! ಕೆರೆಯ ನೀರನ್ನು ಕೆರೆಗೆ ಚೆಲ್ಲಲೂ ಸತ್ಪ್ರವೃತ್ತಿ ಬೇಕು, ಕನಿಕರ ಬೇಕು, ಭಕ್ತಿ ಬೇಕು.</p>
<p> ಪ್ರಫುಲ್ಲೆಯು ಮನೆಯ ಯಾಜಮಾನ್ಯ ವಹಿಸಿದ ಮೇಲೆ , ಸಂಸಾರದ ಸ್ಥಿತಿಗತಿಗಳು ಉತ್ತಮವಾಗಿ, ಮತ್ತೆ ತಾನು ರಾಣಿಗಿರಿ ನಡಸಬಹುದಾಗಿತ್ತು. ಆದರೆ ಅವಳು ಸರಳಜೀವನವನ್ನು ನಡಸುತ್ತ ಏನೂ ಅರಿಯದ ಬಡಮುತ್ತೈದೆಯ ಹಾಗೆ ಕಾಲ ಕಳೆದಳು. ಗಂಡನ ಮುಂದೆ ಹೆಂಡತಿಯೂ ಹೆಂಡತಿಯ ಮುಂದೆ ಗಂಡನೂ ತನ್ನ ಪ್ರತಿಷ್ಠೆ ಆಡಂಬರ ದವಲತ್ತುಗಳನ್ನು ನಡಸಬಹುದೇ? ಹಾಗೆ ನಡೆದರೆ ಮನಸ್ಸು ಹೊಂದುತ್ತದೆಯೇ? ಹೃದಯ ಮಿಳಿತವಾಗುತ್ತದೆಯೇ? ರಾಣಿಯಾಗಿದ್ದಾಗಲೂ ಅವಳು ಗಂಡನಲ್ಲಿ ಹೆಂಡತಿಯಂತೆ ನಡೆದು ಕೊಂಡಳು. ಅವನನ್ನು ಸಾಮಾನ್ಯವಾದ ಉಡುಪಿನಲ್ಲಿ ಕಂಡು ಅವನಿಗೆ ಪ್ರಣಾಮ ಮಾಡಿದಳು. ಈಗ, ಬೆಡಗು ಬಿನ್ನಾಣ ದವಲತ್ತು ವೈಭವ ಪಾಂಡಿತ್ಯ ಪ್ರದರ್ಶನ ಇವುಗಳಿರಲಿಲ್ಲವೇ ಹೊರತು, ಅವಳು ಸಂಸಾರ ರಾಜ್ಯದಲ್ಲಿ ನಿಜವಾದ ರಾಣಿಯಾಗಿದ್ದಳು. ಅವಳು ಅತ್ತೆಮಾವಂದಿರೂ ಸವತಿಯರೂ ಅವಳಿಗೆ ಸಂಸಾರ ಭಾರವನ್ನು ವಹಿಸಿ ಅವಳಲ್ಲಿ ಭರವಸೆಯಿಟ್ಟು ನಿಶ್ಚಿಂತರಾಗಿದ್ದರು. ನಯನೆಯು ತನ್ನ ವಕ್ರಸ್ವಭಾವವನ್ನೂ ಸಿಡುಕನ್ನೂ ಬಿಟ್ಟಳು. ಸಾಗರೆಯು ಬೆಳಗೆದ್ದರೆ ತವರಮನೆಗೆ ಹೋಗುವುದನ್ನು ನಿಲ್ಲಿಸಿದಳು. ಸಂಸಾರ ಸುಖಮಯ ವಾಯಿತು. ಆ ಸುಖಕಾಲವನ್ನು ಅವಳ ತಾಯಿ ನೋಡುವ ಪುಣ್ಯ ಪಡೆದಿರಲಿಲ್ಲ. ಕೆಲವರು ಕಷ್ಟದಲ್ಲಿ ಹುಟ್ಟಿ ಬೆಳೆದು ಕಷ್ಟದಲ್ಲಿಯೇ ಕಣ್ಣುಮುಚ್ಚಿಕೊಳ್ಳುತ್ತಾರೆ. ಅವರು ಪಡೆದು ಬಂದದ್ದು!</p>
<p> ಪ್ರಫುಲ್ಲೆಗೆ ದಿಗ್ದರ್ಶನ ಮಾಡುತ್ತಿದ್ದ ಧ್ರುವನಕ್ಷತ್ರ ಅವಳಿಗೆ ತನ್ನ ಗಂಡನ ಮೇಲೆ ಇದ್ದ ಪ್ರೇಮ, ಅಥವಾ ಪತಿಭಕ್ತಿ. ತನಗೆ ಕಠೋರ ಶಿಕ್ಷಣ ದೊರೆಯುತ್ತಿದ್ದ ಕಾಲದಲ್ಲಿಯೂ ತಾನು ಪತಿವಂತೆ ಎಂಬುದನ್ನು ಅವಳು ಮರೆತಿರಲಿಲ್ಲ. ಏಕಾದಶಿಯನ್ನು ಆಚರಿಸುತ್ತಿರಲಿಲ್ಲ. ರಾಣಿಗಿರಿಯ ದವಲತ್ತು ಅವಳಿಗೆ ಬಹುಬೇಗ ಬೇಸರವಾಗಿ, ಅದಕ್ಕೆ ರಾಜೀನಾಮೆಯಿತ್ತಳು. ಏಕೆಂದರೆ, ಅವಳ ಮನಸ್ಸು ಇದ್ದದ್ದು ದವಲತ್ತಿನ ಮೇಲಲ್ಲ, ಗಂಡನ ಮೇಲೆ. ಅವನೊಡನೆ ಸಂಸಾರ ಮಾಡಲು ಮನೆಗೆ ಬಂದಾಗ ಅವಳ ಮನಸ್ಸು ಸ್ಥಿರವಾಗಿ, ರೇವಿಗೆ ಬಂದು ನಿಂತ ಹಡಗಿನಂತಾಯಿತು. ಪಗಡೆಯ ಕಾಯಿ ಹಾಸನ್ನೆಲ್ಲಾ ಸುತ್ತಿ ಬಂದು ಹಣ್ಣಾಯತು!</p>
<p> ಅವಳ ಸಾಧುಸ್ವಭಾವವೂ ಸಂಸಾರೀ ಮನೋವೃತ್ತಿಯೂ ರಂಗರಾಜನಿಗೆ ಅವಳು ಕೊನೆಯ ಬಾರಿ ಹೇಳಿದಬುದ್ಧಿವಾದರಿಂದ ಚೆನ್ನಾಗಿವ್ಯಕ್ತಪಡುತ್ತವೆ:- ‘‘ನೀವು ಪರೋಪಕಾರವೆಂದು ಹೇಳುವುದು ಪರಪೀಡನವಾ ಗುತ್ತದೆ. ದೊಣ್ಣೆಯ ಪ್ರಹಾರದಿಂದ4 ಪರೋಪಕಾರವಾಗುವುದಿಲ್ಲ. ದುಷ್ಟರದಮನವನ್ನು ಇಹದಲ್ಲಿ ರಾಜನೂ ಪರದಲ್ಲಿ ಈಶ್ವರನೂ ಮಾಡುವನು. ಆ ಕಾರ್ಯವನ್ನು ವಹಿಸುವುದಕ್ಕೆ ನಾವಾರು? ಶಿಷ್ಟರ ಪಾಲನೆಯ ಭರವನ್ನು ವಹಿಸಿಕೊಳ್ಳಿರಿ.-ದುಷ್ಟರನ್ನು ದಮನಮಾಡುವ ಭಾರವನ್ನು ಈಶ್ವರನಿಗೆ ಬಿಡಿ...’’ ಇದು ಆನಂದ ಮಠದ ಸಂನ್ಯಾಸಿಗಳ ಮತ್ತು ಸಂತಾನರ ಮನೋಧರ್ಮಕ್ಕಿಂತ ಮೇಲ್ತರದ, ಪಕ್ವವಾದ, ಮನೋಧರ್ಮ; ಅವಳ ಗುರುವಾದ ಭವಾನೀಠಾಕೂರನು ಇದನ್ನು ಕೊನೆಗೆ ಅರಿತುಕೊಂಡನು.</p>
<p> ಭಕ್ತಿಯೆಂದರೆ ತನಗಿಂತ ಹಿರಿಯ ವಸ್ತುವಿನಲ್ಲಿ ಇರುವ ಪ್ರೇಮ ಗೌರವಗಳು; ದಾಸ್ಯವಲ್ಲ, ಗುಲಾಮ ಗಿರಿಯಲ್ಲ; ಪ್ರೇಮವಿಲ್ಲದ ಶುಷ್ಕ ಗೌರವವಿದ್ದಾಗ, ನಿರ್ಬಂಧಕ್ಕೋ ಆಚಾರಕ್ಕೋ ದುಡಿಮೆಗೋ ಗೌರವ ತೋರಿಸಬೇಕಾಗಿ ಬಂದಾಗ, ದಾಸ್ಯವೆನ್ನಿಸಬಹುದು; ಪ್ರೇಮಕ್ಕೆ ಪ್ರತಿಯಾಗಿ ತೋರಿಸುವ ಪ್ರೇಮವನ್ನು ಹಾಗೆನ್ನ ಲಾದೀತೇ? ಪ್ರೇಮವಿರುವ ಕಡೆ ಸಲ್ಲಿಸುವ ಸೇವೆ ದುಡಿಮೆಗಳಿಂದ ಆಯಾಶಭಾವನೆಯಾಗುವುದಿಲ್ಲ, ಅವಮಾನವೆನ್ನಿಸುವುದಿಲ್ಲ; ಜೀವಕ್ಕೆ ಧನ್ಯಬುದ್ಧಿಯುಂಟಾಗುತ್ತದೆ, ತೃಪ್ತಿಯಾಗುತ್ತದೆ. ಸಂಸಾರದಲ್ಲಿ ನಮಗಿಂತ ಹಿರಿಯ ವಸ್ತುಗಳೆಂದರೆ, ತಾಯಿ, ತಂದೆ, ಗಂಡ. ಮಹಾಭಾರತದಂಥ ಹಿರಿಯ ಗ್ರಂಥಗಳಲ್ಲಿ ಹೊಗಳಿರುವ ತಪಸ್ಸು ಮಾತಾಪಿತೃಭಕ್ತಿ ಪತಿಭಕ್ತಿಗಳೇ! ದೇವಭಕ್ತಿಯನ್ನು ತಲಪಬೇಕಾದರೆ ಇವೇ ರಾಜಮಾರ್ಗಗಳು. (ತಾಯಿ ತಂದೆ ಗಂಡ ಇಲ್ಲದವರ ಭಕ್ತಿ ಇಲ್ಲಿ ಪ್ರಸಕ್ತವಲ್ಲ.) ಸಾಕಾರದಿಂದ ನಿರಾಕಾರಕ್ಕೆ ಹೋಗಬೇಕು; ಸಾಂತ ದಿಂದ ಅನಂತಕ್ಕೆ ಹೋಗಬೇಕು; ತಿಳಿದಿರುವುದರ ಮೇಲೆ ನಿಂತು, ತಿಳಿಯದಿರುವುದರ ಮೇಲಕ್ಕೆ ಏರಬೇಕು; ‘‘ಈಶ್ವರನು ಅನಂತ; ಆ ಅನಂತನನ್ನು ಕ್ಷುದ್ರವಾದ ಹೃದಯ ಪಂಜರಲದಲಿ ತುಂಬಿಟ್ಟು ಕೊಳ್ಳುವುದು ಸಾಧ್ಯವಲ್ಲ; ಸಾಂತವು ಸಾಧ್ಯ; . . . ಪ್ರೇಮವು ಪವಿತ್ರವಾದರೆ, ಈಶ್ವರನಲ್ಲಿಗೆ ಏರಿಹೋಗಲು ಪತಿಯು ಮೊದಲನೆಯ ಮೆಟ್ಟಿಲು; ಆದ್ದರಿಂದಲೇ ಹಿಂದೂ ಹೆಂಗಸರಿಗೆ ಗಂಡನೇ ದೇವತೆ. . .’’(।-೧೩)</p>
<p> ಹೆಂಗಸಿಗೆ ಪತಿಭಕ್ತಿ ಹೇಗೋ ಗಂಡಸಿಗೆ ಪಿತೃಭಕ್ತಿ ಹಾಗೆ; ಅದನ್ನು ಬಂಕಿಮನು ವ್ರಜೇಶ್ವರನಲ್ಲಿ ದೃಷ್ಟಾಂತ ಪಡಿಸಿದ್ದಾನೆ. ಪ್ರಫುಲ್ಲೆಯೂ ತನ್ನ ಅತ್ತೆಮಾವಂದಿರಲ್ಲಿ ಅದೇ ಭಕ್ತಿ ಗೌರವಗಳನ್ನಿಟ್ಟಿರುತ್ತಾಳೆ; ತನ್ನ ಗಂಡನ ಪ್ರಾಣಮಾನಗಳನ್ನು ಕಾಪಾಡಿಕೊಂಡಷ್ಟೇ ಶ್ರದ್ಧೆಯಿಂದ ತನ್ನ ಮಾವನ ಪ್ರಾಣಮಾನಗಳನ್ನೂ ಕಾಪಾಡಿ ಕೊಳ್ಳಲು ಅವಳು ಪ್ರಯತ್ನ ಪಡುತ್ತಾಳೆ. ಅವನು ಮಾಡಿದ ಹಿಂಸೆಗೆ ಪ್ರತಿಯಾಗಿ ಹಿಂಸೆ ಮಾಡಲು-ಆಡಲೂ ಕೂಡ-ಯೋಚಿಸುವುದಿಲ್ಲ. ಹಾಗೆ ಅವಳು ಹಂಗಿಸದಿರುವುದನ್ನು ಕಾದಂಬರೀಕಾರನು ‘ಪುಣ್ಯಕಾರ್ಯ’ ಎಂದಿದ್ದಾನೆ.</p>
<p>___________</p>
<p>4
.
 ಈಗ, ‘‘ಬಾಂಬು’’ಗಳಿಂದ ಎನ್ನಬಹುದು.</p>
<p> ವ್ರಜೇಶ್ವರನು ಇಪ್ಪತ್ತೆರಡು ವರ್ಷದ ಯುವಕ; ಅವನಿಗೆ ಮೂರು ಮದುವೆಗಳಾಗಿವೆ; ಮಕ್ಕಳಾಗಿವೆ. ಆದರೂ ಅವನು ತಂದೆಗೆ ವಿಧೇಯನಾಗಿ ನಡೆಯುತ್ತಾನೆ; ಅವನಿಗೆ ತಂದೆಗಿಂತ ದೊಡ್ಡ ವಸ್ತುವಿಲ್ಲ;-‘ಪಿತರಿ ಪ್ರೀತಿಮಾಪನ್ನೇ ಪ್ರಿಯಂತೇ ಸರ್ವದೇವತಾಃ’ ಎಂಬುದು ಅವನ ನಂಬಿಕೆ, ಆಚರಣೆ. ಅವನು ಏನು ಹೇಳಲಿ ಎಂಥ ಅಪಮಾನಕರವಾದ ಕೆಲಸವನ್ನು ವಿಧಿಸಲಿ, ‘ಅಪ್ಪಣೆ!’ ‘ಮಹಾಪ್ರಸಾದ!’ ಎನ್ನುವನು. ತಂದೆಗೆ ಸುಳ್ಳು ಹೇಳುವುದಾಗಲಿ, ಮೋಸಮಾಡುವುದಾಗಲಿ ಅವನಿಂದ ಸಾಧ್ಯವಿಲ್ಲ. ‘ತಂದೆಯ ಕಣ್ಣಿಗೆ ಮಣ್ಣೆರಚಿ ಸುಳ್ಳು ಹೇಳುವವನು ಪ್ರಪಂಚದಲ್ಲಿ ಏನುತಾನೇ ಮಾಡುವುದಕ್ಕೆ ಹೇಸುವನು?’ ಎನ್ನುತ್ತಾನೆ ಅವನು. ಹಣವು ದೇವೀ ಚೌಧುರಾಣಿಯಿಂದ ಬಂದದ್ದೆಂದೂ, ಹೊಸ ಹೆಂಡತಿಯು ಹಳೆಯವಳೇ ಎಂದೂ, ತಂದೆಗೆ ತಿಳಿಸಿದ ಹೊರತು ಅವನ ಮನಸ್ಸಿಗೆ ಸಮಾಧಾನವಾಗುವುದಿಲ್ಲ. ಆದರೆ ತಂದೆಯಮುಂದಿನ ಈ ವಿನಯವನ್ನು ಅವನ ದೌರ್ಬಲ್ಯ, ಹೇಡಿತನ, ಎಂದು ಭಾವಿಸಲಾಗದು.-ರಂಗರಾಜನಂಥ ಡಕಾಯಿತನೊಡನೆಯೂ, ಲೆಫ್ಟನೆಂಟ್​ ಬ್ರೆನಾನ್​ ಅಂಥ ಯೂರೋಪೀಯ ಸರದಾರನೊಡನೆಯೂ ನಿರ್ಭಯವಾಗಿ ಹೋರಾಡಿದವನು ಅವನು. ಜಮೀನುದಾರನ ಮುದ್ದುಮಗನಾದರೂ ‘ಭಯವೆಂಬುದು ಅವನಿಗೆ ಚಿಕ್ಕ ವಯಸ್ಸಿನಿಂದಲೂ ಗೊತ್ತಿರಲಿಲ್ಲ.’ ಕುದುರೆಯ ಸವಾರಿಯಲ್ಲಿ ಘಟ್ಟಿಗ; ಒಂದು ಸಾರಿ ರಾತ್ರಿಯ ಕತ್ತಲಲ್ಲಿ ಒಬ್ಬನೇ ದುರ್ಗಾಪುರಕ್ಕೆ ಹೋಗಿ, ಅದೇ ರಾತ್ರಿಯೇ ತನ್ನ ಊರಿಗೆ ಹಿಂದಿರುಗಿ ಬಂದಿದ್ದನು.-ಅದು ಪ್ರಫುಲ್ಲೆಯನ್ನು ನೋಡುವುದಕ್ಕೆ. ಅವಳನ್ನು ಒಂದು ರಾತ್ರಿ ನೋಡಿಯೇ ಅವಳ ರೂಪದಿಂದಲೂ ಗುಣದಿಂದಲೂ ಅವನು ಮುಗ್ಧನಾಗಿದ್ದನು. ‘ಆ ಬಂಗಾರದ ಪ್ರತಿಮೆಯನ್ನು ಅವಳ ಅಧಿಕಾರದಿಂದ ವಂಚಿಸಿ, ಅವಮಾನಪಡಿಸಿ, ಸುಳ್ಳು ಅಪವಾಧವನ್ನು ಹೊರಿಸಿ, ಚಿರಕಾಲ ಹೊರಗೆ ಹಾಕಿದ್ದಾರೆ; ಅವಳು ಅನ್ನವಿಲ್ಲದೆ ಸಾಯುತ್ತಿದ್ದಾಳೆ!’ ಎಂದು ಕೊರಗಿ ಅನ್ನನೀರು ಬಿಟ್ಟು ಹಾಸಿಗೆ ಹಿಡಿದನು. ಅವನು ತಂದೆಯಷ್ಟು ನಿರ್ದಯನಲ್ಲ. ಆದರೆ ಅವಳಮೇಲೆ ತನಗೆ ಎಷ್ಟೇ ಪ್ರೇಮವಿರಲಿ, ತಂದೆ ಅವಳನ್ನು ಅಟ್ಟಿಬಿಟ್ಟಿದ್ದದ್ದರಿಂದ ತಾನೇನೂ ಮಾಡುವಂತಿರಲಿಲ್ಲ-ಅವನಿಗೆ ತಂದೆಯ ಮೇಲಣ ಗೌರವದ ಮುಂದೆ ಹೆಂಡತಿಯ ಮೇಲಣ ಮೋಹವಲ್ಲ. ತಂದೆ ಮಹಾ ಬಿಪುಣ, ಕೃಪಣ; ಬದುಕಿದ್ದಾಗ ಸೊಸೆಗೆ ಅನ್ನ ಹಾಕುವುದಿರಲಿ, ಸತ್ತಳೆಂದು ತಿಳಿದಾಗ-ಅವಳು ಬಹಿಷ್ಕೃತಳೆಂಬ ನೆವದ ಮೇಲೆ-ಅವಳಿಗೆ ಶ್ರಾದ್ಧವೂ ಬೇಡವೆಂದುಬಿಟ್ಟನು. ಇಂಥವನು ಅವಳಿಗೆ ಮಗನು ಬೆಲೆಯುಳ್ಳ ಉಂಗುರವನ್ನು ಕೊಟ್ಟನೆಂದು ತಿಳಿದಿದ್ದರೆ ಸಹಿಸುತ್ತಿದ್ದನೇ? ಆದರೆ ತಾಯಿತಂದೆಗಳಿಬ್ಬರಿಗೂ ಮಗನಮೇಲೆ ಪ್ರಾಣ-ಅವನು ಮನೋರೋಗ ದಿಂದ ಹಾಸಿಗೆ ಹಿಡಿದಮೇಲೆ ಹರವಲ್ಲಭನು ‘ಅಳುತ್ತ ಅಳುತ್ತ ಛಿ, ಛಿ, ಏನುಮಾಡಿಬಿಟ್ಟೆ! ನನ್ನ ಬುಡಕ್ಕೆ ನಾನೇ ಕೊಡಲಿ ಹಾಕಿಕೊಂಡೆ!. . .ಈ ಸಲ ದೇವರು ವ್ರಜೇಶ್ವರನನ್ನು ಬದುಕಿಸಿದರೆ ಮತ್ತೆ ನಾನು ಅವನ ಮನಸ್ಸನ್ನು ತಿಳಿಯದೆ ಯಾವ ಕೆಲಸವನ್ನೂ ಮಾಡುವುದಿಲ್ಲ’ ಎಂದು ಪ್ರತಿಜ್ಞೆ ಮಾಡಿದನು. ಮಿಕ್ಕ ವಿಷಯಗಳಲ್ಲಿ ತಂದೆಗೂ ಮಗನಿಗೂ ಅಜಗಜಾಂತರ. ಹರವಲ್ಲಭನು ‘ಸುಳ್ಳು ಹೇಳುವುದಕ್ಕೂ ಮೋಸಮಾಡುವುದಕ್ಕೂ ದ್ರೋಹಮಾಡುವುದಕ್ಕೂ ಹಿಂಜರಿಯುತ್ತಿರಲಿಲ್ಲ.’ ಒಂದಲ್ಲ ಎರಡಲ್ಲ ಐವತ್ತುಸಾವಿರ ರೂಪಾಯಿಗಳನ್ನು ಕಾಗದ ಪತ್ರವಿಲ್ಲದೆ ಸಾಲಕೊಟ್ಟ ರಾಣಿಯನ್ನು ಹಿಡಿಸಿ ಅವಳಿಗೆ ದಗ ಹಾಕಬೇಕೆಂದು ಯೋಚಿಸಿದವನು ಅವನು. ಅದಕ್ಕಿಂತ ಹೀನ ಕೃತ್ಯ ಉಂಟೇ? ಮಗನು ಕ್ಯಾಪ್ಟನ್ನನನ್ನು ಗುದ್ದಿದಾಗ ಹೆದರಿ ನೀರಾಗಿ ‘ಅಯ್ಯೋ! ಏನು ಮಾಡಿಬಿಟ್ಟೆ!’ ಎಂದು ಅವನು ಮಗನನ್ನುದೂಷಿಸಿ, ಕ್ಯಾಪ್ಟನ್ನನಲ್ಲಿ ಮಗನಿಗಾಗಿ ಕ್ಷಮೆಬೇಡುತ್ತಾನೆ. ಡಕಾಯಿತರು ತನ್ನನ್ನು ಎಲ್ಲಿ ಗಲ್ಲಿಗೆ ಹಾಕಿಸುತ್ತಾರೋ ಎಂದು ದಿಗಿಲು ಬಿದ್ದು ಬಗೆಬಗೆಯಾಗಿ ಅಂಗಲಾಚುತ್ತಾನೆ, ಅಳುತ್ತಾನೆ. ಕ್ಯಾಪ್ಟನ್ನನಿಗೆ ನಾಚಿಕೆಯಾಗಿ ಅವನನ್ನು ತಿರಸ್ಕರಿಸುತ್ತಾನೆ. ಬಂಕಿಮನಿಗೆ ಸಾಧಾರಣವಾಗಿ ಇಂಗ್ಲಿಷ್​ ಜನದಲ್ಲಿ ತಿರಸ್ಕಾರವಿಲ್ಲ; ಅವರ ದೊಡ್ಡ ಗುಣಗಳನ್ನು ಅವನು ಗೌರವಿಸುತ್ತಾನೆ. ಇಲ್ಲಿ ಒಂದೆರಡು ವಾಕ್ಯಗಳಲ್ಲಿಯೇ ಕ್ಯಾಪ್ಟನ್ನನ ಧೀರಗುಣ ಲೋಭರಾಹಿತ್ಯ ಆತ್ಮಗೌರವಗಳನ್ನು ತೋರಿಸುತ್ತಾನೆ. (ಕ್ಯಾಪ್ಟನ್ನನು, ನೂರುವರಹಗಳನ್ನು ಮುಂದೆ ಸುರಿದರೂ ಐದನ್ನು ಮಾತ್ರ ತೆಗೆದುಕೊಳ್ಳುತ್ತಾನೆ.) ಹರವಲ್ಲಭನು ಭಯಭ್ರಾಂತನಾಗಿರುವಾಗಲೇ, ಮಗನನ್ನು ‘ಡಾಕಿನಿ’ಯರ ಪಾಲುಮಾಡುತ್ತಾನೆ; ‘ಅವನು ಬುದ್ಧಿವಂತ, ಬದುಕಿಬರುತ್ತಾನೆ!’ ಎಂದು ನೆಪಹಾಕಿ ಕೊಂಡು ತಾನು ತಲೆತಪ್ಪಿಸಿಕೊಂಡು ಬರಲುಯೋಚಿಸುತ್ತಾನೆ-ಆತ್ಮಾನಂ ಸರ್ವಥಾರಕ್ಷೇತ್​! ಎಂದುಕೊಳ್ಳುತ್ತಾನೆ; ಕೊನೆಗೆ ಆ ಪ್ರೀತಿಯೇ ಅವನ ಹೊಸಹೆಂಡತಿಯ ವಿಚಾರವನ್ನು ತನಿಖೆಮಾಡುವುದಕ್ಕೆ ಅಡ್ಡಿಯಾಗಿಬಂದದ್ದು. ತಾಯಿಯ ಪ್ರೀತಿ ತಂದೆಯ ಪ್ರೀತಿಗಿಂತಲೂ ಅತ್ಯಧಿಕವಾದದ್ದು-ಅವನಿಗಾಗಿ ಅವಳು ಮೊದಲು ಬಹಿಷ್ಕೃತ ಹುಡುಗಿಯನ್ನೂ ಮನೆಯಲ್ಲಿಟ್ಟುಕೊಳ್ಳು ಸಿದ್ಧಳಾಗಿದ್ದಳು; ಗಂಡನ ಮೊಂಡತನದಿಂದ ಅದು ಸಾಧ್ಯವಾಗಲಿಲ್ಲ; ಅಷ್ಟೇ. ವ್ರಜನು ಕೊರಗುಹತ್ತಿ ಮಲಗಿದಾಗ ಅವಳು ‘ಮಗು ಬದುಕಿಕೊಳ್ಳದೆ ಹೋದರೆ ನಾನು ವಿಷ ತೆಗೆದು ಕೊಳ್ಳುತ್ತೇನೆ!’ ಎಂದು ನಿರ್ಧರ ಮಾಡಿಕೊಂಡಿದ್ದಳು. ಪಿತೃಭಕ್ತಿಯಲ್ಲಿ ತನಗೆಇದ್ದ ಅಚಲವಾದ ನಂಬಿಕೆಯಿಂದ ವ್ರಜನು ಚೇತರಿಸಿಕೊಂಡನು. ಮೂವರ ಜೀವವೂ ಉಳಿಯಿತು. ಅವನ ಮೂವರು ಹೆಂಡಿರ ಸೌಮಂಗಲ್ಯ ಉಳಿಯಿತು.</p>
<p> ಭವಾನೀಠಾಕೂರನು ‘‘ಅದ್ವಿತೀಯ ಮಹಾಮಹೋಪಾಧ್ಯಾ.’’ ಬ್ರಹ್ಮಚಾರಿ; ಪ್ರಫುಲ್ಲೆಯನ್ನು ‘ತಾಯಿ’ ಯೆಂದು ಕರೆಯುತ್ತಿದ್ದನು. ಆಸ್ತಿಕ; ಶಿವಪೂಜಾನಿಷ್ಠ. ಆದರೂ ‘ಕಳ್ಳರಿಗೆಲ್ಲಾ ಯಜಮಾನ’. ‘ಅವನ ಹೆಸರನ್ನು ಕೇಳಿದರೆ ದೇಶವೆಲ್ಲಾ ನಡುಗುತ್ತಿತ್ತು.’ ಆದರೂ ಅವನ ಹತ್ತಿರ ಒಂದು ಮೊಹರಕ್ಕೆ ಆಗುವಷ್ಟು ಚಿಲ್ಲರೆಯಿಲ್ಲ; ಪ್ರಫುಲ್ಲೆಯ ಇಪ್ಪತ್ತು ಕೊಪ್ಪರಿಗೆಯ ಹಣ ಅವನನ್ನು ಮೋಹಗೊಳಿಸಲಿಲ್ಲ; ‘ಧನವೆಲ್ಲಾ ನಿನ್ನದು; ನಾನದನ್ನು ತೆಗೆದುಕೊಳ್ಳವುದಿಲ್ಲ’ ಎಂದನು; ಅವಳು ‘ನಾನು ಗೃಹಸ್ಥರ ಮನೆಯ ಹೆಂಗಸು. . .ದರಿದ್ರ ಹೆಂಗಸು; ಅನ್ನವಸ್ತ್ರವಾದರೆ ಯಥೇಷ್ಟ; . . .ಹಣವನ್ನೆಲ್ಲಾ ನೀವೇ ತೆಗೆದುಕೊಳ್ಳಿ!’ ಎಂದಳು; ಇದು ಡಕಾಯಿತರ ಗುರು ಶಿಷ್ಯರ ಧನಲುಬ್ಧಿ! ಮುಂದೆ ಅವಳು ವಿತರಣ ಗುಣದಲ್ಲಿ ಗುರುವನ್ನೇ ಮೀರಿಸುತ್ತಾಳೆ: ಭವಾನೀಠಾಕೂರನಿಗೆ ಹರವಲ್ಲಭನ ಮೇಲೆ ಕೋಪ; ಅಯೋಗ್ಯನೆಂದು ಅವನಿಗೆ ಸಹಾಯ ಮಾಡುವುದು ಅವನಿಗೆ ಇಷ್ಟವಿರಲಿಲ್ಲ. ಪ್ರಫುಲ್ಲೆಯು ‘ನಾವು ಪರರಿಗೆ ಹಿತಮಾಡುವ ವ್ರತವನ್ನು ಹಿಡಿದಿದ್ದೇವೆ. ಯಾರಿಗೆ ದುಃಖ ಬಂದರೂ ಅದನ್ನು ಶಮನಮಾಡಬೇಕು’ ಎಂದಳು. ಅವನು ಸಂನ್ಯಾಸಿಯಲ್ಲದ ಸಂನ್ಯಾಸಿ-ಸಂನ್ಯಾಸಿ ವೇಷವಿಲ್ಲದ ಸಂನ್ಯಾಸಿ ದೀಕ್ಷೆ ಯಿಲ್ಲದ, ಸಂನ್ಯಾಸಿ. ಅವನು ಮಾಡುತ್ತಿದ್ದ ಡಕಾಯಿತಿಯೆಲ್ಲಾ ಅರಾಜಕತೆಯಲಿ ಸಿಕ್ಕಿ ನರಳುತ್ತಿದ್ದ ಜನರ ಉದ್ಧಾರಕ್ಕಾಗಿ;-ಅದಾನಂ ಹಿ ವಿಸರ್ಗಾಯ! ಅನಂದಮಠದಲ್ಲಿ ಸತ್ಯಾನಂದನು ತನ್ನ ಉದ್ದೇಶ ನೆರವೇರಲಿಲ್ಲ ವೆಂಬ ಅತೃಪ್ತಿಯಿಂದ ಮಹಾಪುರುಷನ ನಿರ್ಬಂಧಕ್ಕೊಳಗಾಗಿ ಅದೃಶ್ಯನಾಗುತ್ತಾನೆ. ಇಲ್ಲಿ ಭವಾನೀ ಪಾಠಕನಿಗೆ ತನ್ನ ಕೆಲಸವಾಯಿತೆಂದು ತೃಪ್ತಿಯಾಗುತ್ತದೆ. ‘‘ಇಂಗ್ಲಿಷರು ರಾಜ್ಯವಾಳುವ ಭಾರವನ್ನು ವಹಿಸಿದರು; ರಾಜ್ಯದ ಆಡಳಿತ ಚೆನ್ನಾಯಿತು. ಆದ್ದರಿಂದ ಠಾಕೂರನ ಕಾರ್ಯ ಪೂರೈಸಿತು. ರಾಜನೇ ದುಷ್ಟ ದಮನ ಮಾಡಲು ಆರಂಭಿಸಿದನು. ಭವಾನೀಠಾಕೂರನು ಡಕಾಯಿತಿಯನ್ನು ನಿಲ್ಲಿಸಿದನು. ತನ್ನ ಅನುಚರರನ್ನೆಲ್ಲಾ ಕಳುಹಿಸಿ ತಾನು ಸಾಹಿತ್ಯ ದರ್ಶನಗಳ ವ್ಯಾಸಂಗದಲ್ಲಿ ತೊಡಗಿದನು. ಕೊನೆಗೆ ತಾನು ಮಾಡಿದ ಡಕಾಯಿತಿಗಳು ತಪ್ಪೆಂದು ನಿಶ್ಚಯಿಸಿ ತಾನಾಗಿ ರಾಜದಂಡನೆಗೆ ಒಳಗಾದನು.’’ (॥।-೧೪. ಮತ್ತು ಇಂಗ್ಲಿಷ್​ ಭಾಷಾಂತರ ಪುಟ ೧೮೧) ಅವನ ಕೊನೆಗಾಲವು ನೆಪೋಲಿಯನ್ನನ ಕಡೆಯ ದಿನಗಳಂತೆ ದ್ವೀಪಾಂತರದಲಿ ಕಳೆಯಿತು. ಅವನು ಡಕಾಯಿತನ ನಡತೆಯಲ್ಲಿದ್ದ ಧರ್ಮಾಚಾರ್ಯ.</p>
<p> ಪ್ರಫುಲ್ಲೆಯು ಭಗವದ್ಗೀತೆಯಲ್ಲಿ ಉಕ್ತವಾದ ರಾಜಯೋಗ ಜ್ಞಾನಯೋಗ ಕರ್ಮಯೋಗ ಭಕ್ತಿಯೋಗಗಳಲ್ಲಿ, ‘ಜ್ಞಾನವು ನನ್ನಂಥ ಅಸಿದ್ಧಳಿಗೆ ಅಲ್ಲ!’ ಎಂದು ಬಿಟ್ಟುಬಿಡುತ್ತಾಳೆ. ಪ್ರಾಣಾಯಾಮಾದಿ ರಾಜಯೋಗ ಯೋಗವೇಅಲ್ಲ, ಯೋಗವೆಂದರೆ ಅಭ್ಯಾಸಎಂಬುದು ಅವಳ ಅಭಿಪ್ರಾಯ. ಉಳಿದವು ಕರ್ಮ, ಭಕ್ತಿ; ಬಂಕಿಮನಿಗೆ ಕರ್ಮದಲ್ಲ ನಂಬಿಕೆಯುಂಟು; ದೇವರಲ್ಲಿ ಮೊದಮೊದಲು ನಂಬಿಕೆಯಿಲ್ಲದಿದ್ದರೂ ಕೊನೆ ಗಾಲಕ್ಕೆ ಅವನು ಆಸ್ತಿಕನೂ ದೇವಭಕ್ತನೂ ಆದನೆಂದು ಹೇಳುತ್ತಾರೆ. ಆದರೆ ಅವನ ಆಸ್ತಿಕತೆಯೂ ದೇವರೂ ದೇವಭಕ್ತಿಯೂ, ಅಜ್ಞಾನಿಯ, ಅವಿದ್ಯಾವಂತನ, ಮೂಢನ, ಆಸ್ತಿಕತೆ ದೇವರು ದೇವಭಕ್ತಿಗಳಲ್ಲವೆಂಬುದು ಸ್ಪಷ್ಟ ವಾಗಿದೆ; ಜಗತ್ತನ್ನೆಲ್ಲಾ ತುಂಬಿಕೊಂಡು, ಅಣುರೇಣು ತೃಣಕಾಷ್ಠಗಳಲ್ಲಿಯೂ ವ್ಯಾಪಿಸಿರುವ, ಸಚ್ಚಿದಾನಂದಾತ್ಮಕ ವಾದ ಚೈತನ್ಯವೇ ದೇವರು.5 ಅದು ಅನಂತ, ಅಪ್ರಮೇಯ. ಮಿತಶಕ್ತಿಯುಳ್ಳ ಕೆಲವು ಇಂದ್ರಿಯಗಳಿಂದ ಮನುಷ್ಯನು ಅದನ್ನು ಸಾಂತವಾಗಿ ಮಾತ್ರ ಗ್ರಹಿಸಬಲ್ಲನು. ಭೂತಾಕಾರಗಳಾದ ವೀಕ್ಷಣ ಯಂತ್ರಗಳ ಸಹಾಯ ದಿಂದ ಗ್ರಹಿಸುವುದೂ ಸಾಂತವೇ. ಜ್ಞಾನೇಂದ್ರಿಯ (ಅಥವಾ ಉಭಯೇಂದ್ರಿಯ)ವಾದ ಮನಸ್ಸಿನಿಂದ ಅದನ್ನು ಸ್ವಲ್ಪಮಟ್ಟಿಗೆ(?) ಗ್ರಹಿಸಬಲ್ಲೆವು-‘‘ಮನಸೈವೇದಮಾಪ್ತವ್ಯಂ.’’ ಅದಿರಲಿ; ಪ್ರಾಣಿಮಾತ್ರದಲ್ಲಿಯೂ ದೇವರಿದ್ದಾನೆ ಎಂಬ ಭಾವ ಬಂದರೆ ನಮ್ಮ ದೃಷ್ಟಿಯೇ ಬೇರೆಯಾಗುತ್ತದೆ, ಕರ್ಮದ ಸ್ವರೂಪವೇ ಬದಲಾಗುತ್ತದೆ.</p>
<p> ಹೆಂಡತಿಗೆ ಗಂಡ ದೇವತಾಸಮಾನನಾದರೆ ಗಂಡನಿಗೆ ಹೆಂಡತಿಯೂ ದೇವತಾಸಮಾನವಾಗ ಕೂಡ ದೇಕೆ ಎಂದುಕೇಳಬಹುದು. ಅದು ವಿಷಯದೂರನಾದ ಜ್ಞಾನಿಗೆಮಾತ್ರ ಸಾಧ್ಯ. ತಾಯಿ ತನಗಿಂತ ದೊಡ್ಡವಳು ಎಂಬ ಒಂದು ಅಂಶವನ್ನು ಬಿಟ್ಟರೆ, ಹೆಂಡತಿಯಲ್ಲಿಯೂ ಶಕ್ತಿದೇವತಾಂಶವಿದೆ, ಮಾತೃತ್ವವಿದೆ. ಆಬ್ರಹ್ಮಸ್ತಂಬ ಪರ್ಯಂತ ಏಕತ್ವಭಾವನೆ ಬಂದವನಿಗೆ ಹೆಂಡತಿ ಇರಲಿ, ಹಾವು ಹಲ್ಲಿ ಇರುವೆ ಚೇಳು ಎಲ್ಲದರಲ್ಲಿಯೂ ದೇವ ಭಾವನೆ ಬರುತ್ತದೆ. ತನ್ನ ತಲೆಒಡೆದ ಕಳ್ಳನನ್ನು ಒಬ್ಬ ಪರಮಹಂಸನು ದೇವರೆಂದನಂತೆ; ತನ್ನ ಮೇಲೆ ಒಂದು ಹುಲಿ ‘ಹಾ!’ ಎಂದು ಎರಗಿ ಬಂದರೆ ‘ಕಾಲನು ಕರೆಯುತ್ತಿದ್ದಾನೆ’ ಎಂದನಂತೆ.-ಈ ವಿಚಾರಸರಣಿ ಪ್ರಕೃತ ಕಾದಂಬರಿಯಲ್ಲಿ ಪ್ರತಿಪಾದಿತವಾದ ವಿಷಯವನ್ನು ಬಿಟ್ಟು ಹೋಗುತ್ತದೆ.</p>
<p> ಕರ್ಮಯೋಗವು ಮುಖ್ಯವಾಗಿ ಭಗವದ್ಗೀತೆಯ ಮೂರನೆಯ ಅಧ್ಯಾಯದಲ್ಲಿ ಪ್ರತಿಪಾದಿತವಾಗಿದೆ. ಅದರಲ್ಲಿ ಎರಡು ವಿಧ-ಕರ್ಮಸಂನ್ಯಾಸ, ಕರ್ಮಯೋಗ ಎಂದು. ಅವುಗಳಲ್ಲಿ ಕರ್ಮಯೋಗವು ಹೆಚ್ಚಿನದು:- ‘‘ತಯೋಸ್ತು ಕರ್ಮಸಂನ್ಯಾಸಾತ್​ ಕರ್ಮಯೋಗೋ ವಿಶಿಷ್ಯತೇ.’’ ಕರ್ಮಯೋಗವೆಂದರೆ, ಏನಾದರೂ ಒಂದುಕೆಲಸ ಮಾಡುತ್ತಿರುವುದಲ್ಲ-ನಿಷ್ಕಾಮಕರ್ಮ; ಅದೇ ನಿಷ್ಕಾಮ(ರೂಪವಾದ) ಧರ್ಮ, ಅನಾಸಕ್ತಿಯೋಗ. ಅಂತರಾತ್ಮ ಪ್ರೇರಿಸುತ್ತಾನೆ, ಮಾಡಿಸುತ್ತಿದ್ದಾನೆ, ಅದರಫಲ ಏನಾದರೂಆಗಲಿ ಅವನ ಇಚ್ಛೆನೆರವೇರಲಿ ಎಂದು ಅವನಮೇಲೆ ಭಾರಹಾಕಿ ಅಸಕ್ತನಾಗಿ ಕೆಲಸಮಾಡಿಕೊಂಡು ಹೋಗುವುದು, ಅನಾಸಕ್ತಿಯೋಗ; ಕಾಮವೆಂದರೆ ಅಪೇಕ್ಷೆ-ನಮ್ಮ ಅಪೇಕ್ಷೆಗಳನ್ನೆಲ್ಲಾ ಈಡೇರಿಸಲು ದಾಸಾನುದಾಸನಾಗಿ ಸೊಂಟ ಕಟ್ಟಿಕೊಂಡು ನಿಂತಿರುವವನು ಯಾರು?-ತೇನವಿನಾ ತೃಣಮಪಿ ನ ಚಲತಿ. ಸೃಷ್ಟಿ ಹೇಗೆ ಹೋಗಬೇಕೋ ಹಾಗೆ ಹೋಗುತ್ತಿರುತ್ತದೆ.</p>
<p>_________</p>
<p>5
.
 ಆಧುನಿಕರಲ್ಲಿ ಕೆಲವರು ದೇವಭಕ್ತಿಯನ್ನು, ದೈವೋಪಾಸನೆಯನ್ನು, ನರಗಳ ಒಂದು ದೌರ್ಬಲ್ಯವಿಶೇಷ ಎನ್ನುತ್ತಾರೆ:- ‘‘
Religion is the universal obsessional neurosis of humanity
’’-
Freud
.
 ಆದರೆ ನಾವು ಅಷ್ಟು ದೂರ ಹೋಗಬೇಕಾಗಿಲ್ಲ.</p>
<p>ಅಂಥದರಲ್ಲಿ ನನಗೆ ಇದು ಬೇಕು ಅದು ಬೇಕು ಎಂದು ಬಯಸುವುದು ಭ್ರಾಂತಿಯ ಫಲ. ಅಪೇಕ್ಷೆಯೂ ಫಲವೂ-ಏನಾದರೂ ಕಾರಣದಿಂದ-ಒಂದಾದರೆ, ‘ತನ್ನ ತಪಃಫಲ’, ‘ದೇವರ ದಯೆ’ ಎಂದು ಮುಂತಾಗಿ ಹೇಳಿಕೊಳ್ಳಬಹುದು. ಅಪೇಕ್ಷೆ ಫಲಿಸದಿದ್ದರೆ-ಅದೇ ಅನೇಕ ವೇಳೆ ಸಂಭವ-ದೇವರನ್ನು ಬಯ್ಯುವುದು; ನಾವು ದುಃಖಿತರಾಗುವುದು. ಈ ಸ್ಥಿತಿಯಲ್ಲಿ ಸ್ವಾರ್ಥದಿಂದ ಕೃಪಣರಾಗದೆ, ಈಶ್ವರಪ್ರೀತಿಯಾಗಲೆಂದು, ‘ಜನತಾ ಜನಾರ್ದನ’ ಪ್ರೀತನಾಗಲೆಂದು, ಕರ್ಮದಲ್ಲಿ ಪ್ರವೃತ್ತನಾಗುವುದು ನಿಷ್ಕಾಮ ಧರ್ಮ, ಅಥವಾ ನಿಷ್ಕಾಮಕರ್ಮ. ಅದೇ ಸಂನ್ಯಾಸ. ಕಾಮ್ಯ ಕರ್ಮಗಳನ್ನು ಬಿಡುವುದೇ ಸಂನ್ಯಾಸ. ಪ್ರಫುಲ್ಲೆಯು ನಿಷ್ಕಾಮಳು, ಆದರೆ ಕರ್ಮ ಪರಾಯಣಳು; ಆದ್ದರಿಂದಲೇ ಅವಲು ಯಥಾರ್ಥ ಸಂನ್ಯಾಸಿನಿ. ಅಂಥವರಿಗೆ ಸಮಾಜದಿಂದ ಹಿಂಸೆಯಿಲ್ಲ; ಸಮಾಜದಲ್ಲಿ ಅದು ಎಲ್ಲರಿಗೂ ಅನುಷ್ಠೇಯವಾದ ಸಾಮಾನ್ಯ ನಿಯಮವಾದರೆ ಒಂದು ವಿಧವಾದ ಧಾರ್ಮಿಕ ಸಮತ್ವ ಉಂಟಾಗಿ ಆದಷ್ಟು ಹೆಚ್ಚು ಜನರ ಆದಷ್ಟು ಹೆಚ್ಚು ಸೌಖ್ಯಕ್ಕೆ ಕಾರಣವಾಗುತ್ತದೆ. ಯಾವ ಸಮಾಜದಲ್ಲಿ ಇದಕ್ಕೆ ಪ್ರತಿಯಾಗಿ ಎಲ್ಲರೂ ತನಗೆ ಅದುಬೇಕು ಇದುಬೇಕು, ತಾನುಮುಂದು ನಾನುಮುಂದು, ತನಗೆಹೆಚ್ಚು ನನಗೆಹೆಚ್ಚು ಎಂದು ಅಹಂಕಾರ ಲೋಭ ಮಾತ್ಸರ್ಯಗಳಿಂದ ಮುಂದುವರೆಯುತ್ತಾರೋ ಅಂಥ ಸಮಾಜದಲ್ಲಿ ಯಾರಿಗೂ ಸುಖವಿಲ್ಲ, ಎಲ್ಲರೂ ಹಿಂಸೆಪಡುತ್ತಾರೆ, ಎಂಬುದು ಸ್ಪಷ್ಟವಾಗಿದೆ. ‘ಅನುಶೀಲನ ತತ್ವ’ ‘ಸಾಮ್ಯ’ ಮುಂತಾದ ಪ್ರಬಂಧಗಳಲ್ಲಿ ಬಂಕಿಮನು ಈ ತತ್ವವನ್ನು ವಿಚಾರ ಮಾಡಿದ್ದಾನೆ.</p>
<p> ಇದು ಒಂದು ವಿಧವಾದ ಪಾರಮಾರ್ಥಿಕ ಸ್ಥಿತಿಯಾಯಿತು, ಧ್ಯೇಯವಾಯಿತು. ನನಗೆ ದೇವರಲ್ಲಿ ನಂಬಿಕೆಯಿಲ್ಲ, ಸಿದ್ಧಿಯಿಂದ ಆಗಬೇಕಾದದ್ದೇನೂ ಇಲ್ಲ, ಈಶ್ವರನಾಗಲಿ ಜನತಾಜನಾರ್ದನನಾಗಲಿ ಪ್ರೀತನಾಗಿ ನನಗೆ ಕೊಡುವುದೇನೂ ಇಲ್ಲ ಎನ್ನುವವನಿಗೆ ವ್ಯಾವಹಾರಿಕ ಪ್ರಪಂಚದಲ್ಲಿ ಕರ್ಮಯೋಗದಿಂದ ಸುಖಶಾಂತಿ ಗಳು ಲಭಿಸುತ್ತವೆ ಎಂಬುದು ಮೇಲೆ ಸೂಚಿತವಾಗಿದೆ. ಸಮಾಜವು ರಚಿತವಾಗಿರುವುದು ಸಂಸಾರಗಳಿಂದ; ಸಂಸಾರಗಳು ರಚಿತವಾಗಿರುವುದು ತಾಯಿ ತಂದೆ, ಗಂಡ ಹೆಂಡತಿ, ಮಕ್ಕಳು ಮರಿ ಬಂಧುಬಳಗಗಳಿಂದ. ಸಾಮಾಜಿಕ ಸಂಸ್ಥೆಗಳಿಗೂ ಸಂಸಾರಗಳಿಗೂ ವ್ಯಕ್ತಿಗಳಿಗೂ ಮೇಲಿನ ಧಾರ್ಮಿಕ ಧ್ಯೇಯವನ್ನು ಅನ್ವಯಿಸಿದರೆ ಅದು ‘‘ಪ್ರೀತಿ’’ ಎಂಬ ಒಂದು ಮಾತಿನಲ್ಲಿ ಮುಗಿಯುತ್ತದೆ. ಸ್ವಸುಖವನ್ನಾದರೂ ಅಲಕ್ಷಿಸಿ, ತ್ಯಾಗಮಾಡಿ, ಇತರರನ್ನು ಸಂತೋಷಗೊಳಿಸವುದು ನಿಜವಾದ ಪ್ರೀತಿ. ‘‘ಸ್ವಸುಖ ನಿರಭಿಲಾಷ’’ನಾಗಿ ಲೋಕಕ್ಕೋಸ್ಕರ ತಾನು ಕಷ್ಟಪಟ್ಟರೆ ಅದು ರಾಜನು ಪ್ರಜೆಗಳಲ್ಲಿ ಇಟ್ಟಿರುವ ಪ್ರೀತಿಗೆ ಗುರುತು; ಅದೇ ರಾಜಧರ್ಮ; ಹಾಗೇ ತಾಯಿ ತಂದೆಗಳು ಮಕ್ಕಳಲ್ಲಿಯೂ, ಗಂಡ ಹೆಂಡಿರು ತಮ್ಮತಮ್ಮಲ್ಲಿಯೂ, ಅಣ್ಣ ತಮ್ಮಂದಿರು ತಮ್ಮತಮ್ಮಲ್ಲಿಯೂ, ಬಂಧು ಬಾಂಧವರು ತಮ್ಮತಮ್ಮಲ್ಲಿಯೂ ಸ್ವಾರ್ಥವನ್ನು ಮುಂದುಮಾಡದೆ, ಕೊಟ್ಟುಬಿಟ್ಟು, ಹೊಂದಿಕೆಯಿಂದ ನಡೆದುಕೊಳ್ಳುವುದು ಪ್ರೀತಿ. ನಿಜವಾದ ಪ್ರೀತಿಯ ಪರಿಣಾಮ ಕರ್ಮಯೋಗವೇ. ಪ್ರೀತಿ ಮೂಲಕವಾದ ಕರ್ಮಯೋಗವೇ ದೃಢವಾದ, ಸ್ಥಿರವಾದ, ನಿಜವಾದ ಕರ್ಮಯೋಗ. ಹರವಲ್ಲಭನೂ ಅವನ ಹೆಂಡತಿಯೂ ಮಗನಲ್ಲಿ ಪ್ರೀತಿಯಿದ್ದದ್ದರಿಂದ ತಮ್ಮ ಸ್ವಾರ್ಥವನ್ನೂ ಅಹಂಕಾರವನ್ನೂ ಮಗ್ಗಿಸಿ ಅವನಿಗೆ ಸುಖತಂದರು, ತಾವೂ ಸುಖಿಗಳಾದರು. ವ್ರಜನು ತನ್ನ ತಾಯಿತಂದೆಗಳಿಗಾಗಿ, ಅವರ ಮೇಲನ ಪ್ರೀತಿಯಿಂದ, ಸ್ವಾರ್ಥವನ್ನು ದೂರಮಾಡಿ ಹೆಂಡತಿಯನ್ನು ತ್ಯಜಿಸಿದ್ದರಿಂದ ಅಷ್ಟುಮಟ್ಟಿಗೆ ಸುಖಿಯಾದನು. ‘ತನ್ನ’ ತಂದೆತಾಯಿಗಳು ಸುಖ ವಾಗಿರಲಿ ಎಂದು ಕೈ ಹಿಡಿದ ಹೆಂಡತಿಯನ್ನು ನೋಯಿಸಿದ್ದರಿಂದ ಅಷ್ಟುಮಟ್ಟಿಗೆ ಅಸುಖಿಯೂ ಆದನು-ಇಂಥ ಇಕ್ಕಟ್ಟಿನ ಅಸಹಾಯ ಸ್ಥಿತಿಯೇ ಅನೇಕ ಸಂಸಾರಗಳಲ್ಲಿನ ದುರಂತಕ್ಕೆ ಕಾರಣ. ಈ ಸ್ಥಿತಿಯನ್ನು ಮಧುರವಾಗಿ ಮಾಡಿದ್ದು ಪ್ರೀತಿಯೇ-ತಾಯಿ ತಂದೆ, ಮಗ, ಸೊಸೆಯರು, ಮುಖ್ಯವಾಗಿ ಪ್ರಫುಲ್ಲೆ, ಇವರ ನಿಸ್ಸ್ವಾರ್ಥವಾದ ನೈಜವಾದ ಪ್ರೀತಿ. ಪ್ರೀತಿಯಿಲ್ಲದೆ, ನಿರ್ಬಂಧಕ್ಕೆ ಮಾಡಿದ ತ್ಯಾಗ ತ್ಯಾಗವಲ್ಲ; ಅದರಿಂದ ಸುಖವಿಲ್ಲ.</p>
<p> ಅಹಂಕಾರ ಮದಮಾತ್ಸರ್ಯಗಳಿಂದ ಅಜ್ಞಾನವೂ ಮೋಹಗಳೂ ಪ್ರಾಪ್ತವಾಗುತ್ತವೆಯೆಂದು ಧರ್ಮಜ್ಞರೂ ದಾರ್ಶನಿಕರೂ ಹೇಳುತ್ತಾರೆ. ವ್ಯವಹಾರ ಪ್ರಪಂಚದಲ್ಲಿ ಇವುಗಳಿಂದ ಜಗಳ ಕದನ ಚಿಂತೆ ಕಷ್ಟಗಳು ಉಂಟಾಗುತ್ತವೆ; ಅವು ತಗ್ಗಿದಷ್ಟೂ, ಸುಖಶಾಂತಿಗಳು ಲಭಿಸುತ್ತವೆ.</p>
<p> ಬಂಧುಬಾಂಧವರ ತೊಡಕಿಲ್ಲದ ಒಬ್ಬೊಂಟಿಗನು-‘ಗುಂಡುಗೋವಿ’ಯು-ಸಂಸಾರ ಕಟ್ಟಿಕೊಳ್ಳದಿದ್ದರೂ ಸಮಾಜವನ್ನು ತಪ್ಪಿಸಿಕೊಳ್ಳಲಾಗುವುದಿಲ್ಲ. ಕಾಡಿಗೆಹೋಗಿ ತಪಸ್ಸಿನಲ್ಲಿದ್ದ ಕಣ್ವನಿಗೂ ಒಂದುವಿಧವಾದ ಸಂಸಾರ ಗಂಟುಬಿದ್ದಿತು-ವಿಶ್ವಾಮಿತ್ರ ಪರಾಶರರಿರಲಿ! ಒಬ್ಬೊಂಟಿಗನೂ ಕರ್ಮ ಮಾಡುತ್ತಿರಲೇಬೇಕು. ಕರ್ಮವು ಸ್ವಾರ್ಥ ಕ್ಕಾಗಿ, ಇಲ್ಲ ಪರಾರ್ಥಕ್ಕಾಗಿ. ‘ಅಕರ್ಮ’-ಎಂದರೆ ಕೆಲಸ ಮಾಡದಿರುವುದು-ಸಾಧ್ಯವಲ್ಲ. ತನಗಾಗಿ ಕೆಲಸ ಮಾಡಿದರೆ ‘ವಿಕರ್ಮಿ’ಯಾಗಬಹುದು; ‘ದುಷ್ಕರ್ಮಿ’ಯಾಗಬಹುದು.-ಕರ್ಮಣೋಹ್ಯಪಿ ಬೋದ್ಧವ್ಯಂ, ಬೋದ್ಧವ್ಯಂ ಚ ವಿಕರ್ಮಣಃ। ಅಕರ್ಮಣಶ್ಚ ಬೋದ್ಧವ್ಯಂ. . .ಪರಾರ್ಥಕ್ಕಾಗಿ ಕೆಲಸಮಾಡುವವನೇ ಸಂನ್ಯಾಸಿ. ಕರ್ಮಸಂನ್ಯಾಸಿ. ಅವನ ಆವಶ್ಯಕತೆಗಳನ್ನು ಸಮಾಜವು ಒದಗಿಸಿಕೊಡಬೇಕು. ಅವು ದುರುಪಯೋಗವಾದರೆ ಅವನು ಸಂನ್ಯಾಸಿಯೂ ಅಲ್ಲ, ಅದು ಧರ್ಮವೂ ಅಲ್ಲ, ಕರ್ಮವೂ ಅಲ್ಲ.</p>
<p> ಆದರೆ ಬಹುಜನ ಸ್ವಾರ್ಥಕ್ಕಾಗಿ, ತಮ್ಮ ಹೊಟ್ಟೆಬಟ್ಟೆಗಳಿಗಾಗಿ, ಕೆಲಸ ಮಾಡಲೇಬೇಕು-ಇಲ್ಲದಿದ್ದರೆ ‘ಶರೀರಯಾತ್ರೆ’ ನಡೆಯಬೇಕಲ್ಲ! ಅವುಗಳಿಗಾಗಿ ಅವರು ಅನೇಕ ವೇಳೆ ಇತರರನ್ನು ನೋಯಿಸಲೂ ಬೇಕಾಗುತ್ತದೆ. ದಾರಿದ್ರ್ಯಕ್ಕಿಂತಲೂ ಲೋಭ ಕಾರ್ಪಣ್ಯ ಜಿಪುಣತನ ಇವು ಮನುಷ್ಯನನ್ನು ಕೀಳುಮಾಡುತ್ತವೆ. ಆದ್ದರಿಂದ ಈ ಧ್ಯೇಯವು ಬಡವರಿಗಿಂತಲೂ ಭಾಗ್ಯವಂತಿರಗೆ ಅನ್ವಯಿಸತಕ್ಕ-ಬೋಧಿಸಬೇಕಾದ-ನಿಯಮ ಎನ್ನಬಹುದು. ಆದರೆ ಬಡವನಾಗಲಿ ಡಕಾಯಿತನಾಗಲಿ ಈ ಧ್ಯೇಯದ ಫಲವನ್ನು ಪಡೆದೇ ಪಡೆಯುವನು.-ವಾಲ್ಮೀಕಿಯೂ ವ್ಯಾಧನಾಗಿ ಬೇಟೆಯಾಡುತ್ತಿದ್ದದ್ದು ತನ್ನ ಹೆಂಡತಿ ಮಕ್ಕಳ ಮೇಲಣ ಪ್ರೀತಿಯಿಂದ ತಾನೇ!</p>
<p> ಭಕ್ತಿ ಪ್ರೀತಿಗಳು ಯಾವಾಗಲೂ ಸಾಧ್ಯವಲ್ಲ, ಅವು ನಿರೀಕ್ಷಿತವಾದ ಫಲವನ್ನೂ ಕೊಡದಿರಬಹುದು, ಎಂಬುದು ಕಠೋರ ಸತ್ಯ. ತಾಯಿತಂದೆಗಳನ್ನು ದೇವರಂತೆ ಕಾಣಬೇಕೆಂದರೆ, ಬೆಳೆದ, ವಿದ್ಯಾವಂತರಾದ, ಆಧುನಿಕರಾದ ಮಕ್ಕಳು ನಗಬಹುದು; ಹೆಂಡತಿ ಹಾಗೇ ಗಂಡನನ್ನು ದೇವರಂತೆ ಕಾಣಬೇಕೆಂದರೆ, ಭಾವಿಸ ಬೇಕೆಂದರೆ, ಅದು ಅವಳಿಗೆ ಅಸಾಧ್ಯವಾಗಿ ಅಸಹ್ಯವಾಗಿ ಕಾಣಬಹುದು-ಅವನು ಅವಳ ನಿರೀಕ್ಷೆಯ ಮಟ್ಟಕ್ಕೆ ಬರದಿದ್ದರೆ, ಅವನಲ್ಲಿ ತಿರಸ್ಕಾರವೇ ಹುಟ್ಟಬಹುದು. ಪ್ರೀತಿ ಎಂಬುದೇ ಅರ್ಥವಾಗದಿರಬಹುದು; ಅವನ ಪ್ರೀತಿಯು ಹಾವಿಗೆ ಎರೆದ ಹಾಲಿನಂತೆ ಅವಳಿಲ್ಲಿ ವಿಷವಾಗಿಯೇ ಪರಿಣಮಿಸಬಹುದು. ದೇವರಿಂದ, ಸ್ವರ್ಗ ದಿಂದ, ಈಶ್ವರ ಸಾಕ್ಷಾತ್ಕಾರದಿಂದ ಏನೂ ಆಗಬೇಕಿಲ್ಲವೆನ್ನೋಣ-ಇಹದಲ್ಲಿ ಸುಖಶಾಂತಿಗಳು ಬೇಕಾದರೆ, ಸ್ವಲ್ಪ ವಾದರೂ ಸ್ವಾರ್ಥವನ್ನು ತಗ್ಗಿಸಿಕೊಂಡು ಅಹಂಕಾರವನ್ನು ಬಿಟ್ಟು ಬಗ್ಗಿ ನಡೆಯಬೇಕು.-ಆಗ ಅದು ಅಷ್ಟರ ಮಟ್ಟಿಗೆ ನಿಷ್ಕಾಮಕರ್ಮವೇ.</p>
<p> ಈ ಗ್ರಂಥದಲ್ಲಿ ಕೊನೆಯಲ್ಲಿ ಬಂಕಿಮನು ಭಗವದ್ಗೀತೆಯ ‘ಯದಾ ಯದಾ ಹಿ. . .’ ಎಂಬ ಶ್ಲೋಕ ವನ್ನು ಉದ್ಧರಿಸಿದ್ದಾನೆ. ಇದು ಪ್ರಫುಲ್ಲಳಂಥ ಆದರ್ಶರಮಣಿಯ ದೇವೀತ್ವವನ್ನು ತೋರಿಸಲೆಂದೇ? ಅವಳು ಆದರ್ಶ ಸ್ತ್ರೀಧರ್ಮವನ್ನು ಆಚರಿಸಿ ಬೋಧಿಸಲು ದೇವಾಂಶದಿಂದ ಅವತರಿಸಿದಳು ಎಂಬುದು ಅವನ ಭಾವವಿದ್ದೀತು. ವ್ರಜೇಶ್ವರನು ಐವತ್ತುಸಾವಿರ ರೂಪಾಯಿ6
ಮುಟ್ಟಿಸಿ ಅವಳ ಹೆಸರಿನಲ್ಲಿ ಒಂದು ಅತಿಥಿಶಾಲೆ ಯನ್ನು ಕಟ್ಟಿಸಿ ಅದರಲ್ಲಿ ಅನ್ನಪೂರ್ಣಾ ಮೂರ್ತಿಯನ್ನು ಸ್ಥಾಪಿಸಿದನು. ಅದರ ಹೆಸರು ‘ದೇವೀ ನಿವಾಸ’. ಹಣವು ಕೃಷ್ಣನಿಗೆ ಸೇರಿದ್ದೆಂದು ಪ್ರಫುಲ್ಲೆಯು ಹೇಳಿದರೂ, ಅವನು ಅದಕ್ಕೆ ‘ಕೃಷ್ಣನಿವಾಸ’ವೆಂದು ಹೆಸರಿಡಲಿಲ್ಲ.</p>
<p> ‘ಆನಂದಮಠ’ದಲ್ಲಿಯಾಗಲಿ ‘ದೇವೀಚೌಧುರಾಣಿ’ಯಾಲ್ಲಾಗಲಿ ಜ್ಯೋತಿಷ ಸಾಮುದ್ರಿಕ ಮುಂತಾದವು ಗಳಿಂದ ಭವಿಷ್ಯವನ್ನು ಸೂಚಿಸಿಲ್ಲ. ಭವಿಷ್ಯವನ್ನು ಸೂಚಿಸಿ ಅದು ನಿಜವಾದರೆ ಆ ಶಾಸ್ತ್ರ ನಿಜವಾಗುವುದಿರಲಿ, ಮುಂದೆ ಆಗುವುದು ಮೊದಲೇ ನಿರ್ಧರವಾಗಿರಬೇಕೆಂದೂ ದೈವ ಅಥವಾ ವಿಧಿಯೇ ಸರ್ವಶಕ್ತವೆಂದು ಹೇಳ ಬೇಕಾಗುತ್ತದೆ. ‘ಸೀತಾರಾಮ’ದಲ್ಲಿ ಇದನ್ನು ಒಪ್ಪಿದರೆ, ಆನಂದಮಠ ದೇವೀಚೌಧುರಾಣಿಗಳಲ್ಲಿಯೂ-ಅದರ ನೇರವಾದ ಪ್ರಸ್ತಾಪವಿರಲಿ, ಇಲ್ಲದಿರಲಿ-ಒಪ್ಪಬೇಕಾಗುತ್ತದೆ. ಈ ಎರಡು ಕಾದಂಬರಿಗಳಲ್ಲಿಯೂ ಮನುಷ್ಯ ಪ್ರಯತ್ನವೇ ಪ್ರಧಾನವಾಗಿದೆ. ನಿರಕ್ಷರ ಕುಕ್ಷಿಯಾಗಿದ್ದ ಪ್ರಫುಲ್ಲೆಯು ಶಾಸ್ತ್ರಪಂಡಿತಳೂ ವ್ಯವಹಾರದಕ್ಷಳೂ ಆದದ್ದು ಭವಾನೀಠಾಕೂರನ ದೀರ್ಘಶಿಕ್ಷಣದಿಂದ. ದೈವವನ್ನು ಒಪ್ಪಿದರೆ, ಅವಳು ಮಾವನಿಂದ ಓಡಿಸಲ್ಪಟ್ಟು, ತಾಯಿಯನ್ನು ಕಳೆದುಕೊಂಡು, ಕಾಡಪಾಲಾಗಿ ಅಲ್ಲಿ ಅಕಸ್ಮಾತ್​ ನಿಧಿಸಿಕ್ಕಿ, ಗುರುಸಿಕ್ಕಿ, ರಾಣಿಯಾಗಿ, ಸಂಸಾರಕ್ಕೆ ಹಿಂತಿರುಗಿ ಬಂದದ್ದು-ಎಲ್ಲಾ ದೈವಸಂಕಲ್ಪವೆನ್ನಬೇಕಾಗುತ್ತದೆ. ಹಾಗೇ ವಿದೇಶೀಯರು ಇಂಡಿಯಕ್ಕೆ ಬಂದು, ಇಂಗ್ಲಿಷರು ಮುಸ್ಲಿಮರನ್ನು ಸೋಲಿಸಿ, ವ್ಯವಸ್ಥಿತವಾದ ರಾಜ್ಯಭಾರವನ್ನು ಏರ್ಪಡಿಸಿ, ಈ ದೇಶದ ಜನರ ಅಭ್ಯುದಯಕ್ಕೆ ಕಾರಣರಾದದ್ದೂ ದೈವಸಂಕಲ್ಪವೇ ಎನ್ನಬೇಕಾಗುತ್ತದೆ. ಇದನ್ನು ಬಂಕಿಮನು ಮುಂದಿನ ವಾಕ್ಯ ಗಳಲ್ಲಿ ಸೂಚಿಸಿರುವಂತಿದೆ-‘‘ಆದರೆ ಈ ಸಮಯದಲ್ಲಿ ಭಗವತ್ಸಂಕಲ್ಪದಂತೆ ವಾರನ್​ಹೇಸ್ಟಿಂಗ್ಸನು ಕಲ್ಕತ್ತದಲ್ಲಿ ಗವರ್ನರ್​ಜನರಲ್​(ಆಗಿದ್ದನು)... ಹಿಂದೂಗಳು ಜ್ಞಾನವಂತರೂ ಗುಣವಂತರೂ ಬಲವಂತರೂ ಆಗುವವರೆಗೆ ಇಂಗ್ಲಿಷ್​ರಾಜ್ಯ ಅಕ್ಷಯವಾಗಿರುತ್ತದೆ.’’ (
IV
-೪,೮)</p>
<p> ಈ ಡಕಾಯಿತರ ಕಥೆಗೆ ಸೂಕ್ತವಾಗಿರುವಂತೆ ಇದರಲ್ಲಿ ‘‘ಆ ಕಾಲದ ಪೀನಲ್​ ಕೋಡಾಗಿದ್ದ’’ ದೊಣ್ಣೆಯ ಸ್ತೋತ್ರ ಬರುತ್ತದೆ. (॥।-೧) ಇದರಲ್ಲಿ ವೀರ ಕರುಣಹಾಸ್ಯರಸಗಳಿವೆ. ಸಗಣಕ್ಕನ ರೂಪೂ ಕಿವುಡೂ ಗಜಪತಿವಿದ್ಯಾದಿಗ್ಗಜ ಮತ್ತು ಜನಾರ್ದನ ಇವರನ್ನು ಜ್ಞಾಪಕಕ್ಕೆ ತರುತ್ತವೆ. ಡಕಾಯಿತರ ಮಧ್ಯೆ ಪ್ರಫುಲ್ಲೆ ಬರುವಂತೆ, ಅಲ್ಲಲ್ಲೇ ಪುಣ್ಯಕರವಾದ ಗಂಗಾನದಿಯ ವರ್ಣನೆ ಬರುತ್ತದೆ. ಉದಾಹರಣೆ:-</p>
<p> ‘‘ವರ್ಷಾಕಾಲ; ರಾತ್ರಿ ಬೆಳದಿಂಗಳು; ಅದು ಅಷ್ಟು ಉಜ್ವಲವಾಗಿರಲಿಲ್ಲ; ತುಂಬ ಮಧುರ; ಸ್ವಲ್ಪ ಅಂಧಕಾರದಿಂದ ಕೂಡಿ ಭೂಮಿಗೆ ಕನಸಿನ ಮುಸುಕನ್ನು ಹಾಕಿದಂತಿತ್ತು. ಆ ತ್ರಿಸ್ರೋತೆಯಾದ ನದಿಯು ಮಳೆಗಾಲದ ಪ್ರವಾಹದಿಂದ ಕೂಡಿ ಆ ದಡದಿಂದ ಈ ದಡದವರೆಗೆ ತುಂಬಿ ಹರಿಯುತ್ತಿತ್ತು. ಚಂದ್ರಕಿರಣವು ಆ ತೀವ್ರಗತಿಯ ನದೀಪ್ರವಾಹದಲ್ಲಿ-ಪ್ರವಾಹ, ಸುಳಿ, ಅಲೆ ಇವುಗಳ ಮೇಲೆ-ಹೊಳೆಯುತ್ತಿತ್ತು. ಒಂದೊಂದುಕಡೆ ನೀರುಹಾರುವುದು; ಅಲ್ಲಿ ಚಕಮುಕಿ ಹೊಡೆದಂತಾ ಗುವುದು...ತೀರದಲ್ಲಿ ಮರದ ಬುಡಕ್ಕೆ ನೀರು ಹೊಡೆಯಲು ಮರದ ನೆರಳಿನಿಂದ ನೀರು ಅಂಧಕಾರಮಯವಾಗುವುದು. ಆ</p>
<p>___________</p>
<p>6
.
 ಇಂಗ್ಲಿಷ್​ ಭಾಷಾಂತರದಲ್ಲಿ ಇದನ್ನು ಎರಡು ಲಕ್ಷಕ್ಕೆ ಏರಿಸಿದೆ.</p>
<p>ಅಂಧಕಾರದಲ್ಲಿ ಹೂವು ಹಣ್ಣು ಎಲೆ ಎಲ್ಲವನ್ನೂ ಪ್ರವಾಹವು ಸೆಳೆದುಕೊಂಡು ಪಕ್ಷಿವೇಗದಿಂದ ಓಡುತ್ತಿತ್ತು; ದಡದಲ್ಲಿ ಅಸಂಖ್ಯಾತವಾದ ಕಲಕಲ ಶಬ್ದ, ಸುಳಿಗಳಲ್ಲಿ ಘೋರಗರ್ಜನೆ, ಎದುರು ಪ್ರವಾಹದ ಅಂಥದೇ ಗರ್ಜನೆ; ಎಲ್ಲಾ ಸೇರಿ ಒಂದು ಗಂಭೀರವೂ ಗಗನವ್ಯಾಪಿಯೂ ಆದ ಶಬ್ದವು ಮೇಲೆ ಏಳುತ್ತಿತ್ತು.’’ (॥-೩)</p>
<p> ಪ್ರಫುಲ್ಲೆಯು ಸಾಗರೆಗೆ ಹೇಳಿದ ಮಾತುಗಳಿಂದ ಈ ಅವಲೋಕನವನ್ನು ಮುಗಿಸಬಹುದು:-</p>
<p> ‘‘ಸಂಸಾರ ಧರ್ಮವೇ ಕಠಿಣವಾದ ಧರ್ಮ; ಅದಕ್ಕಿಂತ ಮತ್ತಾವ ಯೋಗವೂ ಕಠಿಣವಾಗಿರದು; ನೋಡು, ಎಷ್ಟು ಮಂದಿ ನಿರಕ್ಷರರೂ ಸ್ವಾರ್ಥಪರರೂ ಅನಭಿಜ್ಞರೂ ಆದ ಜನರನ್ನು ಕಟ್ಟಿಕೊಂಡು ನಾವು ನಿತ್ಯವೂ ವ್ಯವಹಾರ ನಡಸಬೇಕು! ಇವರಲ್ಲಿ ಯಾರಿಗೂ ಯಾವ ಕಷ್ಟವೂ ಆಗದಂತೆ, ಎಲ್ಲರೂ ಸುಖವಾಗಿರು ವಂತೆ, ವ್ಯವಸ್ಥೆ ಮಾಡಬೇಕು; ಇದಕ್ಕಿಂತ ಯಾವ ಸಂನ್ಯಾಸ ಕಠಿಣ? ಇದಕ್ಕಿಂತ ಯಾವುದು ಹೆಚ್ಚಿನ ಪುಣ್ಯ? ನಾನು ಈ ಸಂನ್ಯಾಸವನ್ನು ನಡಸುತ್ತೇನೆ.’’ (॥।-೧೩)</p>
<p> ಈ ಮಾತುಗಳು ಸಾಗರೆಗೆ ಮಾತ್ರ ಹೇಳಿದವಲ್ಲ; ಹೆಂಗಸಿಗೆ ಮಾತ್ರ ಹೇಳಿದವೂ ಅಲ್ಲ; ಗಂಡಸಿಗೂ ಹೇಳಿದವೇ; ಸಂಸಾರದಲ್ಲಿ ಬೇಸರಪಟ್ಟು ಸಂನ್ಯಾಸದ ಚಾಪಲ್ಯವನ್ನು ಮನಸ್ಸಿಗೆ ತಂದುಕೊಳ್ಳುವ ಗಂಡಸೂ, ಅಷ್ಟೇಕೆ ರಾಜರಾಣಿಯರವರೆಗಿನ ಪ್ರತಿಯೊಬ್ಬ ರಾಜ್ಯಾಧಿಕಾರಿಯೂ, ಈ ಮಾತುಗಳನ್ನು ಅರ್ಥಮಾಡಿಕೊಂಡು ತನ್ನ ಪ್ರಪಂಚಕ್ಕೆ ಅನ್ವಯಿಸಿಕೊಳ್ಳುವುದರಿಂದ ಕ್ಷೇಮ ಉಂಟು. ಏಕೆಂದರೆ ರಾಜ್ಯವು ಒಂದು ದೊಡ್ಡ ಸಂಸಾರ; ಸಂಸಾರವು ಒಂದು ಸಣ್ಣರಾಜ್ಯ!</p>
<p> ಈಗ ಒಟ್ಟು ಕುಟುಂಬದಲ್ಲಿದ್ದು ಹಿರಿಯರ ಅಧೀನದಲ್ಲಿ ಸಹಜೀವನ ನಡಸುವ ಪದ್ಧತಿ ಬಹಳಮಟ್ಟಿಗೆ ಹೋಗಿಬಿಟ್ಟಿದೆ; ಮುಂದೆಪೂರ್ತಿಯಾಗಿ ಹೋಗಬಹುದು. ಆದರೆ, ಕಾಡಿನಲ್ಲಿರಲಿ ಕಛೇರಿಯಲ್ಲಿರಲಿ ಕಾರ್ಖಾನೆ ಯಲ್ಲಿರಲಿ ನೆರೆಹೊರೆಯಿರುತ್ತದಲ್ಲ! ಇಷ್ಟವಿರಲಿ ಇಲ್ಲದಿರಲಿ, ಮಕ್ಕಳಾಗಿಬಿಡುತ್ತವಲ್ಲ! ಅದರ ಕ್ಲೇಶ ಗಂಡಸಿಗಿಂತ ಲೂ ಹೆಂಗಸಿಗೆಹೆಚ್ಚು. ಕರುಳಕೂಗಿಗೆ ಕಿವುಡಾಗಿ, ಸಂತಾನ ನಿರೋಧ ಮಾಡಿಕೊಂಡು, ಮಕ್ಕಳಾದಾಗ ಅವನ್ನು ಸರ್ಕಾರಕ್ಕೋ ಸಂಸ್ಥೆಗೇ ವಹಿಸಿಕೊಟ್ಟು, ಅವರು ಅದನ್ನು ನೋಡಿಕೊಳ್ಳದಿದ್ದರೆ, ಸಂಸಾರವೆಲ್ಲಿ ಹೋಗುತ್ತದೆ? ಪಾಶ್ಚಾತ್ಯಸಮಾಜ ಇದನ್ನೆಲ್ಲಾ ನಡಸಿ ನೋಡಿದೆ. ಒಂಟಿಯಾಗಿದ್ದರೂ ಇರುವತನಕ ತನ್ನ ಸುತ್ತಿ ನೊಡನೆ ಸಲುವಳಿಯಾಗಿ ನಡೆದುಕೊಳ್ಳಬೇಕು; ಮನುಷ್ಯನು ಸಾಂಘಿಕಪ್ರಾಣಿ; ಸಾಂಘಿಕ ಜೀವನವನ್ನು ಜೀವಿಸುವುದಕ್ಕೂ ಒಂದು ಕೌಶಲಬೇಕು. ‘ಕರ್ಮಕೌಶಲ’ವನ್ನೇ ಮುಖ್ಯವಾಗಿ ‘ದೇವೀಚೌಧುರಾಣಿ’ಯಲ್ಲಿ ಪ್ರತಿ ಪಾದಿಸಿರುವುದು.</p>
<p class="text-center">ಅಧ್ಯಾಯ ೧೭</p>
<p class="text-center">ಸೀ ತಾ ರಾ ಮ</p>
<p> ‘‘ಸೀತಾರಾಮ’’ವು ಬಂಕಿಮಚಂದ್ರನ ಕೊನೆಯ ಕಾದಂಬರಿ. ಇದು ಅವನು ನಡಸುತ್ತಿದ್ದ ‘‘ಪ್ರಚಾರ’’ ಮಾಸಪತ್ರಿಕೆಯಲ್ಲಿ ಧಾರಾವಾಹಿಕವಾಗಿ ಪ್ರಕಾಶಿತವಾಯಿತು. ಇದಕ್ಕೂ ಪುಸ್ತಕರೂಪದಲ್ಲಿ ಬಂದ ಮೊದಲ ಮುದ್ರಣಕ್ಕೂ (ಮಾರ್ಚಿ ೧೮೮೨) ಹೆಚ್ಚು ವ್ಯತ್ಯಾಸವಿಲ್ಲ. ಆದರೆ ಎರಡನೆಯ ಮುದ್ರಣದಲ್ಲಿ (ಕ್ರಿ.ಶ. ೧೮೮೮) ಗ್ರಂಥಕರ್ತನು ಕೆಲವು ಭಾಗಗಳನ್ನು ಬಿಟ್ಟು, ಇನ್ನು ಕೆಲವು ಭಾಗಗಳನ್ನು ವ್ಯತ್ಯಾಸಪಡಿಸಿದನು. ಸುಮಾರು ಆರು ಅಧ್ಯಾಯಗಳೇ ಬಿಟ್ಟುಹೋದುವು.</p>
<p> ಹೀಗೆ ಬಿಟ್ಟುಹೋದ ಭಾಗಗಳಲ್ಲಿ ನಂದಾ ರಮಾ ಇದ್ದ ಅಂತಃಪುರ ವರ್ಣನೆ, ಚಂದ್ರಚೂಡನು ಯಜ್ಞದ ವೆಚ್ಚಕ್ಕೆಂದು ಒಂದು ಸಾವಿರ ರೂಪಾಯಿ ತೆಗೆದುಕೊಂಡು ಅದನ್ನು ರಾತ್ರಿಯೆಲ್ಲಾ ಸೀತಾರಾಮನ ಪರಿವಾರದವರಿಗೆ ಪ್ರಸಾದದೊಡನೆ ಹಂಚಿ ಮರುದಿನಬೆಳಗ್ಗೆ ಅವರು ಸಶಸ್ತ್ರರಾಗಿ ಬರಬೇಕೆಂದು ಹೇಳುವುದು, ಸೀತಾರಾಮನು ದೊಂಬಿಯ ಜನರೊಂದಿಗೆ ಸೆರೆಸಿಕ್ಕಿ ಅವರೆಲ್ಲರನ್ನೂ ಸೆರೆಯಿಂದ ಬಿಡಿಸಿ ಅಲ್ಲಿ ಶ್ರೀಯನ್ನು ಕಾಣುವುದು, ತಾನು ಜೀರ್ಣೋದ್ಧಾರ ಮಾಡಿದ ಲಕ್ಷ್ಮೀನಾರಾಯಣ ಜೀಯರ ದೇವಸ್ಥಾನದಲ್ಲಿ ಚಾಂದಶಾಹ ಫಕೀರನ ಪ್ರಥಮಪರಿಚಯ, ಮುಂತಾದವುಗಳು ಬರುತ್ತವೆ. ಇವು ಓದುವುದಕ್ಕೆ ಚೆನ್ನಾಗಿದ್ದರೂ, ಗ್ರಂಥವನ್ನು ಅನಾವಶ್ಯಕವಾಗಿ ಬೆಳಸುತ್ತವೆ, ಮುಖ್ಯಭಾವಕ್ಕೆ ಅವು ಪೋಷಕವಲ್ಲ-ಎಂದು ಅವುಗಳನ್ನು ಬಿಟ್ಟಿರುವಂತಿದೆ. ಇದು ಉಚಿತವಾದದ್ದೇ. ಗ್ರಂಥಕರ್ತನಿಗೆ ಈ ಔಚಿತ್ಯವಿವೇಕ, ತನ್ನ ಬರವಣಿಗೆಯೆಂಬ ಪಕ್ಷಪಾತದರಾಹಿತ್ಯ, ಅವು ಅನಾವಶ್ಯಕವೆಂದು ಕಂಡರೆ ನಿರ್ದಾಕ್ಷಿಣ್ಯವಾಗಿ ಕಿತ್ತು ಒಗೆಯುವಿಕೆ-ಇವು ಲೇಖಕರಲ್ಲಿ ಸಾಧಾರಣವಾಗಿ ಕಂಡುಬರುವ ಗುಣಗಳಲ್ಲ.</p>
<p> ಮೂರನೆಯ ಮುದ್ರಣವು ಬಂಕಿಮನು ಬದುಕಿದ್ದಾಗಲೇ ಅಚ್ಚಾದರೂ ಅವನು ಗತಿಸಿದ ಒಂದು ತಿಂಗಳ ಅನಂತರ ೨೬-೫-೧೮೯೪ರಲ್ಲಿ ಪ್ರಕಾಶಿತವಾಯಿತು. ಇದರಲ್ಲಿ ಈಗ ಮೂರು ಖಂಡಗಳೂ (೧೪+೧೭+೨೪=)೫೫ ಪರಿಚ್ಛೇದಗಳೂ ಇವೆ.</p>
<p> ಇದು ಕಥೆಯ ಸಂಗ್ರಹ:-</p>
<p class="text-center">ಪ್ರಥಮ ಖಂಡ : ಹಗಲು-ಗೃಹಿಣಿ</p>
<p> ಪೂರ್ವಬಂಗಾಳದ ಭೂಷಣಾ ಎಂಬ ಪಟ್ಟಣದಲ್ಲಿ ಸೀತಾರಾಮನೆಂಬ ದೊಡ್ಡ ಜಮೀನುದಾರನು ವಾಸಿಸುತ್ತಿದ್ದನು. (ಸು. ೧೭೦೦) ಅವನಿಗೆ ಶ್ರೀ ನಂದಾ ರಮಾ ಎಂಬ ಮೂರು ಜನ ಹೆಂಡಿರು. ಶ್ರೀಯನ್ನು ಮದುವೆಯಾದ ತರುಣದಲ್ಲಿಯೇ, ಒಬ್ಬ ಜೋಯಿಸನು ಅವಳು ‘‘ಪ್ರಿಯಜನಘಾತಿನಿ’’ಯಾಗುತ್ತಾಳೆಂದು ಹೇಳಿದ್ದರಿಂದ, ಸೀತಾರಾಮನು ಅವಳನ್ನು ಬಿಟ್ಟು ನಂದಳನ್ನೂ ಆಮೇಲೆ ರಮಾಳನ್ನು ಮದುವೆಯಾಗಿದ್ದನು. ಅವರಿಗೆ ಮಕ್ಕಳಾಗಿದ್ದುವು. ಶ್ರೀಯು ಅದೇ ಊರಿನಲ್ಲಿದ್ದ ತನ್ನ ತವರುಮನೆಯಲ್ಲಿ ವಾಸವಾಗಿದ್ದಳು. ತಂದೆ ಮೊದಲೇ ಹೋಗಿದ್ದನು. ಈಗ ಇದ್ದವರು ಅವಳ ತಾಯಿ ಮತ್ತು ಗಂಗಾರಮನೆಂಬ ಅಣ್ಣ. ಆ ತಾಯಿಗೆ ತುಂಬ ಕಾಯಿಲೆಯಾಗಿದ್ದದ್ದರಿಂದ ಗಂಗಾರಮನು ಒಂದು ದಿನ ಬೆಳಗಿನ ಜಾವದಲ್ಲಿ ವೈದ್ಯನನ್ನು ಕರೆತರಲು ಹೋಗುತ್ತಿದ್ದಾಗ ದಾರಿಯಲ್ಲಿ ಒಬ್ಬ ಫಕೀರನು ಅಡ್ಡಲಾಗಿ ಮಲಗಿದ್ದನು. ರಸ್ತೆಯು ತುಂಬ ಇಕ್ಕಟ್ಟಾಗಿದ್ದದ್ದರಿಂದ ಹೋಗುವವರು ಅವನನ್ನು ದಾಟಿಕೊಂಡು ಹೋಗಬೇಕಾಗಿತ್ತು. ಗಂಗಾರಾಮನು ಅವನ ಹತ್ತಿರ ನಿಂತು ದಯವಿಟ್ಟು ದಾರಿ ಬಿಡಬೇಕೆಂದು ಅವನನ್ನು ಎಷ್ಟೆಷ್ಟೋ ಬೇಡಿಕೊಂಡನು. ಆದರೆ ಅವನು ಕಿವಿಯ ಮೇಲೇ ಹಾಕಿಕೊಳ್ಳಲಿಲ್ಲ. ಗಂಗಾರಾಮನಿಗೆ ಆತುರ. ಆದ್ದರಿಂದ ದಾಟಿಕೊಂಡು ಹೋದಾಗ ಅವನ ಹೆಜ್ಜೆ ಫಕೀರನಿಗೆ ಸೋಕಿತು. ಅವನು ಎದ್ದು ಹೋಗಿ ಕಾಜಿಯ ಮುಂದೆ ದೂರು ಹೇಳಿಕೊಂಡನು.</p>
<p> ಅತ್ತ ಗಂಗಾರಾಮನು ವೈದ್ಯರನ್ನು ಕರೆತಂದ ಸ್ವಲ್ಪ ಹೊತ್ತಿಗೆ ಅವನ ತಾಯಿ ಸತ್ತುಹೋದಳು. ಅವಳ ಉತ್ತರಕ್ರಿಯಾದಿಗಳನ್ನು ಮುಗಿಸಿಕೊಂಡು ಮಧ್ಯಾಹ್ನದ ವೇಳೆಗೆ ಮನೆಗೆ ಹಿಂತಿರುಗಿ ಬಂದರೆ ಪೋಲೀಸಿ ನವರೂ ಅ ಫಕೀರನೂ ಅವನ ಮನೆಯ ಹತ್ತಿರ ಬಂದಿದ್ದು ಅವನನ್ನು ಬೈದು ಹೊಡೆದು ಕಟ್ಟಿ ಕಾಜಿಯ ಹತ್ತಿರಕ್ಕೆ ಹಿಡಿದುಕೊಂಡು ಹೋದರು. ಫಿರ್ಯಾದಿ ಸಾಕ್ಷಿ ನ್ಯಾಯಾಧಿಪತಿ ಎಲ್ಲಾ ಸಾಹೇಬರು. ಕಾಜಿಯು ಗಂಗಾರಾಮನನ್ನು ಜೀವಸಹಿತವಾಗಿ ಗೋರಿಮಾಡಿಬಿಡಬೇಕೆಂದು ಆಜ್ಞೆಮಾಡಿದನು. ಗಂಗಾರಾಮನು ಆ ಆಜ್ಞೆಯನ್ನು ಕೇಳಿ ಆದದ್ದಾಗಲೆಂದು ನಿರ್ಭೀತನಾಗಿ ಫಕೀರನ ಮುಖದ ಮೇಲೆ ಒಂದುಸಲ ಒದ್ದನು. ಅವನು ನೆಲದ ಮೇಲೆ ಒರಗಿದನು. ಇದ್ದ ಒಂದೆರಡು ಹಲ್ಲುಗಳೂ ಉದುರಿ ಹೋದುವು. ಇಷ್ಟುಹೊತ್ತಿಗೆ ಸಂಜೆಯಾ ಯಿತು. ಆದ್ದರಿಂದ ಗಂಗಾರಾಮನನ್ನು ಹೂಳುವ ಕೆಲಸವು ಮರುದಿನ ಬೆಳಗಿಗೆ ಹೋಯಿತು. (೧)</p>
<p> ಈ ಸಂಗತಿಯನ್ನು ತಿಳಿದ ಶ್ರೀಯು ಸ್ವಲ್ಪ ಹೊತ್ತು ಚಿಂತಿಸಿ ಅನಂತರ ಧೈರ್ಯತಂದುಕೊಂಡು ನೆರೆ ಯಲ್ಲಿದ್ದ ಪಾಂಚಕಡಿಯಮ್ಮನೆಂಬವಳನ್ನು ಜೊತೆ ಮಾಡಿಕೊಂಡು ಸೀತಾರಾಮನ ಮನೆಗೆ ಹೋಗಿ ಅವನನ್ನು ಕಂಡು ತನ್ನ ದುಃಖವನ್ನು ಹೇಳಿಕೊಂಡಳು. ಮದುವೆಯಾದಂದಿನಿಂದ ಅವನು ಅವಳನ್ನು ನೋಡಿರಲಿಲ್ಲ. ಈಗ ನೋಡಿದರೆ ಅವಳು ಇಪ್ಪತ್ತೈದು ವರ್ಷದ ಯುವತಿ, ಪರಮಸುಂದರಿ! ಅವಳು ಅಣ್ಣನನ್ನು ಬದುಕಿಸಿ ಕೊಡಬೇಕೆಂದು ಅಳುತ್ತಾಕೇಳಿಕೊಂಡಳು. ಹಿಂದುವನ್ನು ರಕ್ಷಿಸದಿದ್ದರೆ ಮತ್ತಾರು ರಕ್ಷಿಸಬೇಕೆಂದು ಹಲುಬಿದಳು. ಅವನು ಈ ‘ಕಾಜಿಯು ದಿಲ್ಲಿಯ ಬಾದಷಹನ ಚಾಕರ; ನಾನು ಇದಕ್ಕೆ ಕೈಹಾಕಿದರೆ ಬಾದಷಹನೊಡನೆ ದ್ವೇಷ ಕಟ್ಟಿಕೊಳ್ಳಬೇಕಾಗುತ್ತದೆ; ನನ್ನ ಜೀವಕ್ಕೆ ಸಂಚಕಾರ ಬರುತ್ತದೆ’ ಎಂದರೂ ಕೊನೆಗೆ ಮನಸ್ಸು ಕರಗಿ ‘ಆಗಲಿ, ಪ್ರಯತ್ನ ಮಾಡಿನೋಡುತ್ತೇನೆ!’ ಎಂದು ಮಾತುಕೊಟ್ಟನು. ಶ್ರೀಯು ಮನೆಗೆ ಹಿಂತಿರುಗಿ ಹೋದಳು. ಅವಳ ಸೌಂದರ್ಯದಲ್ಲಿ ಸೀತಾರಾಮನ ಮನಸ್ಸು ನೆಟ್ಟುಹೋಗಿತ್ತು. (೨)</p>
<p> ಸೀತಾರಾಮನಿಗೆ ಚಂದ್ರಚೂಡ ತರ್ಕಾಲಂಕಾರನೆಂಬ ಒಬ್ಬ ಗುರುವಿದ್ದನು. ಸೀತಾರಾಮನು ಅವನೊಡನೆ ಆಲೋಚಿಸಿ ಆ ರಾತ್ರಿ ನಗರದಲ್ಲಿ ಅನೇಕರ ಮನೆಗಳಿಗೆ ಹೋಗಿ ಮಾತನಾಡಿಕೊಂಡ ಬಂದನು. ಮರುದಿನ ಬೆಳಗ್ಗೆ ಸೂರ್ಯೋದಯಕ್ಕೆ ಮುಂಚೆಯೇ ಒಂದು ದೊಡ್ಡಬಯಲಿನಲ್ಲಿ ಊರಿನ ಜನವೆಲ್ಲಾ ಸೇರಿತ್ತು. ಏಕೆಂದರೆ ಅಲ್ಲಿ ಗಂಗಾ ರಾಮನನ್ನು ಜೀವಂತವಾಗಿ ಹೂಳುವ ಏರ್ಪಾಡಾಗಿತ್ತು. ಸ್ವಲ್ಪ ಹೊತ್ತಿಗೆ ಇನ್ನೂರು ಆಯುಧಪಾಣಿಗಳಾಗಿ ಸಿಪಾಯಿಗಳು ಗಂಗಾರಾಮನನ್ನು ಕೈಕಾಲಿಗೆ ಬೇಡಿಹಾಕಿ ಅಲ್ಲಿಗೆ ಕರೆತಂದರು. ಕಾಜಿಯೂ ಫಕೀರನೂ ಅವರ ಜೊತೆಯಲ್ಲಿದ್ದರು. ಚಂದ್ರಚೂಡನೂ ಶ್ರೀಯೂ ಒಂದು ಮರದ ಮೇಲೆ ನಿಂತಿದ್ದರು. ವನದೇವಿಯಂತೆ ದಿವ್ಯ ಸೌಂದರ್ಯದಿಂದ ಬೆಳಗುತ್ತಿದ್ದ ಅವಳನ್ನು ನೋಡಿ ಜನಸಂದಣಿ ಸ್ತಬ್ಧವಾಗಿತ್ತು. ಆ ಸಮಯದಲ್ಲಿ ಸೀತಾರಾಮನು ಒಂದು ತೇಜಸ್ವಿಯಾದ ಕುದುರೆಯನ್ನೇರಿ ಬರುತ್ತಾ ಗಂಗಾರಾಮನನ್ನು ಹೂಳಲಿದ್ದ ಸಿಪಾಯಿಗಳನ್ನು ತಡೆಯುವಂತೆ ಎರಡು ಕೈಯೂ ಎತ್ತಿ ಸಂಜ್ಞೆ ಮಾಡಿದನು. ಅವನ ಮೇಲಣ ಗೌರವದಿಂದ ಕಾಜಿಯು ಸ್ವಲ್ಪ ತಡೆದನು. ಸೀತಾರಾಮನು ಬಂದು ಅವನ ಯೋಗಕ್ಷೇಮವನ್ನು ವಿಚಾರಿಸಿ ಗಂಗಾರಾಮನು ತನ್ನ ಶರಣಾಗತನೆಂದೂ ಅವನನ್ನು ಬಿಟ್ಟುಕೊಟ್ಟರೆ ಹತ್ತುಸಾವಿರ ಅಷರಫಿಗಳನ್ನು ಕೊಡುವನೆಂದೂ ತನ್ನ ಆಸ್ತಿಪಾಸ್ತಿಗಳನ್ನೆಲ್ಲಾ ಬೇಕಾದರೂ ಕೊಡುವನೆಂದೂ ಹೇಳಿದನು. ಕಾಜಿಯು ಮಧ್ಯಸ್ಥಿಕೆ ಮಾಡಿದರೂ ಫಕೀರನು ಒಪ್ಪಲಿಲ್ಲ. ಸೀತಾರಾಮನು ಗಂಗಾರಾಮನಿಗೆ ಬದಲಾಗಿ ತನ್ನ ಜೀವನನ್ನು ಕೊಡುವುದಾಗಿ ಹೇಳಿದನು. ಅದಕ್ಕೂ ಫಕೀರನು ಒಪ್ಪಲಿಲ್ಲ-‘ಇಬ್ಬರನ್ನೂ ಹೂಳಿ ಬಿಡೋಣ’ ಎಂದನು! ಗಂಗಾರಾಮನು ಕೈಮುಗಿದುಕೊಂಡು ‘ಸೀತಾರಾಮನನ್ನು ನನಗಾಗಿ ಏಕೆ ಕೊಲ್ಲಿಸಲಿ! ನಾನು ಈ ಬೇಡಿಯಿಂದಲೇ ತಲೆ ಒಡೆದುಕೊಂಡು ಸಾಯುತ್ತೇನೆ!’ ಎಂದನು. ಇದನ್ನು ಕೇಳಿ ಫಕೀರನು ಗಂಗಾರಾಮನನ್ನು ಸಜೀವವಾಗಿ ಹೂಳುವ ನೋಟ ತಪ್ಪಿಹೋದೀತಲ್ಲಾ ಎಂದು ಅವನ ಕೈಬೇಡಿ ತೆಗೆಸಿದನು. ಅದನ್ನು ತೆಗೆಯುವುದಕ್ಕೆ ಬಂದ ಕಮ್ಮಾರನ ಸೂಚನೆಯಂತೆ ಕಾಲ್ಬೇಡಿಯನ್ನೂ ತೆಗೆಯಲಾಯಿತು. (ಕಮ್ಮಾರನಿಗೆ ರಾತ್ರಿ ಕೈ ಬೆಚ್ಚಗಾಗಿತ್ತು.) ಕೂಡಲೇ ಗಂಗಾರಾಮನು ಸೀತಾರಾಮನ ಕೈಯಲ್ಲಿದ್ದ ಚಾವಟಿಯನ್ನು ಕಿತ್ತುಕೊಂಡು ಅವನ ಕುದುರೆಯ ಮೇಲೆಏರಿ ನಾಗಾಲೋಟದಲ್ಲಿ ಅದನ್ನು ಓಡಿಸಿಕೊಂಡು ಹೋಗಿಬಿಟ್ಟನು. ಸಿಪಾಯಿಗಳು ಜನಸಂದಣಿಯನ್ನು ಬಿಡಿಸಿಕೊಂಡು ಅವನ ಹಿಂದೆ ಓಡಿ ಹೋಗುವಷ್ಟರಲ್ಲಿ ಗುಂಪಿನೊಳಗಿನಿಂದ ಕತ್ತಿ ಈಟಿಗಳನ್ನು ಹಿಡಿದ ಯುವಕರು ನುಗ್ಗಿಬಂದು ಸಿಪಾಯಿಗಳನ್ನು ತಡೆದರು. ಕಾಜಿಯು ಹೆಚ್ಚು ಸಿಪಾಯಿಗಳನ್ನು ತರುವಂತೆ ಫೌಜುದಾರನಿಗೆ ಹೇಳಿಕಳುಹಿಸಿದನು. ಗುಂಪು ಎರಡುಪಂಗಡವಾಯಿತು. ಹಿಂದೂಗಳು ಬಲಿಷ್ಠರೂ ಯುವಕರೂ ಹೆಚ್ಚುಸಂಖ್ಯೆಯವರೂ ಆಗಿದ್ದರು. ಶ್ರೀಯು ಮರದ ಮೇಲಿಂದಲೇ ಸೆರಗು ಬೀಸುತ್ತಾ ರಣಚಂಡಿಯಂತೆ ಉತ್ಸಾಹದಿಂದ ‘‘ಹೊಡೆಯಿರಿ! ಹೊಡೆಯಿರಿ!’’ ಎಂದು ಉತ್ತೇಜನ ಕೊಡುತ್ತಿದ್ದಳು. ಹಿಂದೂಗಳಿಗೆ ಜಯವಾಯಿತು. ಸೀತಾರಾಮನನ್ನು ಒಬ್ಬ ಯುವಕನು ಹೆಗಲಮೇಲೆ ಕೂರಿಸಿಕೊಂಡು ಬಂದನು. ಹಿಂದೆ ಮತ್ತೊಬ್ಬನು ಫಕೀರನ ತಲೆಯನ್ನು ಈಟಿಗೆ ಸಿಕ್ಕಿಸಿ ಎತ್ತಿ ಹಿಡಿದುಕೊಂಡು ಬರುತ್ತಿದ್ದನು. ಶ್ರೀಯು ಮರದಿಂದ ಬಿದ್ದು ಮೂರ್ಛಿತಳಾದಳು. (೩-೪)</p>
<p> ಇಷ್ಟುಹೊತ್ತಿಗೆ ಫೌಜುದಾರನು ಫಿರಂಗಿ ಬಂದೂಕ ಮದ್ದುಗುಂಡುಗಳನ್ನು ತೆಗೆದುಕೊಂಡು ದಂಗೆಕೋರರನ್ನು ಅಡಗಿಸಲು ಬಂದನು. ಅದನ್ನು ನೋಡಿ ಒಂದುನಿಮಿಷದಲ್ಲಿ ಗುಂಪು ಚೆದರಿತು. ಸೀತಾರಾಮನು ಗಂಗಾರಾಮನನ್ನು ಕರೆದು ಕುದುರೆಯನ್ನು ತೆಗೆದುಕೊಂಡು ಶ್ಯಾಮಪುರಕ್ಕೆ ಹೋಗುವಂತೆಯೂ ಅಲ್ಲಿ ತನ್ನನ್ನು ನೋಡುವಂತೆಯೂ ಹೇಳಿಕಳುಹಿಸಿದನು. ಶ್ರೀಗೆ ಎಚ್ಚರವಾಯಿತು; ಅವನು ಅವಳಿಗೆ ಅಲ್ಲಿ ಅಪಾಯವೆಂದೂ ಆದ್ದರಿಂದ ತನ್ನ ಜೊತೆಯಲ್ಲಿ ಶ್ಯಾಮಪುರಕ್ಕೆ ಬರಬೇಕೆಂದೂ ಹೇಳಿದನು. ಇಷ್ಟು ದಿನವೂ ತನ್ನನ್ನು ಬಿಟ್ಟಿದ್ದದ್ದಕ್ಕೆ ಕಾರಣವೇನು ಎಂದು ತಿಳಿದ ಹೊರತು ತಾನು ಅವನ ಹಿಂದೆ ಬರಲು ಸಿದ್ಧಳಾಗಿರಲಿಲ್ಲವೆಂದು ಅವಳು ಹಟ ಹಿಡದಳು. ಅವನು ಹೇಳುವುದಾಗಿ ಒಪ್ಪಿ ಅವಳನ್ನು ಊರ ಹೊರಗೆ ಮಧುಮತೀ ಹೊಳೆಯ ತೀರಕ್ಕೆ ಕರೆದುಕೊಂಡು ಹೋದನು. ಅಷ್ಟು ಹೊತ್ತಿಗೆ ಕತ್ತಲೆಯಾಗಿಬಿಟ್ಟಿತ್ತು. ಆದರೂ ಮರಳಮೇಲೆ ಕುಳಿತು ಕಾರಣವನ್ನು ಹೇಳಿದನು.-ಅವರ ಮದುವೆಯ ಮಾತು ಬಂದಾಗಅ ಅವನ ತಂದೆಯು ಅವಳ ಜಾತಕ ನೋಡಿಸ ಬೇಕೆಂದನು; ಅವಳ ಜಾತಕವಿರಲಿಲ್ಲವಾದ್ದರಿಂದ ಅವನುಒಪ್ಪಲಿಲ್ಲ. ಹುಡುಗಿತುಂಬ ಚೆನ್ನಾಗಿದ್ದದ್ದರಿಂದ ತಾಯಿ ಬಲವಂತ ದಿಂದ ಮದುವೆ ಮಾಡಿಸಿದಳು. ಅದಾದ ಕೆಲವು ತಿಂಗಳ ಅನಂತರ ಒಬ್ಬ ಜೋಯಿಸನು ಬಂದು ಅವಳ ನಷ್ಟಜಾತಕವನ್ನು ಬರೆದುಕೊಟ್ಟನು. ಅದನ್ನು ನೋಡಿದಾಗ ಚಂದ್ರನು ಸ್ವಕ್ಷೇತ್ರದಲ್ಲಿ ಬಲಿಷ್ಠನಾಗಿ ಶನಿಯ ತ್ರಿಂಶಾಂಶದಲ್ಲಿದ್ದದ್ದು ಕಂಡಿತು. ಅದರ ಫಲ ಪ್ರಿಯಪ್ರಾಣನಾಶ.
¹
 ‘‘ಹೆಂಗಸಿಗೆ ಗಂಡನೇ ಪ್ರಿಯ. ಆದ್ದರಿಂದ ಅವಳನ್ನು ಬಿಟ್ಟು ಮಗನಿಗೆ ಬೇರೆ ಮದುವೆ ಮಾಡಿದರೆ ಶ್ರೀಗೂ ಅವನಿಗೂ ಪ್ರೀತಿಬೆಳೆಯುವುದಿಲ್ಲ; ಅವನು ‘ಪ್ರಿಯ’ನಾಗುವುದಿಲ್ಲ. ಜಾತಕದದುಷ್ಫಲ ಇನ್ನಾರಿಗೋ ಪ್ರಾಪ್ತವಾಗುತ್ತದೆ’’ ಎಂದು ಜೋಯಿಸನು ಹೇಳಿದನು. ಅಂದೇ ಅವನ ತಂದೆಯು ಅವಳನ್ನು ತವರುಮನೆಗೆ ಕಳುಹಿಸಿ, ಮಗನಿಗೆ ಅವಳ ಸಹವಾಸ ಮಾಡಬೇಡವೆಂದು ವಿಧಿಸಿದನು. ಇಷ್ಟು ಹೇಳಿ, ಅವನ ತಂದೆಯು ಸ್ವರ್ಗಸ್ಥನಾಗಿದ್ದದ್ದರಿಂದ ಈಗ ಅವನು ಅವಳೊಡನೆ ಸಂಸಾರ ಮಾಡಿಕೊಂಡಿರುವುದಕ್ಕೆ ಸಿದ್ಧನಾಗಿದ್ದನೆಂದು ತಿಳಿಸಿದನು. ಶ್ರೀಯು ಒಪ್ಪಲಿಲ್ಲ. ‘ಜೋಯಿಸನು ಏನಾದರೂಹೇಳಿರಲಿ, ಗಂಡನಿಗಿಂತ ಮತ್ತಾರು ಪ್ರಿಯರಿದ್ದಾರು? ನನ್ನ ಪ್ರಾರ್ಥನೆಯನ್ನು ಲಾಲಿಸಿ ಅಣ್ಣನನ್ನು ಉಳಿಸಿ ಕೊಟ್ಟದ್ದಷ್ಟೇ ಸಾಕು’-ಎಂದು ಕತ್ತಲೆಯಲ್ಲಿಯೇ ಎಲ್ಲಿಗೋ ಹೊರಟುಹೋದಳು. ಎಷ್ಟು ಹುಡುಕಿಸಿದರೂ ಸಿಕ್ಕಲಿಲ್ಲ. (೫-೮)</p>
<p> ಶ್ಯಾಮಪುರವು ಮಧುಮತೀ ತೀರದಲ್ಲಿದ್ದ ಒಂದು ಊರು; ಅದು ಸೀತಾರಾಮನಿಗೆ ಪಿತ್ರಾರ್ಜಿತವಾದ ಆಸ್ತಿ; ಭೂಷಣನಗರದಲ್ಲಿ ದೊಂಬಿಯಾದ ಮೇಲೆ ಅವನು ಶ್ಯಾಮಪುರಕ್ಕೆ ಬಂದುನೆಲಸಿದನು; ಅವನ ಆಶ್ರಿತರೂ, ವ್ಯಾಪಾರಿಗಳೂ, ಮುಸಲ್ಮಾನರಿಗೆ ಹೆದರಿದ್ದವರೂ, ಅಲ್ಲಿಗೆ ಬಂದು ಸೇರಿದರು. ಆಗ ಅವನು ತನ್ನ ಹಿರಿಯರು ಕೂಡಿಟ್ಟಿದ್ದ ಹಣವನ್ನು ವೆಚ್ಚಮಾಡಿ ಊರನ್ನು ವೃದ್ಧಿಗೊಳಿಸಿದನು; ಅದಕ್ಕೆ ಮಹಮ್ಮದ್​ಪುರವೆಂಬ ಹೆಸರಿಟ್ಟು ಅದರ ರಕ್ಷಣೆಗೆ ಬೇಕಾದ ಸೇನೆಯನ್ನೂ ಶಸ್ತ್ರಾಸ್ತ್ರಗಳನ್ನೂ ಸಜ್ಜುಗೊಳಿಸಿಕೊಂಡನು. (೯)</p>
<p> ಸೀತಾರಾಮನ ಹೆಂಡಿರಲ್ಲಿ ರಮಾ ತುಂಬ ಕೋಮಲಪ್ರಕೃತಿಯವಳು. ಸೀತಾರಾಮನ ಸಾಹಸವನ್ನೂ ವೀರಕಾರ್ಯ ಗಳನ್ನೂ ಕಂಡರೆ ಅವಳಿಗೆ ತುಂಬ ಭಯ. ಸಾಲದ್ದಕ್ಕೆ ಮುಸಲ್ಮಾನರು ಜಯಶೀಲರಾಗಿ ಅವಳನ್ನೂ ಅವಳ ಗಂಡನನ್ನೂ ಹಿಡಿದು ಹೊಡೆಯುತ್ತಿದ್ದಂತೆ ಅವಳಿಗೆ ಕನಸುಬಿದ್ದು, ಯಾವಾಗಲೂ ಅದೇ ಯೋಚನೆಯಾಯಿತು. ಅವಳು, ಮುಸಲ್ಮಾನರಿಗೆ ಶರಣಾಗತನಾಗಬೇಕೆಂದು ಸೀತಾರಾಮನನ್ನು ಪೀಡಿಸಲಾರಂಭಿಸಿದಳು. ಅವನು ಲಕ್ಷ್ಯಮಾಡಲಿಲ್ಲ. ಬೇಸರ ಪಟ್ಟುಕೊಂಡು ಅವಳನ್ನು ಉದಾಸೀನಮಾಡಿ ನಂದಳನ್ನೇ ಹೆಚ್ಚಾಗಿ ಆದರಿಸುತ್ತಿದ್ದನು. ಅದರಿಂದ ಅವಳ ಗೋಳಾಟ ಇನ್ನೂ ಹೆಚ್ಚಾಯಿತು. ಅವಳು ಅವನ ಕಣ್ಣಿಗೆ ಶೂಲವಾಗಿ ‘ಈ ಕಾಲದಲ್ಲಿ ಶ್ರೀಯು ನನಗೆ ಸಹಾಯಿನಿಯಾಗಿದ್ದರೆ ಚೆನ್ನಾಗಿತ್ತಲ್ಲಾ!’ ಎನ್ನಿಸಿತು. ನಂದಳು ಲಕ್ಷ್ಮಿಯಂತೆ ಆದರ್ಶಪತ್ನಿಯಾಗಿದ್ದಳು. ‘ವೈಕುಂಠದಲ್ಲೇನೋ ಲಕ್ಷ್ಮಿಚೆನ್ನ, ಆದರೆ ಯುದ್ಧಕಾಲದಲ್ಲಿ ಸಿಂಹವಾಹಿನಿ ಯೇ ಬೇಕು-ಅವಳು ಶ್ರೀ’ ಎಂದುಕೊಂಡನು. ಅವಳ ಮೇಲಣ ಹುಚ್ಚಿನಲ್ಲಿ ನಂದಾರಮಾ ಇಬ್ಬರೂ ಕೊಚ್ಚಿ ಕೊಂಡು ಹೋದರು. (೧೦)</p>
<p> ಅತ್ತ ಶ್ರಿಯು ಒಂದು ಯಾತ್ರಿಕರ ಗುಂಪನ್ನು ಸೇರಿಕೊಂಡು ಒರಿಸ್ಸಾದ ಶ್ರೀ ಕ್ಷೇತ್ರದ ಕಡೆಗೆ ಹೋಗುತ್ತಿದ್ದಳು. ಆದರೆ ಆ ಗುಂಪಿನಲ್ಲಿದ್ದ ಫಂಡನು ಅವಳಮೇಲೆ ಕಣ್ಣು ಹಾಕಿದ್ದರಿಂದ ಅವರನ್ನು ಬಿಟ್ಟು ಒಬ್ಬಳೇ ಮುಂದುವರಿದಳು. ನಿರಾಶಳಾಗಿ ವೈತರಣೀ ನದಿಯಲ್ಲಿ ಬಿದ್ದು ಆತ್ಮಹತ್ಯೆ ಮಾಡಿಕೊಳ್ಳಬೇಕೆಂದಿದ್ದಾಗ ಅದರ ಹತ್ತಿರ ಜಯಂತಿ ಎಂಬ ಒಬ್ಬ ಸಂನ್ಯಾಸಿನಿಯು ಅವಳಿಗೆ ಪರಿಚಿತಳಾಗಿ ಅವಳಿಗೆ ಸಂನ್ಯಾಸಿನಿಯ ಉಡುಪನ್ನು ಕೊಟ್ಟು ಲಲಿತಗಿರಿಗೆ ಕರೆದುಕೊಂಡು ಹೋದಳು. ಅಲ್ಲಿದ್ದ ಗಂಗಾಧರಸ್ವಾಮಿಯೆಂಬ ಯೋಗಿಯು ಶ್ರೀಯ ಲಕ್ಷಣಗಳನ್ನೂ ಹಸ್ತವನ್ನೂ ನೋಡಿ ಅವಳ ಕುಂಡಲಿಯನ್ನು ಬರೆದು ‘‘ನಿನ್ನ ಲಗ್ನದಲ್ಲಿ ಪೂರ್ಣಚಂದ್ರನು ಸ್ವಕ್ಷೇತ್ರನಾಗಿದ್ದಾನೆ; ಸಪ್ತಮದಲ್ಲಿ ಬುಧ ಗುರುಶುಕ್ರರಿದ್ದಾರೆ; ಆದ್ದರಿಂದ ನೀನು ರಾಣಿಯಾಗಿರ ಬೇಕು; ಗುರುವು ನೀಚನಾಗಿ, ಮೂರು ಶುಭಗ್ರಹಗಳೂ ಪಾಪಗ್ರಹ ಕ್ಷೇತ್ರದಲ್ಲಿ ಪಾಪದೃಷ್ಟರಾಗಿರುವುದರಿಂದ ನಿನ್ನ ಅದೃಷ್ಟದಲ್ಲಿ ರಾಜಭೋಗವಿಲ್ಲ. ಚಂದ್ರನು ಶನಿಯ ತ್ರಿಂಶಾಂಶದಲ್ಲಿರುವುದರಿಂದ ನೀನು ಪ್ರಿಯಜನದ ಪ್ರಾಣಹಂತ್ರಿಯಾಗುವೆ; ಆದರೆ ಮುಂದೆ ಪುಣ್ಯಸಮಯ ಒದಗುತ್ತದೆ; ಆಗ ಪತಿದರ್ಶನವಾಗುತ್ತದೆ; ಅದು ಈಗಲೇ ಇಲ್ಲ; ಮುಂದಿನ ವರ್ಷ ಇಲ್ಲಿಗೆ ಬಂದರೆ ಹೇಳುತ್ತೇನೆ’’ ಎಂದನು. ಆಮೇಲೆ ಅವರು ಪುರುಷೋತ್ತಮಕ್ಕೆ ಯಾತ್ರೆ ಹೊರಟರು. (೧೧-೧೪)</p>
<p>__________</p>
<p>1
. ಚಂದ್ರಾಗಾರೇ ಖಾಗ್ನಿಭಾವೇ ಕುಜಸ್ಯ ಸ್ವೇಚ್ಛಾವೃತ್ತಿರ್ಜ್ಞಸ್ಯ ಶಿಲ್ಪೇ ಪ್ರವೀಣಾ ।</p>
<p> ವಾಚಾಂ ಪತ್ಯುಃ ಸದ್ಗುಣಾ ಭಾರ್ಗವಸ್ಯ ಸಾಧ್ವೀ ಮಂದಸ್ಯ ಪ್ರಿಯಪ್ರಾಣಹಂತ್ರೀ ॥ -ಜಾತಕಾಭರಣ</p>
<p class="text-center">ದ್ವಿತೀಯ ಖಂಡ : ಸಂಜೆ-ಜಯಂತಿ</p>
<p> ಹಿಂದೂಗಳು ಎಲ್ಲೆಲ್ಲಿಯೂ ತಲೆಯೆತ್ತಿಕೊಂಡು ಬರುತ್ತಾರೆಂದು ಕೇಳಿ ಮುರಷಿದಾಬಾದಿನಲ್ಲಿ ನವಾಬನಾಗಿದ್ದ ಮುರ್ಷಿದ್​ ಕುಲಿ ಖಾನನು ಸೀತಾರಾಮನನ್ನು ಧ್ವಂಸ ಮಾಡುವಂತೆ ಫೌಜುದಾರ ತೋರಾಬ್​ಖಾನನಿಗೆ ಆಜ್ಞೆ ಮಾಡಿದನು. ಅದರಂತೆ ಅವನು ಬೇಕಾದ ಸೇನಾಸಂಗ್ರಹ ಮಾಡಿಕೊಳ್ಳುತ್ತಿದ್ದನು. ಇದು ಗುಪ್ತಚಾರರಮೂಲಕ ಸೀತಾರಾಮನಿಗೆ ತಿಳಿಯಿತು. ಅವನು ಪ್ರಬಲನಾಗಿದ್ದರೂ ಇನ್ನೂ ರಾಜನೆನ್ನಿಸಿಕೊಂಡಿರಲಿಲ್ಲ; ಅದಕ್ಕೆ ಮೊಗಲ ಬಾದಷಹನಿಂದ ಸನ್ನದನ್ನು ಪಡೆಯ ಬೇಕಾಗಿತ್ತು. ಅದನ್ನು ಪಡೆಯಲು ಅವನು ಸ್ವತಃ ದಿಲ್ಲಿಗೆ ಹೋಗಿಬರಲು ನಿರ್ಧರಿಸಿದನು. ರಾಜ್ಯರಕ್ಷಣೆಯ ಭಾರವನ್ನು ಚಂದ್ರಚೂಡ ಮೃಣ್ಮಯ ಗಂಗಾರಾಮರಿಗೆ ವಹಿಸಿದನು. ಚಂದ್ರಚೂಡನು ಮಂತ್ರಿಯೂ, ಮೃಣ್ಮಯನು ಸೇನಾಪತಿಯೂ, ಗಂಗಾರಾಮನು ನಗರ ರಕ್ಷಕನೂ ಆದರು. ಅಂತಃಪುರದ ರಕ್ಷಣೆ ನಂದಳಮೇಲೆ ಬಿದ್ದಿತು. (೧)</p>
<p> ಸೀತಾರಾಮನು ಹೊರಟುಹೋದಮೇಲೆ ರಮಾಗೆ ತುಂಬ ಹೆದರಿಕೆಯಾಯಿತು. ಮುಸಲ್ಮಾನರು ರಾಜಧಾನಿಗೆ ಮುತ್ತಿಗೆ ಹಾಕಿ ತಮ್ಮೆಲ್ಲರನ್ನೂ ತುಕ್ಕಡ ತುಕ್ಕಡ ಮಾಡಿಬಿಡುವರೆಂದುಕೊಂಡಳು. ಆಗ ತನ್ನ ಮಗುವನ್ನು ರಕ್ಷಿಸುವವರು ಯಾರು? ಗಂಡನೇನೋ ದೂರದಲ್ಲಿ ಸುರಕ್ಷಿತವಾಗಿರುತ್ತಾನೆ. ನಂದಳನ್ನು ಕೇಳಿದಾಗ ಅವಳು ದೇವರು ಮಾಡಿಸಿದ್ದಾಗುತ್ತದೆ, ಸುಮ್ಮನಿರು ಎಂದು ಸಮಾಧಾನ ಹೇಳಿದಳು; ಆದರೆ ಅದರಿಂದ ಅವಳಿಗೆ ಸಮಾಧಾನವಾಗಲಿಲ್ಲ; ಯಾರಾರನ್ನು ಕೇಳಿದರೂ, ಮಕ್ಕಳನ್ನು ಬಿಡುತ್ತಾರೆಯೇ ಕೊಂದೇ ಕೊಲ್ಲುತ್ತಾರೆ-ಎಂದು ಹೆದರಿಸಿದರು. ಅದು ಅವಳ ಚೊಚ್ಚಲಮಗು; ಒಂದು ವರ್ಷದ ಗಂಡುಮಗು. ಈ ಮಧ್ಯೆ ಸೀತಾರಾಮನು ಊರಲಿಲ್ಲವೆಂದು ತಿಳೀದು ತೋರಾಬ್​ಖಾನನು ಅವನ ರಾಜಧಾನಿಯನ್ನು ಮುತ್ತಲು ಇದೇ ಸುಸಮಯವೆಂದು ತಿಳಿದು ಸೈನ್ಯ ತೆಗೆದುಕೊಂಡು ಹೊರಟನು. ಅದನ್ನು ಕೇಳಿ ಊರಿನ ಜನರೆಲ್ಲರೂ ಚೆಲ್ಲಾಪಿಲ್ಲಿಯಾಗಿ ತಮತಮಗೆ ಅನುಕೂಲವಿದ್ದೆಡೆಗೆ ಓಡಿಹೋದರು. ಇದೆಲ್ಲಾ ಅಂತಃಪುರವನ್ನುಮುಟ್ಟಿ ಇಲ್ಲದ ಗಾಬರಿ ಯುಂಟುಮಾಡಿತು. ನಂದಳು ಎಷ್ಟೋಧೈರ್ಯ ಹೇಳುತ್ತಿದ್ದಳು. ಆದರೆ ರಮಾ ಘಳಿಗೆ ಘಳಿಗೆಗೂ ಮೂರ್ಛೆ ಹೋಗುತ್ತಿದ್ದು, ಕೊನೆಗೆ ಒಂದು ನಿರ್ಧಾರಕ್ಕೆ ಬಂದಳು. ಮುರಳಾ ಎಂಬ ತನ್ನ ದಾಸಿಯೊಡನೆ ನಗರ ರಕ್ಷಕನಾದ ಗಂಗಾರಾಮನಿಗೆ ಹೇಳಿಕಳುಹಿಸಿ ಅವನ ಮುಂದೆ ಅತ್ತು ಕರೆದು, ನಗರವನ್ನು ಮುಸಲ್ಮಾನರಿಗೆ ಒಪ್ಪಿಸಿ ತನ್ನನ್ನೂ ತನ್ನ ಮಗನನ್ನೂ ಬದುಕಿಸ ಬೇಕೆಂದು ಬೇಡಿಕೊಂಡಳು. ಗಂಗಾರಾಮನು ಅದಕ್ಕೆ ಒಪ್ಪದೆ ಅಂಥ ಕಾಲ ಬಂದರೆ ಅವಳನ್ನೂ ಅವಳ ಮಗನನ್ನೂ ಅವಳ ತಂದೆಯ ಮನೆಗೆ ಸುರಕ್ಷಿತವಾಗಿ ತಲಪಿಸುವಂತೆ ಮಾತುಕೊಟ್ಟು ಬಂದನು. ರಮೆಯು ಅಪೂರ್ವಸುಂದರಿ. ಅವಳ ಸೌಂದರ್ಯದಲ್ಲಿ ಗಂಗಾರಾಮನ ಮನಸ್ಸು ನೆಟ್ಟುಹೋಯಿತು. ಅಂದಿನಿಂದ ಅವನು ರಹಸ್ಯ ವರ್ತಮಾನವನ್ನು ತಾನೇ ರಾಣಿಗೆ ತಿಳಿಸುವ ನೆವದಿಂದ ನಿತ್ಯವೂ ಮುರಳೆಯ ಜೊತೆಯಲ್ಲಿ ಹೋಗಿ ಅರ್ಧರಾತ್ರಿಯಾದ ಮೇಲೆ ರಮಾಳನ್ನು ಕಂಡು ಮಾತನಾಡಿ ಬರುತ್ತಿದ್ದನು. ಒಂದುದಿನ ಅಂತಃಪುರದ ಕಾವಲುಗಾರನಿಗೆ ಅನುಮಾನ ಬಂದು ಮುರಳೆಗೆ ಬರುವ ಸಂಪಾದನೆಯಲ್ಲಿ ತನಗೆ ಅರ್ಧ ಕೊಡುವುದಾದರೆ ತಾನು ಗಂಗಾರಾಮನನ್ನು ಒಳಕ್ಕೆ ಬಿಡುವುದಾಗಿ ಹೇಳಿದನು. ಅವನು ಗಂಗಾರಾಮನನ್ನು ತಡೆದಾಗ ಅವನಿಗೆ ಏನೂ ತೋರದೆ ಮನೆಗೆ ಹಿಂತಿರುಗಿದನು. ಗಂಗಾರಾಮನು ಅಂದು ಏಕೆ ಬರಲಿಲ್ಲವೆಂದು ರಮಾ ಕೇಳಲು ಮುರಳೆಯು ಪಹರಿಯ ಸಂದೇಹವನ್ನು ವ್ಯಕ್ತಪಡಿಸಿ ಅವನಿಗೆ ಸಂಪಾದನೆಯಮೇಲೆ ಆಸೆ ಇರಬಹುದೆಂದು ಸೂಚಿಸಿದಳು. ಆಗ ರಮೆಗೆ ಜ್ಞಾನೋದಯವಾಯಿತು. ತಾನು ಮಾಡುತ್ತಿದ್ದ ಕೆಲಸ ತನ್ನಮೇಲೆ ಎಂಥ ಘೋರ ಸಂಶಯಕ್ಕೆ ಕಾರಣವಾಯಿತೆಂದು ತಿಳಿದು ಅಲ್ಲಿಂದ ಮುಂದೆ ಮುರಳೆಯನ್ನು ಗಂಗಾರಾಮನಲ್ಲಿಗೆ ಕಳುಹಿಸುವುದನ್ನು ಬಿಟ್ಟಳು. ರಮೆಯು ವಿಮುಖಳಾಗಿರುವ ಸಂಗತಿ ತಿಳಿಯಿತು. ಆದರೆ ಗಂಗಾರಾಮನು ಅಷ್ಟಕ್ಕೆ ನಿಲ್ಲಲಿಲ್ಲ. ‘ಪ್ರಪಂಚದಲ್ಲಿರುವ ಪಾಪವನ್ನೆಲ್ಲಾ ಮಾಡಿದರೂ ಚಿಂತೆಯಿಲ್ಲ, ನಾನು ರಮೆಯನ್ನು ಬಿಡುವುದಿಲ್ಲ’ ಎಂದು ರಮಾ ಸೀತಾರಾಮರ ಸರ್ವನಾಶ ವನ್ನು ಯೋಚಿಸಿದನು. (೨-೭)</p>
<p> ಗಂಗಾಧರಸ್ವಾಮಿಯ ಹೇಳಿದ್ದಂತೆ ಜಯಂತಿಯೂ ಶ್ರೀಯೂ ಅವನನ್ನು ನೋಡಲು ಈಗ ಬಂದರು. ಅವನು ಜಯಂತಿಗೆ ಶ್ರೀಯನ್ನೊಡಗೊಂಡು ಮಹಮ್ಮದ್​ಪುರಕ್ಕೆ ಹೋಗಬೇಕೆಂದೂ ಅದರಿಂದ ಒಳ್ಳೆಯದಾಗುವುದೆಂದೂ ಹೇಳಿದನು. ಅವರು ತ್ರಿಶೂಲಧಾರಿಗಳಾಗಿ ಭೈರವೀ ವೇಷದಲ್ಲಿ ಅಲ್ಲಿಗೆ ಹೊರಟರು. (೮)</p>
<p> ಗಂಗಾರಾಮನು ಬಂದೇಆಲಿ ಎಂಬ ನಂಬಿಕೆಗೆ ಪಾತ್ರನಾದ ಒಬ್ಬ ಸಿಪಾಯಿಯನ್ನು ಫೌಜುದಾರ ತೋರಾಬಖಾನನ ಬಳಿಗೆ ಕಳುಹಿಸಿ ಅವನ ಮೂಲಕ ‘‘ನಗರವು ನನ್ನ ಕೈಯಲ್ಲಿದೆ; ನಾನು ಅದನ್ನು ನಿಮಗೆ ವಶಪಡಿಸಿಕೊಡುತ್ತೇನೆ; ಆ ಬಗ್ಗೆ ನಾನೇ ಬಂದು ಮಾತನಾಡಬೇಕಾಗಿದೆ; ಅಭಯ ಕೊಟ್ಟರೆ ಬರುತ್ತೇನೆ’’ ಎಂದು ಹೇಳಿಕಳುಹಿಸಿದನು. ಅವನು ಒಪ್ಪಲು ಭೂಷಣಾನಗರಕ್ಕೆ ಹೋಗಿ ಅವನನ್ನು ಕಂಡು, ‘‘ಮಹಮ್ಮದ್​ಪುರಕ್ಕೆ ಎರಡುರಸ್ತೆ ಇದೆ; ದಕ್ಷಿಣದರಸ್ತೆಯಿಂದ ನೀವು ಸೇನೆ ಯೊಡನೆ ಬನ್ನಿ; ಮೃಣ್ಮಯನು ಅದನ್ನು ನೋಡಿ ನಿಮ್ಮೊಡನೆ ಯುದ್ಧಕ್ಕೆ ಬರುತ್ತಾನೆ; ಆಗ ಕೋಟೆಯಲ್ಲಿ ಹೆಚ್ಚು ಸೈನ್ಯ ವಿರುವುದಿಲ್ಲ; ಅದು ನನ್ನಕೈಯಲ್ಲಿರುತ್ತದೆ; ನಾನು ಅದರೊಳಗಿರುತ್ತೇನೆ; ಅರ್ಧಸೇನೆಯನ್ನು ತೆಗೆದುಕೊಂಡು ನೀವು ಉತ್ತರದ ರಸ್ತೆಯಿಂದ ಬಂದರೆ ಕೋಟೆಯ ಹತ್ತಿರಕ್ಕೆಬರುತ್ತೀರಿ; ಅದರ ಬುಡದಲ್ಲಿ ಹರಿಯುವ ನದಿಯನ್ನು ಹಾದುಕೊಂಡು ಕೋಟೆಯ ಬಾಗಿಲಿಗೆ ಬಂದರೆ ನಾನುಬಾಗಿಲು ತೆರೆಯುತ್ತೇನೆ; ನೀವು ಸುಲಭವಾಗಿ ಗೆಲ್ಲಬಹುದು’’ ಎಂದು ಸಲಹೆಕೊಟ್ಟನು. ಮತ್ತು ಈ ದ್ರೋಹಕಾರ್ಯಕ್ಕೆ ಪ್ರತಿಫಲವಾಗಿ ತನಗೆ ರಮಾ ಲಭಿಸಬೇಕೆಂದೂ ಇಚ್ಛಿಸಿದನು. ಅದಕ್ಕೆ ಖಾನನು ಒಪ್ಪಿದನು. ಸೀತಾರಾಮನ ಸ್ನೇಹಿತನಾದ ಚಾಂದಶಾಹ ಫಕೀರನು ಬಂದೇಆಲಿಯನ್ನೂ ಗಂಗಾರಾಮನನ್ನೂ ಹಿಂಬಾಲಿಸಿ ವಿಷಯವನ್ನು ತಿಳಿದು ಕೊಂಡನು. ಮುಸಲ್ಮಾನಸೇನೆ ದಕ್ಷಿಣದಿಕ್ಕಿನಿಂದ ಬರಲಾರಂಭಿಸಿತು. ಮೃಣ್ಮಯನು ಸಿದ್ಧನಾಗಿದ್ದದ್ದರಿಂದ ಸೇನೆಯೊಡನೆ ಅವರನ್ನು ಎದುರಿಸಲು ಹೊರಟನು. ಆಗ ರಮಾ ಮುರಳೆಯೊಡನೆ ಗಂಗಾರಾಮನಿಗೆ ಹೇಳಿಕಳುಹಿಸಿ, ತನ್ನ ಪಾಡು ಇರಲಿ, ಮಗುವನ್ನು ರಕ್ಷಿಸಬೇಕೆಂದೂ ಆದರೆ ಈಗಲೇ ಅವನೇನು ಬರಬೇಕಾದದ್ದಿಲ್ಲವೆಂದೂ ತಿಳಿಸಿದಳು. ಮುರಳೆಯು ಹಿಂತಿರುಗಿ ಬರುತ್ತ ತ್ರಿಶೂಲಧಾರಿಣಿಯರಾದ ಇಬ್ಬರು ಭೈರವಿಯರನ್ನು ಕಂಡು ಭಯಭ್ರಾಂತಳಾದಳು. ಅವರು ಅವಳಿಂದ ಎಲ್ಲ ಸಂಗತಿ</p>
<p>ಯನ್ನೂ ಅರಿತರು. (೯-೧೧)</p>
<p> ಚಂದ್ರಚೂಡನು ಗಂಗಾರಾಮನಿಗೆ ಎಷ್ಟು ಹೇಳಿದರೂ ಅವನು ನಗರ ರಕ್ಷಣೆಗೆ ಏರ್ಪಾಡು ಮಾಡಿರಲಿಲ್ಲ. ತಾನೇ ಆ ಕೆಲಸವನ್ನು ಕೈಕೊಳ್ಳೋಣವೆಂದರೆ, ಗಂಗಾರಾಮನು ರಕ್ಷಣಾಧಿಕಾರಿ; ಸಿಪಾಯಿಗಳು ಅವನ ಅಧೀನ; ಈ ಸಮಯದಲ್ಲಿ ಚಾಂದಶಾಹಫಕೀರನು ಬಂದು ಗಂಗಾರಾಮನು ಭೂಷಣಾನಗರಕ್ಕೆ ಹೋಗಿಬಂದ ವೃತ್ತಾಂತವನ್ನು ಅರುಹಿದನು. ಭೈರವಿಯೂ ಬಂದು ಅದೇಮಾತನ್ನು ಹೇಳಿ, ಗಂಗಾರಾಮನಲ್ಲಿಗೆ ಹೋದಳು. ಅವಳ ತೇಜಸ್ಸನ್ನು ನೋಡಿ ಅವನು ಬೆರಗಾದನು. ಆಗ ಅವಳು ರಮಾ-ಮುರಳಾ ವೃತ್ತಾಂತವನ್ನೂ ಭೂಷಣಾನಗರಕ್ಕೆ ಅವನು ಹೋಗಿಬಂದ ವೃತ್ತಾಂತವನ್ನೂ ತಾನು ಬಲ್ಲಳೆಂದು ಹೇಳಿ, ತನಗೆ ಒಂದುಗಾಡಿ ಮದ್ದುಗುಂಡು ಮತ್ತು ಒಬ್ಬ ಗೋಲಂದಾಜನನ್ನು ಕೊಡದಿದ್ದರೆ ಶೂಲದಿಂದ ಅವನನ್ನು ಇರಿದುಬಿಡುವುದಾಗಿ ಹೆದರಿಸಿದಳು. ಅವನು ಪ್ಯಾರೀಲಾಲನೆಂಬ ಒಬ್ಬ ಸಿಪಾಯಿಯೊಡನೆ ಅದನ್ನು ಕಳುಹಿಸಿದನು. ಅವಳೂ ಶ್ರೀಯೂ ಅವನೊಡನೆ ಕೋಟೆಯ ಬಾಗಿಲು ತೆಗೆಸಿಕೊಂಡು ಹೊರಕ್ಕೆ ಬಂದರು. ಅಲ್ಲಿ ಒಬ್ಬ ಅಜಾನುಬಾಹುವಾದ ವೀರಪುರಷನಿದ್ದನು. ಜಯಂತಿಯು ಅವನನ್ನು ನೋಡಿ, ‘ನೀನು ಸಾಹಸಿಯಾಗಿ ಕಾಣುತ್ತೀಯೆ; ನಿನಗೆ ಮದ್ದು ಗಂಡು ಕೊಡಿಸುತ್ತೇನೆ; ಈ ನಗರವನ್ನು ರಕ್ಷಿಸು!’ ಎಂದು ಕೇಳಿಕೊಂಡಳು; ಅವನು ಅವಳ ದಿವ್ಯ ತೇಜಸ್ಸನ್ನು ನೋಡಿ ಅವಳು ರಾಜ್ಯಲಕ್ಷ್ಮಿಯೇ ಇರಬೇಕೆಂದು ಒಪ್ಪಿಕೊಂಡನು. (೧೨-೧೩)</p>
<p> ಅವನು ಸೀತಾರಾಮ; ಮೊಗಲ ಬಾದಷಹನಿಂದ ಸನ್ನದು ಪಡೆದು ಈ ಸಂಜೆತಾನೇ ಹಿಂತಿರುಗಿ ಬಂದಿದ್ದನು; ಪರಿವಾರವನ್ನೆಲ್ಲಾ ಹಿಂದೆ ಬಿಟ್ಟು ತಾನು ವೇಷ ಮರಸಿಕೊಂಡು ನಗರದ ಸ್ಥಿತಿಯನ್ನು ತಿಳಿಯೋಣವೆಂದು ಮುಂದೆ ಬಂದಿದ್ದನು. ಆದರೆ ಕೋಟೆಯ ಬಾಗಿಲು ಹಾಕಿತ್ತು; ಆದ್ದರಿಂದ ಊರ ಹೊರಗೇ ಇರಬೇಕಾಯಿತು; ಅಲ್ಲಿ ಅವನು ಈ ಮೊದಲೇ ಒಂದು ಫಿರಂಗಿಯನ್ನು ಇಡಿಸಿದ್ದನು; ಏಕೆಂದರೆ ಎದುರಿಗೆ ಹೊಳೆ ಹಾಯುವ ಕಡುವು, ತಟ್ಟನೆ ಯಾರಾದರೂ ಶತ್ರುಗಳು ಎದುರುತೀರದಿಂದ ಹಾಯಲು ಬಂದರೆ ಅವರ ಮೇಲೆ ಪ್ರಯೋಗಿಸಲು ಇರಲೆಂದು. ಈಗ ಅದು ಪ್ರಯೋಜನಕ್ಕೆ ಬಂತು. ರಾತ್ರಿ ಸುಮಾರು ಐನೂರು ಜನ ಮುಸಲ್ಮಾನ ಸಿಪಾಯಿಗಳೂ ಐವತ್ತು ದೋಣಿಗಳನ್ನು ಏರಿ ಆಚೆ ತೀರದಲ್ಲಿ ಸಿದ್ಧವಾಗಿದ್ದರು. ಗಂಗಾರಾಮನು ಸೇನೆಯನ್ನು ತೆಗೆದುಕೊಂಡು ಹೋಗಲು ಸಿದ್ಧನಾದನು; ಆದರೆ ಶತ್ರುಗಳು ಹೊಳೆ ದಾಟಿ ಕೋಟೆಯ ಬಾಗಿಲಿಗೆ ಬಂದಮೇಲೆ, ಅವರೊಡನೆ ಯುದ್ಧಕ್ಕೆ ಹೋಗುವವನಂತೆ ಬಾಗಿಲು ತೆಗೆದು ಅವರನ್ನು ಒಳಗೆ ಬಿಡ ಬೇಕೆಂಬುದು ಅವನ ಉದ್ಧೇಶವಾಗಿತ್ತು. ಆದ್ದರಿಂದ ಚಂದ್ರಚೂಡನು ಅಸಹಾಯನಾಗಿದ್ದನು. ಈ ಸ್ಥಿತಿಯಲ್ಲಿ ಸೀತಾರಾಮನು ಫಿರಂಗಿಗೆ ಮದ್ದುಗುಂಡು ತುಂಬಿ ಹೊಡೆಯಲು ಸಿದ್ಧನಾದನು; ಬೆಳಗಾಗುತ್ತ ಬಂದಹಾಗೆ, ದೋಣಿಗಳು ಮುಂದೆ ಬರಲು, ಒಂದೊಂದಾಗಿ ಫಿರಂಗಿಯ ಗುಂಡಿನಿಂದ ಮುಳುಗಿದುವು. ಮುಸಲ್ಮಾನಸೈನಿಕರೂ ಬಂದೂಕಗಳಿಂದ ಗುಂಡಿನಮಳೆ ಸುರಿಸು ತ್ತಿದ್ದರು. ಸೀತಾರಾಮನು ಮರದಕೊಂಬೆಗಳನ್ನು ಮರೆಮಾಡಿಕೊಂಡು ಅಗೋಚರನಾಗಿ ಹೊಡೆಯುತ್ತಿದ್ದನು. ಆದ್ದರಿಂದ ಅವನಿಗೆ ಅಪಾಯವಾಗಲಿಲ್ಲ; ಆದರೆ ಗೋಲಂದಾಜ ಸೈನಿಕನು(ಪ್ಯಾರೀಲಾಲ್​) ಶತ್ರುವಿನ ಗುಂಡಿಗೆ ತುತ್ತಾಗಿದ್ದನು. ಚಂದ್ರ ಚೂಡನಿಗೂ ಗಂಗಾರಾಮನಿಗೂ ಗುಂಡುಗಳ ಸದ್ದುಕೇಳಿ ಆಶ್ಚರ್ಯವಾಯಿತು. ಗಂಗಾರಾಮನು ಇದೆಲ್ಲಾಯಾರ ಕೆಲಸವೆಂದು ನೋಡಿ ಅವನನ್ನು ಹಿಡಿದುತರಬೇಕೆಂದು ಸಿಪಾಯಿಗಳನ್ನು ಕಳುಹಿಸಿದನು. ಸೀತಾರಾಮನು ಮೈಯೆಲ್ಲಾ ಮಸಿಯಾಗಿ ಬಂದು ನಿಂತಾಗ ಚಂದ್ರಚೂಡನಿಗೆ ಪರಮಾನಂದವೂ ಗಂಗಾರಾಮನಿಗೆ ಪ್ರಾಣಭಯವೂ ಉಂಟಾಯಿತು. ಓಡಿಹೋಗುತ್ತಿದ್ದ ಅವನನ್ನು ಸೀತಾರಾಮನು ಹಿಡಿತರಿಸಿ ಬಂಧನದಲ್ಲಿಡಿಸಿದನು. ಅತ್ತ ಮೃಣ್ಮಯನು ಫೌಜುದಾರೀ ಸಿಪಾಯಿಗಳೊಡನೆ ಯುದ್ಧಮಾಡಿ ತೋರಾಬಖಾನನನ್ನು ಕೊಂದು ಜಯಪಡೆದನು. (೧೪-೧೬)</p>
<p> ಜಯಂತಿಯು ಸೀತಾರಾಮನನ್ನು ಕಾಣುವಂತೆ ಶ್ರೀಗೆ ಹೇಳಿದಳು. ಆದರೆ ಅವಳು ಅವನನ್ನು ಕೂಡಲೆ ನೋಡಲು ಒಪ್ಪಲಿಲ್ಲ; ಮನಸ್ಸು ತನ್ನ ವಶದಲ್ಲಿಲ್ಲದೆ ಹೋದರೆ ಅವನನ್ನು ನೋಡದೆಯೇ ದೇಶತ್ಯಾಗ ಮಾಡುವಂತೆ ಸಂಕಲ್ಪಿಸಿರುವುದಾಗಿ ಹೇಳಿದಳು. (೧೭)</p>
<p class="text-center">ತೃತೀಯ ಖಂಡ : ರಾತ್ರಿ-ಡಾಕಿನಿ</p>
<p> ರಮಾ ಅಂತಃಪುರದಲ್ಲಿ ಸೀತಾರಾಮನಿಗೆ ಸಂಗತಿಯನ್ನೆಲ್ಲಾ ನಡೆದದ್ದು ನಡೆದಂತೆ ತಿಳಿಸಿದಳು. ಸೀತಾರಾಮನಿಗೆ ಅವಳು ನಿರಪರಾಧಿನಿಯೆಂದೂ ಅವಳ ಅಪರಾಧಕ್ಕೆಲ್ಲಾ ಕಾರಣ ಅವಳ ಮಗನ ಮೇಲಣ ಪ್ರೀತಿಯೇ ಎಂದೂ ಗೊತ್ತಾಯಿತು. ಆದರೆ ಜನದ ಬಾಯಿ ಮುಚ್ಚಿಸುವಹಾಗಿರಲಿಲ್ಲ. ಆದ್ದರಿಂದ ಅವಳು ಜನದ ಮುಂದೆ ಬಹಿರಂಗವಾಗಿ ಸಂಗತಿಯನ್ನು ತಿಳಿಸಬೇಕೆಂದು ನಂದಾ ವಳನ್ನು ಒಪ್ಪಿಸಿದಳು. ಸೀತಾರಾಮನು ಬಹಿರಂಗವಾದ ದರ್ಬಾರನ್ನು ಕರೆದು ಅಲ್ಲಿ ಗಂಗಾರಾಮನ ವಿಚಾರಣೆಗೆ ಏರ್ಪಡಿಸಿದನು. ಗಂಗಾರಾಮನು ತಾನು ತಪ್ಪಿತಸ್ಥನಲ್ಲವೆಂದನು. ಚಂದ್ರಚೂಡನು ಸಾಕ್ಷ್ಯವಿತ್ತನು. ಗಂಗಾರಾಮನು ‘ಆ ಬ್ರಾಹ್ಮಣನಿಗೇನು ಗೊತ್ತು ಯುದ್ಧ? ನಾನು ಕೋಟೆಯೊಳಗೇ ಇದ್ದೆ; ದುರ್ಗನಾಶದಿಂದ ನನಗೇನು ಲಾಭ ಬರುತ್ತಿತ್ತು?’ ಎಂದನು. ಚಾಂದಶಹನು ಸಾಕ್ಷ್ಯವಿತ್ತನು. ಗಂಗಾರಾಮನು ‘ನಾನು ತೋರಾಬಖಾನನಲ್ಲಿಗೆ ಹೋಗಿದ್ದದ್ದು ನಿಜ; ಅವನನ್ನು ಮೋಸದಿಂದ ಎಳೆದು ತಂದು ಬಲಿಹಾಕೋಣವೆಂದಿದ್ದೆ!’ ಎಂದನು. ಪಹರೆಯವನು ಸಾಕ್ಷ್ಯವಿತ್ತನು. ಗಂಗಾ ರಾಮನು ‘ಇವನು ಮುರಳೆಯ ಅಣ್ಣನನ್ನು ಬಿಡುತ್ತಿದ್ದಿರಬಹುದು!’ ಎಂದನು. ಮುರಳೆಯು ಸಾಕ್ಷ್ಯವಿತ್ತಳು. ಗಂಗಾರಾಮನು ‘ಇವಳು ದುಷ್ಟಚರಿತ್ರೆಯವಳು; ಇವಳನ್ನು ಆಗಾಗ್ಗೆ ನಗರದಲ್ಲಿ ನೋಡಿ ದಂಡಿಸಿದ್ದೆ! ಇವಳ ಮಾತು ನಂಬತಕ್ಕದಲ್ಲ!’ ಎಂದನು. ಕೊನೆಗೆ ರಮಾ ಸಾಕ್ಷ್ಯವಿತ್ತಳು; ಗಂಗಾರಾಮನು ‘ರಾಣಿಯು ರಾತ್ರಿ ಯಾರನ್ನೋ ನೋಡುತ್ತಿದ್ದು, ತನ್ನ ತಪ್ಪನ್ನು ಮರಸಿಕೊಳ್ಳಲು ನನ್ನ ಮೇಲೆ ತಪ್ಪು ಹಾಕುತ್ತಿದ್ದಾಳೆ; ಹೆಂಗಸರು ಅವಿಶ್ವಾಸಿಗಳಾದಬಹುದು; ವಿಶ್ವಾಸಿ ಭೃತ್ಯರು ಎಂದಿಗೂ ದಾರಿಬಿಟ್ಟು ಹೋಗುವುದಿಲ್ಲ!’ ಎಂದನು. ಆಗ ಜಯಂತಿಯು ಎಲ್ಲಿಂದಲೋಬಂದು ತನ್ನ ತ್ರಿಶೂಲವನ್ನು ಅವನ ಎದೆಯ ಮೇಲೆ ಇಟ್ಟು ‘ಈಗ ಹೇಳು; ಸುಳ್ಳು ಹೇಳಿದರೆ ಇರಿದುಬಿಡುತ್ತೇನೆ!’ ಎಂದಳು. ಆಗ ಗಂಗಾರಾಮನು ಹೆದರಿ ತನ್ನ ಲೋಭ ಮೋಹ ದ್ರೋಹಗಳನ್ನೆಲ್ಲಾ ತಿಳಿಸಿದನು. ಎಲ್ಲರೂ ಬೆರಗಾಗಿ ನೋಡುತ್ತಿರಲು, ಜಯಂತಿಯು ಬಂದ ದಾರಿ ಹಿಡಿದು ಹೊರಟುಹೋದಳು. ಅವನನ್ನು ಶೂಲಕ್ಕೆ ಹಾಕಿಸಬೇಕೆಂದೂ, ಮುರಳೆಗೆ ಮುಂಡನ ಮಾಡಿಸಿ ಊರಹೊರಕ್ಕೆ ಅಟ್ಟಿಬಿಡಬೇಕೆಂದೂ ಸೀತಾರಾಮನು ಶಿಕ್ಷೆ ವಿಧಿಸಿದನು. ಅಂದಿನ ರಾತ್ರಿ ಅಂತಃಪುರಕ್ಕೆ ಹೋದರೆ ಅಲ್ಲಿ ಜಯಂತಿ ಕಾಣಿಸಿಕೊಂಡು ಗಂಗಾರಾಮನ ಪ್ರಾಣ ಉಳಿಸಬೇಕೆಂದು ಬೇಡಿಕೊಳಡಳು. ಶ್ರೀಯನ್ನು ತಂದುಕೊಟ್ಟರೆ ಅವನ ಪ್ರಾಣ ಉಳಿಸುವುದಾಗಿ ಸೀತಾರಾಮನು ಹೇಳಿದನು. ಅವಳು ಒಪ್ಪಿದಳು. (೧-೫)</p>
<p> ಗಂಗಾರಾಮನಿಗೆ ಕಾರಾಗೃಹದಿಂದ ಕೂಡಲೆ ಬಿಡುಗಡೆಯಾಯಿತು. ಅಂದಿನರಾತ್ರಿಯೇ ಸೀತಾರಾಮನು ನಂದಳನ್ನು ರಮೆಯ ಯೋಗಕ್ಷೇಮ ನೋಡಿಕೊಳ್ಳುವುದಕ್ಕೆಂದು ಕಳುಹಿಸಿ ಒಬ್ಬನೇ ಇರುವಾಗ ಶ್ರೀಯು ಅವನ ಮುಂದೆ ಭೈರವೀ ವೇಷದಲ್ಲಿ ಕಾಣಿಸಿಕೊಂಡಳು. ಒಬ್ಬರ ಸಂಗತಿಯನ್ನು ಮತ್ತೊಬ್ಬರು ತಿಳಿದುಕೊಂಡಾದಮೇಲೆ ಸೀತಾರಾಮನು ಐದು ವರ್ಷಗಳಿಂದ ಶ್ರೀಯನ್ನು ಹುಡುಕುತ್ತಿದ್ದನೆಂದೂ ಈಗ ಅವಳು ಅವನ ರಾಣಿಯಾಗಬೇಕೆಂದೂ ಬಯಸಿದನು. ಶ್ರೀಯು ತಾನು ಸರ್ವಕರ್ಮ ಪರಿತ್ಯಾಗ ಮಾಡಿದ ಸಂನ್ಯಾಸಿನಿಯೆಂದೂ ತನ್ನಿಂದ ಅವನಿಗೆ ಸುಖವಾಗುವಂತಿಲ್ಲವೆಂದೂ ಹೇಳಿದಳು; ತಾನು ಪ್ರತ್ಯೇಕವಾದ ಒಂದು ಮನೆಯಲ್ಲಿರುವುದಾಗಿಯೂ, ಅವನ ಚಿತ್ತ ಶುದ್ಧಿಯಾಗುವವರೆಗೂ ಕಾವಿಬಟ್ಟೆಯನ್ನೇ ಧರಿಸುವುದಾಗಿಯೂ, ಬಲವಂತಪಡಿಸಿದರೆ ತನ್ನಹತ್ತಿರ ಸದಾ ಸಿದ್ಧವಾಗಿರುವ ವಿಷವನ್ನು ತಿಂದು ಪ್ರಾಣಬಿಡುವುದಾಗಿಯೂ ಖಂಡಿತವಾಗಿ ತಿಳಿಸಿಬಿಟ್ಟಳು. ಆದ್ದರಿಂದ ಸೀತಾರಾಮನು ಅವಳನ್ನು ‘‘ಚಿತ್ತವಿಶ್ರಾಮ’’ವೆಂಬ ಒಂದು ಸಣ್ಣ ಪ್ರಮೋದಭವನ ದಲ್ಲಿರಿಸಿದನು. ಅಲ್ಲಿಗೆ ಮತ್ತಾರಿಗೂ ಪ್ರವೇಶವಿರಲಿಲ್ಲ. ಅವನು ಮಾತ್ರ ಆಗಾಗ್ಗೆ ಬಂದು ಅವಳನ್ನು ನೋಡಿ ಮಾತನಾಡಿ ಕೊಂಡು ಹೋಗುತ್ತಿದ್ದನು. ಅವಳು ಹುಲಿಯ ಚರ್ಮದ ಮೇಲೆ ದೂರ ಕುಳಿತು ಮಾತನಾಡುತ್ತಿದ್ದಳು. ಕ್ರಮೇಣ ಅವನು ಹೋಗಿಬರುವುದು ಹೆಚ್ಚಾಯಿತು; ಊಟತಿಂಡಿಗಳು ಅಲ್ಲೇಆಗುತ್ತಿದ್ದುವು. ರಾತ್ರಿಅಲ್ಲಿಯೇ ಇರುವಂತಾಯಿತು. ಆದರೆ ಪ್ರತ್ಯೇಕ ವಾಗಿ ಮಲಗಬೇಕು; ಕೊನೆಗೆ ‘ಚಿತ್ತವಿಶ್ರಾಮ’ವೇ ಅವನ ವಸತಿಯಾಗಿ ಅರಮನೆಯೇ ಅಪರೂಪವಾಯಿತು. ಆದ್ದರಿಂದ ಅವನ ರಾಜಕಾರ್ಯಗಳೆಲ್ಲವೂ ಹಿಂದೆಬಿದ್ದುವು. ಚಂದ್ರಚೂಡನೂ ಮೃಣ್ಮಯನೂ ರಾಜಕಾರ್ಯಗಳನ್ನು ನಡಸುತ್ತಿದ್ದರು. (೬-೧೦)</p>
<p> ಗಂಗಾರಾಮನ ವಿಚಾರಣೆಯಲ್ಲಿ ರಮಾ ಸಾಕ್ಷ್ಯಕೊಟ್ಟು ಮುಗಿದಕೂಡಲೆ ಕುಸಿದು ಬಿದ್ದು ಮೂರ್ಛೆಹೋದಳು. ಅಂದಿನಿಂದ ಹಾಸಿಗೆಹಿಡಿದು ಮಲಗಿದಳು. ಔಷಧವನ್ನು ತೆಗೆದುಕೊಳ್ಳಲಿಲ್ಲ; ಅದು ನಂದಳಿಗೆ ತಿಳಿದು ಔಷಧ ತೆಗೆದುಕೊಳ್ಳ ಬೇಕೆಂದು ಬಲವಂತಪಡಿಸಿದಳು. ಸೀತಾರಾಮನು ಬಂದು ಕೊಟ್ಟರೆ ತಾನು ತೆಗೆದುಕೊಳ್ಳುವುದಾಗಿ ಅವಳು ಉತ್ತರ ಕೊಟ್ಟಳು. ಆದರೆ ಈಗ ಸೀತಾರಾಮನು ಅರಮನೆಗೆ ಬರುವುದೇ ಅಪರೂಪವಾಗಿತ್ತು. ಹಾಗೆ ಬಂದಾಗ ಅವನನ್ನು ಬಲವಂತವಾಗಿ ಹಿಡಿದು, ರಮೆಯು ಮೃತ್ಯುಶಯ್ಯೆಯಲ್ಲಿದ್ದಾಳೆಂದು ಹೇಳೀ ಅವನನ್ನು ರಮೆಯಲ್ಲಿಗೆ ಕರೆತಂದಳು. ರಮೆಯು ಅಳುತ್ತಅಳುತ್ತ, ಅಳುತ್ತಿದ್ದ ತನ್ನ ಮಗನನ್ನು ಗಂಡನಿಗೆ ಒಪ್ಪಿಸಿದಳು. ‘ಇವನನ್ನು ದೊಡ್ಡ ರಾಣಿಗೆ ಒಪ್ಪಿಸಿ ಹೋಗಬೇಕೆಂದಿದ್ದೆ; ಆದರೆ ಹಾಗೆ ಮಾಡದೆ ನಿಮಗೆ ಒಪ್ಪಿಸಿದ್ದೇನೆ. ತಾಯಿಯ ತಪ್ಪಿಗಾಗಿ ಮಗುವನ್ನು ಬಿಡಬೇಡಿ; ಇದೇ ನನ್ನ ಕಡೆಯ ಪ್ರಾರ್ಥನೆ!’ ಎಂದು ಅವನಿಗೆ ನಮಸ್ಕರಿಸಿ ಪ್ರಾಣಬಿಟ್ಟಳು. (೧೧-೧೨)</p>
<p> ರಮೆಯು ಸತ್ತುಹೋದಮೇಲೆ ಸೀತಾರಾಮನಿಗೆ ಪಶ್ಚಾತ್ತಾಪವಾಯಿತು. ಅವಳನ್ನು ಅವನು ನಿಜವಾಗಿ ಪ್ರೀತಿಸುತ್ತಿ ದ್ದನು; ನಂದಳಿಗಿಂತಲೂ ಹೆಚ್ಚಾಗಿಪ್ರೀತಿಸುತ್ತಿದ್ದನು.ಆದ್ದರಿಂದ ಮನಸ್ಸಮಾಧಾನಕ್ಕಾಗಿ ನಂದಳಲ್ಲಿಗೆ ಹೋಗಲು,ಮನನೊಂದಿದ್ದ ಅವಳು, ‘ರಮೆಯಸಾವಿಗೆ ನೀನೇಕಾರಣ!’ ಎಂದಳು. ಸೀತಾರಾಮನ ಕೋಪಾಗ್ನಿಗೆ ಎಣ್ಣೆಹುಯ್ದಂತಾಯಿತು. ಚಂದ್ರಚೂಡ ನನ್ನು ನೋಡಲುಹೋದಾಗ, ಅವನು ‘ನೀನು ಗಮನ ಕೊಡದಿದ್ದರೆ, ಚಿಕ್ಕರಾಣಿಯೇ ಏಕೆ, ರಾಜ್ಯವೂ ಹೋಗುತ್ತದೆ!’ ಎಂದು ಆಕ್ಷೇಪಿಸಿದನು. ದೇಶವೆಲ್ಲವೂ ಸೀತಾರಾಮನು ಒಬ್ಬ ಡಾಕಿನಿಯ ವಶವಾಗಿಬಿಟ್ಟಿದ್ದನೆಂದು ತಿಳಿದುಕೊಂಡಿತ್ತು. ಅವಳು ಶ್ರೀಯೆಂಬುದು ಗೊತ್ತಿರಲಿಲ್ಲ. ಆಡಳಿತಕ್ಕೆ ಹಣವಿಲ್ಲದೆಹೋಯಿತು. ಆದ್ದರಿಂದ ಚಂದ್ರಚೂಡನು ಸೀತಾರಾಮನನ್ನು ಬಲವಂತ ವಾಗಿ ಹಿಡಿದು ದರ್ಬಾರಿನಲ್ಲಿ ಕೂರಿಸಿ ಕಾಗದಪತ್ರಗಳನ್ನು ಸುನಾವಣೆ ಮಾಡಿದನು. ಸೀತಾರಾಮನು ಅಪರಾಧಿಗಳೆಲ್ಲರನ್ನೂ ಶೂಲಕ್ಕೆ ಹಾಕುವಂತೆ ಆಜ್ಞೆ ಮಾಡಿದನು. ಹಲವರು ಆ ಶಿಕ್ಷೆ ಅನುಭವಿಸಿದರು. ಮಿಕ್ಕವರು ದೇಶಬಿಟ್ಟು ತಲೆತಪ್ಪಿಸಿಕೊಂಡು ಹೋದರು. ನಗರದಲ್ಲಿ ಹಾಹಾಕಾರ ಹುಟ್ಟಿತು. ಆದರೆ ಇದರಿಂದ ಆದಾಯ ಹೆಚ್ಚಲಿಲ್ಲ; ಬರುವ ಕಂದಾಯ ಕೌಳಿಗೆಗಳು ಸರಿಯಾಗಿಬರದೆ, ಸೈನಿಕರಿಗೆ ಸಂಬಳಕೊಡದೆ ಅವರು ಕೆಲಸಬಿಟ್ಟು ಹೋದರು. ಆದ್ದರಿಂದ ಸೀತಾರಾಮನು ಬಾಕಿದಾರರನ್ನೂ ತಹಸೀಲ್​ದಾರರನ್ನೂ ಸೆರೆಯಲ್ಲಿಡಿಸಿದನು. ದೊಡ್ಡಮನೆಗಳೆಲ್ಲಾ ಸೆರೆಮನೆಗಳಾಗಬೇಕಾಯಿತು. ಅಂದುರಾತ್ರಿ ಬಹಳ ಹೊತ್ತಿನ ವರೆಗೆ ಚಂದ್ರಚೂಡನಿಗೂ ಸೀತಾರಾಮನಿಗೂ ಚರ್ಚೆಯಾದ್ದರಿಂದ ಸೀತಾರಾಮನು ಅಂದು ‘ಚಿತ್ತವಿಶ್ರಾಮ’ಕ್ಕೆ ಹೋಗಲಾಗ ಲಿಲ್ಲ. (೧೩-೧೫)</p>
<p> ಆವೊತ್ತಿನ ರಾತ್ರಿಯೇ ಜಯಂತಿಯು ‘ಚಿತ್ತವಿಶ್ರಾಮ’ದಲ್ಲಿ ಶ್ರೀಯನ್ನು ಕಂಡಳು. ಅವಳನ್ನು ಒಳಗೆ ಬಿಡದಿದ್ದರೆ ಏನಾಗುವುದೋ ಎಂದು ಹೆದರಿ ಕಾವಲಿನವರು ಅವಳನ್ನು ಒಳಗೆ ಬಿಟ್ಟರು. ರಾಜ್ಯದ ಅಶಾಂತಿ ಅವ್ಯವಸ್ಥೆಗಳು ಅವಳಿಗೆ ಗೊತ್ತಾಗಿದ್ದವು. ಶ್ರೀಯು ರಾಜಧಾನಿಯಲ್ಲಿ ರಾಜಮಹಷಿಯಾಗಿದ್ದು ರಾಜನನ್ನು ಅವನ ಧರ್ಮದಲ್ಲಿ ಇರಿಸಬೇಕೆಂದು ಜಯಂತಿ ಸೂಚಿಸಿದಳು. ಅವಳು ‘ನಾನು ರಾಣೀಕರ್ತವ್ಯವನ್ನು ಕಲಿಯಲಿಲ್ಲ; ನನ್ನ ಅದೃಷ್ಟ ವನವಾಸದಲ್ಲಿ ಸಂನ್ಯಾಸವನ್ನು ಅಭ್ಯಾಸ ಮಾಡುವುದಾಗಿತ್ತು. ಈಗ ರಾಜನನ್ನು ಹಗಲೂ ರಾತ್ರಿಯೂ ನೋಡಿ ನಾನು ಗೃಹಿಣಿ, ಅವನ ಧರ್ಮಪತ್ನಿ ಎನ್ನಿಸುತ್ತದೆ; ಆದ್ದರಿಂದ ಇದನ್ನೆಲ್ಲಾ ಬಿಟ್ಟು ಓಡಿಹೋಗುವುದೊಂದೇ ದಾರಿ’ ಎಂದಳು. ಜಯಂತಿಯು ‘ಹಾಗಾದರೆ ನಿನ್ನ ಭೈರವೀವೇಷದಲ್ಲಿ ನನ್ನ ತ್ರಿಶೂಲವನ್ನು ಹಿಡಿದು ರಾಜಪುರೋಹಿತನಲ್ಲಿಗೆ ಹೋಗು; ಅವನು ನನ್ನಶಿಷ್ಯ; ನನ್ನ ತ್ರಿಶೂಲವನ್ನು ನೋಡಿದ ಕೂಡಲೆ ನೀನು ಹೇಳಿದಂತೆ ನಡಸುತ್ತಾನೆ. ನಿನ್ನನ್ನು ರಾಜಧಾನಿಯಲ್ಲಿಯೇ ಗೋಪ್ಯವಾಗಿ ಇಟ್ಟಿರುವಂತೆ ತಿಳಿಸು’ ಎಂದಳು ಅದರಂತೆ ಶ್ರೀಯು ಹೊರಹೊರಟಳು. ಅವಳನ್ನು ಕಾವಲವರು ಅಡ್ಡಿಪಡಿಸಲಿಲ್ಲ. (೧೬)</p>
<p> ಶ್ರೀಯು ತಪ್ಪಿಸಿಕೊಂಡು ಹೋದಳೆಂದು ತಿಳಿದು ಸೀತಾರಾಮನು ಚಿತ್ತವಿಶ್ರಾಮದ ಆಳುಕಾಳು ಕಾವಲುಗಾರ ಎಲ್ಲರನ್ನೂ ಸೆರೆಯಲ್ಲಿಡಿಸಿದನು. ಅವಳನ್ನು ಹುಡುಕಲು ಜನರನ್ನು ಕಳುಹಿಸಿದನು; ಅವರು ಏನೂ ಗೊತ್ತಾಗದೆ ಹಿಂತಿರುಗಲು ಅವರನ್ನು ಸೆರೆಯಲ್ಲಿಡಿಸಿದನು. ಇದನ್ನು ಕಂಡು ಅರಮನೆಯ ನೌಕರರು ಹೆದರಿ ಓಡಿಹೋದರು. ಪ್ರಜೆಗಳೂ ಅನೇಕರು ಊರುಬಿಟ್ಟರು. ಜಯಂತಿಯು ಬಂದು ನಿರಪರಾಧಿಗಳನ್ನು ಶಿಕ್ಷಿಸಬಾರದೆಂದೂ, ಶ್ರೀಯಿಂದ ರಾಜ್ಯಕ್ಕೆ ಅಮಂಗಳವಾಗು ತ್ತಿದ್ದದ್ದರಿಂದ ತಾನೇ ಅವಳನ್ನು ಬಿಡುಗಡೆ ಮಾಡಿ ಕಳುಹಿಸಿದಳೆಂದೂ ಶಿಕ್ಷಿಸಬೇಕಾದರೆ ತನ್ನನ್ನು ಶಿಕ್ಷಿಸಬಹುದೆಂದೂ ತಿಳಿಸಿದಳು. ರಾಜನು ಅವಳನ್ನು ಸೆರೆಯಲ್ಲಿಡಿಸಿ, ಮೂರು ದಿನಗಳೊಳಗೆ ಶ್ರೀಯು ಸಿಕ್ಕದಿದ್ದರೆ ಜಯಂತಿಯನ್ನು ಬೆತ್ತಲೆ ನಿಲ್ಲಿಸಿ ಚಂಡಾಲನಿಂದ ಛಡಿ ಏಟು ಹೊಡಿಸುವುದಾಗಿ ಹೇಳಿದನು. ಶ್ರೀಯು ಸಿಕ್ಕಲಿಲ್ಲವಾಗಿ ನಾಲ್ಕನೆಯ ದಿನ ಜಯಂತಿಯ ಶಿಕ್ಷೆಗೆ ಸಿದ್ಧವಾಯಿತು. ಅದನ್ನು ನೋಡಲು ಅಗಾಧವಾದ ಜನಸಂದಣಿ ಸೇರಿತು. ಕೋಟೆಯಮಧ್ಯೆ ಒಂದು ಎತ್ತರವಾದ ಅಟ್ಟಣೆಯ ಮೇಲೆ ಕರಾಳಸ್ವರೂಪಿನ ಚಂಡಾಲನೊಬ್ಬನು ಬೆತ್ತಹಿಡಿದು ನಿಂತಿದ್ದನು. ರಾಜನು ಬಂದಕೂಡಲೆ ಆಳುಗಳು ಜಯಂತಿಯನ್ನು ಮಂಚದಮೇಲೆ ತಂದುನಿಲ್ಲಿಸಿದರು. ಜನರು ಜಯಘೋಷ ಮಾಡಿದರು. ಚಂಡಾಲನ ಕೈಯಲ್ಲಿದ್ದ ಬೆತ್ತವು ಬಿದ್ದು ಹೋಯಿತು. ರಾಜನು ‘ಏನು ನೋಡುತ್ತಿದ್ದೀಯೆ? ಬಟ್ಟೆಯನ್ನು ಸೆಳೆದುಹಾಕಿ ಏಟುಬಿಗಿ!’ ಎಂದು ಗರ್ಜಿಸಿದನು. ಆಗ ಚಂದ್ರ ಚೂಡನು ಬಂದು ಕೈಮುಗಿದು ‘ಮಹಾರಾಜ! ನಾನು ಎಂದೂ ಏನೂ ಕೇಳಿದವನಲ್ಲ; ಇಂದು ಕೇಳುತ್ತೇನೆ-ಇವಳನ್ನು ಬಿಟ್ಟುಬಿಡು!’ ಎಂದು ಪ್ರಾರ್ಥಿಸಿದನು. ರಾಜನು ತಿರಸ್ಕರಿಸಿದನು. ಚಂಡಾಲನು ಮತ್ತೆ ಬೆತ್ತವನ್ನು ಹಿಡಿದು ಹೊಡೆಯಲಾರದೆ ನಿಂತುಬಿಟ್ಟನು. ಜಯಂತಿಯು ತಾನೆ ಬೆತ್ತದಿಂದ ತನ್ನ ಎಡಗೈಮೇಲೆ ಸ್ಥಿರಳಾಗಿ ಹೊಡೆದು ಕೊಂಡಳು. ಛಿಲ್ಲನೆ ರಕ್ತಬಂತು. ಅದನನು ನೋಡಿ ಚಂಡಾಲನು ಗಾಬರಿಗೊಂಡು ಮಂಚದಿಂದ ಇಳಿದು ಓಡಿಹೋಗಿ ಬಿಟ್ಟನು. ರಾಜನು ಒಬ್ಬ ಮುಸಲ್ಮಾನ ಕಟುಕನನ್ನು ಕರಸಿದನು. ಅವನು ಅವಳ ಸೀರೆಯನ್ನು ಹಿಡಿದೆಳೆದನು. ಆಗ ಅವಳು ‘ಈಗ ನಾನು ರಾಜಾಜ್ಞೆಯನ್ನು ಪಾಲಿಸುತ್ತೇನೆ; ಅಸತೀಪುತ್ರರು ಏನಾದರೂ ಮಾಡಿಕೊಳ್ಳಲಿ; ನಾನು ಅವರನ್ನು ಮನುಷ್ಯರೆಂದೇ ಭಾವಿಸುವುದಿಲ್ಲ!’ ಎಂದಳು. ಅವಳ ಕಣ್ಣಲ್ಲಿನೀರುಬಂತು. ಅವಳು ಹೆಣ್ಣಜನ್ಮವನ್ನು ಧಿಕ್ಕರಿಸಿ ‘ಪ್ರಭು! ಈ ಹೆಣ್ಣು ಜನ್ಮವನ್ನು ಏಕೆ ಕೊಟ್ಟೆ!’ ಎಂದು ದೇವರಲ್ಲಿ ಮೊರೆಯಿಟ್ಟಳು. ಇಷ್ಟು ಹೊತ್ತೂ ಕಟುಕನು ಅವಳ ಬಟ್ಟೆ ಹಿಡಿದು ಎಳೆಯುತ್ತಲೇ ಇದ್ದನು. ಜನರಲ್ಲಿ ಹಾಹಾಕಾರವೆದ್ದಿತು. ಆಗ ಮಹಾರಾಣಿ ನಂದಳು ಪೌರಸ್ತ್ರೀಯರೊಡನೆ ನುಗ್ಗಿಬಂದು ಅವಳನ್ನು ಸುತ್ತುವರಿದಳು. ರಾಜನು ‘ಇದೇನುಮಹಾರಾಣಿ?’ ಎಂದು ಗದರಿಸಿದನು. ಅವಳು ‘ನನಗೆ ಗಂಡ ಮಕ್ಕಳಿದ್ದಾರೆ; ನಾನು ಈ ಪಾಪವನ್ನು ನಡೆಯಗೊಡಲಾರೆ!’ ಎಂದಳು. ಜನರು ದೊಂಬಿ ಎದ್ದು ಕಟುಕನನ್ನು ಓಡಿಸಿದರು. ನಂದಳು ಜಯಂತಿಯನ್ನು ಅಂತಃಪುರಕ್ಕೆ ಕರೆದುಕೊಂಡು ಹೋದಳು. ಆದರೆ ಅವಳು ಅಲ್ಲಿ ತುಂಬ ಹೊತ್ತಿರಲಿಲ್ಲ; ನಂದಳನ್ನು ಆಶೀರ್ವದಿಸಿ ‘ಸಂನ್ಯಾಸಿನಿಗೆ ರಾಜನಗರವು ಸ್ಥಾನವಲ್ಲಮ್ಮ!’ ಎಂದು ಹೇಳಿ ಹೊರಟುಹೋದಳು. (೧೭-೧೮)</p>
<p> ಸೀತಾರಾಮನು ಚಿತ್ತವಿಶ್ರಾಮಕ್ಕೆ ಹೋಗಿ ಅಲ್ಲಿ ಒಬ್ಬನೇ ವಾಸವಾಗಿರತೊಡಗಿದನು. ಅವನಿಗೆ ಎಲ್ಲರಮೇಲೂ-ವಿಶೇಷವಾಗಿ ಶ್ರೀಯಮೇಲೆ-ತಡೆಯಲಾರದಷ್ಟು ಕೋಪ. ಅವನು ಕೆಲವು ನೀಚಜನರನ್ನು ಹಿಡಿದು ರಾಜ್ಯದಲ್ಲಿ ಕಂಡಕಂಡ ಸುಂದರಿಯರನ್ನೆಲ್ಲಾ ಕರೆದು ತನ್ನಿ ಎಂದು ಆಜ್ಞಾಪಿಸಿದನು. ಅವರು ದುಡ್ಡಿನ ಆಸೆ ತೋರಿಸಿಯೋ, ಬಲವಂತಪಡಿಸಿಯೋ ಹೆಂಗಸರನ್ನು ಎಳೆದು ತಂದರು. ರಾಜ್ಯದಲ್ಲೆಲ್ಲಾ ತುಂಬ ಹಾಹಾಕಾರವೆದ್ದಿತು. ಇದನ್ನು ಕೇಳಿ ಚಂದ್ರಚೂಡನು ಕಾಶಿಗೂ ಚಾಂದಶಾಹ ಫಕೀರನು ಮೆಕ್ಕಾಕ್ಕೂ ಹೊರಟುಹೋದರು. (೧೯)</p>
<p> ಜಯಂತಿಯು ಶ್ರೀಯನ್ನು ಕಂಡು ಪತಿಸೇವೆ ಅವಳ ಧರ್ಮವೆಂದು ಅವಳನ್ನು ಹಿಂತಿರುಗಿ ಕರೆತಂದಳು. ಈ ಮಧ್ಯೆ ಮುಸಲ್ಮಾನ ಸೇನೆ ಮಹಮ್ಮದ್​ಪುರವನ್ನು ಮುತ್ತುವುದಕ್ಕೆ ಬಂತು. ಈಗ ಗುಪ್ತಚಾರರಿಲ್ಲದ್ದರಿಂದ ಮುಂಚಿತವಾಗಿ ವರ್ತಮಾನ ತಿಳಿಯುವುದಕ್ಕೆ ಅವಕಾಶವಿರಲಿಲ್ಲ. ಆದ್ದರಿಂದ ಯಾವ ಸಿದ್ಧತೆಯೂ ಇರಲಿಲ್ಲ. ಮೃಣ್ಮಯನು ಸಂಗತಿಯನ್ನು ತಿಳಿಯಲೋಸುಗ ಒಬ್ಬನೇ ಕುದುರೆ ಹತ್ತಿ ಹೋಗಲು ಅವನು ಶತ್ರುಸಿಪಾಯಿಗಳ ಗುಂಡಿಗೆ ತುತ್ತಾದನು. ಈ ವರ್ತಮಾನವು ಚಿತ್ತವಿಶ್ರಾಮದಲ್ಲಿದ್ದ ಸೀತಾರಾಮನಿಗೆ ತಿಳಿಯಿತು. ಅವನು ತನ್ನಸುತ್ತ ಇದ್ದ ಸುಂದರಿಯರನ್ನೆಲ್ಲಾ ಓಡಿಸಿ ಕುದುರೆ ಹತ್ತಿ ಬಂದು ನೋಡಲು ಶತ್ರುಸೇನೆ ಇನ್ನೂ ಕೋಟೆಯನ್ನು ಮುತ್ತಿರಲಿಲ್ಲ. ಆದ್ದರಿಂದ ಮೊದಲು ಕೋಟೆಯಬಾಗಿಲನ್ನು ಭದ್ರಪಡಿಸಿ ಸುತ್ತಲೂ ನೋಡಲು ಐವತ್ತುಜನಕೂಡ ತನ್ನ ಸಿಪಾಯಿಗಳು ದೊರಕುವಂತಿರಲಿಲ್ಲ. ಒಬ್ಬಿಬ್ಬರು ವಯಸ್ಸಾದ ದಾಸದಾಸಿಯರು ಹೊರತು ಎಲ್ಲರೂ ಓಡಿಹೋಗಿದ್ದರು. ಅನಂತರ ಅಂತಃಪುರಕ್ಕೆ ಹೋಗಿ ನಂದಳಿಗೆ ಹೇಳಿ, ಶಸ್ತ್ರಾಸ್ತ್ರ ಸಜ್ಜಿತನಾಗಿ ದುರ್ಗದ ಬಾಗಿಲಹತ್ತಿರಕ್ಕೆ ಬರುತ್ತಿದ್ದಾಗ, ಜಯಂತಿಯನ್ನು ಶಿಕ್ಷೆಗಾಗಿನಿಲ್ಲಿಸಿದ್ದ ವೇದಿಕೆಯ ಮೇಲೆ ಇಬ್ಬರು ಭೈರವಿಯರು ಕುಳಿತಿದ್ದದ್ದನ್ನು ಕಂಡನು. ಅವರನ್ನು ಕಂಡು ಸ್ವಲ್ಪಹೆದರಿಕೆಯೇ ಆಯಿತು. ಜಯಂತಿಯು ನಕ್ಕಳು. ಶ್ರೀಯು ಗಂಡನಲ್ಲಿ ತಾನು ತಪ್ಪು ಮಾಡಿದ್ದ ಳೆಂಬುದು ಈಗ ತಮ್ಮ ಮೃತ್ಯುಸಮಯದಲ್ಲಿ ಗೊತ್ತಾಯಿತೆಂದು ಹೇಳಿ ಅವನಿಗೆ ನಮಸ್ಕರಿಸಿದಳು; ತಾನು ಸಂನ್ಯಾಸಿನಿಯಲ್ಲ ವೆಂದಳು;ಅವನ ಕ್ಷಮೆಬೇಡಿದಳು. ಅವನು ನೀನೇನನ್ನ ರಾಣೀಎಂದನು; ಜಯಂತಿಯು ಆಶೀರ್ವದಿಸಿದಳು. ಸೀತಾರಾಮನು ಅವಳ ಕ್ಷಮೆಬೇಡಿದನು. ನಂದಾ ರಮಾರ ಮಕ್ಕಳರಕ್ಷಣೆಗೆ ಏನಾದರೂ ದಾರಿಮಾಡಬೇಕೆಂದು ಶ್ರೀಯುಕೇಳಿದಳು. ಎಲ್ಲವೂ ನಿರಾಶೆಯಾಗಿದ್ದಾಗ ಸೀತಾರಾಮನಿಗೆ ದೇವರಮೇಲೆ ಮನಸ್ಸುಹೋಯಿತು. ಶ್ರೀಯೂ ಜಯಂತಿಯೂ ಆ ವೇದಿಕೆಯ ಮೇಲೆಯೇ ಮೊಣಕಾಲೂರಿ ‘‘ತ್ವಮಾದಿದೇವಃ...’’ಎಂದು ಉಳಿದಿದ್ದ ಸುಮಾರು ಐವತ್ತುಜನ ಯುವಕಸಿಪಾಯಿಗಳು ತಮ್ಮ ತಮ್ಮಲ್ಲೇ ಆಲೋಚನೆನಡಸಿ ಸಶಸ್ತ್ರರಾಗಿ ಕುದುರೆಹತ್ತಿ ಸೀತಾರಾಮನ ಸಹಾಯಕ್ಕೆಬಂದರು. ಅವನು ಅವರನ್ನು ಸೂಚೀ ವ್ಯೂಹವಾಗಿ ನಿಲ್ಲಿಸಿ, ಅಂತಃಪುರದಿಂದ ನಂದಳನ್ನೂ ಮಕ್ಕಳನ್ನೂ ಕರೆತಂದು ಅವರನ್ನು ಸೂಚೀವ್ಯೂಹದ ಕಣ್ಣಿನಲ್ಲಿ ನಿಲ್ಲಿಸಿ ತಾನು ಮೊನೆಯಲ್ಲಿ ನಿಂತನು. ಶ್ರೀಯೂ ಜಯಂತಿಯೂ ತ್ರಿಶೂಲಗಳನ್ನು ಹಿಡಿದು ಅವನಮುಂದೆ ಜಯಜಯಕಾರ ಮಾಡುತ್ತ ಮುಂದುವರಿದರು. ಸೀತಾರಾಮನು ಅವರನ್ನು ಒಡಗೊಂಡು ಬಂದು ಕೋಟೆಯಬಾಗಿಲ ಅಗಳಿಯನ್ನು ತೆಗೆದನು. ಹೊರಗೆ ಕಾದುನಿಂತಿದ್ದ ಮುಸಲ್ಮಾನಸೇನೆಯು ಒಳಕ್ಕೆ ನುಗ್ಗಿತು. ಆದರೆ ಮುಂದೆ ತ್ರಿಶೂಲ ಹಿಡಿದು ಬಂದ ಭೈರವಿಯರನ್ನು ಕಂಡುಹಿಮ್ಮೆಟ್ಟಿತು. ವ್ಯೂಹವು ಮುಂದೆಮುಂದೆ ಹೋಯಿತು. ಶತ್ರು ಸೇನೆಯು ಅವರನ್ನು ಲಕ್ಷಿಸದೆ ಲೂಟಿಗಾಗಿ ಊರೊಳಗೆ ನುಗ್ಗಿತು. ಮುಸಲ್ಮಾನ ಸೇನಾಪತಿಯು ಸೀತಾರಾಮನನ್ನು ತಡೆಯಲು ಒಂದು ಫಿರಂಗಿಯನ್ನು ಅವನ ವ್ಯೂಹದ ಮುಂದೆ ತಂದು ನಿಲ್ಲಿಸಿದನು. ಶ್ರೀಯೂ ಜಯಂತಿಯೂ ಮುಂದೆ ಬಂದರು. ಶ್ರೀಯು ಫಿರಂಗಿಯ ಮುಂದೆ ಎದೆಯೊಡ್ಡಿ ನಿಂತಳು. ಅವಳನ್ನು ಕಂಡು ಫಿರಂಗಿ ಹಾರಿಸಬೇಕಾಗಿದ್ದ ಗೋಲಂದಾಜನು ಕೈಯಲ್ಲಿದ್ದ ಬತ್ತಿಯನ್ನು ಕೆಳಕ್ಕೆಹಾಕಿ ದೂರನಿಂತನು. ಆಗ ಸೀತಾರಾಮನು ಅವನನ್ನು ಕತ್ತರಿಸಿ ಫಿರಂಗಿಯನ್ನು ತನ್ನವಶಕ್ಕೆ ತೆಗೆದುಕೊಂಡು ಪ್ರಯೋಗಿಸಿ ಎದುರಿಗಿದ್ದ ಸೇನೆಯನ್ನು ಚಲ್ಲಾಪಿಲ್ಲಿ ಮಾಡಿದನು. ಸೂಚೀವ್ಯೂಹ ಮುಂದುವರಿಯಿತು; ಹೆಂಗಸರು ಮಕ್ಕಳು ಮತ್ತು ಕೆಲವು ಸಿಪಾಯಿಗಳೊಡನೆ ಅವನು ಶತ್ರುಗಳಿಲ್ಲದ ಸುರಕ್ಷಿತಸ್ಥಾನಕ್ಕೆ ಬಂದುನಿಂತನು. ಅತ್ತ ಮುಸಲ್ಮಾನರು ಊರನ್ನು ಲೂಟಿಮಾಡಿದರು. ಸೀತಾರಾಮನ ರಾಜ್ಯವು ಧ್ವಂಸವಾಯಿತು. (೨೦-೨೩)</p>
<p> ಗೋಲಂದಾಜನು ಗಂಗಾರಾಮ. ಮುಸಲ್ಮಾನ ವೇಷದಲ್ಲಿ ಶತ್ರುಸೇನೆಯೊಡನೆ ಬಂದಿದ್ದನು. ರಮಾ ಸಿಕ್ಕವಳೆಂದು ಆಸೆ. ಅವನ ಆ ವೇಷದಲ್ಲಿ ಶ್ರೀಗೆ ಸಂದೇಹಹುಟ್ಟಿತು; ಆದರೆ ಗುರುತಾಗಲಿಲ್ಲ. ಜಯಂತಿಗೆ ಗುರುತಾಗಿ ಅವನ ಕೊಲೆಯನ್ನು ತಪ್ಪಿಸಲು ಪ್ರಯತ್ನಪಟ್ಟಿದ್ದಳು. ಆದರೆ ಅದು ಆಗಲಿಲ್ಲ; ಅಂದಿನ ಸಂಜೆ ಜಯಂತಿಯು ಪಂಜುಹೊತ್ತಿಸಿಕೊಂಡು ಶ್ರೀಯೊಡನೆ ಗಂಗಾರಾಮನುಬಿದ್ದ ಸ್ಥಳಕ್ಕೆಹೋದಳು. ಅವನಕೃತ್ರಿಮವಾದ ಗಡ್ಡಮೀಸೆಗಳನ್ನು ಕಿತ್ತುಹಾಕಿದಮೇಲೆ ಗುರುತಾಯಿತು. ಶ್ರೀಯು ತನ್ನ ಪ್ರೀತಿಪಾತ್ರನ ಮರಣಕ್ಕೆ ಕಾರಣಳಾದದ್ದು ಅರ್ಥವಾಯಿತು. ಇಬ್ಬರೂಸೇರಿ ಅವನ ಸಂಸ್ಕಾರನಡಸಿದರು. ಮತ್ತೆ ಅವರು ಸೀತಾರಾಮನನ್ನು ನೋಡಲಿಲ್ಲ. ಅಂದಿನರಾತ್ರಿಯೇಅದೃಶ್ಯವಾದರು. ಎಲ್ಲಿಹೋದರೆಂಬುದು ಯಾರಿಗೂಗೊತ್ತಾಗಲಿಲ್ಲ. (೨೪)</p>
<p> ಹೀಗೆ, ಇದೂ ‘ವಿಷವೃಕ್ಷ’ ‘ಕೃಷ್ಣಕಾಂತನ ಉಯಿಲು’ಗಳಂತೆ ಸ್ತ್ರೀವ್ಯಾಮೋಹದಿಂದ ಹಾಳಾದ ಒಬ್ಬ ಜಮೀನುದಾರನ ಕಥೆಯೇ. ಅವನ ವ್ಯಾಮೋಹವು ಪರಸ್ತ್ರೀಗಾಗಲಿ ವಿಧವೆಗಾಗಲಿ ಸಂಬಂಧಪಟ್ಟದ್ದಲ್ಲ; ತಾನು ಮದುವೆಯಾಗಿದ್ದ ಹೆಂಡತಿಯಾದರೂ, ಅವಳೊಡನೆ ಹೆಂಡತಿಯಂತೆ ಇರಲಾಗದಿದ್ದ ವ್ಯಾಮೋಹ. ಅವನಿಗೆ, ಅವಳಲ್ಲದೆ ಇನ್ನೂ ಇಬ್ಬರುಹೆಂಡಿರಿದ್ದರು; ಅವಅರೊಡನೆ ಅವನು ಸಂಸಾರ ಮಾಡಿಕೊಂಡಿದ್ದನು. ಅವರು ಶ್ರೀಗೆ ಏನೂ ಕಡಮೆಯಾಗಿರಲಿಲ್ಲ; ಆದರೂ ಮೋಹಮೋಹವೇ; ಅದಕ್ಕೆ ಕಣ್ಣಿಲ್ಲ. ಅದಕ್ಕೆ ಸಿಕ್ಕಿ ಸೀತಾರಾಮನು ದುರ್ಮಾರ್ಗಕ್ಕಿಳಿದು, ಅತ್ಯಾಚಾರಗಳನ್ನು ನಡಸಿ, ಸರ್ವನಾಶ ಮಾಡಿಕೊಂಡನು.</p>
<p> ‘‘ಸೀತಾರಾಮ’’ವು ಐತಿಹಾಸಿಕ ಹಿನ್ನೆಲೆಯಲ್ಲಿರಚಿಸಿದ ಧಾರ್ಮಿಕ ನೈತಿಕಕಾದಂಬರಿ. ಅದರಲ್ಲಿರುವುದು ಸೀತಾರಾಮನ ಸಂಸಾರದಲ್ಲಿ ನಡೆದ ಒಂದು ದುರಂತವಾದ್ದರಿಂದ ಅದನ್ನು ಸಾಂಸಾರಿಕ ಕಾದಂಬರಿ ಎನ್ನ ಬಹುದಾದರೂ, ಆ ದುರಂತವು ಅವನ ಸಂಸಾರದಲ್ಲಿ ನಡೆದು ಅಲ್ಲಿಯೇ ಆರಿಹೋಗದೆ ರಾಜ್ಯಕ್ಕೆಲ್ಲಾ ಹಬ್ಬಿ ಸರ್ವನಾಶಮಾಡಿದ್ದರಿಂದ ಅದನ್ನು ಸಾಂಸಾರಿಕ ಅಥವಾ ಸಾಮಾಜಿಕ ಎನ್ನುವುದರಲ್ಲಿ ಅಷ್ಟುಔಚಿತ್ತವಿಲ್ಲ. ಅಲ್ಲದೆ ಸೀತಾರಾಮನು ನಗೇಂದ್ರ ಗೋವಿಂದಲಾಲರಂತೆ ಕಲ್ಪಿತವ್ಯಕ್ತಿಯಲ್ಲ; ಐತಿಹಾಸಿಕ ವ್ಯಕ್ತಿ-ರಾಜ. ‘ರಾಜ ರಾಷ್ಟ್ರಸ್ಯ ನಾಶನಂ’ ಕೂಡಾ ಆಗಬಹುದು. ಒಂದು ಸಂಸಾರದಲ್ಲಿ ಒಬ್ಬ ವ್ಯಕ್ತಿಯ ಇಂದ್ರಿಯತೃಪ್ತಿಯಾಯಿತೇ ಇಲ್ಲವೇ, ಅವನಿಗೆ ಆಶಾಭಂಗವಾಯಿತೇ, ಬುದ್ಧಿ ಕೆಟ್ಟುಹೋಯಿತೇ ಎಂಬುದು ಅಷ್ಟು ಮುಖ್ಯವಲ್ಲ; ಅದರ ಪರಿಣಾಮ ಮುಖ್ಯ. ಆ ವ್ಯಕ್ತಿ ಎಷ್ಟುದೊಡ್ಡವನು, ಅವನು ಪತಿತನಾದರೆ ಒಂದು ಕಲ್ಲು ಬಿದ್ದಂತಾಗುತ್ತದೆಯೇ, ಬೆಟ್ಟವೇ ಉರುಳಿದಂತಾಗುತ್ತದೆಯೇ, ಅದರಿಂದ ಆಗುವಹಾನಿ ಎಷ್ಟುಎಂಬುದು ಮುಖ್ಯ. ‘‘ಆ ಕಾಲದಲ್ಲಿ ಬಂಗಾಳದ ಎಲ್ಲಾ ಪ್ರದೇಶಗಳಲ್ಲಿಯೂ ಹಿಂದೂಗಳಮೇಲೆ ಅತಿಶಯ ಅತ್ಯಾಚಾರ ನಡೆಯುತ್ತಿತ್ತು-ಚರಿತ್ರೆಯಲ್ಲಿ ಅಷ್ಟು ಅತ್ಯಾಚಾರ ಮತ್ತೆಲ್ಲಿಯೂಕಂಡಿಲ್ಲ.’’ ಕಥೆಯು ಆರಂಭವಾಗುವುದೂ ಮುಗಿಯುವುದೂ ಈ ಅತ್ಯಾಚಾರ ದಿಂದಲೇ. ಸೀತಾರಾಮನು ಆ ಕಾಲದಲ್ಲಿದ್ದು, ಮುಸಲ್ಮಾನಶತ್ರುಗಳನ್ನು ದೂರದಲ್ಲಿಟ್ಟು, ತನ್ನ ವಿವೇಕದಿಂದಲೂ ಸಾಮರ್ಥ್ಯದಿಂದಲೂ ಮೊಗಲಚಕ್ರವರ್ತಿಯ ಬೆಂಬಲದಿಂದಲೂ ಹಿಂದೂರಾಜ್ಯವನ್ನು ಕಟ್ಟಿದನು. ಆದರೂ ಗ್ರಂಥಕರ್ತನು ಇದನ್ನು ಐತಿಹಾಸಿಕ ಕಾದಂಬರಿ ಎಂದು ಕರೆಯುವುದಕ್ಕೆ ಇಷ್ಟಪಟ್ಟಿಲ್ಲ. ‘‘ಸೀತಾರಾಮನು ಐತಿಹಾಸಿಕವ್ಯಕ್ತಿ; ಆದರೆನಾನು ಈಗ್ರಂಥದಲ್ಲಿ ಸೀತಾರಾಮನ ಐತಿಹಾಸಿಕತೆಯನ್ನು ಸ್ವಲ್ಪವೂ ರಕ್ಷಿಸಿಕೊಳ್ಳುವುದಕ್ಕೆ ಹೋಗಿಲ್ಲ. (ಏಕೆಂದರೆ)ಗ್ರಂಥದ ಉದ್ದೇಶವು ಐತಿಹಾಸಿಕತೆಯಲ್ಲ. ಸೀತಾರಾಮನ ಇತಿಹಾಸವನ್ನು ತಿಳಿಯಬೇಕೆ ನ್ನುವವರು ವೆಸ್ಟ್​ಲಂಡ್​ ಸಾಹೇಬನ ಯಶೋಹರದವೃತ್ತಾಂತ ಮತ್ತು ಸ್ಟೂವರ್ಟ್ ಸಾಹೇಬನ ಬಂಗಾಳದ ಚರಿತ್ರೆ ಇವುಗಳನ್ನು ಓದಬಹುದು’’ ಎಂದು ಅವನೇ ವಿಜ್ಞಾಪನದಲ್ಲಿ ಹೇಳಿದ್ದಾನೆ. ಇದರಲ್ಲಿ ಚರಿತ್ರೆ ಮತ್ತು ಚರಿತ್ರೆಯ ಹಿನ್ನೆಲೆ ಬಲುನವಿರಾಗಿರಬಹುದು, ಅತ್ಯಲ್ಪವಾಗಿರಬಹುದು; ಆದ್ದರಿಂದಲೇ ಗ್ರಂಥ ಐತಿಹಾಸಿಕ ‘‘ಕಾದಂಬರಿ’’ಯಾಗುವುದು. ಇಲ್ಲದಿದ್ದರೆ, ಇತಿಹಾಸ ಅಥವಾ ಚರಿತ್ರೆಯೇ ಆಗುತ್ತಿತ್ತು.</p>
<p> ಸೀತಾರಾಮವು ದೇವೀಚೌಧುರಾಣಿಯನ್ನು ಬರೆದನಂತರ ಬರೆದದ್ದು. ಆದ್ದರಿಂದ ಆ ವಾತಾವರಣ ವಿನ್ನೂ ಇದೆ; ಹಿನ್ನೆಲೆ ಇದೆ; ಭಾವ ಇದೆ; ಒಂದು ವಿಧದಲ್ಲಿ ಸೀತಾರಾಮವು ದೇವೀಚೌಧುರಾಣಿಗೆ ಪೋಷಕ ಮತ್ತು ಪೂರಕ. ಗೃಹಿಣಿಯು ಗೃಹಿಣಿಯಾಗಿರುವುದಕ್ಕೆ ತಕ್ಕ ಸ್ವಭಾವಸಾಮರ್ಥ್ಯ ಶಿಕ್ಷಣಗಳನ್ನುಪಡೆದು ಸಂಸಾರ ದಲ್ಲಿ ನಿಂತರೆ ಹೇಗೆಎಲ್ಲವೂ ಅಮೃತಮಯವಾಗುವುದೆಂದು ದೇವೀಚೌಧುರಾಣಿಯಲ್ಲಿ ತೋರಿಸಿದ್ದರೆ ಅವಳ ಲೋಪದಿಂದ ಹೇಗೆಅನರ್ಥ ಸಂಭವಿಸಬಹುದೆಂದು ಸೀತಾರಾಮದಲ್ಲಿ ತೋರಿಸಿದಂತಿದೆ.
²
 ‘‘ಸೀತಾ ರಾಮ’’ದ ಪ್ರಥಮ ಸಂಸ್ಕರಣದ ಕೊನೆಯಲ್ಲಿ-ಪರಿಶಿಷ್ಟಕ್ಕೂ ಕೊನೆಯಲ್ಲಿ-ಈ ವಾಕ್ಯಗಳಿದ್ದುವು:-</p>
<p>_________</p>
<p>2
. ಆದರೆ ಕಾದಂಬರಿಗೆ ಶ್ರೀಯ ಹೆಸರಿಡದೆ ಸೀತಾರಾಮನ ಹೆಸರಿಟ್ಟದ್ದಕ್ಕೆ ಶ್ರೀಯು ಕವಿಕಲ್ಪಿತವಾಗಿದ್ದು ಸೀತಾರಾಮನು ದೇವೀ ಚೌಧುರಾಣಿಯಂತೆ ಚರಿತ್ರೆಯಲ್ಲಿ ಪರಿಚಿತನಾದ ವ್ಯಕ್ತಿಯಾಗಿದ್ದದ್ದೇ ಕಾರಣವಾಗಿರಬಹುದು.</p>
<p> ‘‘ಹೀಗೆ, ಪಾಠಕರು ಸೀತಾರಾಮನ ದುಷ್ಕರ್ಮ ಶ್ರೀಯ ಅಕರ್ಮಗಳನ್ನು ಬಿಟ್ಟು ಜಯಂತಿಯಂತೆ ಕರ್ಮವನ್ನು ಅನುಸರಿಸಲೆಂದು ಸರ್ವಫಲದಾತನಲ್ಲಿ ಪ್ರಾರ್ಥಿಸುತ್ತೇನೆ.</p>
<p> ಜಯಂತೀ, ಈಗ ಹೋಗು. ಪ್ರಫುಲ್ಲೆಯ ಹತ್ತಿರ ಹೋಗಿ ನಿಂತುಕೊ. ಪ್ರಫುಲ್ಲೆ ಗೃಹಿಣೀ, ನೀನು ಸಂನ್ಯಾಸಿನೀ. ಇಬ್ಬರೂ ಒಂದುಕಡೆ ಇದ್ದುಕೊಂಡು ಸನಾತನಧರ್ಮವನ್ನು ಸಂಪೂರ್ಣಗೊಳಸಿ!’’</p>
<p> ಇವುಗಳನ್ನು ಬಂಕಿಮನು ಏನು ಕಾರಣದಿಂದಲೋ ಮೂರನೆಯ ಸಂಸ್ಕರಣದಲ್ಲಿ ತೆಗೆದುಬಿಟ್ಟನು. ಜಯಂತಿಯು ಕರ್ಮದ ತತ್ವವನ್ನು ಬಲ್ಲಳು; ಅದರಂತೆ ಆಚರಿಸಿದಳು. ಶ್ರೀಯು ಮಾಡಬೇಕಾದ ಕರ್ಮ ಮಾಡಲಿಲ್ಲ, ಸೀತಾರಾಮನು ಮಾಡಬಾರದ ಕರ್ಮಮಾಡಿದನು. ಆದ್ದರಿಂದ ಅನಾಹುತವಾಯಿತು. ‘‘ಕರ್ಮಣೋ ಹ್ಯಪಿ ಬೋದ್ಧವ್ಯಂ ಬೋದ್ಧವ್ಯಂ ಚ ವಿಕರ್ಮಣಃ । ಅಕರ್ಮಣಶ್ಚ ಬೋದ್ಧವ್ಯಂ. . .’’-ಎಂದು ಎಚ್ಚರಿಕೆಕೊಟ್ಟನೆಂದು ಕಾಣುತ್ತದೆ. ಇದರ ಅರಿವೂ ಆಚರಣೆಯೂ ಸುಲಭವಲ್ಲ. ‘ಗಹನಾ ಕರ್ಮಣೋ ಗತಿಃ!’ ಎಂಬ ನಾಲ್ಕನೆಯ ಪಾದವನ್ನೂ ಅವನು ಬಲ್ಲನು.</p>
<p> ಸೀತಾರಾಮನಲ್ಲಿ ‘‘ಸಂಗಾತ್​ ಸಂಜಾಯತೇ ಕಾಮಃ. . .ಪ್ರಣಶ್ಯತಿ-’’ಎಂಬ ಹೇಳಿಕೆಯ ತತ್ವವನ್ನೂ, ಶ್ರೀಯಲ್ಲಿ ಸಂನ್ಯಾಸಧರ್ಮದ ತಪ್ಪು ತಿಳಿವಳಿಕೆ ಕರ್ಮದ ಅನನುಷ್ಠಾನ ಇವುಗಳಿಂದ ಆದ ಅನಾಹುತವನ್ನೂ ಈ ಕಾದಂಬರಿಯು ನಿದರ್ಶಿಸುತ್ತದೆ. ಶ್ರೀಯು ಸೀತಾರಾಮನ ಮನೆಗೆ ತನ್ನ ಅಣ್ಣನ ಪ್ರಾಣಭಿಕ್ಷೆಯ ಸಲುವಾಗಿ ಹೋದಾಗ ತನ್ನಮುಖದ ಮೇಲಣ ಪರದೆಯನ್ನು ತೆಗೆದು ಮಾತನಾಡಿದಳು. ಅವಳನ್ನು ನೋಡಿದ ಕೂಡಲೆ ಅವನು ಮೊದಲುಆಡಿದ ಮಾತು ‘ನೀನು ಶ್ರೀಯೇ? ಇಷ್ಟೊಂದು ಸುಂದರಿಯೇ?’ ಎಂಬುದು. ಇದು ರೂಪ ಮೋಹ, ಪ್ರಣಯವಲ್ಲ. ಅದು ಎಂದಾದರೂ ಪ್ರಣಯಕ್ಕೆ ಎಡೆಕೊಟ್ಟಿತೋ ಇಲ್ಲವೋ! ನಂದಾ ರಮೆಯರಲ್ಲಿ ಪ್ರಣಯ ಹುಟ್ಟಿ ಬೆಳೆದಿತ್ತು. ಪ್ರಾಯಶಃ ಶ್ರೀಯು ಅವನೊಡನೆ ಸಂಸಾರ ಮಾಡಿದ್ದರೆ, ಅವರ ಅಭಿರುಚಿಗಳೂ ಅಭಿಪ್ರಾಯಗಳೂ ಒಂದೇ ತರದವಾಗಿದ್ದುದ್ದರಿಂದ, ಅವಳಲ್ಲಿ ಪ್ರಣಯ ಹುಟ್ಟಿ, ಮಿಕ್ಕಿಬ್ಬರು ಹೆಂಡತಿಯರಿಂದ ಪಡೆದಸುಖಕ್ಕಿಂತ ಹೆಚ್ಚಿನಸುಖ ಲಭಿಸುತ್ತಿತ್ತೆಂದು ತೋರುತ್ತದೆ. ‘‘ಗಂಡಹೆಂಡಿರಲ್ಲಿ ಪರಸ್ಪರಪ್ರೀತಿಮಾತ್ರದಿಂದಲೇ ದಾಂಪತ್ಯಸುಖ ಬರುವುದಿಲ್ಲ. ಸಮಾನೋದ್ದೇಶ-ಸಮಾನಹೃದಯತೆ-ಇವುಗಳಿಂದಲೇ ದಾಂಪತ್ಯ ಸುಖ.’’</p>
<p> ಪ್ರಣಯವೆಂದರೇನು ಎಂದು ಬಂಕಿಮನು ಅಲ್ಲಲ್ಲೇ ವಿಚಾರಮಾಡಿದ್ದಾನೆ. ಅದು ಗುಣಜನ್ಯವಾದದ್ದು, ರೂಪಜನ್ಯವಾದದ್ದಲ್ಲ. ಕಾಲಕ್ರಮದಲ್ಲಿ ಬೆಳೆದು ನಿಲ್ಲಬೇಕಾದದ್ದು, ತಟ್ಟನೆ ಹುಟ್ಟಿಬಿಡುವುದಲ್ಲ. ‘‘ಪುಸ್ತಕದಲ್ಲಿ ವರ್ಣಿತವಾದ ಪ್ರೇಮವು ಗಗನಕುಸುವದಂಥ ಒಂದು ಪದಾರ್ಥವಾಗಿದ್ದು, ಯುವಕ ಯುವತಿಯರ ಮನೋ ರಂಜನಾರ್ಥವಾಗಿ ಕವಿಗಳಿಂದ ಸೃಷ್ಟಿಸಲ್ಪಟ್ಟಿರುವುದಾಗಿ ಕಾಣುತ್ತದೆ. ಆದರೆ ಒಂದು ಮಾತನ್ನು ಒಪ್ಪಬೇಕು-ಸಂಸಾರದಲ್ಲಿ ಇಷ್ಟೊಂದು ಮೆಚ್ಚಿಕೊಳ್ಳುವ ಪ್ರೀತಿ ಅಥವಾ ಪ್ರೇಮವು ಹಳದರಲ್ಲಿಯೇ ಕಂಡುಬರುವುದು; ಹೊಸದರಲ್ಲಿ ಹುಟ್ಟುವುದಿಲ್ಲ; ಯಾರೊಡನೆ ಬಹುಕಾಲವನ್ನು ಕಳೆದು ಸಂಪತ್ತು ವಿಪತ್ತು ಸುದಿನ ದುರ್ದಿನ ಇವುಗಳಲ್ಲಿ ಯಾರಗುಣವನ್ನು ಅರಿತಿದ್ದೇವೆಯೋ, ಸುಖದುಃಖಗಳ ಬಂಧನದಲ್ಲಿ ಯಾರೊಡನೆ ಬಂಧಿತರಾಗಿ ರುವೆವೋ ಅವರಲ್ಲಿಯೇ ಪ್ರೀತಿ ಅಥವಾ ಸ್ನೇಹವು ಹುಟ್ಟುವುದು. ಆದರೆ ಹೊಸದರಲ್ಲಿ ಮತ್ತೊಂದು ಸಂಗತಿ ಇದೆ; ಹೊಸದೆಂದೇ ಅದರಲ್ಲಿ ಒಂದು ಆದರ; ಅದರ ಗುಣ ಗೊತ್ತಿರುವುದಿಲ್ಲ; ಆದರೆ ಲಕ್ಷಣಗಳನ್ನು ನೋಡಿ ಊಹಿಸುತ್ತೇವೆ; ಈಗಾಗಲೇ ಪರೀಕ್ಷಿಸಲ್ಪಟ್ಟಿರುವುದಕ್ಕೆ ಎಲ್ಲೆ ಇರುತ್ತದೆ; ಪರೀಕ್ಷಿಸಲ್ಪಡದೆ, ಕೇವಲ ಊಹೆಗೆ ಒಳಗಾಗಿರುವುದಕ್ಕೆ ಎಲ್ಲೆಯನ್ನು ಕೊಡುವುದು ಬಿಡುವುದು ಮನಸ್ಸಿನ ಅವಸ್ಥಿತಿಯ ಮೇಲೆ ಹೋಗುತ್ತದೆ. ಆದ್ದರಿಂದಲೇ ಹೊಸದರ ಗುಣವು ಅನೇಕ ವೇಳೆ ಎಲ್ಲೆ ಇಲ್ಲದಂತೆ ತೋರುತ್ತದೆ. ಆ ಹೊಸದರ ಮೇಲಣ ಆಸೆಯು ದುರ್ದಮನೀಯವಾಗುತ್ತದೆ; ಅದನ್ನು ‘ಪ್ರೇಮ’ವೆನ್ನುವುದಾದರೆ, ಸಂಸಾರದಲ್ಲಿ ಪ್ರೇಮವಿದೆ. ಆ ಪ್ರೇಮ ನಿಜವಾಗಿಯೂ ತುಂಬ ಉನ್ಮಾದಕಾರಿಯಾದದ್ದು. ಹೊಸದರಿಂದಲೇ ಅದು ಲಭ್ಯ. ಅದರ ಸೆಳವಿನಲ್ಲಿ ಅನೇಕವೇಳೆ ಹಳದುಕೊಚ್ಚಿಹೋಗುತ್ತದೆ. ಶ್ರೀಯು ಸೀತಾರಾಮನಿಗೆ ‘ಹೊಸದು’. ಶ್ರೀಯಮೇಲಣ ಆ ಉನ್ಮಾದ ಕರ ಪ್ರೇಮವು ಸೀತಾರಾಮನ ಚಿತ್ತವನ್ನು ವಶಪಡಿಸಿಕೊಂಡಿತು. ಅದರ ಪ್ರವಾಹದಲ್ಲಿ ನಂದಾ ರಮೆಯರು ಕೊಚ್ಚಿಹೋದರು.’’ ಶ್ರೀಯನ್ನು ನೋಡಿಯೇ ನೋಡಿದ್ದು, ಸೀತಾರಾಮನು ಅವಳನ್ನು ಮರೆಯಲಿಲ್ಲ; ಅವನಿಗೆ ಇನ್ನಿಬ್ಬರು ಹೆಂಡಿರಿದ್ದರು; ಅವರು ಪರಮ ಸುಂದರಿಯರು; ನಂದೆಯ ರೂಪ ಅಪರಂಜಿಯಂತಿದ್ದರೆ, ರಮೆಯ ಸೌಂದರ್ಯ ಹಿಮರಾಶಿಯಲ್ಲಿ ಪ್ರತಿಫಲಿತವಾದ ಬೆಳದಿಂಗಳಂತಿತ್ತು; ಅವರಲ್ಲಿ ಅವನಿಗೆ ಮಕ್ಕಳಾಗಿ ದ್ದುವು; ಆದ್ದರಿಂದ ಅವನಿಗೆ ರೂಪತೃಷ್ಣೆಯಾಗಲಿ ಸ್ತ್ರೀಚಾಪಲ್ಯವಾಗಲಿ ಇರಲು ಕಾರಣವಿರಲಿಲ್ಲ. ಶ್ರೀಯನ್ನು ಬಿಟ್ಟಮೇಲೆ ಮತ್ತೆ ಅವಳನ್ನು ತುಂಬು ಯೌವನದಲ್ಲಿ ನೋಡುವವರೆಗೂ ಅವಳ ಯೋಚನೆ ಇರಲಿಲ್ಲ; ಕಂಡ ಮೇಲೆ ಮೋಹವುಂಟಾದರೂ, ಅವಳು ಮಧುಮತೀ ತೀರದಿಂದ ಕತ್ತಲಲ್ಲಿ ತಪ್ಪಿಸಿಕೊಂಡು ಹೋದಮೇಲೆ, ಅವನು ಹುಡುಕಿ ಹುಡುಕಿಸಿ ನೋಡಿ, ಸಿಕ್ಕದಿರಲು, ರಾಜ್ಯಭಾರದಲ್ಲಿ ಮನಸ್ಸುಕೊಟ್ಟು ಪ್ರಯತ್ನಪೂರ್ವಕವಾಗಿ ಮರೆಯಲು ಯತ್ನಿಸುತ್ತಿದ್ದನು. ಅವಳು ಮತ್ತೆ ಕಾಣಿಸಿಕೊಳ್ಳದಿದ್ದರೆ ಕ್ರಮವಾಗಿ ಮರೆಯುತ್ತಿದ್ದನೋ ಏನೋ; ಕಂಡ ಮೇಲೆ, ಎದುರಿಗೆ ಕುಳಿತು ಅವಳನ್ನು ನೋಡುತ್ತ ನೋಡುತ್ತ, ಮಾತನಾಡುತ್ತ ಮಾತನಾಡುತ್ತ, ಸಂಗವು ಕಾಮವನ್ನು ತಂದಿತು. ಕ್ರೋಧಬಂದರೂ ಅವನು ಅದನ್ನು ಅಡಗಿಸಿಟ್ಟುಕೊಂಡಿದ್ದನು; ಸಂಮೋಹವು ಅದನ್ನು ಮುಚ್ಚಿಕೊಂಡಿತ್ತು; ಅವಳ ಮುಂದೆ ಎಷ್ಟು ದಇನ ಗೋಗರೆಯುತ್ತ ಬಾಯಿಬಿಟ್ಟುಕೊಂಡು ಕುಳಿತಿರುವುದು, ಬಲಪ್ರಯೋಗ ಮಾಡೋಣ, ಎಂಬ ಯೋಚನೆಬಂತು. ಬಲಪ್ರಯೋಗದಿಂದ ಎಂದು ಯಾರಿಗೆ ಪ್ರೇಮಫಲ-ಕಾಮಫಲವೇ ಆಗಲಿ-ದೊರೆತಿದೆ? ಕವಿತೆಯೂ ವನಿತೆಯೂ ತಾವಾಗಿಬಂದರೇ ಸುಖ. ಕೊನೆಗೆ ಆದದ್ದಾಗಲಿ ಬಲವಂತಪಡಿಸುತ್ತೇನೆ ಎಂದು ನಿರ್ಧರ ಮಾಡಿಕೊಂಡು ಬಂದ ರಾತ್ರಿ ಅವಳು ತಪ್ಪಿಸಿಕೊಂಡು ಹೋಗಿ ಬಿಟ್ಟಿದ್ದಳು. ಆದ್ದರಿಂದ ಅವನ ಕ್ರೋಧ ಮೋಹಗಳು ಹುಚ್ಚು ಹುಚ್ಚಾಗಿ ಎದ್ದು ಜಯಂತಿಯ ಮೇಲೂ ಪೌರ ಸ್ತ್ರೀಯರ ಮೇಲೂ ಹರಿಯುವುದಕ್ಕೆ ತೊಡಗಿದುವು. ಬುದ್ಧಿ ಕೆಟ್ಟುಹೋದಮೇಲೆ, ಸರ್ವನಾಶ ಹಿಂದೆಯೇ ಪ್ರಾಪ್ತವಾಯಿತು.</p>
<p> ‘‘ಇದು (ರೂಪಮೋಹ) ಒಂದು ಅತ್ಯಂತ ನಿಕೃಷ್ಟವಾದ ಚಿತ್ತವೃತ್ತಿ-ಅದು ಯಾರ ಹೃದಯವನ್ನು ಹೋಗುತ್ತದೆಯೋ ಅವರ ಸರ್ವನಾಶ ಮಾಡಿಬಿಡುತ್ತದೆ.’’ ಗಂಗಾರಾಮನೂ ಇದಕ್ಕೆ ಉದಾಹರಣೆ. ಅವನು ರಮೆಯನ್ನು ನೋಡಿದಂದಿನಿಂದ ಈ ರೂಪಮೋಹದಲ್ಲಿ ಬಿದ್ದು, ಕೃತಘ್ನನಾಗಿ, ಧರ್ಮಭ್ರಷ್ಟನಾಗಿ, ಅನ್ನವಿಟ್ಟ ಪ್ರಾಣ ಉಳಿಸಿದ ಬಂಧುವಿಗೆ ದ್ರೋಹವೆಸಗಿ, ಅವನಿಂದಲೇ ಹತನಾದನು.</p>
<p> ಈ ಕಾದಂಬರಿಯ ಮೂರು ‘‘ಖಂಡ’’ಗಳನ್ನು ಗ್ರಂಥಕರ್ತನು ಕ್ರಮವಾಗಿ ‘ಹಗಲು-ಗೃಹಿಣಿ’ ‘ಸಂಜೆ-ಜಯಂತಿ’ ‘ರಾತ್ರಿ-ಡಾಕಿನಿ’ ಎಂದುಕರೆದಿದ್ದಾನೆ. ಇದರಿಂದ ಗೃಹಿಣಿಯಾಗಿದ್ದಶ್ರೀಯು ಜಯಂತಿಯ ಸಂಬಂಧ ದಿಂದ ಡಾಕಿನಿಯಾದಳೆಂಬುದು ಅವನ ಅಭಿಪ್ರಾಯವಾಗಿದ್ದಿರಬಹುದೆಂದು ಊಹಿಸಬಹುದು. ಡಾಕಿನಿ ಶ್ಮಶಾನ ವಾಸಿನಿಯಾಗಿ ರಾತ್ರಿಯಲ್ಲಿಯೇ ಹೆಚ್ಚಾಗಿ ಸಂಚರಿಸುತ್ತ ಹೆಣವನ್ನು ಕಿತ್ತು ತಿನ್ನುವಳು. ಗೃಹಿಣಿ ಯಾಗಿದ್ದವಳು, ಆಗಬೇಕಾಗಿದ್ದವಳು, ಡಾಕಿನಿಯಾದರೆ, ಅವಳ ಸುತ್ತ ಶ್ಮಶಾನವಾಗುತ್ತದೆ; ಸರ್ವನಾಶವಾಗುತ್ತದೆ. ಸೀತಾರಾಮನ ಸಂಸಾರದಲ್ಲಿ ಗೃಹಿಣಿಯಾಗಿದ್ದಾಗ, ಪ್ರಕಾಶಮಾನವಾದ ಹಗಲಾಗಿತ್ತು; ಜಯಂತಿ ಪ್ರವೇಶಿಸಿದಾಗ ಮಬ್ಬುಕವಿದು ಕ್ರಮವಾಗಿ ಕಾಳರಾತ್ರಿಯಲ್ಲಿ ಪರಿಣಮಿಸಿತು. ಹೀಗೆಇದೊಂದು ದುರಂತಕಥೆ. ಸೀತಾರಾಮನು ಕಷ್ಟಪಟ್ಟು ಕಟ್ಟಿದ ರಾಜ್ಯ ಧ್ವಂಸವಾಯಿತು; ಅವನ ಹೆಂಡಿರಲ್ಲಿ ರಮೆ ಕೊರಗಿ ಪ್ರಾಣಬಿಟ್ಟಳು, ನಂದೆಯೊಬ್ಬಳು ಅವನಜೊತೆಗೆ ಹೋದಳು; ಎಲ್ಲಿಗೆಹೋದಳೋ ಏನಾದಳೋಗೊತ್ತಿಲ್ಲ; ಶ್ರೀಯು ಇತೋಭ್ರಷ್ಟಸ್ತತೋ ಭ್ರಷ್ಟಳಾಗಿ ಜಯಂತಿಯ ಜೊತೆಗೆ ಹೋದಳು; ಎಲ್ಲಿಗೆ ಹೋದಳೋ ಏನಾದಳೋ ಗೊತ್ತಿಲ್ಲ.</p>
<p> ಈ ದುರಂತ ಬೀಜ ಬಿದ್ದದ್ದು ಶ್ರೀಯು ವೈತರಣಿಯಲ್ಲಿ ಬಿದ್ದು ಆತ್ಮಹತ್ಯ ಮಾಡಿಕೊಳ್ಳಬೇಕೆಂದು ಹೋಗುತ್ತ ಜಯಂತಿಯನ್ನು ಕಂಡಾಗ. ಆತ್ಮಹತ್ಯವನ್ನು ತಪ್ಪಿಸಿ ಅವಳು ಶ್ರೀಗೆ ಸಂನ್ಯಾಸ ತತ್ವವನ್ನು ಬೋಧಿಸಿ, ಸಂನ್ಯಾಸ ಜೀವನವನ್ನು ನಡಸುವಂತೆ ಮಾಡಿದಳು; ಅದು ಎಷ್ಟು ವಿಧ್ಯುಕ್ತವಾದದ್ದೋ, ಶ್ರೀಯು-ಸ್ತ್ರೀಸಾಮಾನ್ಯ ಳೂ ಅಷ್ಟೇ-ಅದಕ್ಕೆ ಎಷ್ಟರಮಟ್ಟಿನ ಅಧಿಕಾರಿಯೋ, ಗುರುವು ಹೇಳಿದ್ದೇನೋ ಶಿಷ್ಯಳು ತಿಳಿದುಕೊಂಡದ್ದೇನೋ! ಅದರಲ್ಲಿ ಯಾರ ಜವಾಬುದಾರಿಯೂ ಹೆಚ್ಚಿನದೋ ಹೇಳುವಂತಿಲ್ಲ; ಜಯಂತಿಯು ಶ್ರೀಯನ್ನಾಗಲಿ ಅವಳ ಸಂಸಾರವನ್ನಾಗಲಿ ಹಾಳುಮಾಡಬೇಕೆಂಬ ಉದ್ದೇಶದಿಂದ ಅವಳನ್ನು ಸಂನ್ಯಾಸಿನಿಯಾಗಿ ಮಾಡಲಿಲ್ಲ. ಶ್ರೀಯು ಆತ್ಮಹತ್ಯ ಮಾಡಿಕೊಂಡಿದ್ದರೆ, ಅವಳೊಬ್ಬಳು ಸಾಯುತ್ತಿದ್ದಳು; ಆದರೆ ತಪ್ಪನ್ನು ಶ್ರೀ ಜಯಂತಿಯರ ಮೇಲೆ ಸಾಕ್ಷಾತ್ತಾಗಿ ಹೊರಿಸುವುದಕ್ಕಿಂತ ದುರಂತವಾದ ವಿಧಿಯನ್ನು ದೂರಬೇಕೆಂದು ತೋರುತ್ತದೆ. ಶ್ರೀಯು ‘ಪ್ರಿಯ ಪ್ರಾಣ ಹಂತ್ರಿ’ಯಾಗಬೇಕಾದರೆ ಈಗ ನಡೆದದ್ದೆಲ್ಲವೂ ನಡೆಯಲೇ ಬೇಕಾಗಿತ್ತು. ಆ ದುರಂತದಲ್ಲಿ ಭಾಗಿಗಳಾ ಗುವ ಫಲವು ಸೀತಾರಾಮ ಮುಂತಾದವರ ಜಾತಕಗಳಲ್ಲಿಯೂ ಇದ್ದಿರಬೇಕು. ಹಾಗಿದ್ದರೆ ಯಾರನ್ನೂ ದೂರವಂತಿಲ್ಲ. ಎಲ್ಲವೂ ದೈವಸಂಕಲ್ಪವೆಂದು ಸುಮ್ಮನಾಗಬೇಕು.</p>
<p> ಬಂಕಿಮಚಂದ್ರನಿಗೆ ಜ್ಯೋತಿಷದಲ್ಲಿ ನಂಬಿಕೆಯಿತ್ತು; ಅದನ್ನುಅವನ ಯುಗಳಾಂಗುರೀಯ ಮುಂತಾದ ಕಥೆಗಳಲ್ಲಿಯೂ ನೋಡಿದ್ದೇವೆ. ಅಲ್ಲಿ ಕಥೆಯು ಜೋಯಿಸರು ನುಡಿದಿದ್ದ ಒಂದು ಘಟನೆಯ ಸುತ್ತ ಹೆಣೆದು ಕೊಳ್ಳುತ್ತದೆ. ಆದರೆ ಈಚೆಗೆ ಅವನು ಬರೆದ ಕಾದಂಬರಿಗಳಲ್ಲಿ, ಆನಂದಮಠ ದೇವೀಚೌಧುರಾಣಿಗಳಲ್ಲಿ, ಅದರ ಪ್ರಸ್ತಾಪವಿಲ್ಲ. ಇಲ್ಲಿ ಅದನ್ನು ತಂದದ್ದರಿಂದ ಕಥೆಯು ತೊಡಕಾಗುತ್ತದೆ, ಜೀವನ ಸಮಸ್ಯೆಯು ನಿಗೂಢ ವಾಗುತ್ತದೆ. ಶ್ರೀಯು ತನ್ನ ಯಾವ ತಪ್ಪಿಗಾಗಿ ‘ಪ್ರಿಯಪ್ರಾಣ ಹಂತ್ರಿ’ಯಾಗಬೇಕು? ಅವಳ ಜಾತಕಕ್ಕೆ ಅವಳು ಜವಾಬುದಾರಳೇ? ಎಲ್ಲವೂ ವಿಧಿವಿಹಿತವಾಗಿರುವಾಗ ಅವಳ ಕಾರ್ಯಗಳಿಗೂ ಅವುಗಳ ಫಲಾಫಲಗಳಿಗೂ ಅವಳು ಹೇಗೆ ಜವಾಬುದಾರಳು? ಇವುಗಳ ಮೇಲೆ ಒಬ್ಬೊಬ್ಬರು ಒಂದೊಂದು ಅಭಿಪ್ರಾಯ ಕೊಡಬಹುದೇ ಹೊರತು, ನಿಜವನ್ನು ಹೇಳಬಲ್ಲವರು ಯಾರು? ನಾವು ನೋಡುತ್ತಿರುವುದು ಪರದೆಯ ಮುಂದೆ ನಟರು-ಸೂತ್ರದ ಬೊಂಬೆಗಳೋ?-ಅಭಿನಯಿಸುವುದನ್ನು; ಅದರ ಹಿಂದಿನ ರಂಗ ಹೇಗಿದೆಯೋ, ಸೂತ್ರಧಾರನ ಕೈವಾಡವೇನೋ ನಾವೇನು ಬಲ್ಲೆವು? ಆದ್ದರಿಂದ ಮುಂದೆ ಮಾಡಿರುವ ವಿಮರ್ಶೆಯು ಪಾರಮಾರ್ಥಿಕ ತತ್ವವನ್ನೂ ಗಹನದಾರ್ಶನಿಕ ಸಮಸ್ಯೆಗಳನ್ನೂ ಗಣನೆಗೆ ತೆಗೆದುಕೊಳ್ಳದೆ ವ್ಯಾವಹಾರಿಕ ದೃಷ್ಟಿಯಿಂದ-ಸೂರ್ಯ ಹುಟ್ಟಿದ, ಮುಳುಗಿದ ಎಂಬಂತೆ-ಮಾಡಿದ್ದಾಗಿದೆ.</p>
<p> ಶ್ರೀಯದು ದರುದೃಷ್ಟದ ಕಥೆ; ಅವಳು ಚಿಕ್ಕಂದಿನಲ್ಲೇ ತಂದೆಯನ್ನು ಕಳೆದುಕೊಂಡಳು; ಮಕ್ಕಳಿಗೆ ಬಾಲ್ಯದಲ್ಲಿ ತಂದೆತಾಯಿಗಳೇ ದಿಕ್ಕು; ಇನ್ನೂ ಹುಡುಗಿಯಾಗಿದ್ದಾಗಲೇ ತನ್ನ ರೂಪ ಸಂಪತ್ತಿನಿಂದ ದೊಡ್ಡ ಜಮೀನುದಾರನ ಕೈಹಿಡಿದರೂ ಅವಳಿಗೆ ಅವನೊಡನೆ ಬಾಳುವ ಅದೃಷ್ಟವಿರಲಿಲ್ಲ; ವಿಧವೆಯಾದ ತಾಯಿ, ಅಣ್ಣ, ಇವರೊಡನೆ ನೀರಸವಾದಬಾಳು ಬಾಳಿಕೊಂಡಿದ್ದಳು-ಬುದ್ಧಿಯಿದ್ದರೂ ವಿದ್ಯೆಯಿಲ್ಲ, ಕಾಲಕ್ಷೇಪಮಾಡಲು ಈಗಿನಂತೆ ಗ್ರಂಥರಾಶಿಗಳಿಲ್ಲ, ನೋಟವಿಲ್ಲ, ನುಡಿಗೆಯಿಲ್ಲ; ಕಸಬಿಲ್ಲ, ಕೈಗಾರಿಕೆಯಿಲ್ಲ; ತಿರುಗಲು ರೈಲಿಲ್ಲ ಮೋಟಾರಿಲ್ಲ; ಸಂಪಾದನೆಯಿಲ್ಲ ಸ್ವಾತಂತ್ರ್ಯವಿಲ್ಲ. ಸೌಂದರ್ಯ ರಾಶಿಯಿದ್ದರೂ, ತುಂಬು ಜವ್ವನೆಯಾದರೂ, ಸಂಸಾರ ಸುಖವಿಲ್ಲ; ತಾಯಿಯೂ ಹೋದಳು. ಅವಳಿಗೆ ಯಾರು ಅಯ್ಯೋ ಎನ್ನಬೇಕು? ಇದ್ದ ಒಬ್ಬ ಅಣ್ಣನನ್ನು ಮೃತ್ಯುವಿನ ದವಡೆಯಿಂದ ಬಿಡಿಸಿಕೊಳ್ಳಲು ಹೋಗಿ ಕಡಿದುಹೋಗಿದ್ದ ತನ್ನ ಸಂಸಾರ ಕಡುಗಂಟಾ ಯಿತು. ಅಂಥ ಕಷ್ಟಸ್ಥಿತಿಯಲ್ಲಿ ಅವಳು ತನಗೆ ದಿಕ್ಕಾಗಿ ಯೋಚಿಸಿದ್ದು-ಮತ್ತಾರಾದರೂ ಇದ್ದರೋ ಇಲ್ಲವೋ-ತನ್ನ ಗಂಡನನ್ನೇ. ಅವನು ಅವಳನ್ನು ಬಿಟ್ಟಿದ್ದರೂ ಅವಳೂ ಅವನನ್ನು-ಮನಸಾ-ಬಿಟ್ಟಿರಲಿಲ್ಲ. ಅವನಿಗೆ ನಂದಾ ಇದ್ದಳು ರಮಾ ಇದ್ದಳು. ಮಕ್ಕಳುಮರಿಗಳಿದ್ದರು. ರಾಜ್ಯವಿತ್ತು ಕೋಶವಿತ್ತು, ವ್ಯವಹಾರವಿತ್ತು, ರಾಜಕೀಯವಿತ್ತು. ಅವಳಿಗೆ ಯಾರಿದ್ದರು, ಏನಿತ್ತು? ಒಂದು ದಿನ ಗಂಡನೊಡನೆ ಸಂಸಾರ ಮಾಡದಿದ್ದರೂ ಅವನ ತಾಯಿಗಿಂತ, ಅಣ್ಣನಿಗಿಂತ, ಹೆಚ್ಚು ಪ್ರೇಮ, ಭಕ್ತಿ. ಸದಾ ಅವನ ಯೋಚನೆ. ಹಿಂದಿನ ಕಾಲದ, ಬೇರೆ ಹವ್ಯಾಸವಿಲ್ಲದ, ಗೋಷಾದಲ್ಲಿ ಬಾಳುವ, ಹೆಂಗಸಿಗೆ ತಾಯಿತಂದೆ ಗಂಡಮಕ್ಕಳು ಇವರ ಯೋಚನೆ ಬಿಟ್ಟು ಮತ್ತೇನು ಇದ್ದೀತು? ಅವರಲ್ಲಿ ಈಗ ಉಳಿದಿದ್ದವನು ಗಂಡನೊಬ್ಬನೇ; ಅವನನ್ನು ಪ್ರತ್ಯಕ್ಷವಾಗಿ ನೋಡುವ ಹಾಗಿಲ್ಲ; ಅವನನ್ನು, ಬೀದಿಯಲ್ಲಿ ಎಲ್ಲಾದರೂ ಹೋಗುತ್ತಿದ್ದರೆ, ಕದ್ದು ನೋಡಬೇಕು; ಇಲ್ಲದಿದ್ದರೆ ಅವನ ಚಿತ್ರವನ್ನು ಮನಸ್ಸಿನಲ್ಲಿ ಭಾವಿಸಿಕೊಂಡು ಆರಾಧಿಸುತ್ತಿರಬೇಕು. ಸೀತಾರಾಮನು ಅವಳನ್ನು ತೊರೆದಂತೆ, ಮರೆತಂತೆ, ತಾನು ತೊರೆದುಕೊಂಡು ಅವನನ್ನು ಮರೆಯುವುದುಸಾಧ್ಯವೇ? ಅವನು ಅವಳನ್ನು ತೊರೆದದ್ದಕ್ಕೆ ಕಾರಣ ಗೊತ್ತಿಲ್ಲದೆ, ಏನೋ ಒಂದು ಕುರುಡು ನಿರಾಶೆಯಲ್ಲಿ, ದೂರದ ಆಸೆಯಲ್ಲಿ, ಬಾಲ್ಯದ ಅಜ್ಞಾನದಲ್ಲಿ, ಕಾಲಕಳೆದು ತುಂಬುಯೌವನದಲ್ಲಿ ಅವನ ಹತ್ತಿರ ಹೊಳೆಯ ಮರಳಮೇಲೆ ಬೆಳದಿಂಗಳಲ್ಲಿಕುಳಿತು, ಅವನಿಂದ ‘ಪ್ರಿಯಜನಹಂತ್ರಿ’ಯ ಕಥೆಯನ್ನುಕೇಳಿದಮೇಲೆ, ರನ್ನಗನ್ನಡಿಯಂಥ ಅವಳ ಹೃದಯಒಡೆದು ಹೋಗದಿದ್ದದ್ದು ಹೆಚ್ಚು. ಇಪ್ಪತ್ತುವರ್ಷ ಅಜ್ಞಾತವಾಸ ಮಾಡಿದ್ದ ರಾಜನಂಥ ಗಂಡನು ‘‘ಕಂಠಾಶ್ಲೇಷ ಪ್ರಣಯಿ’’ಯಾಗಿ ಅವಳನ್ನು ಕರೆದರೆ, ತಾನು ಅವನ ಕೊರಳಿಗೆ ಸುತ್ತಿಕೊಂಡ ಹಾವಿನಂತೆ ಎಲ್ಲಿ ಆಗುವಳೋ ಎಂಬ ಭೀತಿಯಿಂದ, ಪತಿಕ್ಷೇಮಚಿಂತನೆಯಿಂದ, ಅವಳು ಓಡಿ ಹೋಗಿ ಎಂಥ ಧೈರ್ಯಶಾಲಿಯಾದ ಗಂಡಸಿಗೂ ಮೀರಿದ ಸಾಹಸಗಳನ್ನೆಸಗಿದಳು. ಆದರೆ ಅವನನ್ನು ಮರೆತಾಳು ಹೇಗೆ? ಮರೆಯದಿದ್ದರೆ ಶಾಂತಿ ಲಭಿಸುತ್ತದೆಯೇ? ಜಯಂತಿಯು ಗಂಡನ, ಸಂಸಾರದ, ಕಷ್ಟಸುಖಗಳನ್ನು ಭಾವಿಸಿಯೂ ಕಾಣಳಾದ್ದರಿಂದ ಅವಳಿಗೆ ಭಕ್ತಿ, ವೇದಾಂತ, ಯೋಗ, ಭಿಕ್ಷೆ, ಸಂನ್ಯಾಸ, ಪರಿವ್ರಾಜಕ ಜೀವನ, ಏನೇನು ಬೇಕೋ ಎಲ್ಲವೂ ಸಾಧ್ಯವಾದುವು. ಅವಳಿಗೂ ಶ್ರೀಯ ವಯಸ್ಸೇ; ಪ್ರಾಯಶಃ ಅವಳು ಶ್ರೀಗಿಂತಲೂ ಸ್ವಲ್ಪ ಚಿಕ್ಕವಳು. ‘‘ಈಗಲೂ ಅವಳ ಜೀವನ ಪ್ರವಾಹವು ಸ್ವಲ್ಪವೂ ಬತ್ತಿರಲಿಲ್ಲ; ಇನ್ನೂ ಶ್ರೀಯದೇ ಬತ್ತಿಹೋಗಿತ್ತು; ಏಕೆಂದರೆ ಶ್ರೀಯು ದುಃಖವೆಂಬುದನ್ನು ಕಂಡಿದ್ದಳು. ಸಂನ್ಯಾಸಿ-ಬೈರಾಗಿಗೆ ದುಃಖವಿಲ್ಲ.’’ ಇಂಥವಳು ಶ್ರೀಯನ್ನು ‘‘ಎಂದಾದರೂ ಮನಗೆ ಹಿಂತಿರುಗಿ ಹೋಗಲು ಇಚ್ಛೆ ಇದೆಯೋ ಇಲ್ಲವೋ’’ ಎಂದು ಕೇಳಿದರೆ ಶ್ರೀಯು ಹೇಗೆ ಇಲ್ಲವೆಂದು ಹೇಳಿಯಾಳು? ಅವಳ ಮನೆ-ಗೃಹೀ ಗೃಹಮುಚ್ಯತೇ-ಅವಳ ಹೃದಯದಲ್ಲಿಯೇ ಇದೆ! ಅವಳ ಮನಸ್ಸಿನ ತುಂಬ ಅವಳ ಗಂಡನೇ. ಅವಳ ಕಷ್ಟವನ್ನು ಮರೆಯಲು ಮತ್ತಾವುದರ ಮೇಲಾದರೂ ಮನಸ್ಸಿಡು ಎಂದು ಜಯಂತಿ ಹೇಳುತ್ತಾಳೆ. ಅದಕ್ಕೆ ಶ್ರೀಯು ‘‘ಹೆಂಗಸಿಗೆ ಚಿಂತಿಸಬಹುದಾದ ಸದ್ವಸ್ತುವೆಂದರೆ ಗಂಡ; ಅವನನ್ನು ಬಿಟ್ಟು ಬಂದಿರಬೇಕಾದರೆ, ನನಗೆ ಬೇರೆ ಪುಣ್ಯಚಿಂತನೆ ಏನಿದೆ?’’ ಎಂದು ಉತ್ತರ ಕೊಡುತ್ತಾಳೆ.</p>
<p>ಜಯಂತಿ-ನಿನ್ನ ಸ್ವಾಮಿಗೂ ಒಬ್ಬ ಸ್ವಾಮಿ ಇದ್ದಾನೆ. (ಅವನನ್ನು ಕುರಿತು ಚಿಂತಿಸು)</p>
<p>ಶ್ರೀ-ಅವನು ಸ್ವಾಮಿಗೆ ಸ್ವಾಮಿ-ನನಗಲ್ಲ; ನನ್ನ ಸ್ವಾಮಿಯೇ ನನ್ನ ಸ್ವಾಮಿ-ಮತ್ತಾರೂ ಇಲ್ಲ.</p>
<p>ಜಯಂತಿ-ಯಾರು ನಿನ್ನ ಸ್ವಾಮಿಯ ಸ್ವಾಮಿಯೋ, ಅವನಿ ನಿನಗೂ ಸ್ವಾಮಿ; ಏಕೆಂದರೆ ಅವನು ಎಲ್ಲರಿಗೂ ಸ್ವಾಮಿ.</p>
<p>ಶ್ರೀ-ನಾನು ಈಶ್ವರನನ್ನು ತಿಳಿಯೆ-ಸ್ವಾಮಿಯನ್ನೇ ತಿಳಿದಿರುವುದು.</p>
<p>ಜಯಂತಿ-(ಈಶ್ವರನನ್ನು) ತಿಳಿಯುವೆಯಾ? ತಿಳಿದರೆ ಇಷ್ಟು ದುಃಖ ಇರದು.</p>
<p>ಶ್ರೀ-ಇಲ್ಲ, ಸ್ವಾಮಿಯನ್ನು ಬಿಟ್ಟು ನನಗೆ ಈಶ್ವರನೂ ಬೇಕಿಲ್ಲ; ಪತಿಯನ್ನು ಬಿಟ್ಟಿದ್ದರಿಂದ ಆಗಿರುವ ದುಃಖ, ಈಶ್ವರ ಪ್ರಾಪ್ತಿಯಿಂದ ಬರಬಹುದಾದ ಸುಖ, ಇವೆರಡರಲ್ಲಿ ನನಗೆ ಸ್ವಾಮಿ ವಿರಹ ದುಃಖವೇ ಪ್ರಿಯ.</p>
<p>ಜಯಂತಿ-ನೀನೂ ನಿನ್ನ ಗಂಡನೂ ಒಬ್ಬರನ್ನೊಬ್ಬರೂ ನೋಡಿಲ್ಲವೆಂದು ಬೇಕಾದರೂ ಹೇಳಬಹುದು; ಆದರೂ ಇಷ್ಟು ಪ್ರೀತಿ ಹೇಗೆ ಬಂತು?</p>
<p>ಶ್ರೀ-ನೀನು ಈಶ್ವರನನ್ನು ಪ್ರೀತಿಸುತ್ತೀಯಲ್ಲಾ, ಎಷ್ಟು ದಿನ ಈಶ್ವರನನ್ನು ನೋಡಿದ್ದೀಯೆ?</p>
<p>ಜಯಂತಿ-ನಾನು ಈಶ್ವರನನ್ನು ಹಗಲೂ ಇರುಳೂ ಮನಸ್ಸಿನಲ್ಲಿ ಭಾವನೆ ಮಾಡುತ್ತಿರುತ್ತೇನೆ.</p>
<p>ಶ್ರೀ-ನಾನು ಹುಡುಗಿಯಾಗಿದ್ದಾಗ ನನ್ನನ್ನು ಬಿಟ್ಟಂದಿನಿಂದಲೂ ನಾನೂ ನನ್ನ ಪತಿಯನ್ನು ಹಗಲೂ ಇರಳೂ ಭಾವನೆ ಮಾಡುತ್ತಿರುತ್ತೇನೆ. . .</p>
<p> ಒಂದೇಮನೆಯಲ್ಲಿ ಸಂಸಾರ ಮಾಡಿಕೊಂಡಿದ್ದರೆ, ಹೀಗಾಗುತ್ತಿರಲಿಲ್ಲವೆನ್ನಿಸುತ್ತದೆ. ಏಕೆಂದರೆ, ಮನುಷ್ಯನೆಂದಮೇಲೆ ದೋಷ ಗುಣ ಎರಡೂ ಇರುತ್ತವೆ; ಅವನಿಗೂ ದೋಷವಿದ್ದಿರಬಹುದು; ಇಲ್ಲದಿದ್ದರೂ ನನ್ನ ದೋಷದಿಂದ ಅವನಲ್ಲಿ ದೋಷವನ್ನು ಕಾಣುತ್ತಿದ್ದೆ; ಒಂದಲ್ಲ ಒಂದು ವೇಳೆ ವಿರಸವಾದ ಮಾತು, ಚಿಂತೆ, ಅಚಾತುರ್ಯ ಒದಗುತ್ತಿತ್ತು, ಆದರೆ ಈ ಬೆಂಕಿ ಇಷ್ಟು ಉರಿಹತ್ತಿ ಬೇಯುತ್ತಿರಲಿಲ್ಲ. ಸುಮ್ಮನೆ ಮನಸ್ಸಿನಲ್ಲಿ ದೇವತೆಯಾಗಿಟ್ಟುಕೊಂಡು ನಾನು ಇಷ್ಟು ವರ್ಷವೂ ಅವನನ್ನು ಪೂಜೆ ಮಾಡಿಕೊಂಡು ಬಂದಿದ್ದೇನೆ. ಗಂಧತೆಯ್ದು ದೇವಸ್ಥಾನಕ್ಕೆ ಬಳಿದು ಅವನ ದೇಹಕ್ಕೆ ಲೇಪಿಸಿದೆನೆಂದು ಕೊಂಡಿದ್ದೇನೆ; ತೋಟಗಳ್ಲಲಿ ಅಲೆದು ಹೂವನ್ನು ಕದ್ದು ತರಿದು ತಂದು, ದಿನವೆಲ್ಲಾ ಕೆಲಸಬಿಟ್ಟು ಎಷ್ಟೋ ಶ್ರಮದಿಂದ ಮಾಲೆಕಟ್ಟಿ ಹೂಬಿಟ್ಟ ಮರದ ಕೊಂಬೆಯೊಂದಕ್ಕೆ ನೇತುಹಾಕಿ ಅವನ ಕೊರಳಿಗೆ ಹಾಕಿದೆನೆಂದುಕೊಂಡಿದ್ದೇನೆ; ಒಡವೆ ವಸ್ತುಗಳನ್ನು ಮಾರಿ ಆಹಾರ ಸಾಮಗ್ರಿಗಳನ್ನು ಕೊಂಡುತಂದು ಅಚ್ಚುಕಟ್ಟಾದ ತಿಂಡಿ ತೀರ್ಥಗಳನ್ನು ಮಾಡಿ ನದಿಯಲ್ಲಿ ತೇಲಿ ಬಿಟ್ಟು ಅವನಿಗೆ ತಿನ್ನುವುದಕ್ಕೆ ಕೊಟ್ಟೆನೆಂದುಕೊಂಡಿದ್ದೇನೆ; ದೇವರಿಗೆ ನಮಸ್ಕಾರ ಮಾಡಿದಾಗ ಎಂದೂ ದೇವರಿಗೆ ನಮಸ್ಕಾರ ಮಾಡಿದೆನೆನ್ನಿಸಿಲ್ಲ.-ನನ್ನ ತಲೆಯ ಹತ್ತಿರ ಅವನ (ಪತಿಯ) ಪಾದಪದ್ಮವೇ ಕಾಣುತ್ತಿತ್ತು. ಆಮೇಲೆ, ಜಯಂತೀ!-ಅವನನ್ನು ಬಿಟ್ಟುಬಂದೆ; ಅವನು ಕರೆದ, ಆದರೆ ಬಿಟ್ಟುಬಂದೆ.</p>
<p> ಶ್ರೀಯು ಮುಂದೆ ಮಾತನಾಡಲಾರದೆ ಹೋದಳು. ಮುಖವನ್ನು ಸೆರಗಿನಿಂದ ಮುಚ್ಚಿಕೊಂಡು ಮನಃ ಪೂರ್ತಿಯಾಗಿ ಅತ್ತಳು.</p>
<p> ಜಯಂತಿಯ ಕಣ್ಣಿನಿಂದ ಗಳಗಳನೆ ಕಣ್ಣೀರು ಸುರಿಯಿತು. ಇಂಥ ಸಂನ್ಯಾಸಿನಿ ಸಂನ್ಯಾಸಿನಿಯೇ?- ಎಂದು ಗ್ರಂಥಕರ್ತನು ಕೇಳುತ್ತಾನೆ. ಪ್ರಾಯಶಃ ಈ ಮಾತು ಶ್ರೀ ಜಯಂತಿ ಇಬ್ಬರಿಗೂ ಅನ್ವಯಿಸುತ್ತದೆ. ಬೈರಾಗಿ-ಸಂನ್ಯಾಸಿಗೆ ದುಃಖವಿಲ್ಲವೆನ್ನುವುದೇನು? ಗಳಗಳನೇ ಅಳುವುದೇನು? ಅಥವಾ ಪರರ ಕಷ್ಟಕ್ಕಾಗಿ, ತನ್ನ ದುಃಖಕ್ಕಾಗಿ, ಅಳದಿದ್ದವನು ಮನುಷ್ಯನೇ?</p>
<p> ನಂದಾ ಆಗಲಿ ರಮಾ ಆಗಲಿ ಹೀಗೆ ಗಂಡನನ್ನು-ಜೊತೆಯಲ್ಲಿ ಸಂಸಾರ ಮಾಡುತ್ತಿದ್ದ ಗಂಡನನ್ನು-ಪ್ರೀತಿಸುತ್ತಿದ್ದರೋ ಇಲ್ಲವೋ! ಅವರಿಗೆ ಮಕ್ಕಳಿದ್ದುವು; ಅವರು ತಮ್ಮ ಹೃದಯದ ಒಲವನ್ನು ಅವರಿಗೆ ಹಂಚಿ ಕೊಟ್ಟಿದ್ದರು; ನಂದಳಿಗೆ ರಾಣೀವಾಸದ ಮೇಲಣ ಯಜಮಾನಿಕೆ ಆಡಳಿತ ಬೇರೆ ಇತ್ತು; ಆದರೆ ಶ್ರೀಗೆ ಅದಾವುದೂ ಇಲ್ಲ; ಹೃಚಯದ ತುಂಬ ಅವಳ ಗಂಡನೇ; ಆದರೂ ಜೀವನ ಮಾತ್ರ ಬತ್ತಿಹೋದ ತೊರೆಯಂತೆ ಬರಿದು!</p>
<p> ಪತಿಪ್ರೇಮ ಪತಿಭಕ್ತಿಗಳಲ್ಲಿ ಮೂವರೂ ಒಂದೇ. ಆದರೆ ಶ್ರೀಯು ನಿರ್ಭಾಗ್ಯಳು ಅಷ್ಟೇ. ರಾಜನ ಹೆಂಡತಿಯಾದರೂ ರಾಣಿಯಾಗಿ ಅರಮನೆಯಲ್ಲಿ ಸುಖಪಡುವ ಅದೃಷ್ಟವಿಲ್ಲದೆ ಚಿತ್ತವಿಶ್ರಾಮದಲ್ಲಿ-ಅದೊಂದು ಸಾದಾ ಜೈಲುಶಿಕ್ಷೆ-ಸಂನ್ಯಾಸಿನೀ ವೇಷದಲ್ಲಿ ಹುಲಿಯ ಚರ್ಮದ ಮೇಲೆ ಕಾಲ ಕಳೆಯುವುದು ಅವಳ ಹಣೆಯ ಬರಹವಾಗಿತ್ತು. ಅದಕ್ಕೆ ಹಿಂದೆ ಇದ್ದ ಮೂಲ ಕಾರಣ ಗಂಡನಿಗೆ ಎಲ್ಲಿ ಕೆಡುಕಾಗುವುದೋ ಎಂಬ ಹೆದರಿಕೆಯೇ. ಮಿಕ್ಕ ಇಬ್ಬರಿಗೂ ಮಕ್ಕಳಾಗಿದ್ದುವು. ಅವಳಿಗೆ ಆ ಪುಣ್ಯವಿರಲಿಲ್ಲ. ತಾಯಿಯಿಲ್ಲ, ತಂದೆಯಿಲ್ಲ; ಇದ್ದ ಒಬ್ಬ ಅಣ್ಣ ವಿಷವೃಕ್ಷವಾದ, ದೇಶದ್ರೋಹಿಯಾದ, ಕೃತಘ್ನನಾದ, ಭ್ರಷ್ಟನಾದ. ಆದ್ದರಿಂದ ತನ್ನ ಪ್ರೇಮವನ್ನೆಲ್ಲಾ ಅವಳು ಪತಿಯ ಮೇಲೆ ಎರೆದಳು-ಆದರೆ ಅದೆಲ್ಲಾ ಕೇವ ಮಾನಸಪೂಜೆಯಾಗಬೇಕಾಯಿತು. ನಂದೆಗೆ ಮಕ್ಕಳಾಗಿದ್ದರು; ಆದರೆ ಅವರ ಮೇಲೆ ಅವಳಿಗೆ ಎಷ್ಟು ಪ್ರೀತಿಯಿತ್ತು ಎಂದು ತೋರಿಸುವುದಕ್ಕೆ ಕವಿ ಅವಕಾಶವನ್ನು ಕಲ್ಪಿಸಿಕೊಂಡಿಲ್ಲ. ಅವಳು ರಮೆಯ ಮಗುವಿನ ಮೇಲೆ ತೋರಿಸಿದ ಪ್ರೀತಿಯೇ ಸಾಕಾಗಿದೆ. ಅವಳ ಸಂಸಾರ ನಿರ್ವಹಣ ಸಾಮರ್ಥ್ಯ ಬದ್ಧಿಶಕ್ತಿಗಳು ಪತಿಭಕ್ತಿ ಪುತ್ರವಾತ್ಸಲ್ಯಗಳನ್ನು ಮಸುಕು ಮಾಡಿವೆ. ರಮೆಗೆ ಧೈರ್ಯ ಹೇಳಿ-ಆದದ್ದಕ್ಕೆ ಚಿಂತಿಸದೆ-ಸೀತಾರಾಮನು ದರ್ಬಾರು ನಡಸುವಂತೆ ಏರ್ಪಡಿಸಿದವಳು ಅವಳು. ರಾಣೀಯಾಗಿದ್ದವಳನ್ನು ಜನರೆದುರಿಗೆ ನಿಲ್ಲಿಸಿ ನಾಡಾಡಿ ಹೆಂಗಸನ್ನು ವಿಚಾರಣೆ ಮಾಡುವಂಎ ಮಾಡಬಹುದೇ ಎಂದು ಅವನು ಯೋಚಿಸುತ್ತಿರುವಾಗ, ಸಾವಿರಾರು ಜನರೆದುರಿಗೆ ಮರದ ಮೇಲೆ ನಿಂತು ಕೂಗಾಡಿ ಹಾರಾಡಿದ ಶ್ರೀಯನ್ನು ಜ್ಞಾಪಿಸಿ, ಅದರಿಂದ ಅವಮಾನವಾಗಲಿಲ್ಲವೇ ಎಂದು ಗಂಡನನ್ನು ಮೂದಲಿಸುವಷ್ಟು ಧೈರ್ಯವಾಗಿ ವರ್ತಿಸಿದವಳು ಅವಳು. ರಾಮನು ಸೀತೆಯನ್ನು ತ್ಯಾಗಮಾಡಿದಂತೆ ತಾನೂ ರಮೆಯನ್ನು ತ್ಯಾಗಮಾಡುವುದಕ್ಕೆ ಅವನು ಸಿದ್ಧತೆಯನ್ನು ತೋರಿಸಿದಾಗ, ‘ರಮೆ ನಿಷ್ಕಳಂಕಳು; ಅವಳನ್ನು ತ್ಯಜಿಸುವುದು ನ್ಯಾಯವಲ್ಲ; ರಾಮನು ಸಾಕ್ಷಾತ್​ ಪರಬ್ರಹ್ಮ; ಅವನಿಗೆ ತ್ಯಾಗವೇನು ಭೋಗವೇನು?’ ಎಂದು ಅವಳ ಪರವಾಗಿ ವಾದಿಸಿ, ಅವನ ಸಿಟ್ಟನ್ನು ಸಹಿಸಿ, ಕ್ಷಮೆ ಬೇಡಿಕೊಂಡು ಕೊನೆಗೆ ಒಪ್ಪಿಸಿದವಳು ಅವಳು. ರಮೆಗೆ ಈ ದಕ್ಷತೆ ಧಾರ್ಷ್ಟ್ಯಗಳಿಲ್ಲ. ಸೀತಾರಾಮನು ಅವಳನ್ನು ಒಂದು ಪದಾರ್ಥವಾಗಿಯೇ ಎಣಿಸಿರಲಿಲ್ಲ; ಆದರೆ ಶ್ರಿಯನ್ನು ನೋಡುವುದಕ್ಕೆ ಮುಂಚೆ ಅವಳನ್ನು ಬಹುವಾಗಿ ಪ್ರೀತಿಸುತ್ತಿದ್ದನು. ನಂದೆಗಿಂತಲೂ ಹೆಚ್ಚಾಗಿ ಪ್ರೀತಿಸುತ್ತಿದ್ದನು. ಅವಳ ಪರಿಶುದ್ಧ ಹೃದಯ ಅವನಿಗೆ ಗೊತ್ತು. ಅವಳಲ್ಲಿ ಪತಿಪ್ರೇಮವನ್ನು ಅದಕ್ಕಿಂತಲೂ ಪುತ್ರಪ್ರೇಮವನ್ನು ಕವಿ ಚೆನ್ನಾಗಿಚಿತ್ರಿಸಿದ್ದಾನೆ. ಅವಳು ಮಾಡಿಕೊಂಡ ಅವಿವೇಕಕ್ಕೆಲ್ಲಾ ಗಂಡ ಮಕ್ಕಳಿಗೆ ಏನಾಗಿ ಬಿಡುವುದೋ ಎಂಬಹೆದರಿಕೆಯೇ, ಅವರು ಸುರಕ್ಷಿತವಾಗಿರುವುದು ಹೇಗೆ ಎಂಬ ಚಿಂತೆಯೇ, ಮೂಲಕಾರಣ. ಮುಸಲ್ಮಾನರ ಮುತ್ತಿಗೆ ಸನ್ನಿಹಿತವೆಂದು ತೋರಿದಾಗ, ಗಂಡನು ಅಲ್ಲಿಂದ ದೂರವಾಗಿ ದಿಲ್ಲಿಯಲ್ಲಿದ್ದನೆಂದು ಅವನ ಬಗೆಗೆ ಅವಳು ನಿಶ್ಚಿಂತಳಾದಳು. ಆದ್ದರಿಂದ ಹೆದರಿಕೆ ಚಿಂತೆಗಳೆಲ್ಲವೂ ತನ್ನ ಮಗುವಿನಮೇಲೆ ಒಂದಕ್ಕೆ ಎರಡಾಗಿ ಕೇಂದ್ರೀಕೃತವಾದುವು. ಅದರ ಯೋಗಕ್ಷೇಮಚಿಂತನೆಯಲ್ಲಿ ಮತ್ತಾವ ಶಂಕೆಯೂ ಬಿಭೀಷಿಕೆಯೂ ಅವಳ ಕಣ್ಣಮುಂದೆ ಸುಳಿಯಲಿಲ್ಲ. ಮುರಳೆ ಸ್ಪಷ್ಟವಾಗಿ ಹೇಳಿದಾಗಲೇ ಅವಳಿಗೆತನ್ನ ನಡವಳಿಕೆಯು ಅಪಾರ್ಥ ಕೊಡಬಹುದೆಂದು ಹೊಳೆದದ್ದು. ಏನು ಮಾಡುವುದಕ್ಕೂ ತೋರದೆ ಆತ್ಮಹತ್ಯವನ್ನು ಚಿಂತಿಸುತ್ತ ದಿಂಬನ್ನು ಕಣ್ಣೀರಿನಿಂದ ತೋಯಿಸುತ್ತ ಮುಖಮಡಿಯಾಗಿ ನಿರಾಶೆಯಿಂದ ಮಲಗಿದ್ದ ಅವಳನ್ನು ನಂದೆ ಸಮಾಧಾನ ಮಾಡಿ ವಿಚಾರಣೆಗೆ ಒಡಂಬಡಿಸಿದಾಗ ಅವಳ ಸಂತೋಷವು ವ್ಯಕ್ತಪಟ್ಟದ್ದು, ತನ್ನ ಮಗುವನ್ನು ಎತ್ತಿಕೊಂಡು ಮುತ್ತಿಟ್ಟದ್ದರಲ್ಲಿ. ‘‘ಊರಿನವರಷ್ಟೇ ಏಕಕ್ಕ? ಜಗತ್ತಿನ ಜನವನ್ನೆಲ್ಲಾ ಸೇರಿಸು, ನಾನು ಅವರ ಮುಂದೆ ಮುಕ್ತ ಕಂಠದಿಂದ ಈ ಮಾತನ್ನು ಹೇಳುತ್ತೇನೆ!’’ ಎಂದು ಅವಳು ಗರ್ಜಿಸಿದಳು. ಆ ಧೈರ್ಯದ ಹಿಂದೆ ಇದ್ದದ್ದು ಅವಳ ನಿಷ್ಕಳಂಕ ಹೃದಯ, ಅಪಾರ ಪುತ್ರವಾತ್ಸಲ್ಯ. ಮಾತನಾಡುತ್ತಿದ್ದಾಗ ತನಗೇನಾದರೂ ಅಧೈರ್ಯ ಉಂಟಾದರೆ ಒಬ್ಬದಾದಿ ತನ್ನ ಮಗುವನ್ನು ತೋರಿಸಲಿ, ಅದರ ಮುಖವನ್ನು ನೋಡಿದಕೂಡಲೆ ಅವಶ್ಯವಾದ ಚೈತನ್ಯ ಬರುತ್ತದೆ ಎಂದು ಅವಳು ಹೇಳಿದ್ದಳು. ಅದರಂತೆ ಅವಳ ವಿಚಾರಣೆಯ ಕಾಲದಲ್ಲಿ ಮಗುವಿನ ಮುಖವನ್ನು ನೋಡಿಯೇ ಧೈರ್ಯಪಡೆದು ಕೊಂಡಳು:-</p>
<p> ‘‘ಮೊದಲು ತುಂಬ ನಿದಾನವಾಗಿ, ಅತಿ ದೂರಿದಿಂದ ಕೇಳುವ ಸಂಗೀತದಂತೆ, ರಮೆಯು ಮಾತನಾಡುವುದಕ್ಕೆ ತೊಡಗಿದಳು-ಅದು ಎಲ್ಲರಿಗೂ ಕೇಳುತ್ತಿರಲಿಲ್ಲ. ಹೊರವಲಯದಲ್ಲಿ ನೋಡುತ್ತ ನಿಂತಿದ್ದವರು ‘ಅಮ್ಮಾ! ನಮಗೆ ಕೇಳಿಸುತ್ತಿಲ್ಲ -ನಾವು ಕೇಳಬೇಕು!’ ಎನ್ನಲು ಮೊದಲು ಮಾಡಿದರು. ರಮೆಯು ಇನ್ನೂ ಸ್ವಲ್ಪ ಸ್ಪಷ್ಟವಾಗಿ ಮಾತನಾಡತೊಡಿದಳು. ಕ್ರಮವಾಗಿ ಮತ್ತೂ ಸ್ಪಷ್ಟ ಮತ್ತೂ ಸ್ವಷ್ಟವಾಯಿತು. ಆಮೇಲೆ ಮಗುವಿಗೆ ವಿಪತ್ತು ಪ್ರಾಪ್ತವಾದೀತೆಂದು ಸಾಹಸಕಾರ್ಯಕ್ಕೆ ಕೈಯಿಟ್ಟದ್ದನು ವಿವರಿಸ ತೊಡಗಿದಾಗ, ಆ ಚಂದ್ರಮುಖವನ್ನು ನೋಡುತ್ತ ಕಣ್ಣೀರು ಸುರಿಸುತ್ತ, ಮಾತೃಪ್ರೇಮದ ಉಸಿರಿನ ಮೇಲೆ ಉಸಿರು, ಅಲೆಯ ಮೇಲೆ ಅಲೆ, ಉಕ್ಕಿ ಬರುವುದಕ್ಕೆ ಮೊದಲಾದಾಗ, ಪರಿಷ್ಕಾರವೂ ಸ್ವರ್ಗೀಯವೂ ಅಪ್ಸರೋ ನಿಂದಿತವೂ ತ್ರಿಗ್ರಾಮ ಸಂಮಿಲಿತವೂ ಮನೋ ಮುಗ್ಧಕರವೂ ಆದ ಸಂಗೀತದಂತೆ ಶ್ರೋತೃಗಳ ಕವಿಯಲ್ಲಿ ಮೋಹಕ ವಾಕ್ಯಗಳು ಬಾಜಿಸತೊಡಗಿದುವು. ಎಲ್ಲರೂ ಮುಗ್ಧರಾಗಿ ಕೇಳುತ್ತಿದ್ದರು. ಆಮೇಲೆ ರಮೆಯು ತಟ್ಟನೆ ಮಗುವನ್ನು ದಾದಿಯ ಕೊಂಕುಳಿಂದ ಕಿತ್ತುಕೊಂಡು ಸೀತಾರಾಮನ ಪದತಲದಲ್ಲಿ ಹಾಕಿ, ಕೈ ಮುಗಿದುಕೊಂಡು ‘ಮಹಾರಾಜ! ನಿನಗೆ ರಾಜ್ಯವಿದೆ-ನನಗೆ ರಾಜ್ಯ ಈ ಮಗು. ಮಹಾರಾಜ! ನಿನಗೆ ಧರ್ಮವಿದೆ ಕರ್ಮವಿದೆ ಯಶಸ್ಸಿದೆ ಸ್ವರ್ಗವಿದೆ-ನಾನು ಬಾಯಿಬಿಟ್ಟು ಹೇಳುತ್ತೇನೆ, ನನಗೆ ಧರ್ಮಇದೇ, ಕರ್ಮಇದೇ, ಯಶಸ್ಸುಇದೇ, ಸ್ವರ್ಗ ಇದೇ! ಮಹಾರಾಜ! ನಾನು ಅಪರಾಧಿನಿಯಾಗಿದ್ದರೆ ಶಿಕ್ಷಿಸು!’ ಎಂದಳು. ಇದನ್ನು ಕೇಳಿ ನೋಟಕರು ಕಣ್ಣೀರು ತುಂಬಿ ಮೇಲೆ ಮೇಲೆ ಜಯಧ್ವನಿ ಮಾಡಲಾರಂಭಿಸಿದರು.’’</p>
<p> ಶ್ರೀಯು ಸಂನ್ಯಾಸಜೀವನದಲ್ಲಿ ಸೀತಾರಾಮನನ್ನು ಮರೆಯುವುದಕ್ಕಾಗಲಿಲ್ಲ; ಸೀತಾರಾಮನು ರಾಜ ಕಾರ್ಯದಲ್ಲಿ ಶ್ರೀಯನ್ನು ಮರೆಯುವುದಕ್ಕಾಗಲಿಲ್ಲ; ಐದುವರ್ಷ ಕಾಲ ದೇಶವಿದೇಶಗಳಲ್ಲಿ ಅಲೆದರೂ, ಅವಳು ಯೋಚನೆ ಹಗಲೂ ರಾತ್ರಿಯೂ ಬೆಂಕಿಯಂತೆ ಹೃದಯವನ್ನು ಸುಡುತ್ತಿತ್ತು; ಅವಳು ಜಯಂತಿಯ ಮೂಲಕ ಅರ್ಧರಾತ್ರಿಯಲ್ಲಿ ತನ್ನ ಶಯ್ಯೆಯ ಮುಂದೆ ಬಂದು ನಿಂತಾಗ ಅವನು ‘ಶ್ರೀ! ಶ್ರೀ! ಓ ಶ್ರೀ! ನನ್ನ ಶ್ರೀ!’ ಎಂದು ಗಟ್ಟಿಯಾಗಿ ಕೂಗುತ್ತ ಎದ್ದು ಬಂದು ತನ್ನ ತೋಳನ್ನು ನೀಡಿದನು. ಆದರೆ ತಲೆಯು ಸುತ್ತಿಬಂದು-ಕಣ್ಣುಮುಚ್ಚಿ ಹಾಸಿಗೆಯ ಮೇಲೆ ಮೂರ್ಛೆ ಹೋದನು. ಐದು ವರ್ಷಗಳ ಕೆಳಗೆ ಮಧುಮತೀ ತೀರದಲ್ಲಿ, ಬೆಳದಿಂಗಳ ರಾತ್ರಿಯಲ್ಲಿ, ಮರಳದಿಬ್ಬದಮೇಲೆ ರೂಪಯೌವನ ಸಂಪನ್ನೆಯಾಗಿ ಬೆಳಗುತ್ತಿದ್ದ ಶ್ರೀಯನ್ನು ಅವನು ನಿರೀಕ್ಷಿಸುತ್ತಿದ್ದನು. ಆದರೆ ಈಗ ಕಂಡದ್ದೇನು? ಕಾವೀಬಟ್ಟೆಯನ್ನು ಉಟ್ಟು ತ್ರಿಶೂಲವನ್ನು ಹಿಡಿದು ನಿಶ್ಚಲವಾಗಿ ಕಲ್ಲಿನ ಪ್ರತಿಮೆಯಂತೆ ನಿಂತಿದ್ದ ವ್ಯಕ್ತಿಯನ್ನು! ಅವನಿಗೆ ಮೂರ್ಛೆ ತಿಳಿದರೂ ಅವಳು ಹಾಗೇ ನಿಂತಿದ್ದಳು. ಗಂಡನು ಮೂರ್ಛೆಹೋಗಿ ಬಿದ್ದರೆ ಹೆಂಡತಿಯಾದಳು-ಮತ್ತಾರಾದರೂ ಆಗಿದ್ದರೆ-ಸುಮ್ಮನಿರುತ್ತಿದ್ದಳೇ? ನಿಜ; ಅವಳು ಎಂದಾದರೂ, ಒಂದುದಿನದ ಮಟ್ಟಿಗಾದರೂ, ಹೆಂಡತಿಯಾಗಿದ್ದಿದ್ದರೆ ತಾನೇ? ಸಾಲದ್ದಕ್ಕೆ ಐದುವರ್ಷ ಕಾಲ ಸಂನ್ಯಾಸದ ಕಠೋರ ತಾಪದಲ್ಲಿ ಹೃದಯವನ್ನು ಒಣಗಿಸಿ ಒಣಗಿಸಿ, ಮನಸ್ಸನ್ನು ದಂಡಿಸಿ ದಂಡಿಸಿ, ಬಾಳನ್ನು ಬಾಳಕ ಮಾಡಿಕೊಂಡಿದ್ದಳು. ಅದರಲ್ಲಿ ಸ್ವಲ್ಪವಾದರೂ ಹಸಿ ಉಳಿದಿತ್ತೋ ಇಲ್ಲವೋ! ನೆನಸಿದರೆ ನೆನೆಯುವಂತೂ ತೋರಲಿಲ್ಲ. ಆದ್ದರಿಂದ ಅವಳು ಸ್ಥಿರಳಾಗಿ ‘ಈಗ ನಾನೇನು ಮಾಡಬೇಕು?’ ಎಂದು ಕೇಳಿದಳು. ಅವನಿಗೆ ಇದ್ದ ಆವೇಗ ಆತುರಗಳಲ್ಲಿ ಅವನು ಹುಚ್ಚುಹುಚ್ಚಾಗಿ ಉತ್ತರ ಕೊಡಬಹುದಾಗಿತ್ತು. ಆದರೆ ತಡೆದುಕೊಂಡು ‘ನನ್ನ ರಾಣಿಯಾಗಿದ್ದುಕೊಂಡು ರಾಜಪುರಿಯನ್ನು ಬೆಳಗು!’ ಎಂದನು.</p>
<p>ಶ್ರೀ-ನಂದೆ ಇದ್ದಾಳಲ್ಲ; ಅಂಥ ರಾಣಿ ಇರುವುದು ನಿನ್ನ ಪುಣ್ಯ.</p>
<p>ಸೀತಾ-ನೀನು ಹಿರಿಯಳು; ನಿನ್ನ ಸ್ಥಾನಕ್ಕೆ ನೀನು ಬಾ!</p>
<p>ಶ್ರೀ-ಆ ಕಾಲ ಹೋಯಿತು!</p>
<p>ಸೀತಾ-ಏಕೆ ಹೋಯಿತು?</p>
<p>ಶ್ರೀ-ನಾನು ಸಂನ್ಯಾಸಿನಿ; ಎಲ್ಲ ಕರ್ಮವನ್ನೂ ತ್ಯಾಗ ಮಾಡಿದ್ದೇನೆ.</p>
<p>ಸೀತಾ-ಗಂಡನಿರುವವಳಿಗೆ ಸಂನ್ಯಾಸದ ಅಧಿಕಾರವಿಲ್ಲ; ಪತಿಸೇವೆಯೇ ನಿನಗೆ ಧರ್ಮ.</p>
<p>ಶ್ರೀ-ಎಲ್ಲ ಕರ್ಮವನ್ನೂ ತ್ಯಾಗ ಮಾಡಿರುವವಳೀಗೆ ಪತಿಸೇವೆಯೂ ಧರ್ಮವಲ್ಲ, ದೇವ ಸೇವೆಯೂ ಧರ್ಮವಲ್ಲ.</p>
<p>ಸೀತಾ-ಎಲ್ಲ ಕರ್ಮವನ್ನೂ ಯಾರೂ ತ್ಯಾಗಮಾಡಲಾಗುವುದಿಲ್ಲ; ನೀನೂ ತ್ಯಾಗ ಮಾಡಿಲ್ಲ; ಗಂಗಾರಾಮನ ಜೀವ ಉಳಿಸಿ ನೀನು ಕರ್ಮ ಮಾಡಲಿಲ್ಲವೇ?
³
 ನನ್ನನ್ನು ನೋಡಿ ಕರ್ಮ ಮಾಡಲಿಲ್ಲವೇ?</p>
<p>ಶ್ರೀ-ಮಾಡಿದ್ದೇನೆ; ಅದರಿಂದ ನನ್ನ ಸಂನ್ಯಾಸಧರ್ಮ ಭ್ರಷ್ಟವಾಗಿದೆ; ಒಂದುಸಾರಿ ಧರ್ಮಭ್ರಷ್ಟಳಾಗಿದ್ದೇನೆಂದು ಎಂದೆಂದಿಗೂ ಧರ್ಮಭ್ರಷ್ಟಳಾಗಿರು ಎನ್ನುತ್ತೀಯಾ?</p>
<p>ಸೀತಾ-ಗಂಡನೊಡನೆ ಬಾಳುವುದು ಹೆಂಗಸಿಗೆ ಧರ್ಮಭ್ರಂಶವೆಂಬ ಈ ಕುಶಿಕ್ಷಣವನ್ನು ನಿನಗೆ ಕೊಟ್ಟವರು ಯಾರು? ಯಾರಾದರೂ ಕೊಟ್ಟಿರಲಿ;. . .ನಾನು ನಿನ್ನ ಗಂಡ, ನಿನ್ನಮೇಲೆ ನನಗೆ ಅಧಿಕಾರವಿದೆ. ಆ ಅಧಿಕಾರ ಬಲದಿಂದ, ನಾನು ನಿನ್ನನ್ನು ಹೊಗಲು ಬಿಡುವುದಿಲ್ಲ.</p>
<p>ಶ್ರೀ-ನೀನು ಗಂಡ, ರಾಜ; ಅಲ್ಲದೆ ಉಪಕಾರಿ, ನಾನು ಉಪಕೃತೆ. ಆದ್ದರಿಂದ ನೀನು ಬಿಟ್ಟುಕೊಡದಿದ್ದರೆ ನಾನು ಹೋಗಲಾರೆ.</p>
<p>ಸೀತಾ-ನಾನು ಗಂಡ, ರಾಜ, ಉಪಕಾರಿ; ಆದ್ದರಿಂದ ಬಿಟ್ಟುಕೊಡದಿದ್ದರೆ ನೀನು ಹೋಗಲಾರೆ.-ಎಂದೇಕೆ ಹೇಳುತ್ತೀಯೆ? ನಾನು ನಿನ್ನನ್ನು ಪ್ರೀತಿಸುತ್ತೇನೆ, ಆದ್ದರಿಂದ ನಾನು ಬಿಟ್ಟು ಕೊಡದಿದ್ದರೆ ನೀನು ಹೋಗಲಾರೆ ಎಂದೇಕೆ ಹೇಳುವುದಿಲ್ಲ? ಪ್ರೀತಿಯ ಚಿನ್ನ ಸಂಕೋಲೆಯನ್ನು ಹೇಗೆ ಕಡಿದುಹಾಕುತ್ತೀಯೆ?</p>
<p>ಶ್ರೀ-ಮಹಾರಾಜ! ಆ ಭ್ರಮೆ ಈಗ ಹೋಗಿದೆ. ಪ್ರೀತಿಸುವವರಿಗೆ ಪ್ರೀತಿಸುವುದು ಧರ್ಮ, ಮತ್ತು ಅದರಲ್ಲಿ ಅವರಿಗೆ ಸುಖವಿದೆ-ಎಂದು ಈಗ ತಿಳಿದಿದ್ದೇನೆ. ಆದರೆ ಪ್ರೀತಿ ಪಡೆಯುವವರಿಗೆ ಅದರಿಂದೇನು? 
ನೀನು ಮಣ್ಣಿನಿಂದ 
ದೇವರ ವಿಗ್ರಹವನ್ನು ರಚಿಸಿ ಅದಕ್ಕೆ ಹೂವು ಗಂಧಗಳನ್ನು ಅರ್ಪಿಸುತ್ತೀಯೆ. ಅದರಿಮದ ನಿನಗೆ ಧರ್ಮ ಸಂಪಾದನೆಯಾಗುತ್ತದೆ, ಸುಖವೂ ಆಗುತ್ತದೆ; ಆದರೆ ಅದರಿಂದ ಮಣ್ಣಿನ ವಿಗ್ರಹಕ್ಕೇನು?4</p>
<p>ಸೀತಾ-ಎಂಥ ಭಯಾನಕವಾದ ಮಾತು!</p>
<p>ಶ್ರೀ-ಭಯಾನಕವಲ್ಲ, ಅಮೃತಮಯವಾದ ಮಾತು. ಈಶ್ವರನು ಸರ್ವಭೂತಗಳಲ್ಲಿಯೂ ಇದ್ದಾನೆ. ಈಶ್ವರನನ್ನು ಪ್ರೀತಿಸುವುದೇ ಜೀವನಿಗೆ ಸುಖ ಅಥವಾ ಧರ್ಮ. ಆದ್ದರಿಂದಲೇ ಎಲ್ಲ ಪ್ರಾಣಿಗಳನ್ನೂ ಪ್ರೀತಿಸುವುದು. ಆದರೆ ಈಶ್ವರನು ನಿರ್ವಿಕಾರ; ಅವನಿಗೆ ಸುಖದುಃಖಗಳಿಲ್ಲ; ಈಶ್ವರನ ಅಂಶವಾಗಿ ಜೀವನಲ್ಲಿ ಇರುವ ಆತ್ಮವೂ ಅವನೇ. ಈಶ್ವರನಲ್ಲಿ ಅರ್ಪಿಸಿದ ಪ್ರೀತಿಯಿಂದ ಅವನಿಗೆ ಸುಖದುಃಖಗಳಿಲ್ಲ. ಆದರೆ, ಯಾರಾದರೂ ಪ್ರೀತಿಸಿದಾಗ ನಮಗೆ ಸುಖವಾಗುವುದು ಕೇವಲ ಮಾಯೆಯ ವಿಕ್ಷೇಪ.</p>
<p>ಸೀತಾ-ಶ್ರೀ! ಯಾವನೋ ಭಂಡ ಸಂನ್ಯಾಸಿಯ ಕೈಗೆ ಸಿಕ್ಕಿ ನೀನು ಸ್ತ್ರೀಬುದ್ಧಿವಶದಿಂದ ಕೆಲವು ಅರ್ಥವಿಲ್ಲದ ರೂಢಿ ಮಾತುಗಳನ್ನು ಬಾಯಿಪಾಠಮಾಡಿಕೊಂಡಿದ್ದೀಯೆ. ಇವೆಲ್ಲಾ ಹೆಂಗಸರಿಗೆ ಒಳ್ಳೆಯದಲ್ಲ. ಯಾವುದೂ ಒಳ್ಳೆಯದೆಂದು ನಾನು ಹೇಳುತ್ತೇನೆ ಕೇಳು; ನಾನು ನಿನ್ನ ಗಂಡ; ನನ್ನೊಡನೆ ಇರುವುದೇ ನಿನಗೆ ಧರ್ಮ; ನಿನಗೆ ಬೇರೆ ಧರ್ಮವಿಲ್ಲ; ನಾನು ರಾಜ; ಎಲ್ಲರ ಧರ್ಮವನ್ನೂ ರಕ್ಷಿಸುವುದು ನನ್ನ ಕೆಲಸ; ಮತ್ತು ಹೆಂಡತಿಯನ್ನು ಧರ್ಮಾನುವರ್ತಿನಿಯಾಗಿ ಮಾಡತಕ್ಕದ್ದು ಗಂಡನ ಕರ್ತವ್ಯಕರ್ಮವೂ ಆಗಿದೆ. ಆದ್ದರಿಂದ ನಾನು ನಿನ್ನನ್ನು ನಿನ್ನ ಧರ್ಮದಲ್ಲಿ ಪ್ರವೃತ್ತಳಾಗುವಂತೆ ಮಾಡುತ್ತೇನೆ; ನಿನ್ನನ್ನು ಹೋಗಲು ಬಿಡುವುದಿಲ್ಲ.</p>
<p>ಶ್ರೀ-ಅದೇ ಹೇಳಿದೆನಲ್ಲ! ನೀನು ಗಂಡ, ರಾಜ, ಉಪಕಾರಿ, ನಿನ್ನ ಆಜ್ಞೆ ಶಿರಸಾವಹಿಸಬೇಕಾದದ್ದು; ಆದರೆ ನಾನು ಹೇಳುವುದಿಷ್ಟೇ-ನನ್ನಿಂದ ನೀನು ಸುಖಿಯಾಗುವುದಿಲ್ಲ.</p>
<p>ಸೀತಾ-ನಿನ್ನನ್ನು ನೋಡಿಯೇ ನಾನು ಸುಖಿಯಾಗುತ್ತೇನೆ.</p>
<p>ಶ್ರೀ-ನನ್ನದೊಂದು ಪ್ರಾರ್ಥನೆ; ನಾನು ಮನೆಯಲ್ಲಿರಬೇಕಾದರೆ, ಈ ರಾಜಧಾನಿಯ ಮಧ್ಯದಲ್ಲಿ ಸ್ಥಳ ಮಾಡದೆ, ನನಗೆ ಬೇರೆ ಒಂದು ಕುಟೀರವನ್ನು ಮಾಡಿಸಿಕೊಡು; ನಾನು ಸಂನ್ಯಾಸಿನಿ; ರಾಜಧಾನಿಯ ಮಧ್ಯೆ ನಾನು ಸುಖವಾಗಿರುವುದಿಲ್ಲ; ಜನರೂ ನಿನ್ನನ್ನು ಹಾಸ್ಯಮಾಡುತ್ತಾರೆ.</p>
<p>ಸೀತಾ-ಕುಟೀರದಲ್ಲಿ ರಾಜಮಹಿಷಿಯನ್ನು ಇಟ್ಟರೆ ನಿನ್ನನ್ನು ಹಾಸ್ಯಮಾಡುತ್ತಾರೆ.</p>
<p>ಶ್ರೀ-ರಾಜಮಹಿಷಿಯೆಂದು ಯಾರಿಗೂ ತಿಳಿಯುವುದಿಲ್ಲ.</p>
<p>ಸೀತಾ-ನನ್ನನ್ನು ನೀನು ನೋಡುವೆಯೋ ಇಲ್ಲವೋ?</p>
<p>ಶ್ರೀ-ಅದು ನಿನ್ನ ಇಷ್ಟ.</p>
<p> ತನ್ನನ್ನು ನೋಡಬಹುದು, ತನ್ನೊಡನೆ ಮಾತನಾಡಬಹುದು ಎಂದಾದರೂ ಸಮ್ಮತಿಸಿದಳಲ್ಲ!</p>
<p>_________</p>
<p>3
.
 ಎರಡನೆಯ ಸಾರಿ ಸೆರೆಮನೆಯಿಂದ ಅವನು ಬಿಡುಗಡೆ ಹೊಂದಿದ್ದೂ ಶ್ರೀಯ ಇಷ್ಟಾನುಸಾರವಾಗಿ ಜಯಂತಿಯು ಸೀತಾರಾಮನನ್ನು ಬೇಡಿಕೊಂಡಿದ್ದರಿಂದಲೇಯೆ; ಅದನ್ನು ಸೀತಾರಾಮನು ಊಹಿಸಿದ್ದಿರಬಹುದು.</p>
<p>4
. ಎಂಥ ವಂಚನೆಯ ಮಾತು! ಅವಳು ಮಣ್ಣಿನ ವಿಗ್ರಹಕ್ಕೆ ಸಮಾನವೇ?</p>
<p>ಸೀತಾ-ನಾನು ನಿನ್ನನ್ನು ಕಂಡು ನಿನ್ನೊಡನೆ ಮಾತುಕಥೆಯಾಡಿಕೊಂಡಿದ್ದರೂ, ನೀನು ರಾಜಮಹಿಷಿಯಲ್ಲ, ಎಂದರೆ, ಜನ ನಿನ್ನನ್ನು ಏನೆನ್ನುತ್ತಾರೆ?</p>
<p>ಶ್ರೀ-ತಿಳಿದೇ ಇದೆ! ಜನ ನನ್ನನ್ನು ದೊರೆಯ ಉಪಪತ್ನಿ ಎಂದು ಹೇಳುತ್ತಾರೆ. ಮಹಾರಾಜ! ನಾನು ಸಂನ್ಯಾಸಿನಿ, ನನಗೆ ಮಾನಾಪಮಾನ ಏನೂ ಇಲ್ಲ; ಹೇಳಿದರೆ ಹೇಳಿಕೊಳ್ಳಲಿ; ನನ್ನ ಮಾನಾಪಮಾನಗಳು ನಿನ್ನ ಕೈಯಲ್ಲಿರುತ್ತವೆ.</p>
<p>ಸೀತಾ-ಅದು ಹೇಗೆ?</p>
<p>ಶ್ರೀ-ನಾನು ನಿನ್ನ ಸಹಧರ್ಮಿಣಿ; ನನ್ನೊಡನೆ ನೀನು ಧರ್ಮಾಚರಣೆ ಹೊರತು ಅಧರ್ಮಾಚರಣೆ ಮಾಡ ಬಾರದು; ಧರ್ಮಪ್ರಯೋಜನವನ್ನು ಬಿಟ್ಟು ಬರಿಯ ಇಂದ್ರಿಯ ಪರಿತೃಪ್ತಿಯು ಅಧರ್ಮ; ಇಂದ್ರಿಯ ತೃಪ್ತಿಯ ಪಶು ವೃತ್ತಿ;ದೇವರು ಪಶುವೃತ್ತಿಗಾಗಿ ವಿವಾಹವನ್ನು ಏರ್ಪಡಿಸಿಲಿಲ್ಲ; ಪಶುಗಳಿಗೆ ಮದುವೆಯಿಲ್ಲ; ಮದುವೆಯೆಂಬುದು ಕೇವಲ ಧರ್ಮಪ್ರಯೋಜನಕ್ಕಾಗಿ. ರಾಜರ್ಷಿಗಳು ಎಂದೂ ವಿಶುದ್ಧಚಿತ್ತರಾಗದೆ ಸಹಧರ್ಮಿಣಿ ಸಹವಾಸ ಮಾಡುತ್ತಿರಲಿಲ್ಲ. ಇಂದ್ರಿಯಾಧೀನತೆಯೇ ಪಾಪ; ನೀನು ಎಂದು ಪಾಪರಹಿತನಾಗಿ ಶುದ್ಧಚಿತ್ತಳಾದ ನನ್ನೊಡನೆ ಮಾತನಾಡಲು ಸಮರ್ಥನಾಗುತ್ತೀಯೋ ಅಂದು ನಾನು ಈ ಕಾವೀಬಟ್ಟೆಯನ್ನು ಬಿಡುತ್ತೇನೆ; ನಾನು ಈ ಕಾವಿಯನ್ನು ಬಿಡುವವರೆಗೂ ನೀನು ಬೇರೆ ಆಸನದಲ್ಲಿ ಕುಳಿತುಕೊಳ್ಳಬೇಕು.</p>
<p>ಸೀತಾ-ನಾನು ನಿನಗೆ ಪ್ರಭು, ನನ್ನ ಮಾತೇ ನಡೆಯಬೇಕು.</p>
<p>ಶ್ರೀ-ಒಂದು ಸಾರಿ ನಡೆಯಬಹುದು; ಕಾಡಿನಲ್ಲಿ ನಾನಾ ವಿಪತ್ತುಗಳು; ಬಿಡಿಸಿಕೊಳ್ಳಲಾರದ ವಿಪತ್ತಿಗೆ ಸಿಕ್ಕಿದಾಗ ಆತ್ಮರಕ್ಷಣೆಗೋಸ್ಕರವೆಂದು ನಾವು ಸ್ವಲ್ಪ ವಿಷವಿಟ್ಟುಕೊಂಡಿರುತ್ತೇವೆ; ನನ್ನ ಹತ್ತಿರ ವಿಷವಿದೆ-ಅವಶ್ಯವಾದರೆ ಅದನ್ನು ತಿಂದುಬಿಡುತ್ತೇನೆ.</p>
<p> ಹಾ! ಈ ಶ್ರೀಯು ಸೀತಾರಾಮನ ಶ್ರೀಯಲ್ಲ.</p>
<p> ‘‘ಶ್ರೀಯು ಬರದೆ ಇದ್ದಿದ್ದರೆ ಸೀತಾರಾಮನಿಗೆ ಇಷ್ಟೊಂದು ಅವನತಿ ಉಂಟಾಗುತ್ತಿತ್ತೋ ಇಲ್ಲವೋ ತಿಳಿಯದು; ಏಕೆಂದರೆ, ಸೀತಾರಾಮನು ರಾಜ್ಯಭಾರದಲ್ಲಿ ಮನಸ್ಸನ್ನು ಕೊಟ್ಟು ಶ್ರೀಯನ್ನು ಮರೆಯುವನೆಂದು ಮನಸ್ಸಿನಲ್ಲಿ ಗಟ್ಟಿಮಾಡಿಕೊಂಡಿದ್ದನು. . . .ಶ್ರೀಯು ಅಸಮಯದಲ್ಲಿ ಕಾಣಿಸಿಕೊಳ್ಳಲು ಆಸಕ್ತಿಯ ವೇಗದಲ್ಲಿ ಅವನ ಆ ನಿರ್ಧಾರ ಮರಳಕಟ್ಟೆಯಂತೆ ಕೊಚ್ಚಿಹೋಯಿತು.’’ ರಾಜ್ಯಭಾರದಲ್ಲಿ ಮನಸ್ಸು ಕೊಟ್ಟಿದ್ದರೂ ಆಪತ್ತು ಒದಗುತ್ತಲೇ ಇರಲಿಲ್ಲವೆಂದಲ್ಲ, ಆದರೆ ಶ್ರೀಯು ಬಂದು ನಂದೆಯಂತೆ ರಾಜಪುರಿಯಲ್ಲಿ ರಾಣಿಯಾಗಿದ್ದು ಕೊಂಡು, ನಂದೆಯಂತೆ ರಾಜನ ರಾಜಧರ್ಮದಲ್ಲಿ ಸಹಾಯಮಾಡುತ್ತಿದ್ದರೆ, ಸೀತಾರಾಮನಿಗೆ ಇಷ್ಟು ಅವನತಿ ಉಂಟಾಗುತ್ತಿರಲಿಲ್ಲವೆಂದು ತೋರುತ್ತದೆ; ಏಕೆಂದರೆ ಕೇವಲ ಐಶ್ವರ್ಯಮದದಿಂದ ಉಂಟಾಗುತ್ತಿದ್ದ ಅವನತಿ ಯು ಶ್ರೀಯ ಮತ್ತು ನಂದೆಯ ಸಹಾಯದಿಂದ ಸ್ವಲ್ಪ ತಗ್ಗುತ್ತಿತ್ತು. ಹಾಗೆಯೇ ಶ್ರೀಯು ರಾಜಪುರಿಯಲ್ಲಿ ರಾಣಿಯಾಗಿದ್ದುಕೊಂಡಿರದೆ, ಚಿತ್ತವಿಶ್ರಾಮಕ್ಕೆ ಬಂದು, ಅಲ್ಲಿ ಉಪಪತ್ನಿಯ ಹಾಗೆ ಇದ್ದುಕೊಂಡಿದ್ದರೂ ಇಷ್ಟು ಪ್ರಮಾದ ಘಟಿಸುತ್ತಿರಲಿಲ್ಲ. ಏಕೆಂದರೆ, ಆಶೆ ಪೂರ್ಣವಾಗಿಬಿಟ್ಟ ಮೇಲೆ ಅದರ ಮೋಹಿನೀ ಶಕ್ತಿಯು ಬಹು ಮಟ್ಟಿಗೆ ದುರ್ಬಲವಾಗಿ ಬಿಡುತ್ತದೆ; ಸ್ವಲ್ಪದಿನದ ಮೇಲೆ ರಾಜನು ಎಚ್ಚರಗೊಳ್ಳುತ್ತಿದ್ದನು. ಶ್ರೀಯು ಸಂನ್ಯಾಸಿನಿ ಯಾಗಿ, ಪೂರ್ಣ ಸಂನ್ಯಾಸಿನಿಯ ರೀತಿಯಲ್ಲಿ ಇದ್ದಿದ್ದರೂ ಈ ವಿಪತ್ತು ಉಂಟಾಗುತ್ತಿರಲಿಲ್ಲ. ಆದರೆ ಈ ಇಂದ್ರಾಣಿಯಂಥ ಸಂನ್ಯಾಸಿನಿ ಹುಲಿಯ ಚರ್ಮದ ಮೇಲೆ ಕುಳಿತು ಮಾತಿನಲ್ಲಿ ಮಧುವನ್ನು ಸುರಿಸುತ್ತಿರಲು, ಸೀತಾರಾಮನು ಹಸಿದನಾಯಿಯಂತೆ ದೂರದಲ್ಲಿ ಕುಳಿತು ನೋಡುತ್ತಿರಬೇಕು-ಅದೂ ಅವನ ಹೆಂಡತಿಯನ್ನು! ಐದುವರ್ಷದಿಂದ ಸೀತಾರಾಮನು ಅವಳಿಗಾಗಿ ಪ್ರಾಣಬಿಡುತ್ತಿದ್ದನು. ಆ ದುಃಖಕ್ಕೆ ಹೋಲಿಕೆಯುಂಟೇ? ಇದ ರಿಂದಲೇ ಸೀತಾರಾಮನ ಸರ್ವನಾಶ ಉಂಟಾದದ್ದು. ಬೆಂಕಿಹೊತ್ತಿದ್ದು ಮನೆಯನ್ನೇ ಸುಟ್ಟಿತು....ಬಲಪ್ರಯೋಗ ಮಾಡುವುದೋ ಬಿಡುವುದೋ ಎಂದು ಯೋಚಿಸುತ್ತ ಯೋಚಿಸುತ್ತ ಸೀತಾರಾಮನ ಪ್ರಾಣವೇ ಹೊರಕ್ಕೆ ಬಂದಂತಾಯಿತು; ಒಂದಲ್ಲ ಒಂದು ನಿರ್ಧಾರ ಮಾಡುವತನಕ ಸೀತಾರಾಮನು ಒಂದು ವಿಧವಾದ ಜ್ಞಾನ ಶೂನ್ಯಾವಸ್ಥೆಯಲ್ಲಿದ್ದನು. ಈ ಭಯಾನಕ ಬುದ್ಧಿವಿಪರ್ಯಯ ಸ್ಥಿತಿಯಲ್ಲಿ ರಾಜ್ಯಾಧಿಕಾರಿಗಳು ಶೂಲಕ್ಕೇರಿದರು, ತಹಶೀಲಿನ ಅಧಿಕಾರಿಗಳು ಕಾರಾಗಾರಕ್ಕೆ ಸೇರಿದರು, ಬಾಕಿದಾರರು ಬಂಧಿತರಾದರು, ಪ್ರಜೆಗಳುಓಡಿಹೋದರು, ರಾಜ್ಯ ಚೂರು ಚೂರಾಗುವ ಸ್ಥಿತಿಗೆ ಬಂತು.</p>
<p> ಈ ಸಮಯದಲ್ಲಿ ಜಯಂತಿಯು ಬಂದು ಶ್ರೀಗೆ ಸ್ಪಷ್ಟವಾಗಿ ‘ರಾಜಧಾನಿಗೆಹೋಗು; ರಾಜಪುರಿಯಲ್ಲಿ ರಾಣಿಯಂತೆ ವಾಸಮಾಡು; ಅಲ್ಲಿ ರಾಜನಿಗೆ ಪ್ರಧಾನಮಂತ್ರಿಯಾಗಿದ್ದುಕೊಂಡು ಅವನನ್ನು ಸ್ವಧರ್ಮದಲ್ಲಿ ಇರಿಸು. ಇದು ನಿನ್ನ ಕೆಲಸವೇ!’ ಎಂದು ಹೇಳಿದಳು.</p>
<p> ಶ್ರೀಯು ‘ಅದನ್ನು ನಾನು ಅರಿಯೆ; ರಾಣಿಯ ಧರ್ಮವನ್ನು ಕಲಿಯಲಿಲ್ಲ; ಸಂನ್ಯಾಸಿನಿಯ ಧರ್ಮ ವನ್ನು ನೀನು ಕಲಿಸಿಕೊಟ್ಟೆ; ನಾನು ಕಲಿತುಕೊಂಡೆ; ನಾನು ಅರಿಯದ, ನಡಸಲಾರದ, ಧರ್ಮವನ್ನು ಕೈ ಕೊಂಡರೆ ಎಲ್ಲವೂ ಗೋಳಿಗಿಟ್ಟುಕೊಳ್ಳುತ್ತದೆ; ಸಂನ್ಯಾಸಿನಿಯು ರಾಣಿಯಾದರೆ ಮಂಗಳವಾಗುತ್ತದೆಯೇ?’ ಎಂದಳು.</p>
<p> ಅದನ್ನು ಜಯಂತಿಯು ಹೇಗೆ ಹೇಳಬಲ್ಲಳು? ಅವಳು ಎಂದಾದರೂ ರಾಣಿಯಾಗಿದ್ದಳೇ, ರಾಣಿ ಜೀವನವನ್ನು ನೋಡಿಯಾದರೂ ನೋಡಿದ್ದಳೋ? ಸಂನ್ಯಾಸಿನಿಯು ರಾಣಿಯಾಗಿದ್ದರೆ ಏನಾಗುತ್ತಿತ್ತೋ! ರಾಣಿಯು ಸಂನ್ಯಾಸಿನಿಯಾದ್ದರಿಂದಂತೂ ಅಮಂಗಳವಾಯಿತು.</p>
<p> ರಾಣಿತನವನ್ನು ಕಲಿಸಿಕೊಡುವುದಕ್ಕೆ ತನ್ನ ಗಂಡನಿದ್ದನು, ತಂಗಿಯರಂತಿದ್ದ ನಂದೆ ರಮೆಯರಿದ್ದರು; ಜಯಂತಿಯು ಸಂನ್ಯಾಸ ಶಿಕ್ಷಣದಲ್ಲಿ ಎಷ್ಟು ಗಟ್ಟಿಗಳೋ ಅದಕ್ಕಿಂದ ನೂರರಷ್ಟು ರಾಣೀಜೀವನ ಶಿಕ್ಷಣದಲ್ಲಿ ನಂದೆ ಗಟ್ಟಿಗಳಾಗಿದ್ದಳು. ಗಂಡಸಾಗಲಿ ಹೆಂಗಸಾಗಲಿ ಯಾರೂ ಹುಟ್ಟುತ್ತಲೇ ಸಂಸಾರ ಮಾಡುವುದನ್ನು ಕಲಿತುಕೊಂಡು ಬರುವುದಿಲ್ಲ; ಯಾವುದನ್ನೂ ಕಲಿಯುತ್ತ ಕಲಿಯುತ್ತ ಕುದುರಿಸಿಕೊಳ್ಳಬೇಕು, ಕುಶಲತೆಪಡೆಯ ಬೇಕು. ಸುಖತ್ಯಾಗಕ್ಕೆ ದೇಹವನ್ನೂ ಜೀವವನ್ನೂ ಅಭ್ಯಾಸ ಮಾಡಿಸಲು ದೀರ್ಘಕಾಲ ಬೇಕು, ದಮನಶಕ್ತಿ ಬೇಕು; ಸುಖಭೋಗಕ್ಕೆ ಅದನ್ನು ಪಳಗಿಸಲು ಅಷ್ಟು ಕಷ್ಟ ಬೇಕಾಗುತ್ತದೆಯೇ? ನಿವೃತ್ತಿಮಾರ್ಗ ಕಷ್ಟ, ಪ್ರವೃತ್ತಿ ಮಾರ್ಗ ಕಷ್ಟವೇ? ಪ್ರಾಣಿಮಾತ್ರದ ಸ್ವಭಾವವೇ ಪ್ರವೃತ್ತಿಯ ಕಡೆಗೆ.</p>
<p> ಶ್ರೀಯು ಪ್ರವೃತ್ತಿಯ ಸೆಳೆತವನ್ನು ಅನುಭವಿಸುತ್ತಿದ್ದಳು. ‘ರಾಜನನ್ನು ಹಗಲೂ ರಾತ್ರಿಯೂ ನೋಡುತ್ತ ನೋಡುತ್ತ ಅನೇಕ ಸಮಯದಲ್ಲಿ ನಾನುಗೃಹಿಣಿ, ಅವನ ಧರ್ಮಪತ್ನಿ, ಎನ್ನಿಸುತ್ತದೆ. ಅದರಿಂದ ಹಿಂದಿನದೆಲ್ಲಾ ಜ್ಞಾಪಕಕ್ಕೆ ಬರುತ್ತದೆ; ಮತ್ತೆಪ್ರಣಯದ ಗೊಂದಲದಲ್ಲಿ ಏಕೆಬೀಳಲಿ!’ ಎನ್ನತ್ತಾಳೆ. ಬಿದ್ದಿದ್ದರೆ ಏನುತಪ್ಪಾಗುತ್ತಿತ್ತು? ಅದೇನು ಮಾಡಬಾರದ್ದೇ? ಆಗ ತನ್ನಗುರುವಿನಮೇಲೋ ಗಂಡನಮೇಲೋ ಭಾರಹಾಕಿ ಸಂಸಾರಕ್ಕೆ ಪ್ರವೇಶಿಸ ಬಹುದಾಗಿತ್ತು; ಹಾಗೆ ಮಾಡಿದರೆ ತನ್ನ ಸಂನ್ಯಾಸ ಹಾಳಾಗುವುದೆಂಬ ಭ್ರಾಂತಿಯಿಂದ ಅವಳು ಓಡಿ ಹೋಗುವುದೇ ಸರಿ ಎಂಬ ನಿರ್ಧಾರಕ್ಕೆ ಬರುತ್ತಾಳೆ. ಓಡಿಹೋದರೆ, ಬಂದ ಯೋಚನೆ ಹಿಂದೆ ನಿಂತು ಬಿಡುತ್ತದೆಯೇ? ಅಲ್ಲದೆ, ವಿಷಯ ಪ್ರವೃತ್ತಿಯುಂಟಾದರೆ ಕುಟ್ಟೆ ಹಿಡಿದಹಾಗೆ; ಅಂಥ ಪದಾರ್ಥವನ್ನು ಎಲ್ಲಿ ಎಸೆದರೂ ಅದನ್ನು ಒಳಗಿಂದ ಕುಟ್ಟೆ ತಿಂದು ಲೊಡ್ಡು ಮಾಡುತ್ತಲೇ ಇರುತ್ತದೆ. ಅಷ್ಟು ತಪಶ್ಚರ್ಯೆ ಮಾಡಿ ಶಿಸ್ತಿನಲ್ಲಿ ಜೀವನ ನಡಸಿದವಳು ಸಂಸಾರಕ್ಕೆ ಪ್ರವೇಶಿಸಿದ್ದರೆ ಪ್ರಾಯಶಃ ಬೆರಳಿಗೆ ಎಣ್ಣೆ ಹತ್ತಿಸಿಕೊಂಡು ಹಲಸಿನ ಹಣ್ಣು ಬಿಡಿಸಿದಂತೆ, ಅದು ಅಂಟುತ್ತಿರಲಿಲ್ಲವೆಂದು ತೋರುತ್ತದೆ. ಒಂದು ವಿಧದಲ್ಲಿ ನೋಡಿದರೆ ಅಂಥವರೇ ಸಂಸಾರಕ್ಕೆ ಯೋಗ್ಯರು. ಭೋಗ ಸಾಮಗ್ರಿಗಳಲ್ಲಿ ಚಾಪಲ್ಯವಿರತಕ್ಕವರು ಅದನ್ನು ವಿವೇಕದಿಂದ ಅನುಭವಿಸಿ ಬಿಟ್ಟುಬಿಡುವುದೇ ಕ್ಷೇಮ ಎಂಬುದು ಕೆಲವರ ಅಭಿಪ್ರಾಯ; ಆದ್ದರಿಂದಲೇ ಸಂನ್ಯಾಸವನ್ನು ಎಲ್ಲಕ್ಕೂ ಕೊನೆಗೆ ವಿಧಿಸಿರುವುದು; ವಿಷಯ ದೂರವಾಗಿರುವಾಗಲೇ, ಮನಸ್ಸು ಇಂದ್ರಿಯ ಸುಖದಿಂದ ಕಲುಷಿತವಾಗುವುದಕ್ಕೆ ಮುಂಚೆಯೇ, ಸಂನ್ಯಾಸ ದೀಕ್ಷೆಯನ್ನು ಕೈಕೊಂಡು, ಆ ಬೇಲಿಯ ಮಧ್ಯದಲ್ಲಿಯೇ ಜೀವವನ್ನು ಬಲಿಸಿಕೊಂಡು ಬರಬೇಕೆಂಬುದು ಇನ್ನೊಂದು ಮತ; ಪ್ರಾಯಶಃ ಜಯಂತಿಯು ಅದಕ್ಕೆ ಉದಾಹರಣೆ.</p>
<p> ಶ್ರೀಗೆ ತನು ತನ್ನದು ಎಂಬ ಮಮತೆ ಹೋಗಿಲ್ಲ; ತನ್ನನ್ನು ಪೂರ್ತಿಯಾಗಿ ಈಶ್ವರನಿಗೆ ಸಮರ್ಪಣೆ ಮಾಡಿಕೊಂಡು, ತನ್ನನ್ನು ತಾನು ಮರೆತು, ಅವನಮೇಲೆ ಭಾರಹಾಕಿ, ಅವನ ಕೈಯಿನ ಯಂತ್ರವಾಗಿ ನಡೆಯು ವುದು ಬಂದಿಲ್ಲ. ಆದ್ದರಿಂದ ಜಯಂತಿಯು ‘ಜಗದೀಶ್ವರನಿಗೆ ಅರ್ಪಿಸಿದ್ದನ್ನು ಕಿತ್ತುಕೊಂಡಿಬಿಟ್ಟಿದ್ದೀಯೆ; ನಿನ್ನ ಯೋಚನೆಯನ್ನೂ ಯೋಚಿಸುವುದನ್ನು ಕಲಿತುಕೊಂಡಿದ್ದೀಯೆ; ಇದನ್ನು ಸಂನ್ಯಾಸವೆನ್ನುತ್ತಾರೆಯೇ?’ ಎಂದು ಮೂದಲಿಸುತ್ತಾಳೆ. ತಾನು ಓಡಿಹೋದರೆ ‘ಗಂಡನು ಆತ್ಮಹತ್ಯ ಮಾಡಿಕೊಳ್ಳುತ್ತಾನೆಯೋ ಏನೋ’ ಎಂದು ಅವನ ಯೋಚನೆಯೂ ಬರುತ್ತದೆ. ಜಯಂತಿಯು ‘ಆಗಲಿ, ರಾಜನು ಸತ್ತನೋ ಬದುಕಿದನೋ ಅದರಿಂದ ನಿನಗೇನು? ನಿನ್ನಗಂಡನೆಂದು ನಿನಗೆ ಅಷ್ಟೊಂದುವ್ಯಥೆಯೇ? ಇದುಸಂನ್ಯಾಸವೇ?’ ಎಂದು ಕೇಳಬೇಕಾಗುತ್ತದೆ.</p>
<p> ಅವಳಿಗೆ ಜಯಂತಿಯ ಯೋಚನೆಯೂ ಇಲ್ಲದೆ ಹೋಗುವುದಿಲ್ಲ. ‘ನಾನು ನಿನ್ನ ತ್ರಿಶೂಲವನ್ನು ಹಿಡಿದು ನಿನ್ನವೇಷದಲ್ಲಿ ಹೊರಕ್ಕೆ ಹೊರಟುಹೋದರೆ ನೀನು ಇಲ್ಲಿಂದಹೇಗೆ ತಪ್ಪಿಸಿಕೊಂಡು ಹೋಗುತ್ತೀಯೆ?’ ಎಂದು ಕೇಳುತ್ತಾಳೆ. ಅವಳು ನಕ್ಕು ‘ಇದೇನು ನನ್ನ ಅದೃಷ್ಟ! ಇಷ್ಟು ಕಾಲದಮೇಲೆ ನನಗೋಸ್ಕರ ಚಿಂತೆ ಮಾಡುವವರೊಬ್ಬರು ಬಂದರೇ! ನಾನು ಹೋಗಲಾಗುವುದಿಲ್ಲವೆಂದು ತಿಳಿದುಕೋ; ಅದರಿಂದೇನು ತಪ್ಪು?’ ಎಂದು ಹಾಸ್ಯಮಾಡುತ್ತಾಳೆ.</p>
<p>ಶ್ರೀ-ರಾಜನ ಕೈಯಲ್ಲಿ ಬೀಳುವೆ; ಅವನು ನಿನ್ನಮೇಲೆ ಕೋಪಿಸಿಕೊಳ್ಳುತ್ತಾನೋ ಏನೋ!</p>
<p>ಜಯಂತಿ-ಕೋಪಿಸಿಕೊಂಡು ನನ್ನನ್ನು ಏನು ಮಾಡುತ್ತಾನೆ? ಸಂನ್ಯಾಸಿನಿಗೆ ಕೆಡುಕನ್ನು ಮಾಡುವಷ್ಟು ಶಕ್ತಿ ರಾಜನಿಗೆ ಇರುತ್ತದೆಯೇ?</p>
<p> ಇತ್ತು; ಅದನ್ನು ಅವಳು ಯೋಚಿಸಲಾರದೆ ಹೋದಳು; ಅವಳೇನು ಸರ್ವಜ್ಞಳಲ್ಲ, ಮುಂದಾಗುವು ದನ್ನು ತಿಳಿಯುವುದಕ್ಕೆ.</p>
<p> ಅವರಿಬ್ಬರೂ ಇಷ್ಟು ಕ್ಲೇಶವನ್ನೂ ಹಿಂಸೆಯನ್ನೂ ಅನುಭವಿಸಿ ಸಾಧಿಸಿದ್ದೇನು? ಶ್ರೀಯು ಸಂನ್ಯಾಸಕ್ಕೆ ಸಮರ್ಥಳಲ್ಲವೆಂದೂ ಸಂಸಾರವನ್ನು ಪ್ರವೇಶಿಸಬಹುದೆಂದೂ ಜಯಂತಿಗೆ ತೋರಿದ್ದರೆ ಅವಳನ್ನು ಸೀತಾ ರಾಮನಿಗೆ ಒಪ್ಪಿಸಬಹುದಾಗಿತ್ತಲ್ಲ! ಅವಳೂ ಶ್ರೀಯ ಭ್ರಾಂತಿಯನ್ನೇ ಹಿಡಿದು ಅವಳನ್ನು ಬಚ್ಚಿಟ್ಟು ತಾನು ಪಡ</p>
<p>ಬಾರದ ಹಿಂಸೆಯನ್ನು ಪಟ್ಟಳು. ಕೊನೆಗೆ ಇಬ್ಬರೂ ಯಾವ ಅನನ್ಯ ಸಾಧಾರಣವಾದ, ಅಭೂತ ಪೂರ್ವ ವಾದ ಸದ್ಗತಿಯನ್ನು ಪಡೆದರೋ ಗ್ರಂಥಕರ್ತನು ಹೇಳಿಲ್ಲ! ಅವಿಲಂಘ್ಯವಾದ ವಿಧಿಶಕ್ತಿಯು ಜಯಂತಿಗೂ ಮಂಕು ಕವಿಸಿ, ಅವರಿಬ್ಬರನ್ನೂ ಮುಂದೆ ನಡೆಯಬೇಕಾದ ಘಟನೆಯ ಕಡೆಗೆ ದಬ್ಬಿಕೊಂಡು ಹೋಗುತ್ತಿರು ವಂತೆ ಕಾಣುತ್ತದೆ.</p>
<p> ಜಯಂತಿಯು ತನ್ನನ್ನು ತಾನೇ ವಂಚಿಸಿಕೊಂಡಿದ್ದಳು: ‘ಪ್ರಪಂಚದಲ್ಲಿರುವ ಎಲ್ಲ ಸುಖದುಃಖಗಳಿಗೂ ಜಲಾಂಜಲಿ ಕೊಟ್ಟಿದ್ದೇನೆ; ನನಗೆ ಸುಖವೂ ಇಲ್ಲ, ದುಃಖವೂ ಇಲ್ಲ; ಹೀಗಿರಲು, ನನಗೆ ನಾಚಿಕೆ ಎಂಥದು? ಇಂದ್ರಿಯದೊಡನೆ ನನ್ನ ಮನಸ್ಸಿಗೆ ಯಾವ ಸಂಬಂಧವೂ ಇಲ್ಲದಿರಲು, ನನಗೆ ಬಟ್ಟೆಯೇನು ಬೆತ್ತಲೆ ಏನು? ಪಾಪವೇ ನಾಚಿಕೆ; ಏಕೆ ನಾಚಿಕೆಪಡಲಿ? ಜಗದೀಶ್ವರನ ಹತ್ತಿರ ಹೊರತು ಸುಖದುಃಖಗಳ ಅಧೀನನಾದ ಮನುಷ್ಯನ ಹತ್ತಿರ ನಾಚಿಕೆ ಏನುಬಂತು? ನಾನು ಈ ಸಭಾಮಧ್ಯದಲ್ಲಿ ಏಕೆಬೆತ್ತಲೆ ನಿಲ್ಲಲಾಗುವುದಿಲ್ಲ?’ ಎಂದು ಕೊಂಡಿದ್ದಳು. ಆದರೆ ಬೆತ್ತಲೆಯಾಗಬೇಕಾದ ಹೊತ್ತು ಬಂದಾಗ, ಎಲ್ಲಿಂದಲೋ ನಾಚಿಕೆ ಬಂದು ಜಿತೇಂದ್ರಿ ಯಳೂ ಸುಖದುಃಖ ವರ್ಜಿತಳೂ ಆದ ಜಯಂತಿಯನ್ನು ಪರಾಭವಗೊಳಿಸಿತು. ಅವಳು ಹೆಣ್ಣು ಜನ್ಮವನ್ನು ಬೈದುಕೊಂಡು, ಕಾತರಳಾಗಿ ದೇವರನ್ನು ‘ರಕ್ಷಿಸು!’ ಎಂದು ಬೇಡಿಕೊಂಡಳು. ದೇಹಜ್ಞಾನ, ದೇಹದೌರ್ಬಲ್ಯ, ಅವಳಿಗೂ ತಪ್ಪಲಿಲ್ಲ. ಇನ್ನು ಶ್ರೀಗೆ ಹೇಗೆ ತಪ್ಪೀತು? ಪಾರಮಾರ್ಥಿಕ ತತ್ವವನ್ನು ವ್ಯವಹಾರಕ್ಕೆ ತರುವುದು ಸಾಧ್ಯವಲ್ಲ. ಪಾಪಪುಣ್ಯ, ಸುಖದುಃಖ, ಲಜ್ಜೆ ಭಯ ಮುಂತಾದ ದ್ವಂದ್ವಗಳನ್ನು ಇಂದ್ರಿಯಗಳ ಕಂಥೆಯಾದ ದೇಹವು ತ್ಯಜಿಸುವುದು ಹೇಗೆ? ಸಂನ್ಯಾಸ ಸಾಧಿಸುವುದು ಶ್ರೀಗೆ ಸಾಧ್ಯವಾಗಿರಲಿಲ್ಲವೆಂಬಂತೆ ಅವಳನ್ನು ಅರ್ಧ ಮೂದಲಿಕೆಯ ಮಾತುಗಳಿಂದ, ಸಂನ್ಯಾಸಿನಿಗೆ ಅದೇಕೆ ಇದೇಕೆ ಎಂದು ಜಯಂತಿಯು ಚುಚ್ಚುಮಾತಾಡುತ್ತಿ ರಲು, ಶ್ರೀಯೇ ಕೊನೆಗೆ ತಿರುಗಿಬಿದ್ದು ‘ಸಂನ್ಯಾಸಿನಿಯೇ ಆಗಲಿ, ಯಾರೇ ಆಗಲಿ, ಮನುಷ್ಯನು ಎಂದಿಗೂ ಮನುಷ್ಯನೇ; ನಾನು ನಿನ್ನನ್ನು ದೇವಿ ಎಂದು ಕೊಂಡಿದ್ದೇನೆ; ಆಧರೆ ನೀನೂ ಲೌಕಿಕ ಲಜ್ಜೆಯಿಂದ ಪರಾಭವ ಹೊಂದಿದೆ; ಇನ್ನು ನನ್ನ ಸಂನ್ಯಾಸ ಭ್ರಂಶದ ಮಾತೇಕೆ ಹೇಳು’ ಎಂದು ಕೇಳುತ್ತಾಳೆ.</p>
<p> ಜಯಂತಿಯ ಧರ್ಮತತ್ತ್ವವು ನಿರೀಶ್ವರ ಸಾಂಖ್ಯವಲ್ಲ, ನಿರ್ಗುಣ ಪರಬ್ರಹ್ಮ ತತ್ವವಲ್ಲ; ಅವಳು ‘ಜ್ಞಾನ ಭಕ್ತಿರೂಪಿಣಿ’; ಈಶ್ವರನ ಅಸ್ತಿತ್ವದಲ್ಲಿ ಅವಳಿಗೆ ನಂಬಿಕೆ; ಅವನ ಅನಂತದಯೆ ಅಪಾರಮಹಿಮೆಗಳಲ್ಲಿ ನಂಬಿಕೆ; ಅವಳಿಗೆ ಬಂದಿದ್ದವಿಪತ್ತು ಅದರಿಂದ ಪಾರಾದದ್ದು, ಒಂದು ಸಂಪತ್ತೆಂದೇ ಅವಳ ನಂಬಿಕೆ. ಏಕೆಂದರೆ, ‘ಇಷ್ಟು ದಿನವೂ ನಾನು ಧರ್ಮಭ್ರಷ್ಟೆಯೆಂದು ತಿಳಿದುಕೊಳ್ಳಲಾರದೆ ಇದ್ದೆ; ಏಕೆಂದರೆ, ನಾನು ವೃಥಾ ಗರ್ವದಲ್ಲಿ ಗರ್ವಿತೆಯಾಗಿದ್ದೆ; ವೃಥಾ ಅಭಿಮಾನದಿಂದ ಅಭಿಮಾನಿನಿಯಾಗಿದ್ದೆ, ಅಹಂಕಾರ ವಿಮೂಢೆ ಆಗಿದ್ದೆ; ಅರ್ಜುನ ನಂತೆ ನಾನೂ ಬೇಡುತ್ತೇನೆ, ತಿಳಿಸು-ಯಾವುದು ನಿಜವಾದ ಶ್ರೇಯಸ್ಸೋ ಅದನ್ನುಹೇಳು’ ಎಂದು ಪ್ರಾರ್ಥಿಸು ತ್ತಾಳೆ; ಈಶ್ವರನು ಎದುರಿಗೆ ನಿಂತಿದ್ದರೆ ಹೇಗೋ ಹಾಗೆ ಅವನೊಡನೆ ಮಾತನಾಡುತ್ತಾಳೆ. ಸೀತಾರಾಮನು ಅಷ್ಟುಪಾಪಮಾಡಿದ್ದರೂ ಅವನು ಈಶ್ವರನನ್ನು ಪ್ರಾರ್ಥಿಸಿದರೆ, ದಯಾಮಯನಾದ ಈಶ್ವರನು ಅವನಿಗೂ ಕರುಣೆಯನ್ನು ತೋರಿಸಿ ಉದ್ಧರಿಸುವನೆಂದೇ ಅವಳ ನಂಬಿಕೆ. ಆದರೆ ಪಾಪಿಯು ಆ ದಯಾಮಯನನ್ನು ಕುರಿತು ಪ್ರಾರ್ಥಿಸುವುದನ್ನು ಮರೆತಿರುತ್ತಾನೆ; ಅದೇ ಅವನಿಗೆ ಶಿಕ್ಷೆ. ಪಾಪಿಯಾದವನೂ ಪಶ್ಚಾತ್ತಾಪದಿಂದ, ಪ್ರಾರ್ಥನೆಯಿಂದ, ಉದ್ಧಾರವಾಗುತ್ತಾನೆಂಬುದು ಭಕ್ತಿಮಾರ್ಗದ ಒಂದು ದೊಡ್ಡತತ್ತ್ವ. ಹಾಗೆ ನೋಡುವುದಕ್ಕೆ ಹೋದರೆ, ಪಾಪಮಾಡುವಂತೆ ಬರುವ ಪ್ರೇರಣೆಗೆ ಕಾರಣರು ಯಾರು? ‘ನಿಶ್ಚೇಷ್ಟರಾದವರು ಕೂಗಿದರೆ ಭಗವಂತನು ಕೇಳುವುದಿಲ್ಲ!’ ಎನ್ನುತ್ತಾಳೆ ಜಯಂತಿ. ನಿಶ್ಚೇಷ್ಟರು ನಿಶ್ಚೇಷ್ಟರಾಗಿರುವುದಕ್ಕೂ, ಅವರು ಸಚೇಷ್ಟ ರಾಗುವಂತೆ ಬುದ್ಧಿಬರುವುದಕ್ಕೂ, ಯತ್ನಶೀಲರಾಗುವುದಕ್ಕೂ ಕಾರಣರುಯಾರು?-‘ಪ್ರಕೃತಸ್ತ್ವಾಂ ನಿಯೋಕ್ಷ್ಯತಿ’ ಎಂದು ಹೇಳಬಹುದಲ್ಲವೇ?</p>
<p> ಜ್ಞಾನಭಕ್ತಿ ಕರ್ಮಗಳನ್ನು ಕಲಸಿಬಿಟ್ಟರೆ ಒಂದು ಗೊಂದಲವಾಗುವಂತೆ ತೋರುತ್ತದೆ, ಜ್ಞಾನವುಂಟಾಗಿ, ಯಾವಯಾವುದು ಹೇಗೆ ನಡೆಯಲೇಬೇಕೆಂಬುದರ ಪರಿಜ್ಞಾನ ಉಂಟಾದರೆ, ಭಕ್ತಿ ಏಕೆ? ಯಾರಲ್ಲಿ ಭಕ್ತಿ? ಮೊರೆಯಿಡುವುದು ಯಾರಲ್ಲಿ? ಅವನು ಏಕೆ ಕೇಳುತ್ತಾನೆ? ‘ಸೀತಾರಾಮನು ಅವನನ್ನು (ದೇವರನ್ನು) ಮರೆತಿದ್ದಾನೆ, ಅವನನ್ನು ಕೂಗುವುದಿಲ್ಲ; ಅವನು ಕೂಗದಿದ್ದರೆಹೋಗಲಿ, ನಾನು ಅವನಪರವಾಗಿ ಜಗದೀಶ್ವರ ನನ್ನು ಕೂಗಿದರೆ ಅವನು ಕೇಳುವುದಿಲ್ಲವೇ? ನಾನು ತಂದೆಯಲ್ಲಿ ಹಟಮಾಡಿ, ಈ ಪಾಪಿಷ್ಠ ಸೀತಾರಾಮನನ್ನು ಪಾಪದಿಂದ ಬಿಡುಗಡೆ ಮಾಡು ಎಂದು ಕಾಡಿಬೇಡಿದರೆ ಅವನು ಕಿವಿಗೊಡುವುದಿಲ್ಲವೇ? ಜಯ ಜಗನ್ನಾಥ! ನಿನ್ನ ಹೆಸರಿಗೆ ಜಯವಾಗಲಿ! ಸೀತಾರಾಮನನ್ನು ಉದ್ಧಾರ ಮಾಡಬೇಕು!’ ಎನ್ನುತ್ತಾಳೆ ಜಯಂತಿ. ತಾನಾಗಲಿ ತನ್ನ ಪರವಾಗಿ ಮತ್ತೊಬ್ಬರಾಗಲಿ ಮೊರೆಯಿಟ್ಟರೆ, ದೇವರು ಮನಕರಗಿ ‘ಬಾರಾಖೂನ್​ ಮಾಫ್​’ ಮಾಡುತ್ತಾ ನೆಂಬುದು ಹೇಗೆ? ಕರ್ಮ, ಅದರ ಫಲ, ಎಲ್ಲಿ ಹೋಗುತ್ತದೆ? ಜ್ಞಾನಾಗ್ನಿಯಿಂದ ಕರ್ಮ ದಗ್ಧವಾಗಬಹುದು; ಎಲ್ಲರೂ ನಿಮಿತ್ತಮಾತ್ರ; ಪ್ರಪಂಚದಲ್ಲಿ ಹುಲ್ಲು ಅಲ್ಲಾಡುವುದರಿಂದ ಮೊದಲು ಸೂರ್ಯಚಂದ್ರರ ಚಲನೆಯವರೆಗೆ ಎಲ್ಲ ಕರ್ಮವೂ ಸೃಷ್ಟಿಯದೇ, ಎಂದು ಅನುಭವಕ್ಕೆ ಬಂದರೆ ಪಾಪ ಪುಣ್ಯ ಜ್ಞಾನ ಅಳಿಸಿಹೋಗಿ, ತಾನು ಕಾರಣವೆಂಬ ಭಾವ ಅಳಿಸಿ ಹೋಗಿ, ಒಂದು ವಿಧವಾದ ನಿರ್ಲಿಪ್ತತೆಯುಂಟಾಗಬಹುದು. ಹಾಗಲ್ಲದೆ ನಾನು ಎಂಬ ಅಹಂಭಾವ ತುಂಬಿರುವಾಗ, ನಾನು ಹಿಂದೆ ಪಾಪಕಾರ್ಯ ಮಾಡಿದ್ದೇನೆ ಎಂಬ ಪರಿಜ್ಞಾನ ಸಂಸ್ಕಾರಗಳಿರುವ ತನಕ, ಅದರ ಕಳಂಕ ಹೇಗೆ ಹೋದೀತು? ಪರಾಭಕ್ತಿಯ ಲಕ್ಷಣವು ಪ್ರಪತ್ತಿ-ನೀನೇ ಸರ್ವತಂತ್ರ ಸ್ವತಂತ್ರ, ಎಲ್ಲವೂ ನಿನ್ನದೇ ಎಂಬ ಭಾವ; ಪಾಪ ಮಾಡಿಸುವವನೂ ಅವನೇ ಶಿಕ್ಷಿಸುವವವನೂ ಅವನೇ; ಪ್ರಾರ್ಥನೆಯ ಮೂಲಕವೋ ಪ್ರಾಯಶ್ಚಿತ್ತದ ಮೂಲಕವೋ ಇಲ್ಲ ಯಾವುದೂ ಇಲ್ಲದೆಯೋ ಕಷ್ಟ ದುಃಖ ಮುಂತಾದ ಅಪ್ರಿಯ ಫಲಗಳನ್ನು ತಪ್ಪಿಸುವವನೂ ಅವನೇ; ಜಯಂತಿಯಾಗಲಿ ವೈಜಯಂತಿ ಯಾಗಲಿ, ಸೃಷ್ಟಿಸ್ಥಿತಿಕರ್ತನು ಅವಳ ಆಜ್ಞಾಧಾರಕನೇ? ಮುದ್ದು ಮಕ್ಕಳು ಹಟಮಾಡಿದರೆ ಮಮತೆಯ ತಾಯಿ ತಂದೆಗಳು ಹೇಳಿದ ಮಾತುಕೇಳಿ ಮುದ್ದುಮಾಡುತ್ತಾರೆಂದರೆ, ಅದನ್ನು ನೋಡಿಕೊಂಡು ದೇವರಲ್ಲಿ ಅದನ್ನು ಆರೋಪಿಸುವುದು ಸರಿಯೇ? ಇಂದಿಗೂ ಸೃಷ್ಟಿತತ್ತ್ವವನ್ನು ನಾವೇನು ಬಲ್ಲೆವು? ದೇವರು ಇದ್ದಾನೋ ಇಲ್ಲವೋ, ಇದ್ದರೆ ಅವನ ಸ್ವರೂಪವೇನೋ!</p>
<p> ಜಯಂತಿಯಿಂದ ಶ್ರೀಯು ಸೀತಾರಾಮನ ವೃತ್ತಾಂತವನ್ನು ಕೇಳಿದ ಕೂಡಲೆ, ಅವನ ಚಿಂತೆ ಮನಸ್ಸಿಗೆ ಹತ್ತಿಕೊಳ್ಳುತ್ತದೆ. ಅವಳು ವಿಷಣ್ಣಳಾಗಿ, ‘ರಾಜನ ಅಧಃಪತನ ಸಮೀಪಿಸಿದೆ; ಅವನ ಉದ್ಧಾರಕ್ಕೆ ಏನೂ ಮಾರ್ಗವಿಲ್ಲವೇ?’ ಎಂದು ಕೇಳುತ್ತಾಳೆ. ಅವಳಿಗೆ ಸೀತಾರಾಮನು ಗಂಡ, ತನ್ನವನು, ಅವನು ಕೆಡ ಬಾರದು ಎಂಬ ಅಭಿಮಾನವಿದೆ; ಅವನು ಉದ್ಧಾರವಾಗಲು ತನ್ನ ಕೈಯಲ್ಲಾದದ್ದು ಮಾಡಬೇಕು, ಎಂಬ ಸಂಕಲ್ಪವಿದೆ, ‘ತಾನು ಸಂನ್ಯಾಸಿನಿ; ತನಗೆ ಕರ್ಮವಿಲ್ಲ’ ಎಂದು ತಿಳಿದುಕೊಂಡಿದ್ದಳು. ಜಯಂತಿಯು ಹೇಳಿ ಕೊಟ್ಟದ್ದು ಅದೇ ಎಂದು ತಿಳಿದುಕೊಂಡಿದ್ದಳು. ಹಾಗೇ ಜಯಂತಿಗೆ ಉತ್ತರ ಕೊಟ್ಟಳು. ಜಯಂತಿ ಒಪ್ಪಲಿಲ್ಲ:- ‘‘ನಾನು ಹಾಗೆ ಬೋಧಿಸಿದೆನೇ? ಅನುಷ್ಠೇಯ ಕರ್ಮವನ್ನು ಅನಾಸಕ್ತಳಾಗಿ, ಫಲತ್ಯಾಗಪೂರ್ವಕವಾಗಿ, ಅನುಷ್ಠಾನ ಮಾಡಿದರೆ ಅದು ಕರ್ಮತ್ಯಾಗ, ಇಲ್ಲದಿದ್ದರೆ ಇಲ್ಲ-ಎಂದು ಬೋಧಿಸಿರಲಿಲ್ಲವೆ? ಸ್ವಾಮಿಸೇವೆಯು ನಿನ್ನ ಅನುಷ್ಠಾನ ಕರ್ಮವಲ್ಲವೇ?’’ ಎಂದು ಖಂಡಿತವಾಗಿ ಮಾತನಾಡುತ್ತಾಳೆ. ಪ್ರಾಯಶಃ ಹಿಂದೆ ಅವಳು ಇಷ್ಟೇ ಖಂಡಿತವಾಗಿ ಮಾತನಾಡಿ ‘ನೀನು ಮದುವೆಯಾದವಳು; ನಿನ್ನ ಗಂಡನೊಡನಿರುವುದು ಧರ್ಮ!’ ಎಂದು ಹೇಳಿ ಅವನೊಡನೆ ನಿಲ್ಲಿಸಿದ್ದರೆ ಆಗ ನಡೆದ ಅನರ್ಥ ಅನಾಹುತಗಳಲ್ಲಿ ಬಹುಭಾಗವಾದರೂ ತಪ್ಪುತ್ತಿತ್ತು ಎಂದು ತೋರುತ್ತದೆ. ಆದರೆ ಅವಳೇ ‘ಶ್ರೀಯು ಓಡಿಹೋದದ್ದು ಒಳ್ಳೆಯದಾಗಲಿಲ್ಲ’ ಎಂದು ಕೊಂಡರೂ ‘ಅಥವಾ ಓಡಿಹೋಗದೆ ಇದ್ದರೂ ಏನಾಗುತ್ತಿತ್ತೋ!’ ಎಂದುಕೊಳ್ಳುತ್ತಾಳೆ. ತನ್ನ ವಿಚಾರದಲ್ಲಿಯೇ ಆಗಲಿ, ಇತರರ ವಿಚಾರದಲ್ಲಿಯೇ ಆಗಲಿ, ಅವಳು ಸರ್ವಜ್ಞಳಂತೆ, ತ್ರಿಕಾಲಜ್ಞಳಂತೆ, ಸ್ಥಿರಪ್ರಜ್ಞಳಾಗಿ ನಡೆದು ಕೊಳ್ಳಲಾರಳು. ಇಂಥವರು ಮತ್ತೊಬ್ಬರನ್ನು ನಡಸುವ ಕೆಲಸವನ್ನು ಕೈಕೊಂಡರೆ, ‘ಅಂಧೇನೈವ ನೀಯಮಾನಾ ಯಥಾಂಧಾಃ’ ಎಂಬಂತಾಗುತ್ತದೆ. ಅವಳು ಎಷ್ಟಾದರೂಹೆಂಗಸು, ಚಿಕ್ಕವಯಸ್ಸಿನಹೆಂಗಸು; ಭವಾನೀಠಾಕೂರನ ಹಾಗೆ, ಬಹುಶ್ರುತಳಲ್ಲ; ಅವಳ ಗುರುಗಳು ಯಾರೋ, ಏನು ಹೇಳಿಕೊಟ್ಟರೋ, ಅವಳು ಏನು ತಿಳಿದು ಕೊಂಡಳೋ, ಎಷ್ಟನ್ನು ಅನುಷ್ಠಾನಕ್ಕೆ ತಂದುಕೊಂಡು ಏನುಅನುಭವ ತಂದುಕೊಂಡಿದ್ದಳೋ ಗೊತ್ತಿಲ್ಲ; ಅಂತು ಅವಳು ಅಸಾಧಾರಣ ತೇಜಸ್ವಿನಿಯೂ ಬುದ್ಧಿಮತಿಯೂ ತಪಸ್ವಿನಿಯೂ ಆದ ವ್ಯಕ್ತಿಯಾದರೂ ಇನ್ನೂಪೂರ್ಣ ಪರಿಪಕ್ವ ಸ್ಥಿತಿಗೆ ಬಂದಂತೆ ಕಾಣುವುದಿಲ್ಲ; ಗಂಗಾಧರಸ್ವಾಮಿಗೆ ಹೋಲಿಸಿದರೆ ಅವಳು ರಜೋಮೂರ್ತಿ; ಗಂಗಾರಾಮನಿಂದ ಸೀತಾರಾಮನವರೆಗೆ ಎಲ್ಲರನ್ನೂ ಬೆರಗುವಡಿಸಿದವಳು, ನಡುಗಿಸಿದವಳು.</p>
<p> ಅಂತೂ, ಅವಳೇ ಸರಿಯಾಗಿ ತಿಳಿಸಲಿಲ್ಲವೋ, ಶ್ರೀಯೆ ಸರಿಯಾಗಿ ತಿಳಿದುಕೊಳ್ಳಲಿಲ್ಲವೋ, ಗುರುವಿನ ತಪ್ಪಿನಿಂದಲೋ ಶಿಷ್ಯಳ ದೋಷದಿಂದಲೋ, ಅನರ್ಥನಡೆಯಿತು. ಅದನ್ನು ಶ್ರೀಯು ಕೊನೆಗೆ ಕೈಮೀರಿದಮೇಲೆ ತಿಳಿದುಕೊಂಡಳು. ಸೀತಾರಾಮನನ್ನು ಮತ್ತೆ ಕಂಡಾಗ ‘‘ನಾನು ನಿನ್ನ ವಿಷಯದಲಿ ಅಪರಾಧ ಮಾಡಿದ್ದೇನೆ’’ ಎಂದನು ಅವನ ಕಾಲಮೇಲೆ ಬಿದ್ದು-ವ್ಯಾಘ್ರಾಸನದ ಮೇಲೆ ಒಂದುಮಾರು ದೂರದಲ್ಲಿ ಮಡಿಯಾಗಿ ಕುಳಿತಿ ರುತ್ತಿದ್ದವಳು!-‘ಇಗೋ ನಿನ್ನಪಾದವನ್ನು ಮುಟ್ಟಿ ಹೇಳುತ್ತೇನೆ-ನಾನು ಸಂನ್ಯಾಸಿನಿಯಲ್ಲ; ನನ್ನ ಅಪರಾಧವನ್ನು ಕ್ಷಮಿಸುತ್ತೀಯಾ? ಮತ್ತೆ ನನ್ನನ್ನು ಸ್ವೀಕರಿಸುತ್ತೀಯಾ?’ ಎಂದು ಗಟ್ಟಿಯಾಗಿ ಕೂಗಿಕೇಳುತ್ತಾಳೆ; ಅವನು ‘ನೀನೇ ನನ್ನ ರಾಣಿ!’ ಎನ್ನುತ್ತಾನೆ. ಶ್ರೀಯು ಅವನ ಪದಧೂಳಿಯನ್ನು ಧರಿಸುತ್ತಾಳೆ. ಜಯಂತಿಯು ತನ್ನ ತಪ್ಪಿಗೆ ಪಶ್ಚಾತ್ತಾಪ ಪಟ್ಟಂತೆ, ಒಂದು ಬಗೆಯ ಸಮಾಧಾನದಿಂದ, ಅವರನ್ನು ಆಶೀರ್ವದಿಸುತ್ತಾಳೆ. ಆದರೆ ಆಗ ಮುಸಲ್ಮಾನರು ಜನಶೂನ್ಯವಾದ ಅವನ ಕೋಟೆಗೆ ಮುತ್ತಿಗೆಹಾಕಿದ್ದಾರೆ; ಫಿರಂಗಿಯ ಗುಂಡುಗಳು ಮೊರೆ ಯುತ್ತಿವೆ; ಅವರ ಕೋಲಾಹಲಕೇಳುತ್ತಿದೆ; ಅವನು ಅಸಹಾಯನಾಗಿದ್ದಾನೆ; ಆದ್ದರಿಂದ ಅವಳ ಆಶೀರ್ವಾದವು ಸಾಯುವವರ ಬಾಯಿಗೆ ಗಂಗೆಯನ್ನು ಬಿಟ್ಟಂತಾಗಿದೆ! ಗಂಗೆ ಪವಿತ್ರವೇನೋ ಹೌದು! ಆದರೆ ಅದು ಅಮೃತವಲ್ಲ. ಹೋಗುವ ಜೀವವನ್ನು ಉಳಿಸುವುದಿಲ್ಲ.</p>
<p> ಆಗ ಶ್ರೀ ಜಯಂತಿಯರು ‘ತ್ವಮಾದಿದೇವಃ ಪುರಷಃ ಪುರಾಣಃ’ ‘ನಮೋ ನಮಸ್ತೇಸ್ತು ಸಹಸ್ರಕೃತ್ವಃ’ ಎಂದು ಮುಂತಾಗಿ ಸ್ತೋತ್ರ ಮಾಡಿದರೆಂದೂ, ಹರಿಭಜನೆ ಮಾಡಿದರೆಂದೂ ಅದನ್ನು ಕೇಳಿ ಸೀತಾರಾಮನ ಚಿತ್ತವು ವಿಶುದ್ಧವಾಯಿತೆಂದೂ, ರಾಜಭಕ್ತರಾಗಿದ್ದ ಐವತ್ತು ಜನ ಸಿಪಾಯಿಗಳು ಅನಿರೀಕ್ಷಿತವಾಗಿ ಗುಂಪುಕಟ್ಟಿ ಕೊಂಡು ಬಂದು ‘ಸೀತಾರಾಮ ಮಹಾರಾಜನಿಗೆ ಜಯವಾಗಲಿ!’ ಎಂದು ಕೂಗಿದರೆಂದೂ ಗ್ರಂಥಕರ್ತನು ಹೇಳುತ್ತಾನೆ. ಅದು ಅವನ ದೈವಭಕ್ತಿ ಪಕ್ಷಪಾತವನ್ನು ತೋರುತ್ತದೆ. ಅಷ್ಟೇ. ಹಿಂದೆ ಆಶ್ಚರ್ಯಕರವಾದ ರೀತಿಯಲ್ಲಿ ನಗರ ಉದ್ಧಾರವಾದಂತೆ, ಈಗ ಯಾವುದೋ ಪವಾಡ ನಡೆದು ನಗರ ಉಳಿಯಲಿಲ್ಲ.</p>
<p> ಗಂಗಾರಾಮನ ಪಾಪಕ್ಕೆ ಶಿಕ್ಷೆಯಾಯಿತು; ಅವನು ಸತ್ತನು; ಜೀವತೆರುವುದು, ಅದರಲ್ಲಿಯೂ ಯೋಧನಿಗೆ, ಶಿಕ್ಷೆಯೆನ್ನಬಹುದೇ? ವೀರಮೃಣ್ಮಯನು ಏಕಾಂಗ ಸಾಹಸವನ್ನು ತೋರಿ ಪ್ರಾಣ ನೀಗಿದನು; ಅದು ಶಿಕ್ಷೆಯೇ? ಏತಕ್ಕೆ ಶಿಕ್ಷೆ? ಸೀತಾರಾಮನೇನೋ ಬದುಕಿಕೊಂಡನು; ಅವನು ಪಾಪ ಮಾಡಿರಲಿಲ್ಲವೇ? ಯಾರಪುಣ್ಯವೋ ಯಾವಪುಣ್ಯನೋ, ನಂದಾಮಕ್ಕಳ ಅದೃಷ್ಟವೋ ಅವನನ್ನು ಉಳಿಸಿತು; ಅವನೇನಾದನೋ ಕಥೆ ಹೇಳುವುದಿಲ್ಲ; ಎಂಥ ಅನಾಮಧೇಯನಾಗಿ ಎಲ್ಲಿದ್ದರೂ ಅವನು ನಂದೆಯೊಡನೆ ಖಂಡಿತವಾಗಿ ಸುಖ ದಿಂದ ಇದ್ದನೆಂದು ಊಹಿಸಬಹುದು; ಆದರೆ ರಮೆ ಹೋದಳು; ಯಾರನ್ನು ಉಳಿಸಿಕೊಳ್ಳಲು ಹೋಗಿ ಇಷ್ಟೆಲ್ಲಾ ಅನಾಹುತವಾಯಿತೋ ಅಂಥ ಎಳೆಯ ಮಗುವನ್ನು ತಬ್ಬಲಿಯನ್ನಾಗಿ ಮಾಡಿಹೋದಳು. ಅವಳ ಯಾವ ತಪ್ಪಿಗೆ? ಅವಳೇನು ದೇವರ ಧ್ಯಾನ ಮಾಡಲಿಲ್ಲವೇ? ಸೀತಾರಾಮನನ್ನು ಪಾರುಮಾಡಿದ ದೇವರು ಅವಳನ್ನು ಏಕೆ ಉಳಿಸಿಬಾರದಾಗಿತ್ತು? ಇದೊಂದು ಬಿಡಸಲಾರದ ಗೂಢಸಮಸ್ಯೆ-ನಿತ್ಯವೂ ನಮ್ಮ ಕಣ್ಣೆದುರಿಗೆ ಕಾಣುತ್ತಿರುವುದು. ಇದು, ಕಥೆಯ ದುರಂತ ಕತೆಯ ಒಂದುಮುಖ. ಅವಳೂ ಶ್ರೀಯೂ-ಪ್ರಾಯಶಃ ಜಯಂತಿಯೂ-ತಮ್ಮ ಸ್ತ್ರೀಬುದ್ಧಿಯಿಂದ ದುರಂತವುಂಟು ಮಾಡಿದರು. ನಂದೆಯೂ ಸ್ತ್ರೀಯಾದರೂ ಅವಳ ಬುದ್ಧಿ ಸಂಸ್ಕೃತವಾದದ್ದು; ಅವಳ ವಿವೇಕ ತಾಳ್ಮೆ ದೂರದರ್ಶಿತ್ವ ದಕ್ಷತೆ ಇವು ಅಸಾಧಾರಣವಾದವು. ಅದಕ್ಕೆ ಅವಳಿಗಿದ್ದ ಪತಿಭಕ್ತಿ, ಅವನ ಶಿಕ್ಷಣ, ಅವಳ ದಿನದಿನದ ಕಾರ್ಯಾನುಭವ ಇವೆಲ್ಲಾ ಕಾರಣ; ಹುಟ್ಟುಗುಣವೂ ಕಾರಣ; ಅದೇ ಮುಂದೆ ವಿಕಾಸಗೊಳ್ಳುವುದು.</p>
<p> ಅನಾದಿ ಕಾಲದಿಂದಲೂ ಹೆಂಗಸನ್ನು ಗಂಡಸು ತುಳಿಯುತ್ತಿದ್ದಾನೆ ಎಂದು ಆಕ್ಷೇಪಿಸುವುದು ಇಂದು ರೂಢಿಯಾಗಿದೆ. ಹೆಂಗಸು ಗಂಡಸಿನಿಂದ ದೂರವಾದರೆ ಅವಳು ಸುಖವಾಗಿರಬಲ್ಲಳೇ? ಅದರ ಪರಿಣಾಮ ವೇನು? ಜಯಂತಿಗೆ ಗಂಡನಿಲ್ಲ; ಶ್ರೀಯು ಗಂಡನಿಂದ ದೂರವಾಗಲು ಪ್ರಯತ್ನಪಟ್ಟಳು. ರಮಾ ನಂದಾ ರಾಣಿಯರಾಗಿದ್ದರು. ಊರಿನ ಅನೇಕ ಸುಂದರಿಯರು ಒಪ್ಪಿಯೋ ಒಪ್ಪದೆಯೋ ಸೀತಾರಾಮನ-ಪರಪುರುಷನ-ಕಾಮಕ್ಕೆ ಆಹುತಿಯಾಗಬೇಕಾಯಿತು. ಹೆಂಗಸಿಗೆ ಈ ಅಸಹಾಯತೆ ಯಾವಾಗಲೂ ಇದ್ದೇಇದೆ. ತಪ್ಪಿಸಿಕೊಳ್ಳಬಲ್ಲಅವಕಾಶ ಸಾಮರ್ಥ್ಯಗಳಿರುವವಳು, ಬಲಿಯಾದಮೇಲೆ ಮುಯ್ಯಿಯಾದರೂ ತೀರಿಸಿಕೊಳ್ಳಬಲ್ಲ ಅವಕಾಶ ಸಾಮರ್ಥ್ಯಗಳಿರುವವಳು-ವಿಮಲೆಯಂತೆ-ತೀರ ಅಪರೂಪ. ತನ್ನ ರಕ್ಷಣೆಗೆ ಅವಳು ಹಿಡಿಯುವ ಆಯುಧ ಆತ್ಮಹತ್ಯೆ-ಶ್ರೀಯು ಗಂಡ ಹತ್ತಿರ ಬಂದರೆ ವಿಷ ತಿಂದು ಸಾಯುವೆನೆಂದು ಹೆದರಿಸುತ್ತಾಳೆ. ಅವಳಿಗೆ ರಕ್ಷಣೆ ಬೇಕು.-ನ ಸ್ತ್ರೀ ಸ್ವಾತಂತ್ರ್ಯಮರ್ಹತಿ. ಆತ್ಮ ತೇಜಸ್ಸಿನಿಂದಲೂ, ತ್ರಿಶೂಲದಿಂದಲೂ ಎಲ್ಲರನ್ನೂ ಹೆದರಿಸಿದ ಜಯಂತಿಗೂ ನಂದಳ, ಪೌರಸ್ತ್ರೀಯರ, ರಕ್ಷಣೆ ಬೇಕಾಯಿತು. ಅವಳು ಮದುವೆಮಾಡಿಕೊಳ್ಳದೆ, ಗಂಡನಿಲ್ಲದೆ, ಗಂಡಸನ್ನು ಬಿಟ್ಟು, ಸಂಸಾರದೂರಳಾಗಿ ಸಾಧಿಸಿದ್ದೇನು? ಗಂಡಸಿನಿಂದ ಹೆಂಗಸಿಗೂ ಹೆಂಗಸಿ ನಿಂದ ಗಂಡಸಿಗೂ ಇರುವ ಸುಖವಿದ್ದೇ ಇದೆ. ಅದನ್ನು ಬಿಟ್ಟರೆ ಅಷ್ಟುಮಟ್ಟಿಗೆ ಗಂಡೋ ಹೆಣ್ಣೋ ಆ ಸುಖದಿಂದ ವಂಚಿತವಾದಂತೆಯೇ. ಅದು ಶುದ್ಧ ಸಾತ್ವಿಕ ಪ್ರೇಮವಾಗಿರಬಹುದು. ವೈಷಯಿಕ ಸುಖವಾಗಿರ ಬಹುದು. ‘‘ನಾನು ಈಗ ಹಾಯಾಗಿ ಬೆಂಡಿನಂತೆ ತೇಲಿಕೊಂಡಿದ್ದೇನೆ’’ ಎಂದರೆ ಅಂಥವಳು ಜೀವನದಲ್ಲಿ ಯಾವ ಸುಖವನ್ನು ನಿರೀಕ್ಷಿಸಬಹುದು? ಜಯಂತಿಯು ‘ಸಮುದ್ರದಲ್ಲಿ ಮುಳುಗುವವರು ಸಾಯುವುದಿಲ್ಲ, ಕೌಶಲವಿದ್ದರೆ ರತ್ನವನ್ನು ತೆಗೆದುಕೊಂಡು ಬರುತ್ತಾರೆ’ ಎಂದು ಶ್ರೀಗೆ ಉತ್ತರ ಕೊಡುತ್ತಾಳೆ. ಆ ಜಯಂತಿಯೂ ಸಂಸಾರ ಸುಖವನ್ನು ಬಿಟ್ಟಂತಾಯಿತೇ ಹೊರತು ಸಂಸಾರವನ್ನು ಬಿಡಲಾಗಲಿಲ್ಲ; ಅದು ಅವಳನ್ನು ಬಿಡಲಿಲ್ಲ. ಶ್ರೀಯೂ ಗಂಗಾಧರ ಸ್ವಾಮಿಯೂ ಎಲ್ಲಿ ಹೇಗೆ ಗಂಟುಬಿದ್ದರೋ, ಅವರೊಡನೆ ತಂಗಿಯಂತೆ ತಂದೆಯಂತೆ ನಡೆದುಕೊಳ್ಳಬೇಕಾಯಿತು. ಮುಸಲ್ಮಾನ ಕಟುಕನ ಕೈಗೆ ಸೀರೆಯಸೆರಗನ್ನು ಕೊಟ್ಟು, ಸಾವಿರಾರು ಜನರಮುಂದೆ ಅವನು ಸೀರೆಸೆಳೆಯುತ್ತಿರಲು, ‘ಈ ಹೆಣ್ಣುಜನ್ಮವನ್ನು ಏಕೆಕೊಟ್ಟೆ, ದೇವರೇ!’ ಎಂದು ಗೋಳಾಡಬೇಕಾಯಿತು. ಅವಳಿಗೂ ಪ್ರಪಂಚದ ಸಿಹಿಕಹಿಗಳು ತಪ್ಪಲಿಲ್ಲ. ಗಂಡನಿದ್ದು ಸಂಸಾರಿಯಾಗಿದ್ದರೆ ಈ ಬವಣೆ ಬರುತ್ತಿತ್ತೇ? ವಿಧವೆಯ ಮಾತು ಬೇರೆ, ಅವಳ ಸಮಸ್ಯೆ ಬೇರೆ. ಅಧವೆ ಸಧವೆಯರ ಸಮಸ್ಯೆಯೇನು? ನಂದಾ ರಮಾ ರಾಣಿಯರಾಗಿದ್ದರು. ಅವರಿಗೇನು ಕಡಮೆಯಾಗಿತ್ತು? ಅಜ್ಞಾನದಿಂದ, ಅವಿವೇಕದಿಂದ, ಮೂರ್ಖತನದಿಂದ, ಮೊಂಡತನದಿಂದ, ಹೆಂಗಸು ಗಂಡಸಿಗೆ ಮುಳ್ಳಾಗಬಲ್ಲಳು. ಅರಿವಿನಿಂದ ಅನುಭವದಿಂದ ವಿವೇಕದಿಂದ ಸಹಕಾರದಿಂದ ಸಹಧರ್ಮಿಣಿಯಾಗಬಲ್ಲಳು, ಸೌಖ್ಯವನ್ನು ಕೊಡಬಲ್ಲಳು ಕೊಳ್ಳಬಲ್ಲಳು. ನಂದಾ ಅಂಥವಳು. ಒಂದುದಿನವೂ ಅವಳು ಗಂಡನಮೇಲೆ ಕೋಪಿಸಿಕೊಂಡವಳಲ್ಲ. ಸೀತಾರಾಮನು ಊರನ್ನು ಬಿಟ್ಟು ಹೋದಾಗ ಅವಳಿಗೆ ಅಂತಃಪುರದ-ಅರಮನೆಯ-ಮೇಲಣ ಭಾರವನ್ನು ವಹಿಸಿ ಹೋಗಿದ್ದನು. ಅವಳು ಸಾಮರ್ಥ್ಯದಿಂದ ನಿರ್ವಹಿಸಿದಳು. ಆದರೆ ರಮೆ? ತಿಳಿದವಳಲ್ಲ, ತಿಳಿಯದವಳಲ್ಲ; ಭಯಕ್ಕೆ ಬಲಿಯಾಗಿ ರಾಜ್ಯವನ್ನು ಮುಸಲ್ಮಾನರಿಗೆ ಅನಾಯಾಸವಾಗಿ ಕೊಟ್ಟುಬಿಡು ಎಂದು ಹಟಹಿಡಿದರೆ, ಅತ್ತರೆ, ಕರೆದರೆ, ಯಾವ ಶೂರ ಗಂಡ, ರಾಜ, ಒಪ್ಪಿಯಾನು? ಶತ್ರುವಿಗೆ ಶರಣಾಗತನಾದರೆ ಎಂಥಬಲಿಯೂ ಪಾತಾಳಕ್ಕೆ ಹೋಗಬೇಕು! ಅಂಥದರಲ್ಲಿ ಹಿಂದೂರಾಜ್ಯ ಸಂಸ್ಥಾಪನೆ ಮಾಡಬೇಕೆಂದು ಹೊರಟಿದ್ದ ಸೀತಾರಾಮನು ಒಪ್ಪಿಯಾನೇ? ಅವನು ಅವಳಮಾತನ್ನು ಕಿವಿಯಮೇಲೆ ಹಾಕಿಕೊಳ್ಳದಿದ್ದರೆ ಗಂಡಉದಾಸೀನನಾದನೆಂದು ದೂರಬಹುದೋ? ಸ್ವತಂತ್ರವಾಗಿ ವರ್ತಿಸಿ, ‘‘ಸ್ತ್ರೀಬುದ್ಧಿ’’ಯನ್ನು ಉಪಯೋಗಿಸಿ ಆತ್ಮರಕ್ಷಣೆ ಪುತ್ರರಕ್ಷಣೆ ಮಾಡಿಕೊಳ್ಳುತ್ತೇನೆಂದು ಹೋಗಿ ಅನಿರೀಕ್ಷಿತವಾಗಿ ಏನು ಆಭಾಸಗಳು ನಡೆದುವು! ಸಂಸಾರದಲ್ಲಿ ನಂದಳಂಥ ಹೆಂಡತಿಯಿದ್ದು ಸಹಕರಿಸಿದರೆ ಗಂಡನಿಗೇನು ಕೊರತೆ, ಹೆಂಡತಿಗೇನು ಕೊರತೆ? ಶ್ರೀಗೆ ಮದುವೆಯಾದ ಗಂಡನಿರುವಾಗ ಯಾವ ಸೀಮೆಯ ಸಂನ್ಯಾಸ? ಇಪ್ಪತ್ತೈದು ಮುವ್ವತ್ತೇದು ವರ್ಷ ಕಟ್ಟುನಿಟ್ಟಾದ ಜೀವನವನ್ನು ಜೀವಿಸಿ ದಿವ್ಯ ಸುಂದರಿಯಾಗಿ ಬೆಳೆದಿದ್ದವಳು ಗಂಡನಿಗೆ ಅಸಿಧಾರಾ ವ್ರತವನ್ನು ಆಚರಣೆ ಮಾಡಿಸುವುದಕ್ಕಿಂತ ಅವನ ಮಾತು ಕೇಳಿ ಅವನೊಡನೆ ಸಂಸಾರ ಮಾಡಿಕೊಂಡಿದ್ದರೆ, ಅವನಿಗೆ ವಿವೇಕವಿರುತ್ತಿತ್ತೋ ಏನೋ! ಊರಿನ ಎಷ್ಟೋ ಸಂಸಾರಗಳಾದರೂ ಮಾನದಿಂದ ಉಳಿಯುತ್ತಿದ್ದುವು. ಅವಳನ್ನು ಮದುವೆಯಾದ ಎಷ್ಟುಕಾಲದ ಮೇಲೆ ಸೀತಾರಾಮನು ಅವಳನ್ನುಬಿಟ್ಟನೋ, ಒಂದೆರಡು ದಿನವಾದರೂ ಅವಳೊಡನೆ ಸಂಸಾರಮಾಡಿದ್ದನೋ ಇಲ್ಲವೋ ತಿಳಿಯದು. ಒಂದೇ ಒಂದು ರಾತ್ರಿ ಗಂಡನೊಡನಿದ್ದ ಪ್ರಫುಲ್ಲೆಯು ಸಂಸಾರದಿಂದ ವಿಮುಖಳಾಗದೆ ಹೋದಳು. ಸೀತಾರಾಮನು ನಂದಳಲ್ಲಿ, ರಮೆಯಲ್ಲಿ, ತನ್ನ ಮನಸ್ಸು ಬೇಸತ್ತು ವೆಗಟಾಗಿ ಹೋಗುವಷ್ಟು ಸುಖ ಪಡಬಹುದಾಗಿತ್ತು; ಶ್ರೀಯನ್ನು ಅಷ್ಟು ಕೈಕಾಲು ಕಟ್ಟಿಕೊಂಡು ಅವಳ ಮುಂದೆ ಕೂತು ತಪಸ್ಸು ಮಾಡಬೇಕಾದ ದ್ದೇನಿತ್ತು? ಅದೇಮೋಹ! ಮನಸ್ಸು ಅನೇಕವೇಳೆ ಮಕ್ಕಳಂತೆ ಮೊಂಡಾಟ ಮಾಡುತ್ತದೆ; ತಾನು ಕೇಳಿದ್ದೇಬೇಕು. ಅದಕ್ಕಾಗಿ ಅವು ಏಟು ತನ್ನಬೇಕಾಗುತ್ತದೆ. ಶ್ರೀಯು ಸುಂದರಿಯೇ ಹೌದು; ನಂದಳೂ ಸುಂದರಿ, ರಮೆಯೂ ಸುಂದರಿ-ನಯನ ತಾರೆಯಂತಲ್ಲ. ಆದರೆ ಈಗ ಸೀತಾರಾಮನಿಗೆ ಬೇಕಾದದ್ದು ಹೆಂಗಸಲ್ಲ, ಸೌಂದರ್ಯವಲ್ಲ, ವಿಷಯ ಸುಖವಲ್ಲ, ಸ್ತ್ರೀಸಹವಾಸವಲ್ಲ-ಶ್ರೀ. ಅವನು ಅವಳಿಗಾಗಿ ತನ್ನ ವಿವೇಕವನ್ನು ಕಳೆದುಕೊಂಡನು. ನಂದಳು ಲಕ್ಷ್ಮಿ, ಅವಳು ವೈಕುಂಠಕ್ಕೆ ಸರಿ, ನನಗೆ ಬೇಕಾದದ್ದು ಈಗ ಸಿಂಹವಾಹಿನಿ; ಅವಳು ‘‘ಶ್ರೀ’’-ಎಂದು ಕೊಂಡನು. ಸಿಂಹವಾಹಿನಿಯ ಅಗತ್ಯವೇ ಏನಿತ್ತು? ಸಿಂಹಗಳು, ಸಿಂಹವಾಹನರು ಅವನ ಪರಿವಾರದಲ್ಲಿ ಬೇಕಾದಷ್ಟು ಜನರಿದ್ದರು. ಅವರಿಂದ ಅವನು ರಾಜ್ಯಕಟ್ಟಿದ್ದನೇ ಹೊರತು ಶ್ರೀಯಿಂದ ಅಲ್ಲ. ಅದು ಅವನ ಮೋಹ-‘‘ಸಂಮೋಹ.’’ ಶ್ರೀಯನ್ನು ಎಷ್ಟೋ ವರ್ಷಗಳಿಂದ ನೋಡಿರಲಿಲ್ಲ-ಅವಳಮೇಲೆ ‘ಕಾಮ’ ಹುಟ್ಟಿರಲಿಲ್ಲ. ಅವಳನ್ನು ನಓಡುತ್ತ ನೋಡುತ್ತ ಆಸೆಯುಂಟಾಯಿತು-ಸಂಗಾತ್​ ಸಂಜಾಯತೇ ಕಾಮಃ. ಮದುವೆಯ ನಂತರ ಅವಳನ್ನು ಬಿಟ್ಟು, ಒಬ್ಬಳಮೇಲೆ ಇನ್ನೊಬ್ಬಳಂತೆ ದಿವ್ಯಸುಂದರಿಯರನ್ನು ಮದುವೆಯಾದ ಮೇಲೂ ಅಷ್ಟೆ, ಭೂಷಣಾದಲ್ಲಿ ದಂಗೆ ನಡೆದು ಅವಳು ಹೊರಟು ಹೋದಮೇಲೂ ಅಷ್ಟೆ, ಅವನು ಅವಳನ್ನು ರಾಜ್ಯವ್ಯವಹಾರದಲ್ಲಿ ಪ್ರಯತ್ನ ಪುರಸ್ಸರವಾಗಿ ಮರೆತನು. ಅವಳನ್ನು ಮತ್ತೆ ಕಂಡಾಗ ಸುಪ್ತ ಚಾಪಲ್ಯವು, ಪ್ರಯತ್ನಪೂರ್ವಕವಾಗಿ ಅದುಮಿಟ್ಟಿದ್ದ ದೌರ್ಬಲ್ಯವು, ಮತ್ತೆ ತಲೆಯೆತ್ತಿತ್ತು. ಅವಳು, ಪ್ರಾಯಶಃ ತನ್ನ ದೌರ್ಬಲ್ಯದಿಂದಲೂ, ‘‘ಚಿತ್ತವಿಶ್ರಾಮ’’ದಲ್ಲಿ ಇರಲುಒಪ್ಪಿದಾಗ ಅವಳ ಸಂತತ ಸಹವಾಸದಿಂದ, ‘‘ಸಂಗ’’ ದಿಂದ, ‘‘ಕಾಮ’’ವು ಕೆರಳಿತು. ಹಸಿದವನ ಮುಂದೆ ಔತನದ ಎಡೆಯನ್ನು ಇಟ್ಟು ಕೈಹಾಕಲೂ ಅಡ್ಡಿಪಡಿಸಿದಂತೆ ಅವನನ್ನು-ಎಷ್ಟು ತಿಂಗಳ ಕಾಲವೋ, ವರ್ಷಕಾಲವೋ-ದೂರವಿರಿಸಿದಾಗ ‘ಕಾಮ’ದಿಂದ ‘ಕ್ರೋಧ’ ಉಂಟಾಗದಿದ್ದದ್ದು ಆಶ್ಚರ್ಯ. ಅದು ಅವಳು ತಪ್ಪಿಸಿಕೊಂಡು ಹೋದಮೇಲೆ ರಭಸದಿಂದ ಮೇಲಕ್ಕೆ ಸಿಡಿಯಿತು. ಅವಳಿಲ್ಲದ್ದರಿಂದ ಗಾಳಿಗುದ್ದಿ ಕೈನೋಯಿಸಿಕೊಂಡ ಹಾಗಾಯಿತು. ಅವಳ ಮೇಲಣ ಕೋಪ ಬೀದಿವರಿದು, ಅರಸನು ಅಸುರನಾಗಿ ಪರನಾರಿಯರ ಮೇಲೆಲ್ಲಾ ಕೈಮಾಡುವಂತಾಯಿತು. ಜಯಂತಿಯ ಮೇಲೆ ಯೋಚಿಸಲೂ ಆರದಂಥ ರೀತಿಯಲ್ಲಿ ಕ್ರೂರವರ್ತನೆಯನ್ನು ನಡಸುವಂತಾಯಿತು. ಗಂಡನುಳ್ಳ ಗರತಿ, ಇಪ್ಪತ್ತೈದು ವರ್ಷದ ಯುವತಿ, ಸುಂದರಿ, ಹಗಲೂ ಇರುಳೂ ಯುವಕನಾದ ಗಂಡನಮುಂದೆ ವ್ಯಾಘ್ರಾಸನದ ಮೇಲೆ ಏಕಾಕಿನಿಯಾಗಿ ಮಿಟಮಿಟನೆ ನೋಡುತ್ತ ದೂರದಲ್ಲಿ ಕುಳಿತು ಸಂವಾದ ನಡಸುವುದು ಅದೆಂಥ ಸಂನ್ಯಾಸ? ಅವಳೇನು ಮನುಷ್ಯಳೋ ‘ಮಣ್ಣಿನ ವಿಗ್ರಹ’ವೋ? ಅವಳಿಗೇನು ಹತ್ತೆಂಟು ಮಕ್ಕಳಾಗಿಲ್ಲ, ಗಂಡನೋ ತಾನೋ ರೋಗಿಯಾಗಿಲ್ಲ, ಉಪವಾಸ ವನವಾಸ ಮಾಡುತ್ತಿಲ್ಲ. ಗಂಡನ ಸಮ್ಮತಿ ಇಲ್ಲದೆ ಯಾವ ವ್ರತವೂ ಸಲ್ಲದೆಂದು ಹೇಳುತ್ತಾರೆ; ಇನ್ನು ಸಂನ್ಯಾಸಕ್ಕೆ ಕೇಳಬೇಕೇ? ಎಷ್ಟೆಷ್ಟೋ ವ್ರತ ಉದ್ಯಾಪನೆ ಉಪವಾಸ ವನವಾಸಗಳನ್ನು ಮಾಡಿ ವೈರಾಗ್ಯ ಜೀವನವನ್ನು ಜೀವಿಸುತ್ತಿದ್ದವರಿಗೂ ಮನಸ್ಸು ಸಡಿಲವಾಗಿ, ಮೈ ಒಲಿದು, ಅಪರ ವಯಸ್ಸಿನಲ್ಲಿ ಮಕ್ಕಳಾದದ್ದುಂಟು. ಗಂಡನೂ ಸಂನ್ಯಾಸ ತೆಗೆದುಕೊಳ್ಳಬೇಕಾದರೆ ಹೆಂಡತಿಯ ಸಮ್ಮತಿ ಬೇಕು. ಶ್ರೀಗೆ ಇದ್ದಅಸಾಧಾರಣ ಆತ್ಮಸಂಯಮಕ್ಕೆ ಕಾರಣ ತಾನು ಅವನೊಡನೆ ಸಂಸಾರ ಮಾಡಿಕೊಂಡಿದ್ದರೆ ಎಲ್ಲಿ ಅಮಂಗಳವಾಗಿ ಬಿಡುವುದೋ ಎಂಬ ಹೆದರಿಕೆ ಇರಬಹುದು; ಅದೂ ಅತಿ ಮಾನುಷವಾದದ್ದೇ. ತಿಳಿದೂತಿಳಿದೂ ಅಂಥ ಸಂದರ್ಭದಲ್ಲಿ ಮಾದ್ರಿಯು ಪಾಂಡುವಿನ ಮರಣಕ್ಕೆ ಕಾರಣಳಾಗಲಿಲ್ಲವೇ? ಜ್ಯೋತಿಷ ನಿಜವಾಗುವುದಾದರೆ, ವಿಧಿತನ್ನ ಗುರಿಯನ್ನು ತಾನು ಸಾಧಿಸಿದರೆ, ಅದನ್ನು ಯಾರು ತಡೆಯುವುದಕ್ಕಾಗುತ್ತದೆ? ಅವನನ್ನು ಮುಟ್ಟದಿದ್ದ ಮಾತ್ರಕ್ಕೆ ಅವರು ಪರಸ್ಪರ ‘‘ಪ್ರಿಯ’’ರಾಗುವುದು ತಪ್ಪಿತೇ? ಜೋಯಿಸನು ಹೇಳಿದ್ದದ್ದು ಸೀತಾರಾಮನು ಇನ್ನೊಂದು ಮದುವೆ ಮಾಡಿಕೊಂಡರೆ ಆ ದೋಷ ಪರಿಹಾರವಾಗುವುದೆಂದು. ಅದು ಆದದ್ದೂ ಹಾಗೇ. ಕೊನೆಯಲ್ಲಿ ‘‘ಪ್ರಿಯ’’ತನ ಸೀತಾರಾಮನಿಂದ ಮತ್ತಾರ ತಲೆಯ ಮೇಲಕ್ಕೋ ಹೋಯಿತು. ಪ್ರಾಯಶಃ, ಗಂಗಾಧರಸ್ವಾಮಿ ಹೇಳಿದಂತೆ, ಅವಳಿಗೆ ರಾಣಿಯಾಗಿ ಬಾಳುವಯೋಗವಿರಲಿಲ್ಲ. ಬೇಡ; ಚಿತ್ತ ವಿಶ್ರಾಮದಲ್ಲಿಯೇ ಸೀತಾರಾಮನ ಹೆಂಡತಿಯಾಗಿರ ಬಹುದಾಗಿತ್ತು. ಜ್ಯೋತಿಷದಗೊಂದಲದ ಜೊತೆಗೆ, ತಾನು ಸಂನ್ಯಾಸಿಯಾಗಿದ್ದೇನಲ್ಲಾ ಸಂಸಾರ ಮಾಡುವುದುಹೇಗೆ, ಸಂನ್ಯಾಸಕ್ಕೆ ಅಭ್ಯಾಸವಾಗಿರುವ ದೇಹವನ್ನು ವಿಷಯ ಜೀವನಕ್ಕೆ ಹೊಂದಿಸುವುದುಹೇಗೆ, ಸಂನ್ಯಾಸಕ್ಕೆ ಆಗಿರುವಶಿಕ್ಷಣ ಸಂಸಾರದಲ್ಲಿ ಆಗಿಲ್ಲವಲ್ಲಾ ಎಂಬ ಸಂಕೋಚ ವೂ ಸೇರಿದುವು.-ಸಂಶಯಾತ್ಮಾ ವಿನಶ್ಯತಿ!</p>
<p> ಅದಕ್ಕೆ ಅವಳ ಸ್ತ್ರೀ ಸ್ವಭಾವನದ ಮನಶ್ಶಕ್ತಿಯೂ-ದಾರ್ಢ್ಯವೆನ್ನಿ, ಒರಟುತನವೆನ್ನಿ, ಮೂರ್ಖತನವೆನ್ನಿ-ಒಂದುಕಾರಣ. ಹೆಂಗಸು ಮನಸ್ಸನ್ನು ಕಲ್ಲುಮಾಡಿಕೊಂಡು ಒಂದುನಿರ್ಧಾರಕ್ಕೆ ಬಂದುಬಿಟ್ಟರೆ ಬ್ರಹ್ಮನಕೈಯಲ್ಲೂ ಅದನ್ನು ಕದಲಿಸುವುದಕ್ಕಾಗುವುದಿಲ್ಲ. ಪ್ರಪಂಚದ ಎಲ್ಲಾ ಸಾಹಿತ್ಯ, ಚರಿತ್ರೆ, ಪುರಾಣಗಳಲ್ಲಿಯೂ ಗಂಡಸಿನ ಮನೋದೌರ್ಬಲ್ಯ ಹೆಂಗಸಿನ ಮನೋದಾರ್ಢ್ಯಗಳೇ ಚಿತ್ರಿತವಾಗಿವೆ. ‘ಅಗ್ನಿಕುಂಡಸಮಾ ನಾರೀ ಘೃತಕುಂಬ ಸಮೋನರಃ’ ಎಂಬ ಹೇಳಿಕೆ ಒಂದಕ್ಕಿಂತ ಹೆಚ್ಚು ಅರ್ಥಗಳಲ್ಲಿ ನಿಜ. ರಮೆಯಂಥ ಭೀರುಸ್ವಭಾವದ ಹೆಂಗಸಿನ ಅಸಹಾಯತೆಯ ಹಿಂದೂ ಈ ದಾರ್ಢ್ಯವಿದೆ. ಅವಳು ಹಿಡಿದ ಹಟಬಿಡಳು. ಸೀತಾರಾಮನೊಡನೆ ವಾದಿಸು ವಾಗಲೂ ಅಷ್ಟೇ, ಗಂಗಾರಾಮನನ್ನು ಕರಸುವಾಗಲೂ ಅಷ್ಟೇ, ಬಿಟ್ಟಮೇಲೂ ಅಷ್ಟೇ, ಔಷಧ ಅನ್ನ ನೀರು ಗಳನ್ನು ತೊರೆದಾಗಲೂ ಅಷ್ಟೇ. ಹೆಂಗಸಿನ ಮನಸ್ಸು ಪಟ್ಟೆಯ ನೂಲಿನಂತೆ ನಯ, ನುಣುಪು; ಆದರೆ ಅಷ್ಟೇ ಗಟ್ಟಿ; ಅದರಲ್ಲಿ ಗಂಟು ಬಿದ್ದಿತೆಂದರೆ ಬಿಚ್ಚುವುದಕ್ಕಾಗುವುದಿಲ್ಲ, ಕೀಳುವುದಕ್ಕಾಗುವುದಿಲ್ಲ.</p>
<p> ಶ್ರೀಯು ಓದಿದವಳಲ್ಲ; ತಂದೆಯು ಮೊದಲೇ ಹೋಗಿದ್ದನು; ತಾಯಿಯೂ ವಿದ್ಯಾವತಿಯಾಗಿ ಕಾಣುವುದಿಲ್ಲ; ಅದು ಹಿಂದಿನ ಕಾಲ; ಅವಳಿಂದಲೂ ಅವಳು ಏನೂ ಕಲಿತಳೆಂದು ಹೇಳಿಲ್ಲ; ಅವಳು ಗಂಡ ನೊಡನೆಯಾಗಲಿ ಅತ್ತೆಮಾವಂದಿರೊಡನೆಯಾಗಲಿ ಸಂಸಾರ ಮಾಡಲಿಲ್ಲ; ಮನೆಯಲ್ಲಿ ತಾಯಿ ಅಣ್ಣ ಹೊರತು ಯಾರೂ ಇಲ್ಲ; ಆದ್ದರಿಂದ ಹೆಚ್ಚಿನ ಪ್ರಾಪಂಚಿಕ ಅನುಭವವಿಲ್ಲದವಳು. ಗೋಷಾ ಬೇರೆ. ಪ್ರಫುಲ್ಲೆಯೂ ಇಂಥವಳೇ; ಆದರೆ ಅವಳು ದಕ್ಷನಾದ ಗುರುವಿನ ಕೈಗೆ ಸಿಕ್ಕಿದಳು-ಹತ್ತು ವರ್ಷ ಶಿಕ್ಷಣ ಪಡೆದಳು; ಕಷ್ಟಸುಖ ಗಳಲ್ಲಿ ನುರಿತಳು; ರಾಣಿಗಿರಿ ದಾಸಿಗಿರಿ ಎರಡಕ್ಕೂ ಸಿದ್ಧಳಾದಳು;-ಯೋಗ್ಯತೆ ಸಂಪಾದಿಸಿದಳು; ಆದರೂ ಅವಳ ಮನಸ್ಸು ಮನೆಯಕಡೆಗೆ, ಪ್ರವೃತ್ತಿ ಸಂಸಾರದ ಕಡೆಗೆ. ಶ್ರೀಯು ಅಷ್ಟು ಧೈರ್ಯಸ್ಥೈರ್ಯವುಳ್ಳವಳಾಗಲಿ, ಬುದ್ಧಿಯುಳ್ಳವಳಾಗಲಿ ಇರುವಂತೆತೋರುವುದಿಲ್ಲ. ಅವಳು ಜಯಂತಿಯಿಂದ ಐದಾರುವರ್ಷ ಶಿಕ್ಷಣಪಡೆದಳು. ಆದರೆ ಆ ಶಿಕ್ಷಣದ ಸ್ವರೂಪವೇನು, ಅದು ಅವಳ ಮೇಲೆ ಏನು ಸಂಸ್ಕಾರ ಪರಿಣಾಮಗಳನ್ನುಂಟು ಮಾಡಿತು, ಎಂಬುದರ ವಿವರಗಳಿಲ್ಲ. ಕರ್ಮ, ಸಂನ್ಯಾಸ, ಇವುಗಳನ್ನು ಜಯಂತಿಯು ಬೋಧಿಸಿ ಚರ್ಚಿಸಿರುವಂತಿದೆ. ಆದರೆ ಅವಳಿಗೆ ಅದಕ್ಕೆ ಏನು ಅರ್ಹತೆಯಿತ್ತೋ, ಅದನ್ನು ಹೇಗೆ ಯಾರಿಂದ ಪಡೆದಳೋ ಗೊತ್ತಿಲ್ಲ; ಅವಳು ಚಿಕ್ಕವಯಸ್ಸಿನವಳು.</p>
<p> ಹೀಗೆ, ಯಾರೋ ಹೇಳಿದ್ದನ್ನು ಏನೋ ತಿಳಿದುಕೊಂಡು ಹೇಗೋ ನಡೆದರೆ ಎಡವಟ್ಟಾಗುತ್ತದೆ. ಅದರ ಜೊತೆಗೆ ಅಜ್ಞತೆ ಅನನುಭವ ಮೊರಡುತನಗಳು ಸೇರಿದರೆ ಅನಾಹುತವಾಗುತ್ತದೆ. ಅದು ರಾಜನಲ್ಲೋ ರಾಣಿಯಲ್ಲೋ ಆದರೆ ರಾಜ್ಯನಾಶ; ಸಾಮಾನ್ಯ ಗಂಡಸಿನಲ್ಲಿಯೋ ಹೆಂಗಸಿನಲ್ಲಿಯೋ ಆದರೆ ಸಂಸಾರಹಾಳು. ವಿದ್ಯಾರ್ಥಿಗಳಲ್ಲಾದರೆ ವಿದ್ಯೆಗೆ ಹಾನಿ, ಭವಿಷ್ಯಕ್ಕೆ ಕೇಡು. ಕಾರ್ಯದಲ್ಲಿ ಪ್ರವರ್ತಿಸಿದ ಹೊರತು ಯಾರ ಸಾಮರ್ಥ್ಯ ವೆಷ್ಟು, ಎಂಥದು, ಎಂದು ಗೊತ್ತಾಗುವುದಿಲ್ಲ. ಶ್ರೀಯು ಗಂಡನ ಇಷ್ಟದಂತೆ ಸಂಸಾರವನ್ನು ಪ್ರವೇಶಿಸಿದ್ದರೆ ಅವಳು ಮಿಕ್ಕ ಇಬ್ಬರು ರಾಣಿಯರಿಗಿಂತ ಮೇಲೆನ್ನಿಸಿಕೊಳ್ಳುತ್ತಿದ್ದಳೋ ಏನೋ! ತನಗೆ ಸಂಸಾರದ ಅನುಭವ, ರಾಣಿಗಿರಿಯ ಅನುಭವ, ಇಲ್ಲ ಎಂದು ಅವಳೂ ಆತ್ಮವಂಚನೆ ಮಾಡಿಕೊಂಡಳೆಂದು ತೋರುತ್ತದೆ. ಇನ್ನೂ ಚಿಕ್ಕವಯಸ್ಸಿನಲ್ಲಿಯೇ ಅವಳು ತಾಯಿಗೆ ಸಹಾಯಕಳಾಗಿದ್ದು, ಅವಳು ಹಾಸಿಗೆ ಹತ್ತಿ ಮಲಗಿದಾಗ ಸಂಸಾರ ನಡಸಿ, ಅಣ್ಣ ಪ್ರಾಣಾಪಾಯಕ್ಕೆ ಸಿಕ್ಕಿದಾಗ ಉಪಾಯವನ್ನು ಯೋಚಿಸಿ ಸೀತಾರಾಮನ ಭರವಸೆ ಸಹಾಯ ಗಳನ್ನು ಪಡೆಯಲಿಲ್ಲವೇ? ಅವನಿಗೂ ಮೆಚ್ಚುಗೆಯಾಗುವಹಾಗೆ ಸಾವಿರಾರುಮಂದಿಯ ನೆರವಿಯಲ್ಲಿ ಮರದ ಮೇಲೆ ಹತ್ತಿನಿಂತು ಸೇನಾನಿಗಿಂತಹೆಚ್ಚಾಗಿ ಯೋಧರನ್ನು ಉತ್ತೇಜನಗೊಳಿಸಲಿಲ್ಲವೇ? ಅವಳ ಆ ರಜೋಗುಣ ವು ನಂದೆಯಲ್ಲಿಯೂ ಕಂಡುಬರುವುದಿಲ್ಲ, ರಮೆಯಲ್ಲಂತೂ ಇಲ್ಲವೇಇಲ್ಲ. ಗಂಡನಿಗಿಂತ ಹೆಂಡತಿಗೆಪ್ರಿಯರು, ಹಿತವರು, ಮತ್ತಾರಿದ್ದಾರು? ಅದರಲ್ಲಿಯೂ ಶ್ರೀಯಂಥ ಅನಾಥಳಿಗೆ? ಅವನು ಒಂದುಪಕ್ಷ ಅವಿವೇಕಿಯಾಗಿ ದ್ದರೂ ದುರ್ಮಾರ್ಗಿಯಾಗಿದ್ದರೂ ಅವಳ ವಿವೇಕದಿಂದ ಬುದ್ಧಿಯಿಂದ ವಿವೇಕಕ್ಕೂ ಸನ್ಮಾರ್ಗಕ್ಕೂ ತಿರುಗುವ ಸಂಭವವುಂಟು. ಅಂಥದರಲ್ಲಿ ವಿಧರ್ಮಿಗಳಾದ ಶತ್ರುಗಳ ಮಧ್ಯೆ ಗರಿಗಟ್ಟಿಕೊಂಡು ರಾಜನಾಗಿ ಸಮ್ರಾಟನಿಂದ ಸಾಮಾನ್ಯನವರೆಗೆ ಎಲ್ಲರಿಗೂ ಪ್ರೀತಿಗೌರವ ಪಾತ್ರನಾಗಿದ್ದ ಗಂಡನಿಗೆ ಸೋತು ಹೋಗಿದ್ದರೆ ತಪ್ಪಾಗುತ್ತಿದ್ದಿತೇ? ತಪ್ಪಾಗಿದ್ದರೆ ತಿದ್ದಿಕೊಳ್ಳುವುದು ಕಷ್ಟವಾಗಿತ್ತೋ? ‘ಧರ್ಮಶಾಸ್ತ್ರಂ ಪ್ರಮಾಣಂ ಚೇತ್​ ಕುಂಭೀಪಾಕೇ ಭವಿಷ್ಯತಿ (ಸಂಗಮಃ)’ಎಂದು ಒಬ್ಬಪತಿತ ಸಂನ್ಯಾಸಿ ತನ್ನ ಪತನಕ್ಕೆ ಕಾರಣಳಾದ ಒಬ್ಬ ವಿಧವೆಗೆ ಹೇಳಿದಂತೆ ಒಂದುಕಥೆ ಇದೆ. ಅಂಥ ಸಂದರ್ಭವೇನೂ ಇಲ್ಲಿಇರಲಿಲ್ಲ. ಗಾರ್ಹಸ್ಥ್ಯದಲ್ಲಿ ಸಂನ್ಯಾಸವಿಲ್ಲವೆ? ಸಂಸಾರಿಯಾದ ಪ್ರಫುಲ್ಲೆ ಗಿಂತ ಹೆಚ್ಚಿನಸಂನ್ಯಾಸಿಯುಂಟೇ? ಸಂನ್ಯಾಸವೇ ದೃಢವಾಗಿರುವುದು, ವಾನಪ್ರಸ್ಥಗಳಾದ ಮೇಲೆ ಕ್ರಮ ಪ್ರಾಪ್ತ ವಾಗುವುದು. ಆ ಸಂನ್ಯಾಸವೇ ದೃಢವಾಗಿರುವುದು, ಅನಪಾಯಿಯಾಗಿರುವುದು.</p>
<p> ಶ್ರೀಯನ್ನು ದೂಷಿಸಿ ಪ್ರಯೋಜನವಿಲ್ಲ; ಅವಳು ಸೀತಾರಾಮನನ್ನು ಪೀಡಿಸಬೇಕೆಂದು ಹಾಗೆ ನಡೆದು ಕೊಳ್ಳಲಿಲ್ಲ; ಅವಳಲ್ಲಿ ಅಂತಹ ನೀಚ ದುಷ್ಟ ಉದ್ದೇಶಗಳೇನೂ ಇರಲಿಲ್ಲ. ತಾನು ಸಂನ್ಯಾಸಿನಿಯಾಗಿ ಹಿರಿಯ ಧ್ಯೇಯವನ್ನು ಅವಲಂಬಿಸಿ ನಡೆದು ಸತ್ಫಲವನ್ನು ಪಡೆಯುತ್ತೇನೆಂದೇ ಹಾಗೆನಡೆದುಕೊಂಡಳು. ಅವಳ ಭ್ರಾಂತಿ ಯಿಂದಲೂ ಅವಿವೇಕದಿಂದಲೂ ಸೀತಾರಾಮನ ದೌರ್ಬಲ್ಯದಿಂದಲೂ ಒಂದುದೊಡ್ಡ ದುರಂತ ನಡೆಯಿತು. ಅವರ ಕೊನೆಯನ್ನು ಈ ಕತೆಯಲ್ಲಿ ಗ್ರಂಥಕರ್ತನು ಹೇಳಿಲ್ಲ; ಅದು ಶುಭವಾಗಿದ್ದರೆ ಹೇಳುತ್ತಿದ್ದನೆಂದು ತೋರುತ್ತದೆ; ದೇವೀಚೌಧುರಾಣಿಯಲ್ಲಿ ಹೇಳಿದ್ದಾನೆ; ವಿಷವೃಕ್ಷದಲ್ಲಿ ಕುಂದೆಯ ಮತ್ತು ಹೀರೆದೇವೇಂದ್ರರ ದುರಂತಾಧ್ಯಾಯಗಳು ನಡೆದುಹೋದ ಮೇಲೆ ನಗೇಂದ್ರ ಸೂರ್ಯಮುಖಿಯರು ಸುಖವಾಗಿದ್ದರೆಂದು ಊಹಿಸಿ ಬಹುದು. ಇಲ್ಲಿ? ಕಷ್ಟಪಟ್ಟು ಕಟ್ಟಿದ್ದ ರಾಜ್ಯವು, ಶ್ರೀಯು ರಮೆಯೂ ಮೂಲಕಾರಣರಾಗಿ, ಹಾಳಾಯಿತು. ಮತ್ತೆ ಅದರ ಉದ್ಧಾರವೆಲ್ಲಿ? ಸೀತಾರಾಮನಿಗೆ ವಿವೇಕಬಂತೇ, ಶಾಂತಿಬಂತೇ? ಶ್ರೀಗೆ ನೈಷ್ಕರ್ಮ್ಯ ಸಿದ್ಧಿಸಿತೇ, ಶಾಂತಿ ಬಂತೇ?-ಕಾಣೆವು. ನಂದೆ ಅವನನ್ನು ತನ್ನವಿವೇಕದಿಂದ ಆದಷ್ಟು ಸುಖಶಾಂತಿಗಳಲ್ಲಿಟ್ಟಿರಬಹುದಾದದ್ದು ಸಂಭವವಾಗಿ ಕಾಣುತ್ತದೆ.</p>
<p> ‘ಸೀತಾರಾಮ’ವನ್ನು ಬರೆದಾಗ ಬಂಕಿಮನು ಹೌರಾದ ಮ್ಯಾಜಿಸ್ಟ್ರೇಟ್​ ಆಗಿ ಕಲ್ಕತ್ತದಲ್ಲಿ ವಾಸವಾಗಿರು ತ್ತಿದ್ದನು. ಇದಕ್ಕಿಂತ ಸ್ವಲ್ಪ ಮುಂಚೆ ಅವನು ಒರಿಸ್ಸಾದ ಜಾಜಪುರದಲ್ಲಿದ್ದನು. ಅಲ್ಲಿನ ದೃಶ್ಯ ಅವನ ಮನಸ್ಸಿನಲ್ಲಿ ಇನ್ನೂ ಅಚ್ಚಳಿಯದೆ ಇತ್ತು. ಅದರ ವರ್ಣನೆಗೆ ಇಲ್ಲಿ ಅವನು ಅವಕಾಶ ಕಲ್ಪಿಸಿಕೊಂಡಿದ್ದಾನೆ. ಶ್ರೀಯು ಮಧು ಮತೀ ತೀರದಿಂದ ಹೊರಟು ಅಲ್ಲಿ ಇಲ್ಲಿ ಅಲೆದಾಡಿಕೊಂಡು ಒರಿಸ್ಸ ಪ್ರಾಂತಕ್ಕೆ ಬರುತ್ತಾಳೆ. ಅದನ್ನು ಹೇಳುತ್ತ ಅವನು ಒಂದುಕಡೆ ಉದಯಗಿರಿ ಇನ್ನೊಂದುಕಡೆ ಲಲಿತಗಿರಿ, ಮಧ್ಯೆ ತಿಳಿನೀರಿನ ವಿರೂಪಾನದಿ, ಇವುಗಳನ್ನು ಕಣ್ಣಿಗೆ ಕಟ್ಟಿದಂತೆ ವರ್ಣಿಸುತ್ತಾನೆ:-‘ನಾಲ್ಕು ಕಡೆಯೂ, ಯೋಜನದಮೇಲೆ ಯೋಜನದ ದೂರ, ಹಸುರು ಗದ್ದೆಗಳು ಭೂಮಿತಾಯಿಗೆ ಬಹು ಯೋಜನ ಉದ್ಧವಾದ ಪೀತಾಂಬರವನ್ನು ಉಡಿಸಿದಂತಿದ್ದುವು. . . ಮಧ್ಯೆ ನೀಲಜಲದ ವಿರೂಪಾನದಿಯು ನೀಲಿಹಳದಿ ಹೂವುಗಳನ್ನು ನಿಬಿಡವಾಗಿದ್ದ ಹಸುರುಮೈದಾನದಲ್ಲಿ ಹರಿಯು ತ್ತಿರಲು, ಅದುಅತ್ಯಂತ ಕೋಮಲವಾದ ರತ್ನಕಂಬಳಿಯಮೇಲೆ ನದಿಯನ್ನು ನೆಯ್ದಂತಿತ್ತು.’ ಅಲ್ಲಿಯ ಹಿಂದೂ ಶಿಲ್ಪವನ್ನು ವರ್ಣಿಸುತ್ತ ಅವನು ‘ನಾನು ಹಿಂದೂ ಕುಲದಲ್ಲಿ ಹುಟ್ಟಿದ್ದು ಸಾರ್ಥಕವೆನ್ನಿಸಿತು’ ಎನ್ನುತ್ತಾನೆ. ‘ಅಲ್ಲಿ ಬಿದ್ದಿದ್ದ ಮೂರ್ತಿಗಳ ರಾಶಿಯಿಂದ ಒಂದೆರಡನ್ನು ತಂದು ಕಲ್ಕತ್ತೆಯ ಮಹಾಸೌಧಗಳಲ್ಲಿಟ್ಟರೆ ಕಲ್ಕತ್ತೆಯು ಎಷ್ಟೋ ಸುಂದರವಾದೀತು. ಆದರೆ ಹಾ! ಈಗ ಹಿಂದೂಗಳು ಇಂಡಸ್ಟ್ರಿಯಲ್​ ಸ್ಕೂಲಿನಲ್ಲಿ ವಿಗ್ರಹ ಮಾಡುವು ದನ್ನು ಕಲಿಯುತ್ತಿದ್ದಾರೆ. ನಾವು ಕುಮಾರಸಂಭವವನ್ನು ಬಿಟ್ಟು ಸ್ವಿನ್​ಬರ್ನ್ ಓದುತ್ತಿದ್ದೇವೆ, ಗೀತೆಯನ್ನು ಬಿಟ್ಟು ಮಿಲ್​ನನ್ನು ಓದುತ್ತೇವೆ, ಒರಿಸ್ಸದ ಶಿಲಾಶಿಲ್ಪವನ್ನು ಬಿಟ್ಟು ಸಾಹೇಬರ ಚೀನೀ ಬೊಂಬೆಗಳನ್ನು ಬೆರಗಾಗಿ ನೋಡುತ್ತೇವೆ! ಇನ್ನೂ ಏನೇನು ಹಣೆಯಲ್ಲಿ ಬರೆದಿದೆಯೋ ನಾನು ಹೇಳಲಾರೆ’-ಎಂದು ವ್ಯಥೆಪಡುತ್ತಾನೆ.</p>
<p> ಇದು ಅವನ ಸ್ವದೇಶ ಪ್ರೇಮ ಸಂಸ್ಕೃತಿಗೌರವಗಳನ್ನು ತೋರಿಸುತ್ತದೆ. ಅವನ ಸ್ವಜನಾಭಿಮಾನವೂ ಅಷ್ಟೇತೀವ್ರವಾದದ್ದು. ಹಿಂದೂಗಳು ಮುಸಲ್ಮಾನರಿಗೆ ಸೋತಿದ್ದರೆ, ಅದಕ್ಕೆ ಕಾರಣ ಹಿಂದೂಗಳ ನಿರ್ವೀರ್ಯತೆ ಯಲ್ಲ, ಅವರಲ್ಲಿದ್ದ ಒಡಕು, ದ್ರೋಹ, ಸ್ವಾರ್ಥ, ಎಂಬುದು ಅವನ ದೃಢವಾದ ನಂಬಿಕೆ. ಹೀಗೆ ಭೂಷಣಾ ನಗರದ ದೊಂಬಿಯಲ್ಲಿ ಹಿಂದೂಗಳು ಮುಸಲ್ಮಾನರನ್ನು ಓಡಿಸಿದರೆಂದೂ, ಮಹಮ್ಮದ್​ಪುರವನ್ನು ಒಂದುಕಡೆ ಮೃಣ್ಮಯನೂ ಇನ್ನೊಂದುಕಡೆ ಸೀತಾರಾಮನೂ ಮುಸಲ್ಮಾನರಿಂದ ರಕ್ಷಿಸಿದರೆಂದೂ, ಕೊನೆಗೆ ಸೀತಾರಾಮನ ವಿಷಯಾಸಕ್ತಿಯಿಂದಲೂ ಅದಕ್ಕಿಂತ ಹೆಚ್ಚಾಗಿ ಗಂಗಾರಾಮನ ದ್ರೋಹದಿಂದಲೂ ಮುಸಲ್ಮಾನರು ಮಹಮ್ಮದ್​ ಪುರವನ್ನು ನಾಶಪಡಿಸುವುದು ಸಾಧ್ಯವಾಯಿತೆಂದೂ ಚಿತ್ರಿಸಿದ್ದಾನೆ.</p>
<p> ಮೃಣಾಳಿನಿಯಲ್ಲಿ ಅವನ ಈ ಭಾವವನ್ನು ಆಗಲೇ ನೋಡಿದ್ದೇವೆ. ಅದನ್ನು ಅವನ ‘ಪ್ರಚಾರ’ ಮಾಸ ಪತ್ರಿಕೆಯ ಮೊದಲ ಸಂಚಿಕೆಯಲ್ಲಿಯೇ-ಸೀತಾರಾಮವು ಆರಂಭವಾದ ಸಂಚಿಕೆಯಲ್ಲಿಯೇ-‘‘ಬಂಗಾಳದ ಕಳಂಕ’’ ಎಂಬ ಲೇಖದಲ್ಲಿ ಸ್ಪಷ್ಟಪಡಿಸಿದ್ದಾನೆ.:-</p>
<p> ‘‘. . .ಮೆಕಾಲೆಯು ಬಂಗಾಳಿಗಳ ಚಾರಿತ್ರ ಸಂಬಂಧದಲ್ಲಿ ಬರೆದಿರುವಂಥ ರಾಷ್ಟ್ರೀಯಜನನಿಂದೆಯನ್ನು ಯಾವ ಲೇಖಕನೂ ಯಾವ ಜನದ ಸಂಬಂಧವಾಗಿಯೂ ಎಂದೂ ಬರೆದಿಲ್ಲ
5
. . .ಹತ್ತೊಂಬತ್ತೆಯ ಶತಮಾನದ ಬಂಗಾಳಿಗಳ ಚಾರಿತ್ರವನ್ನು ಪರಿಶೀಲಿಸಿದರೆ, ಈ ಮಾತು ಸ್ವಲ್ಪಮಟ್ಟಿಗೆ ನಿಜವೆನ್ನಿಸುತ್ತದೆ. ಆದರೆ. . .ಬಂಗಾಳಿಗಳ ಚಾರಿತ್ರವು ಎಂದೂ ದುರ್ಬಲ, ಭೀರು, ಹೆಣ್ಣಿನ ಸ್ವಭಾವ, ಎಂದು ಹೇಳುವವರ ತಲೆಯಮೇಲೆ ಸಿಡಿಲು ಎರಗಲಿ! ಅವರ ಮಾತು ಸುಳ್ಳು. . . ಬಂಗಾಳಿಯು ಯಾವಾಗಲೂ ದುರ್ಬಲ, ಯಾವಾಗಲೂ ಹೇಡಿ, ಎಂಬುದಕ್ಕೆ ಐತಿಹಾಸಿಕ ಪ್ರಾಮಾಣ ದೊರೆತಿಲ್ಲ. ಇನ್ನೂ, ಬಂಗಾಳಿಯು ಹಿಂದಿನ ಕಾಲದಲ್ಲಿ ಬಾಹುಬಲಶಾಲಿಯೂ ತೇಜಸ್ವಿಯೂ ಜಯಶಾಲಿಯೂ ಆಗಿದ್ದನೆಂಬುದಕ್ಕೇ ಅನೇಕ ಪ್ರಮಾಣಗಳು ದೊರೆಯುತ್ತವೆ. . .’’</p>
<p> ಸ್ವಧರ್ಮದ ಮೇಲೂ ಬಂಕಿಮನಿಗೆ ಅಷ್ಟೇ ಪ್ರೇಮ ಗೌರವಗಳಿದ್ದುವು; ಅದನ್ನು ಅವನು ‘‘ಪ್ರಚಾರ’’ದ ಅದೇ ಸಂಚಿಕೆಯಲ್ಲಿಯೇ ಬರೆದು ಪ್ರಕಟಿಸಿದ ‘‘ಹಿಂದೂ ಧರ್ಮ’’ ಎಂಬ ಲೇಖನದಲ್ಲಿ ಸ್ಪಷ್ಟಪಡಿಸಿದ್ದಾನೆ:-</p>
<p> ‘‘ರಾಷ್ಟ್ರೀಯ ಧರ್ಮದ ಪುನರುಜ್ಜೀವನವಿಲ್ಲದೆ ಭರತಖಂಡದ ಮಂಗಳವಿಲ್ಲವೆಂಬುದು ನನ್ನ ದೃಢ ನಂಬಿಕೆ. . . ಧರ್ಮಹೀನವಾದ ಸಮಾಜದ ಉನ್ನತಿ ಇರಲಿ, ಅದರ ವಿನಾಶವು ಆಗಿಹೋಗತಕ್ಕದ್ದೇ... ಯಾವುದರಿಂದ ಮನುಷ್ಯನಿಗೆ ಯಥಾರ್ಥವಾದ ಉನ್ನತಿ, ಶಾರೀರಕ ಮಾನಸಿಕ ಮತ್ತು ಸಾಮಾಜಿಕ ಸರ್ವವಿಧ ಉನ್ನತಿ, ಲಭಿಸುತ್ತದೆಯೋ ಅದೇ ಧರ್ಮ. . . ಈ ಉನ್ನತಿಕಾರಕ ತತ್ವಗಳು ಎಲ್ಲಾ ಧರ್ಮಗಳಿಗಿಂತಲೂ ಹಿಂದೂ ಧರ್ಮದಲ್ಲಿಯೇ ಪ್ರಬಲ. ಹಿಂದೂ ಧರ್ಮದಲ್ಲಿಯೇ ಇಂದು ಅದರ ಸಂಪೂರ್ಣತೆ ಇದೆ. . . .’’</p>
<p> ಹಿಂದೂಧರ್ಮದ ಈ ಉಚ್ಚ ಆದರ್ಶವನ್ನು ಬಂಕಿಮನು ದೇವೀಚೌಧುರಾಣಿ ಮತ್ತು ಸೀತಾರಾಮ ಗಳಲ್ಲಿ ದೃಷ್ಟಾಂತಪೂರ್ವಕವಾಗಿ ತೋರಿಸಿದ್ದಾನೆ. ಭಗವದ್ಗೀತೆಯಲ್ಲಿ ಹಿಂದೂಧರ್ಮದ ಪರಮಸಾರವಿದೆ ಎಂಬುದನ್ನು ಬಂಕಿಮನ ಅಭಿಪ್ರಾಯ. ಅವನುಅದಕ್ಕೆ ಟೀಕೆಬರೆಯಲು ಆರಂಭಿಸಿದ್ದನೆಂಬುದನ್ನು ಈಸಂಬಂಧ ದಲ್ಲಿ ಜ್ಞಾಪಕಕ್ಕೆ ತಂದುಕೊಳ್ಳಬಹುದು. ಈ ಎರಡು ಕಾದಂಬರಿಗಳಲ್ಲಿಯೂ ಗೀತೆಯಭಾವಗಳೂ ಶ್ಲೋಕಗಳೂ ಹಾಸುಹೊಕ್ಕಾಗಿ ಬಂದಿವೆ. ಈ ಕಾದಂಬರಿಯ ಮೊದಲಲ್ಲಿ</p>
<p>ಜ್ಯಾಯಸೀ ಚೇತ್​ ಕರ್ಮಣಸ್ತೇ ಮತಾ ಬುದ್ಧಿರ್ಜನಾರ್ದನ ।</p>
<p> ತತ್​ ಕಿಂ ಕರ್ಮಣಿ ಘೋರೇ ಮಾಂ ನಿಯೋಜಯಸಿ ಕೇಶವ ॥</p>
<p> ವ್ಯಾಮಿಶ್ರೇಣೈವ ವಾಕ್ಯೇನ ಬುದ್ಧಿಂ ಮೋಹಯಸೀವ ಮೇ ।</p>
<p> ತದೇಕಂ ವದ ನಿಶ್ಚಿತ್ಯ ಯೇನ ಶೇಯೋಹಮಾಪ್ನುಯಾಂ  ॥ಶ್ರೀ ಭಗವಾನುವಾಚ
</p>
<p>. . . . . . . . . . . . . . . . . . . . . . . . . . . .</p>
<p> ನ ಕರ್ಮಣಾಮನಾರಂಭಾನ್ನೈಷ್ಕರ್ಮ್ಯಂ ಪರುಷೋಶ್ನುತೇ ।</p>
<p> ನ ಚ ಸಂನ್ಯಸನಾದೇವ ಸಿದ್ಧಿಂ ಸಮಧಿಗಚ್ಛತಿ ॥</p>
<p> ನ ಹಿ ಕಶ್ಚಿತ್​ ಕ್ಷಣಮಪ ಜಾತು ತಿಷ್ಠತ್ಯಕರ್ಮಕೃತ್​ ।</p>
<p> ಕಾರ್ಯತೇ ಹ್ಯವಶಃ ಕರ್ಮ ಸರ್ವಃ ಪ್ರಕೃತಿಜೈರ್ಗುಣೈಃ ॥</p>
<p> . . . . . . . . . . . . . . . . . . . . . . . . . . . .</p>
<p> ನಿಯತಂ ಕುರು ಕರ್ಮ ತ್ವಂ ಕರ್ಮ ಜ್ಯಾಯೋಹ್ಯಕರ್ಮಣಃ ।</p>
<p> ಶರೀರಯಾತ್ರಾಪಿ ಚ ತೇ ನ ಪ್ರಸಿದ್ಧ್ಯೇದಕರ್ಮಣಃ ॥</p>
<p> ಯಜ್ಞಾರ್ಥಾತ್​ ಕರ್ಮಣೋನ್ಯತ್ರ ಲೋಕೋಯಂ ಕರ್ಮಬಂಧನಃ ।</p>
<p> ತದರ್ಥಂ ಕರ್ಮ ಕೌಂತೇಯ ಮುಕ್ತಸಂಗಸ್ಸಮಾಚರ ॥ 
iii೧-೯</p>
<p> ಧ್ಯಾಯತೋ ವಿಷಯಾನ್ ಪುಂಸಃ ಸಂಗಸ್ತೇಷೂಪಜಾಯತೇ ।</p>
<p> ಸಂಗಾತ್​ ಸಂಜಾಯತೇ ಕಾಮಃ ಕಾಮಾತ್​ ಕ್ರೋಧೋಭಿಜಾಯತೇ ॥</p>
<p> ಕ್ರೋಧಾತ್​ ಭವತಿ ಸಂಮೋಹಃ ಸಂಮೋಹಾತ್​ ಸ್ಮೃತಿಬಿಭ್ರಮಃ ।</p>
<p> ರಾಗದ್ವೇಷವಿಯುಕ್ತೈಸ್ತು ವಿಷಯಾನಿಂದ್ರಿಯೈಶ್ಚರನ್​ ।</p>
<p> ಆತ್ಮವಶ್ಯೈರ್ವಿಧೇಯಾತ್ಮಾ ಪ್ರಸಾದಮಧಿಗಚ್ಛತಿ ॥ii
 ೬೨-೬೪</p>
<p>ಎಂಬ ಶ್ಲೋಕಗಳೂ, ಗ್ರಂಥದೊಳಗೆ ಅಲ್ಲಲ್ಲೇ ಇತರ ಕೆಲವು ಶ್ಲೋಕಗಳೂ ಬರುತ್ತವೆ.</p>
<p>__________</p>
<p>5. . . The physical organisation of the Bengalee is feeble even to effeminacy. He lives in a constant vapour bath. His pursuits are sedentary, his limbs delicate, his movements languid. During many ages he has been trampled upon by mne of bolder and hardy breeds. Courage, independence, veracity, are qualities to which his constitution and his situation are equally unfavourable. His mind bears a singular analogy to his body. It is weak even to helplessness for purposes of manly resistance;. . . What the horns are to the buffalo, what the paw is to the tiger, what the sting is to the bee, what beauty, according to the old Greek song, is to woman, deceit is to the Bengalee. Large promises, smooth excuses, elaborate tissues of circumstantial falsehood, chicanery, perjury, forgery, are the weapons offensive and defensive of the people of the Lower Ganges. . .(Warren Hastings).</p>
<p> . . .He shrinks from bodily exertin; and, though voluble in dispute and signularly pertinacious in the war of chicane, he seldom engages in a personal conflict and scarecely ever enlists as a soldier. We doubt whether there be a hundred genuine Bengalees in the whole army of the East India Company. There never, perhaps, existed a people so thoroughly fitted by nature and by habit for a foreign yoke. . .(Lord Clive).</p>
<p class="text-center">ಪತ್ರಿಕೆಗಳು</p>
<p class="text-center">ಅಧ್ಯಾಯ ೧೮</p>
<p class="text-center">ವಂಗದರ್ಶನ - ಪ್ರಚಾರ</p>
<p> ‘‘ವಂಗದರ್ಶನ’’ವು ಆಷಾಢದ ಮೊದಲ ಮಳೆಯಂತೆ ‘ಸಮಾಗತೋ ರಾಜವದುನ್ನತ ಧ್ವನಿಃ!’</p>
<p> ಆ ಭಾವವೃಷ್ಟಿಯ ಮುಂಗಾರು ಮಳೆಯಿಂದ ಸಮಸ್ತ ನದೀ ನಿರ್ಝರಗಳೂ ತಟ್ಟನೆ ತುಂಬಿ</p>
<p> ಯೌವನದ ಆನಂದ ವೇಗದಿಂದ ಓಡಲು ಮೊದಲು ಮಾಡಿದುವು. ಎಷ್ಟು ಕಾವ್ಯ ನಾಟಕ</p>
<p> ಕಾದಂಬರಿ ಪ್ರಬಂಧ ವಿಮರ್ಶೆ ಮಾಸಪತ್ರಿಕೆ ವರ್ತಮಾನಪತ್ರಿಕೆಗಳು ಎದ್ದು ಬೆಳಗಿನ ಕಲರವ</p>
<p> ದಲ್ಲಿ ಧ್ವನಿಮಾಡಲು ಮೊದಲಿಟ್ಟುವು! ಬಂಗಾಳಿ ಭಾಷೆಯು ಇದ್ದಕ್ಕಿದ್ದ ಹಾಗೆ ಬಾಲ್ಯದಿಂದ</p>
<p> ಯೌವನಕ್ಕೆ ಕಾಲಿಟ್ಟಿತು.-</p>
<p> ರವೀಂದ್ರನಾಥಠಾಕೂರ್​.</p>
<p> ಹಿಂದೆ, ಅಲ್ಲಲ್ಲೇ ‘ವಂಗದರ್ಶನ’ದ ಪ್ರಸ್ತಾಪ ಬಂದಿದೆ. ಅದು ಬಂಕಿಮಚಂದ್ರನು ಸ್ಥಾಪಿಸಿ ನಡಸಿದ ಮಾಸಪತ್ರಿಕೆ. ಅದರಲ್ಲಿ ಅವನ ಬಹುಭಾಗದ ಬರವಣಿಗೆಯು ಅಚ್ಚಾಯಿತು. ‘ಪ್ರಚಾರ’ವೆಂಬುದೂ ಹೀಗೆ ಅವನು ಸ್ವಲ್ಪಕಾಲ ನಡಸಿದ ಪತ್ರಿಕೆ. ಅದರಲ್ಲಿ ಅವನ ಬರವಣಿಗೆಯ ಸ್ವಲ್ಪಭಾಗ ಅಚ್ಚಾಗಿ ಬಂತು. ಇವುಗಳ ವಿಚಾರವಾಗಿ ಮುಂದೆ ಕೆಲವು ಮಾತುಗಳನ್ನು ಬರೆದಿದೆ.</p>
<p> ಗಂಗಾಧರ ಭಟ್ಟಾಚಾರ್ಯರೆಂಬವರು ೧೮೧೬ರಲ್ಲಿ ಆರಂಭಿಸಿದ ‘ಬೆಂಗಾಲ್​ ಗೆಜೆಟ್​’ ಎಂಬ ಇಂಗ್ಲಿಷ್​ ಹೆಸರಿನ ಬಂಗಾಳಿಪತ್ರಿಕೆಯೇ ಪ್ರಾಯಶಃ ಮೊದಲನೆಯದು. ಅನಂತರ ಶ್ರೀರಾಮಪುರದ ಪಾದ್ರಿಗಳು ‘ದಿಗ್ದರ್ಶನ’ವೆಂಬ ಮಾಸಪತ್ರಿಕೆಯನ್ನು ೧೮೧೮ರಲ್ಲಿ ಪ್ರಾರಂಭಿಸಿದರು. ಆಮೇಲೆ ‘ಸಂವಾದ ಪ್ರಭಾಕರ’ (೧೮೩೧), ‘ತತ್ವಬೋಧಿನೀ ಪತ್ರಿಕಾ’ (೧೮೪೩), ‘ವಿವಿಧಾರ್ಥ ಸಂಗ್ರಹ’ ಮುಂತಾದ ಕೆಲವು ಪತ್ರಿಕೆಗಳು ಕೆಲ ಕೆಲವುಕಾಲ ನಡೆದವು. ಇವುಗಳಲ್ಲಿ ‘ತತ್ವಬೋಧಿನಿ’ಯು ತುಂಬ ಪ್ರಭಾವಶಾಲಿಯಾಗಿದ್ದಂತೆ ತಿಳಿಯಬರುತ್ತದೆ. ಆದರೆ ಇಂಗ್ಲಿಷ್​ ಪತ್ರಿಕೆಗಳನ್ನು ನೋಡಿದ ಬಂಕಿಮನಿಗೆ ಇದು ಯಾವುದೂ ಅಷ್ಟು ರುಚಿಸಿದಹಾಗೆ ಕಾಣುವು ದಿಲ್ಲ. ಆದ್ದರಿಂದ ಕಥೆ ಕಾದಂಬರಿಗಳು ಮಾತ್ರವಲ್ಲದೆ ಆಧುನಿಕ ವಿಜ್ಞಾನ ವಿಮರ್ಶೆ ಮುಂತಾದ ವಿಷಯಗಳ ನ್ನೊಳಕೊಂಡ ಜನಸಾಮಾನ್ಯಕ್ಕೆ ಬೋಧಪ್ರದವಾಗಿಯೂ ರುಚಿಕರವಾಗಿಯೂ ಮನೋರಂಜಕವಾಗಿಯೂ ವಿದ್ಯಾವಂತರಿಗೆ ಉಪಯುಕ್ತವಾಗಿಯೂ ಇರುವ ಒಂದು ಉದಾತ್ತರೀತಿಯ ನವೀನ ಮಾಸಪತ್ರಿಕೆಯನ್ನು ಅವನು ಹೊರಡಿಸಲು ಯೋಚಿಸಿದನು. ಅದೇ ‘‘ವಂಗದರ್ಶನ.’’ ಇದು ಅವನು ಬರ್ಹಾಂಪುರದಲ್ಲಿದ್ದಾಗ, ೧೮೭೨ರ ಏಪ್ರಿಲ್​ತಿಂಗಳಲ್ಲಿ ಆರಂಭವಾಯಿತು. ಅದರ ಆರಂಭಲೇಖನದಲ್ಲಿ ಬಂಕಿಮನು ಹೀಗೆ ಅಭಿಪ್ರಾಯ ಪಟ್ಟಿದ್ದಾನೆ:-</p>
<p> ‘‘ಬಂಗಾಳಿಯ ಗ್ರಂಥದ ಅಥವಾ ಪತ್ರಿಕೆಯ ಪ್ರಚಾರದಲ್ಲಿ ಪ್ರವೃತ್ತರಾದವರದು ವಿಶೇಷ ದುರದೃಷ್ಟ; ಅವರು ಎಷ್ಟು ಪ್ರಯತ್ನಮಾಡಲಿ, ದೇಶೀಯ ವಿದ್ಯಾವಂತರು ಅವುಗಳನ್ನು ಓದುವುದಿಲ್ಲ; ಬಂಗಾಳಿಯಲ್ಲಿ ಬರೆಯುವವರು ವಿದ್ಯಾಬುದ್ಧಿ ವಿಹೀನರು, ಅಥವಾ ಇಂಗ್ಲಿಷ್​ ಗ್ರಂಥದ ಅನುವಾದಕರು, ಆದ್ದರಿಂದ ಇಂಗ್ಲಿಷ್​ ಬಲ್ಲ ತಾವು ಅವರು ಬರೆದದ್ದನ್ನು ಓದಬೇಕಾದದ್ದಿಲ್ಲ, ಎಂಬುದು ಅವರ ದೃಢನಿಶ್ಚಯ. ಸಂಸ್ಕೃತ ತಿಳಿದ ಪಂಡಿತರಿಗೆ ಜನಸಾಮಾನ್ಯರು ಆಡುವ ಮಾತಾದ ಬಂಗಾಳಿಯಲ್ಲಿಯೂ ತಿರಸ್ಕಾರ; ಅದರಲ್ಲಿ ಬರೆದ ಬರವಣಿಗೆಯಲ್ಲಿಯೂ ಅಷ್ಟೇ; ಲೌಕಿಕ ಜನಸಾಮಾನ್ಯಕ್ಕೆ ಎಲ್ಲಾ ಭಾಷೆಯೂ ಒಂದೇ; ಅವರಿಗೆ ಯಾವುದರ ಲ್ಲಿಯೂ ಓದಲು ಅವಕಾಶವಿಲ್ಲ; ಓದುವುದೆಂದರೆ ಶಾಲೆಯ ಹುಡುಗರು ತಮಗೆ ಪಠ್ಯವಾಗಿಟ್ಟಿರುವ ಪುಸ್ತಕ ಗಳನ್ನು ಓದುವುದು; ಕೆಲವು ವಿದ್ಯಾವಂತ ಮಹಾತ್ಮರು ಬಂಗಾಳಿ ಗ್ರಂಥದ ವಿಜ್ಞಾಪನೆ ಅಥವಾ ಭೂಮಿಕೆ ಯನ್ನು ಓದಿ ವಿದ್ಯಾಭಿಮಾನಿಗಳೆಂಬ ಖ್ಯಾತಿ ಪಡೆಯುತ್ತಾರೆ.</p>
<p> ಓದುವುದು ಬರೆಯುವುದಿರಲಿ, ಈಗ ಯಾವ ಕೆಲಸವೂ ಬಂಗಾಳಿಯಲ್ಲಿ ನಡೆಯುವುದಿಲ್ಲ; ಮೀಟಿಂಗು, ಲೆಕ್ಚರು, ಅಡ್ರೆಸ್ಸು, ಎಲ್ಲಾ ಇಂಗ್ಲಿಷಿನಲ್ಲಿಯೇ; ಎರಡು ಪಕ್ಷದವರೂ ಇಂಗ್ಲಿಷ್​ ಬಲ್ಲವರಾದರೆ ಅವರ ಮಾತುಕಥೆಗಳೂ ಇಂಗ್ಲಿಷಿನಲ್ಲಿಯೇ; ಕೆಲವುಸಾರಿ ಹದಿನಾರಾಣೆಯಪಾಲು, ಕೆಲವುಸಾರಿ ಹನ್ನೆರಡಾಣೆ ಯ ಪಾಲು. ಅವರ ಕಾಗದಪತ್ರಗಳು ಇಂಗ್ಲಿಷಿನಲ್ಲಿ; ಅವರು ದುರ್ಗೋತ್ಸವದ ಮಂತ್ರಗಳನ್ನೂ ಇಂಗ್ಲಿಷಿ ನಲ್ಲಿಯೇ ಹೇಳುತ್ತಾರೆಯೋ ಏನೋ!</p>
<p> ಇದೇನು ವಿಸ್ಮಯಕಾರಿಯಲ್ಲ; ಇಂಗ್ಲಿಷು ರಾಜಭಾಷೆ, ಹಣಸಂಪಾದನೆಯ ಭಾಷೆ, ಬಹುವಿದ್ಯೆಗೆ ಆಧಾರವಾದ ಭಾಷೆ; ನಮ್ಮ ಜ್ಞಾನಾರ್ಜನೆಗೆ ಏಕಮಾತ್ರ ಸೋಪಾನವಾದ ಭಾಷೆ. ಅಲ್ಲದೆ, ಇಂಗ್ಲಿಷಿನಲ್ಲಿ ತಿಳಿಸ ದಿದ್ದರೆ, ಇಂಗ್ಲಿಷಿನವನಿಗೆ ತಿಳಿಯುವುದಿಲ್ಲ; ಇಂಗ್ಲಿಷಿನವನಿಗೆ ತಿಳಿಯದಿದ್ದರೆ, ಅವನ ಹತ್ತಿರ ಮಾನಮರ್ಯಾದೆ ದೊರೆಯುವುದಿಲ್ಲ; ಅಥವಾ ದೊರೆತರೂ ದೊರೆಯದಿದ್ದ ಹಾಗೆಯೇ! ಇಂಗ್ಲಿಷಿನವನ ಕಿವಿಗೆ ಬೀಳದಿದ್ದದ್ದು ಅರಣ್ಯರೋದನ; ಇಂಗ್ಲಿಷಿನವನು ಕಾಣದ್ದು ಬೂದಿಯಲ್ಲಿ ಹೋಮ ಮಾಡಿದ ಹಾಗೆ!</p>
<p> ನನಗೆ ಇಂಗ್ಲಿಷಿನಮೇಲಾಗಲಿ, ಇಂಗ್ಲಿಷನವರಮೇಲಾಗಲಿ ದ್ವೇಷವಿಲ್ಲ; ಇಂಗ್ಲಿಷಿನವರಿಂದ ಈ ದೇಶದ ಜನಕ್ಕೆ ಬೇಕಾದಷ್ಟು ಉಪಕಾರವಾಗಿದೆ; ಇಂಗ್ಲಿಷ್​ವಿದ್ಯಾಭ್ಯಾಸ ಅದರಲ್ಲಿ ಮುಖ್ಯವಾದದ್ದು. ಅನಂತರತ್ನ ಜನಕ ವಾದ ಇಂಗ್ಲಿಷನ್ನು ಎಷ್ಟುವ್ಯಾಸಂಗ ಮಾಡಿದರೆ ಅಷ್ಟುಒಳ್ಳೆಯದು. ಸರ್ಕಾರಕ್ಕೆ ತಿಳಿಯಹೇಳಬೇಕಾದರೆ, ದೇಶ ದಾದ್ಯಂತಕ್ಕೂ ತಿಳಿಸಬೇಕಾದರೆ ಅದು ಇಂಗ್ಲಿಷಿನಲ್ಲಿಯೇ. ಅದು ಭಾರತವನ್ನು ಒಂದಾಗಿ ಕಟ್ಟಬಲ್ಲ ರಜ್ಜು; ಆದ್ದರಿಂದ ಅದು ಎಷ್ಟು ಆವಶ್ಯಕವೋ ಅಷ್ಟು ನಡೆಯಲಿ; ಆದರೆ ಬಂಗಾಳಿಗಳೆಲ್ಲಾ ಇಂಗ್ಲಿಷರಾಗುವುದು ಸಾಧ್ಯವಲ್ಲ. ನಾವುಎಷ್ಟೇ ಇಂಗ್ಲಿಷುಓದಲಿ, ಬರೆಯಲಿ, ಆಡಲಿ, ಅದು ಸಿಂಹದ ಚರ್ಮವನ್ನು ಹೊದ್ದಂತೆಯೇ ಸರಿ; ಬಾಯಿಬಿಟ್ಟರೆ ಗುಟ್ಟು ಗೊತ್ತಾಗಿ ಹೋಗುತ್ತದೆ. ಗಿಲೀಟಿನ ಹಿತ್ತಾಳೆಗಿಂತ, ಶುದ್ಧ ಬೆಳ್ಳಿಮೇಲು; ಕಲ್ಲಿನ ಸುಂದರ ವಿಗ್ರಹಕ್ಕಿಂತ ಕಾಡು ಹೆಂಗಸಿನಿಂದ ಜೀವನ ಯಾತ್ರೆಗೆ ಸಹಾಯವಾಗುತ್ತದೆ. ನಕಲು ಇಂಗ್ಲಿಷಿನವನಿ ಗಿಂತ ಶುದ್ಧ ಬಂಗಾಳಿ ವಾಸಿ; ಇಂಗ್ಲಿಷಿನಲ್ಲಿ ಓದುವವನೂ ಬರೆಯುವವನೂ ನಕಲಿ ಇಂಗ್ಲಿಷಿನವನಾಗುತ್ತಾನೆ ಯಲ್ಲದೆ ಸಾಚಾ ಬಂಗಾಳಿಯಾಗುವ ಸಂಭವವಿಲ್ಲ; ವಿದ್ಯಾವಂತರೂ ಜ್ಞಾನವಂತರೂ ಆದ ಬಂಗಾಳಿಗಳು ಎಲ್ಲಿಯವರೆಗೆ ತಾವು ಹೇಳಬೇಕಾದದ್ದನ್ನು ಬಂಗಾಳಿಯಲ್ಲಿ ಹೇಳುವುದಿಲ್ಲವೋ, ಅಲ್ಲಿಯವರೆಗೆ ಬಂಗಾಳಿಗಳು ಉನ್ನತಿ ಪಡೆಯುವ ಸಂಭವವಿಲ್ಲ.</p>
<p> ಇಂಗ್ಲಿಷಿನಲ್ಲಿರುವುದು ಎಷ್ಟು ಜನರ ಮನಸ್ಸಿಗೆ ಹೊಕ್ಕೀತು? ಅದನ್ನೇ ಬಂಗಾಳಿಯಲ್ಲಿ ಹೇಳಿದರೆ ಯಾವ ಬಂಗಾಳಿಯ ಮನಸ್ಸಿಗೆ ಹೋಗದೆ ಇರುತ್ತದೆ? ಬಂಗಾಳಿಯಲ್ಲಿ ಹೇಳದಿರುವುದನ್ನು, ಮೂರುಕೋಟಿ ಬಂಗಾಳಿಗಳು ಎಂದೂ ಕೇಳುವುದಿಲ್ಲ ತಿಳಿಯುವುದಿಲ್ಲ; . . . .</p>
<p> ಬಂಗಾಳಿಯಲ್ಲಿ ಓದುವುದು ಏನಿದೆ ಎಂದು ವಿದ್ಯಾವಂತರು ಕೇಳುತ್ತಾರೆ; ಬಂಗಾಳಿಯಲ್ಲಿ ಬರೆದರೆ ಯಾರು ಓದುತ್ತಾರೆ ಎಂದು ಬರೆಯಬಲ್ಲವರು ಕೇಳುತ್ತಾರೆ; ಹೀಗೆ ಬಂಗಾಳಿ ಜನರ ಅನಾದರದಿಂದಲೇ, ಬಂಗಾಳಿಭಾಷೆಯ ಮೇಲಣ ಅನಾದರ ಬೆಳೆಯುತ್ತಿದೆ; ಆದ್ದರಿಂದ ನಾನು ಈ ಪತ್ರಿಕೆಯನ್ನು ವಿದ್ಯಾವಂತರಾದ ಬಂಗಾಳಿಗಳಿಗೆ ಉಪಯುಕ್ತವಾಗಿರುವಂತೆ ಮಾಡಲು ಯತ್ನಿಸುತ್ತೇನೆ. ಜನಸಾಮಾನ್ಯಕ್ಕೂ ಉಪಯುಕ್ತವಾಗ ಬೇಕೆಂಬುದು ಹೆಚ್ಚಿನ ಉದ್ದೇಶ; . . .ಇನ್ನೂ ಏನೇನೋ ಉದ್ದೇಶವಿದೆ; ಆದರೆ ಅದನ್ನೆಲ್ಲಾ ಹೇಳಲೇಕೆ? ಗುಡುಗು ಹೆಚ್ಚಾದಷ್ಟೂ ಮಳೆ ಕಡಮೆ!</p>
<p> ಈ ‘ವಂಗದರ್ಶನ’ವು ಕಾಲ ಪ್ರವಾಹದಲ್ಲಿ ಒಂದು ನೀರ್ಗುಳ್ಳೆಯ ಹಾಗೆ; ನಿಯಮಾಧೀನವಾಗಿ ಕಾಣಿಸಿಕೊಂಡಿದೆ, ನಿಯಮಾಧೀನವಾಗಿ ಅದೃಶ್ಯವಾಗುತ್ತದೆ;...ಈ ಸಂಸಾರದಲ್ಲಿ ನೀರ್ಗುಳ್ಳೆಯೂ ನಿಷ್ಕಾರಣ ವಲ್ಲ, ನಿಷ್ಫಲವಲ್ಲ!’’</p>
<p> ಇದರ ಬರವಣಿಗೆಯಲ್ಲಿ ಬಹುಭಾಗ ಬಂಕಿಮನದೇ ಆಗಿರುತ್ತಿತ್ತು; ಕಥಾಕಾದಂಬರಿಗಳ ಲೇಖಕನಾಗಿ, ವೈಜ್ಞಾನಿಕನಾಗಿ, ದಾರ್ಶನಿಕನಾಗಿ, ಕಾವ್ಯವಿಮರ್ಶಕನಾಗಿ, ಸಂಗೀತ ರಸಜ್ಞನಾಗಿ, ಅವನು ತನ್ನ ಮತ್ತು ಇತರರ ಹೆಸರುಗಳಲ್ಲಿ ಅದರ ಬಹುಭಾಗವನ್ನು ತುಂಬುತ್ತಿದ್ದನು; ಪತ್ರಿಕೆಯು ಕಾಲಕಾಲಕ್ಕೆ ಬರುತ್ತಿತ್ತು; ಬಹುಬೇಗ ಅದು ಜನಪ್ರಿಯವಾಯಿತು; ಗೌರವಪಡೆಯಿತು.</p>
<p> ನಾಲ್ಕು ವರ್ಷಗಳು ನಡೆದ ನಂತರ ಪತ್ರಿಕೆ ನಿಂತಿತು; ಅದಕ್ಕೆ ನಾನಾ ಕಾರಣಗಳು ಊಹಿಸಲ್ಪಟ್ಟಿವೆ; ಅವೆಲ್ಲವುಗಳನ್ನು ಚರ್ಚಿಸುವುದಕ್ಕಿಂತ ಬಂಕಿಮನು ‘ಬಿದಾಯಗ್ರಹಣ’ (ಬೀಳ್ಕೊಡುಗೆ) ಎಂಬ ಲೇಖನದಲ್ಲಿ ಹೇಳಿರುವುದನ್ನೇ ತಿಳಿಯುವುದು ಮೇಲು:-</p>
<p> ‘‘ನಾನು ಈ ಪತ್ರಿಕೆಯನ್ನು ಆರಂಭಿಸಿದಾಗ ನನಗೆ ಕೆಲವು ವಿಶೇಷ ಉದ್ಧೇಶಗಳಿದ್ದುವು; ‘ಪತ್ರಸೂಚನೆ’ ಯಲ್ಲಿ ಕೆಲವನ್ನು ವ್ಯಕ್ತಪಡಿಸಿದ್ದೆ; ಮತ್ತೆ ಕೆಲವು ಅವ್ಯಕ್ತವಾಗಿದ್ದುವು; ಅವುಗಳಲ್ಲಿ ಹಲವು ಈಗ ನೆರವೇರಿವೆ.
¹
 ಆದ್ದರಿಂದ ಈಗ ‘ವಂಗದರ್ಶನ’ವನ್ನು ಇಟ್ಟುಕೊಂಡಿರುವುದರ ಆವಶ್ಯಕತೆ ಇಲ್ಲ.</p>
<p> ‘ವಂಗದರ್ಶನ’ವನ್ನು ಆರಂಭಿಸಿದಾಗ ಸಾಧಾರಣ ಜನರಿಗೆ ಓದಲು ತಕ್ಕ ಮತ್ತು ಉತ್ತಮವಾದ ಪತ್ರಿಕೆ ಗಳು ಇರಲಿಲ್ಲ. ಈಗ ಅವುಗಳಿಗೆ ಅಭಾವವಿಲ್ಲ;...ನನಗಿಂತ ದಕ್ಷರಾದವರು ಈ ಭಾರವನ್ನು ಹೊತ್ತಿರುವುದನ್ನು ನೋಡಿ ನನಗೆ ಸಂತೋಷವಾಗಿದೆ; ನಾನು ‘ವಂಗದರ್ಶನ’ಕ್ಕಾಗಿ ಪಟ್ಟ ಶ್ರಮ ಸಾರ್ಥಕವೆಂದು ಭಾವಿಸುತ್ತೇನೆ.. ಆವಶ್ಯಕತೆ ಕಂಡರೆ ಇದನ್ನು ಪುನರ್ಜೀವಿತಗೊಳಿಸುತ್ತೇನೆ.’’</p>
<p>_________</p>
<p>1
. ಯಾವ ಕೆಲಸವನ್ನು ಕೈಕೊಂಡು ನಡಸಿದವನಾಗಲಿ, ಈ ಮಾತನ್ನು ಹೇಳಬಲ್ಲವನಾದರೆ ಅವನು ಧನ್ಯ!</p>
<p> ಬಂಕಿಮಚಂದ್ರನ ಅಣ್ಣನಾದ ಸಂಜೀವಚಂದ್ರನು ಒಂದು ನೆಲೆಯಿಲ್ಲದೆ, ನಾನಾ ಉದ್ಯೋಗಗಳಲ್ಲಿದ್ದು, ಅವು ಒಂದೂ ಸರಿಹೋಗದೆ ಕಾಂಟಾಲಪಾಡಾ ಗ್ರಾಮಕ್ಕೆ ಬಂದು ನೆಲಸಿ ಅಲ್ಲಿ ‘ವಂಗದರ್ಶನ ಪ್ರೆಸ್​’ ಎಂಬ ಅಚ್ಚುಕೂಟವನ್ನಿಟ್ಟು ಕೊಂಡನು. ಅದುವರೆಗೆ ಕಲ್ಕತ್ತದ ಭವಾನೀಪುರದಲ್ಲಿ ಅಚ್ಚಾಗುತ್ತಿದ್ದ ‘ವಂಗದರ್ಶನ’ವು ಅಲ್ಲಿಂದ ಮುಂದೆ ಸಂಜೀವಚಂದ್ರನ ಈ ಹೊಸ ಅಚ್ಚುಕೂಟದಲ್ಲಿ ಅಚ್ಚಾಗಲು ಮೊದಲಾಯಿತು. ಬಂಕಿಮನ ಸೂಚನೆಯ ಪ್ರಕಾರ ಸಂಜೀವಚಂದ್ರನ ನೇತೃತ್ವದಲ್ಲಿ ‘ಭ್ರಮರ’ವೆಂಬ ಹೊಸ ಪತ್ರಿಕೆಯು ಆರಂಭವಾಗಿ ಅದೂ ಇಲ್ಲಿಯೇ ಅಚ್ಚಾಗುತ್ತಿತ್ತು; ಬಂಕಿಮಚಂದ್ರನ ಒಂದೆರಡು ಕಥೆಗಳೂ ಅದರಲ್ಲಿ ಬಂದುವು; ಬಂಕಿಮನ ತಂದೆಯು ಆಡಳಿತವನ್ನು ನೋಡಿಕೊಳ್ಳುತ್ತಿದ್ದನು. ಆದರೆ ಅದು ಹೆಚ್ಚುದಿನ ನಡೆಯಲಿಲ್ಲ; ಈ ಮಧ್ಯೆ ‘ವಂಗ ದರ್ಶನ’ವೂ ನಿಂತುಹೋಯಿತು; ಅದು ನಿಂತಒಂದು ವರ್ಷದಮೇಲೆ ಸಂಜೀವಚಂದ್ರನು ತಮ್ಮನಿಂದ ಅದರ ಸರ್ವಾಧಿಕಾರವನ್ನು ಪಡೆದು, ಅದರ ಸಂಪಾದಕನಾಗಿ ಐದುವರ್ಷ(೧೮೭೭-೧೮೮೨) ನಡಸಿದನು. ಆ ಕಾಲ ದಲ್ಲಿ, ಕೃಷ್ಣಕಾಂತನ ಉಯಿಲು, ರಾಜಸಿಂಹ, ಆನಂದಮಠ, ದೇವೀಚೌಧುರಾಣಿ ಕಾದಂಬರಿಗಳು ಬಂದುವು. ಆದರೂ ಅದು ಕ್ರಮೇಣ ಜನರ ವಿಶ್ವಾಸವನ್ನು ಕಳೆದುಕೊಂಡಿತು. ಪತ್ರಿಕೆ ನಿಯಮಿತ ಕಾಲದಲ್ಲಿ ಬರದೇ ಇದ್ದದ್ದೇ ಅದರ ಕಾರಣ; ಸಂಪಾದಕರೂ ಕಾರ್ಯಾಧ್ಯಕ್ಷರೂ ತಕ್ಕಷ್ಟು ಗಮನಕೊಡದೆ, ಅದು ಒಂದು ಎರಡು ನಾಲ್ಕು ಆರು ತಿಮಗಳು ಒಂದುವರ್ಷ ಹಿಂದೆ ಬಿದ್ದಿರುತ್ತಿತ್ತು. ಈ ಮಧ್ಯೆ ಅವರ ತಂದೆ ಸ್ವರ್ಗಸ್ಥನಾಗಲು (೧೮೮೧) ಬಂಕಿಮನೂ ಸಂಜೀವಚಂದ್ರನೂ ಊರನ್ನು ಬಿಟ್ಟು ಕಲ್ಕತ್ತೆಗೆ ಬಂದರು. ಅಚ್ಚುಕೂಟವೂ ಪತ್ರಿಕಾ ಕಾರ್ಯಾಲಯವೂ ಅವರಹಿಂದೆಯೇ ಬಂದುವು. ಆದರೆ ಮೇಲ್ವಿಚಾರಣೆಯಲ್ಲಿ ವಿಚಕ್ಷಣೆಯಿಲ್ಲದೆ, ಸರಿಯಾಗಿ ನೋಡಿಕೊಳ್ಳುವವರಿಲ್ಲದೆ ಮೊದಲು ಅಚ್ಚುಕೂಟವೂ ಆಮೇಲೆ ‘ವಂಗದರ್ಶನ’ ಪತ್ರಿಕೆಯೂ ಹೋದುವು.</p>
<p> ಎರಡನೆಯಸಾರಿ ‘ವಂಗದರ್ಶನ’ವು ಆರಂಭವಾದಾಗ (೧೮೭೭) ಬಂಕಿಮನು ಅದರ ಮೇಲೆ ಒಂದು ಲೇಖನವನ್ನು ಬರೆದು ತನ್ನ ಅಭಿಪ್ರಾಯವನ್ನು ತಿಳಿಸಿದನು:-</p>
<p> ‘‘ವಂಗದರ್ಶನವನ್ನು ನಿಲ್ಲಿಸಿದ್ದಕ್ಕಾಗಿ ನನ್ನನ್ನು ಅನೇಕರು ಆಕ್ಷೇಪಿಸಿದರು; ಆದ್ದರಿಂದ ಅದಕ್ಕೆ ಇನ್ನೂ ಆವಶ್ಯಕತೆ ಇದೆ ಎಂದು ಪುನರುಜ್ಜೀವನಗೊಳಿಸಿದ್ದಾಗಿದೆ.</p>
<p> ಯಾವುದು ಒಬ್ಬನೇವ್ಯಕ್ತಿಯನ್ನು ಅವಲಂಬಿಸಿಕೊಂಡಿರುತ್ತದೆಯೋ ಅದರ ಸ್ಥಾಯಿತ್ವ ನಿಶ್ಚಿತವಾದದ್ದಲ್ಲ; ‘ವಂಗದರ್ಶನ’ವು ಎಲ್ಲಿಯವರೆಗೆ ನನ್ನ ಇಚ್ಛೆ ಪ್ರವೃತ್ತಿ ಆರೋಗ್ಯ ಅಥವಾ ಜೀವನವನ್ನು ಅವಲಂಬಿಸಿಕೊಂಡಿ ರುತ್ತದೆಯೋ ಅಲ್ಲಿಯವರೆಗೆ ಅದರ ಸ್ಥಾಯಿತ್ವಅಸಂಭವ. ಆದ್ದರಿಂದನಾನು ‘ವಂಗದರ್ಶನ’ದ ಸಂಪಾದಕೀಯ ಕಾರ್ಯವನ್ನು ಕೈಬಿಟ್ಟೆ. ವಂಗದರ್ಶನಕ್ಕೆ ಸ್ಥಾಯಿತ್ವವನ್ನು ಕೊಡುವುದೇ ನನ್ನ ಉದ್ದೇಶ.</p>
<p> ‘ವಂಗದರ್ಶನ’ವು, ಈಗ ನಾನು ಒಪ್ಪಿಸಿರುವವರ ಕೈಯಲ್ಲಿ, ಮೊದಲಿಗಿಂತ ಚೆನ್ನಾಗುತ್ತದೆ ಎಂದು ನನಗೆ ಭರವಸೆಯಿದೆ. ಅವರ ಸಂಕಲ್ಪಗಳನ್ನೆಲ್ಲಾ ನಾನು ಬಲ್ಲೆ. ಅವರು ತಮ್ಮ ಮೇಲೆ ಎಷ್ಟೇಭಾರವನ್ನು ಹೊತ್ತಿರಲಿ, ದೇಶದಲ್ಲಿನ ಉತ್ಕೃಷ್ಟ ಲೇಖಕರ ಮೇಲೆ ಭರವಸೆ ಇಟ್ಟುಕೊಂಡಿದ್ದಾರೆ. ‘ವಂಗದರ್ಶನ’ವನ್ನು ಸುಶಿಕ್ಷಿತ ಜನರ ಬರವಣಿಗೆಯುಳ್ಳದ್ದನ್ನಾಗಿ ಮಾಡಬೇಕೆಂಬುದು ಅವರ ಅಪೇಕ್ಷೆ. ಹಾಗಾದರೆ ಮಾತ್ರ ‘ವಂಗ ದರ್ಶನ’ವು ಸ್ಥಾಯಿಯೂ ಮಂಗಳಪ್ರದವೂ ಆಗುತ್ತದೆ.</p>
<p> ಯೂರೋಪೀಯ ಪತ್ರಿಕೆಗಳಿಗೂ ಈ ದೇಶದ ಪತ್ರಿಕೆಗಳಿಗೂ ಒಂದು ವಿಶೇಷ ಪ್ರಭೇದವೇನೆಂದರೆ, ಇಲ್ಲಿ ಸಂಪಾದಕನು ಪ್ರಧಾನ ಲೇಖಕ; ಅಲ್ಲಿಯ ಸಂಪಾದಕ ಸಂಪಾದಕ ಮಾತ್ರ.-ಯಾವಾಗಲಾದರೂ ಲೇಖಕ. . . .ಈಗ ಈ ಕ್ರಮವನ್ನು ಅನುಸರಿಸಲಾಗಿದೆ. . .</p>
<p> ನಾನು ‘ವಂಗದರ್ಶನ’ವಿರುವವರೆಗೂ ಅದರ ಮಂಗಳಾಕಾಂಕ್ಷಿಯಾಗಿರುತ್ತೇನೆ; ಪಾಠಕರು ಬೇಸರ ಪಟ್ಟುಕೊಳ್ಳದಿದ್ದರೆ, ಮಧ್ಯೆ ಮಧ್ಯೆ ಬಂದು, ವಂಗದರ್ಶನದ ಗೌರವದಲ್ಲಿ, ಗೌರವ ಪಡೆಯುವ ಸ್ಪರ್ಧೆ ನಡಸುತ್ತೇನೆ.’’</p>
<p> ಇದರಲ್ಲಿ ಬಂಕಿಮನು ಸಂಪಾದಕನು ಕಷ್ಟವನ್ನೂ ನೋವನ್ನೂ ಹೇಳಿಕೊಂಡಿದ್ದಾನೆ; ಹೇಳಿಕೊಳ್ಳ ಲಾರದ ಸಾಂಸಾರಿಕ ಸಂಕಟಗಳೂ ಧ್ವನಿತವಾಗುತ್ತವೆ. ಅವನು ಅದನ್ನು ಕೈಬಿಟ್ಟಾಗ ಚೆನ್ನಾಗಿ ಯೋಚನೆ ಮಾಡಿಯೇ ಬಿಟ್ಟಿರಬೇಕು; ಆಮೇಲೆ ಸನ್ನಿವೇಶಗಳ ಇಕ್ಕಟ್ಟಿಗೆ ಸಿಕ್ಕಿ ಆರಂಭಿಸಿರಬೇಕು; ಆ ಕಾಲದಲ್ಲಿ ಅವನು ಪತ್ರಿಕೆಗೆ ಬರೆದದ್ದು ಅಲ್ಪವೇನಲ್ಲ; ಹಿಂದಿನ ಸನ್ನಿವೇಶವೇ ಬೇರೆ, ಈಗಿನ ಪರಿಸ್ಥಿತಿಯೇ ಬೇರೆ. ಊರಿಂದ ಊರಿಗೆ ಅಲೆಯುತ್ತ ಅಧಿಕಾರ ಗೌರವದಲ್ಲಿಯೂ ಅನಾರೋಗ್ಯದಲ್ಲಿಯೂ ತೊಳಲುತ್ತ ಅವನು ಹಿಂದೆ ಅಷ್ಟು ಚೆನ್ನಾಗಿನಡಸಿದ ಪತ್ರಿಕೆಯನ್ನು, ಅವರ ಅಣ್ಣನು ಊರಲ್ಲಿ ನಿರಾತಂಕವಾಗಿಕುಳಿತು ತೂಗಿಸಲಾರದೆ ಹೋದನು. ಕ್ರಿಯಾಸಿದ್ಧಿಸ್ಸತ್ವೇ ಭವತಿ ಮಹತಾಂ!</p>
<p> ಬಂಕಿಮಚಂದ್ರನ ಕಥೆ ಕಾದಂಬರಿಗಳಲ್ಲಿ ೧) ರಾಜಮೋಹನನ ಹೆಂಡತಿ ೨) ದುರ್ಗೇಶ ನಂದಿನೀ ೩) ಕಪಾಲಕುಂಡಲಾ ೪) ಮೃಣಾಳಿನೀ ಇವು ‘ವಂಗದರ್ಶನ’ಕ್ಕಿಂತ ಮೊದಲು ಬಂದುವು. ‘ವಂಗದರ್ಶನ’ದ ಮೊದಲ ಪರ್ಯಾಯದಲ್ಲಿ ವಿಷವೃಕ್ಷ, ಇಂದಿರಾ, ಯುಗಳಾಂಗುರೀಯ, ಚಂದ್ರಶೇಖರ, ರಾಧಾರಾಣೀ, ರಜನೀ, ಕೃಷ್ಣಕಾಂತನ ಉಯಿಲು (೯ಅಧ್ಯಾಯ)ಗಳೂ, ಎರಡನೆಯ ಪರ್ಯಾಯದಲ್ಲಿ ರಾಜಸಿಂಹ, ಆನಂದ ಮಠ, ಮುಚಿರಾಮ ಗುಡ, ದೇವೀಚೌಧುರಾಣೀ, ಕೃಷ್ಣಕಾಂತನ ಉಯಿಲು (ಮಿಕ್ಕಭಾಗ)ಗಳೂ ಬಂದವು. ಸೀತಾರಾಮವು ‘ಪ್ರಚಾರ’² ದಲ್ಲಿ ಬಂತು.</p>
<p> ‘ವಂಗದರ್ಶನ’ದಲ್ಲಿ ಕಥೆಕಾದಂಬರಿಗಳಲ್ಲದೆ ಅವನು ಹಲವು ಪ್ರಬಂಧಗಳನ್ನು ವಿಮರ್ಶೆಗಳನ್ನೂ ಬರೆದನು. ಅವು ಆಮೇಲೆ, ಲೋಕರಹಸ್ಯ, ವಿಜ್ಞಾನರಹಸ್ಯ, ಕಮಲಾಕಾಂತನ ದಫ್ತರ, ವಿವಿಧ ಸಮಾಲೋಚನ, ಸಾಮ್ಯ, ವಿವಿಧ ಪ್ರಬಂಧ (। ಮತ್ತು ॥) ಎಂಬ ಪುಸ್ತಕಗಳಾಗಿ ಪ್ರಕಟವಾದುವು.</p>
<p> ಹೀಗೆಯೇ ‘ಕೃಷ್ಣ ಚರಿತ್ರ’ದ ಮೊದಲ ಭಾಗವು ‘ಪ್ರಚಾರ’ದಲ್ಲಿಯೂ ‘ಧರ್ಮತತ್ವ’ದ ಮೊದಲ ಭಾಗವು, ಅಕ್ಷಯಚಂದ್ರ ಸರಕಾರನ ‘ನವಜೀವನ’ದಲ್ಲಿಯೂ ‘ಶ್ರೀಮದ್ಭಗವದ್ಗೀತೆ’ಯ ಸ್ವಲ್ಪಭಾಗ ‘ಪ್ರಚಾರ’ ದಲ್ಲಿಯೂ ಬಂದುವು.</p>
<p>___________</p>
<p>2
.
 ಈ ಪತ್ರಿಕೆಯನ್ನು ಬಂಕಿಮನು ೧೮೮೪ನೆಯ ಜುಲೈ ತಿಂಗಳಲ್ಲಿ ಆರಂಭಿಸಿ ನಡಸುತ್ತಿದ್ದನೆಂದು ತಿಳಿಯುತ್ತದೆ.</p>
<p class="text-center">ಲಘು ಲೇಖನಗಳು</p>
<p class="text-center">ಅಧ್ಯಾಯ</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಲಘು ಲೇಖನಗಳು - ಪೀಠಿಕೆ</h1>
<p> ಬಂಕಿಮಚಂದ್ರನು ‘ವಂಗದರ್ಶನ’ವನ್ನು ಆರಂಭಿಸಿದಾಗ, ಅದನ್ನು ಓದುಗರಿಗೆ ರುಚಿಕರವಾಗಿ ಮಾಡಲು ಅದರಲ್ಲಿ ನಾನಾಬಗೆಯ ಹಾಸ್ಯಪೂರ್ಣವಾದ ಲಘು ಲೇಖನಗಳನ್ನು ಬರೆಯತೊಡಗಿದನು. ಅವನಿಗಿಂತ ಹಿಂದೆ ‘ಸಂವಾದ ಪ್ರಭಾಕರ’ ಮುಂತಾದಪತ್ರಿಕೆಗಳಲ್ಲಿಯೂ, ‘ಆಲಾಲೇರ ದುಲಾಲ್​’ ಮುಂತಾದ ಗ್ರಂಥಗಳಲ್ಲಿಯೂ ಹಾಸ್ಯವೇನೋ ಇತ್ತು; ಆದರೆ ಅದು ಅನೇಕವೇಳೆ ಅಶ್ಲೀಲವಾಗಿ, ಒರಟಾಗಿ, ಇರುತ್ತಿತ್ತು; ಇಂಗ್ಲಿಷ್​ ಸಾಹಿತ್ಯದ ಸಂಸ್ಕಾರವನ್ನು ಪಡೆದ ಬಂಕಿಮನು ಆ ಸಾಹಿತ್ಯದ ನವಿರು ಹಾಸ್ಯವನ್ನು ತನ್ನ ಕಾದಂಬರಿ ಗಳಲ್ಲಿಯೂ ಪ್ರಬಂಧಗಳಲ್ಲಿಯೂ ತರಲು ಪ್ರಯತ್ನಪಟ್ಟನು. ಇವುಗಳಲ್ಲಿ, ಅವನು ತನ್ನ ಪ್ರೌಢಪ್ರಬಂಧ ಗಳಲ್ಲಿಯೂ ವಿಮರ್ಶೆಗಳಲ್ಲಿಯೂ ಹೇಳಿದ ಅಥವಾ ಹೇಳದಿದ್ದ ಭಾವಗಳನ್ನು ಲಘುವಾಗಿ, ವಿನೋದವಾಗಿ, ಹೇಳುವುದು ಸಾಧ್ಯವಾಯಿತು. ಅವುಗಳಿಂದ ಪತ್ರಿಕೆಯ ಲೇಖನಗಳಿಗೆ ವೈವಿಧ್ಯ ಬಂತು, ತನ್ನ ಪ್ರತಿಭೆಗೂ ಲೇಖನ ಚಮತ್ಕಾರಕ್ಕೂ ಹೆಚ್ಚಿನ ಅವಕಾಶ ದೊರೆಯಿತು.</p>
<p> ಇವುಗಳನ್ನು ಅವನು (೧) ಲೋಕರಹಸ್ಯ(೧೮೭೪), (೨) ಕಮಲಾಕಾಂತ(೧೮೮೫) (೩) ಮುಚಿರಾಮಗುಡನ ಜೀವನಚರಿತ (೧೮೮೦) ಎಂದುಮೂರು ಪುಸ್ತಕಗಳಾಗಿ ಪ್ರಕಟಿಸಿದನು. ಈ ಮೂರರಲ್ಲಿ ರುವವೂ ವಿಡಂಬನ ಲೇಖನಗಳಾದರೂ ‘ಮುಚಿರಾಮ’ನು ತಕ್ಕಮಟ್ಟಿನ ದೊಡ್ಡ ಕಥೆಯಾದ್ದರಿಂದ ಅದು ಬೇರೆಯಾಯಿತು; ಕಮಲಾಕಾಂತನ ಹೆಸರಿನಲ್ಲಿ, ಅಥವಾ ಅವನನ್ನೊಳಕೊಂಡು, ಬಂದ ಲೇಖನಗಳೆಲ್ಲಾ ಒಂದು ಪುಸ್ತಕವಾದುವು. ಮಿಕ್ಕವು ‘ಲೋಕರಹಸ್ಯ’ವಾಯಿತು.¹</p>
<p> ಈ ಲೇಖನಗಳಿಗೆ 
De Quincy
ಯ (೧೭೮೫-೧೮೫೯) 
Confessions of an Opium Eater, Dickens
ನ(೧೮೧೨-೧೮೯೦)
 Pickwick Papers, Swift
ನ(೧೬೬೭-೧೭೪೫) ವಿಡಂಬನಗಳು, 
Addison 
ನ (೧೬೭೨-೧೭೧೯) ಪ್ರಬಂಧಗಳು ಮುಂತಾದವುಗಳಿಂದ ಸ್ಫೂರ್ತಿ ಬಂದಿರಬಹುದು; ಆದರೆ ಇವು ಅವುಗಳ ಅನುಕರಣಗಳಲ್ಲ; ಭಾಷಾಂತರಗಳೂ ಭಾವಾಂತರಗಳೂ ಅಲ್ಲವೇಅಲ್ಲ; ಹಾಸ್ಯಮಾತ್ರ ಆ ಜಾತಿಯದು; ನಮ್ಮ ದೇಶದ ಸಾಹಿತ್ಯಕ್ಕೇ ಹೊಸದು; ಆದ್ದರಿಂದ ಅದರಮೇಲೆ ಪೀಠಿಕಾರೂಪವಾಗಿ ಕೆಲವು ಮಾತುಗಳನ್ನು ಬರೆಯ ಬಹುದು.</p>
<p> ಹಾಸ್ಯವು ನವರಸಗಳಲ್ಲಿ ಒಂದೆಂದು ನಮ್ಮ ಲಾಕ್ಷಣಿಕರಿಂದ ಪರಿಗಣೀತವಾಗಿದ್ದರೂ ಅದಕ್ಕೆ ಪ್ರಾಚೀನ ಸಂಸ್ಕೃತ ಕನ್ನಡ ಸಾಹಿತ್ಯಗಳಲ್ಲಿ ಮಿಕ್ಕರಸಗಳ ಪ್ರಾಧಾನ್ಯವಿರಲಿಲ್ಲ. ಇದ್ದಪ್ರಾಶಸ್ತ್ಯವೂ ನಾಟಕಗಳಲ್ಲಿ; ನಾಟಕಗಳ ಲ್ಲಿಯೂ ವಿದೂಷಕನಲ್ಲಿ; ವಿದೂಷಕನಲ್ಲಿಯೂ ಅವನ ಶೃಂಗಾರಾನುಕರಣ ಹೊಟ್ಟೆಬಾಕತನ ಮೊದಲಾದ ಕೆಲವು ಸಂಪ್ರದಾಯ ಸಿದ್ಧಗುಣಗಳಲ್ಲಿ; ಅವು ಅನೇಕವೇಳೆ ಗ್ರಾಮ್ಯವೂ ವಿಕಾರವೂಆಗುತ್ತವೆ; ಕಪಿಚೇಷ್ಟೆಯನ್ನು ನೋಡಿ ನಗುವಂತೆ ಅವುಗಳನ್ನು ನೋಡಿ ನಗಬಹುದು; ಅಸಹ್ಯಪಟ್ಟುಕೊಳ್ಳಬಹುದು; ಅದು ಚಿರಪರಿಚಿತ ವಾದರೆ ನಗದೆಯೂ ಇರಬಹುದು.</p>
<p>_________</p>
<p>1
. ಮೊದಲನೆಯ ಮುದ್ರಣದಲ್ಲಿ ಬಂಕಿಮನು ಇದನ್ನು ‘ಕೌತುಕ ಮತ್ತು ರಹಸ್ಯ’ ಎಂದು ಕರೆದಿದ್ದನಂತೆ.</p>
<p> ಶಕಾರನೂ ಒಬ್ಬ ವಿದೂಷಕನೇ; ಅವನು ರಾಜನ ಮಿತ್ರನಲ್ಲ, ನರ್ಮಸಚಿವನಲ್ಲ; ಭಾವಮೈದುನ; ಅವನ ಪುರಾಣಸಂಕರವು ಯಾವವಿದೂಷಕನಲ್ಲಿಯೂ ಕಂಡುಬರುವುದಿಲ್ಲ; ಅದು ಕೀಳುತರದ ಒರಟುಹಾಸ್ಯ.</p>
<p>ಶೃಂಗಾರದ ಅನುಕರಣದಿಂದ ಹಾಸ್ಯ ಹುಟ್ಟುತ್ತದೆ ಎಂದು ಲಕ್ಷಣ ಗ್ರಂಥಗಳು ಹೇಳುತ್ತವೆ; ‘ರತ್ನಾವಳಿ’ಯ ವಿದೂಷಕನ ಹಾಸ್ಯವು ಪ್ರಾಯಶಃ ಇದಕ್ಕೆ ಉತ್ತಮವಾದ ಉದಾಹರಣೆ. ಶಕಾರನು ವಸಂತಸೇನೆಯನ್ನು ಅಟ್ಟಿ ಕೊಂಡು ಹೋಗುವುದೂ ಪ್ರಾಯಶಃ ಉದಾಹರಣೆಯಾಗಬಹುದು; ಆದರೆ ಅವನ ಹುಚ್ಚಾಟಕ ಹಿಂದೆ ಇರುವುದು ಪ್ರಾಣ ತೆಗೆಯುವುದಕ್ಕೂ ಹೇಸದ ಕ್ರೌರ್ಯ; ಸಾಧಾರಣವಾಗಿ, ಯೋಗ್ಯತೆ ಇಲ್ಲದೆ ಮಾಡುವ ಉತ್ತಮ ವಸ್ತುವಿನ ಅನುಕರಣವೆಲ್ಲಾ ಹಾಸ್ಯಕರವಾಗುತ್ತದೆ-ನವಿಲು ಕುಣಿಯುವುದನ್ನು ಅನುಕರಿಸುವ ಕೆಂಬೂತದ ಹಾಗೆ; ಸರ್ಕಸ್ಸಿನಲ್ಲಿ ಅಂಗಚಲನೆಯ ಚಮತ್ಕಾರ ಸಾಮರ್ಥ್ಯವನ್ನು ತೋರುವ ಕಲಾವಿದನನ್ನು ಅನುಕರಿಸಿ ಮೂರು ಉರುಳಾಗುವ ಕೋಡಂಗಿಯಂತೆ. ಇದೂ ಒರಟು ಹಾಸ್ಯವೇ.</p>
<p> ಇವಲ್ಲದೆ, ಸಂಸ್ಕೃತ ನಾಟಕಗಳಲ್ಲಿ ನವಿರಾದ ಹಾಸ್ಯವೂ ಅಲ್ಲಲ್ಲಿ ಅಪರೂಪವಾಗಿ ಬರುವುದುಂಟು; ಉದಾ:-ಶಾಕುಂತಲದಲ್ಲಿ ಮದ್ಯಸಾಕ್ಷಿಕವಾಗಿ² ಸ್ನೇಹವನ್ನು ಆರಂಭಿಸಲು ಮದ್ಯದಂಗಡಿಗೆ ಹೋಗೋಣ ಎಂದು ಪೋಲೀಸಿನವನು ‘ಕಳ್ಳ’ನನ್ನು ಕರೆಯುವಪ್ರಕರಣ (ಅಂಕ ೫ ಮತ್ತು ೬ರ ನಡುವೆಬರುವ ಪ್ರವೇಶಕ), ಮೃಚ್ಛಕಟಿಕದಲ್ಲಿ ನ್ಯಾಯಸ್ಥಾನದ ದೃಶ್ಯ. (ಅಂಕ ೯) ಇಲ್ಲಿ ಪ್ರಾಯಶಃ ಆಗಿನ ಕಾಲದ ಸಾಮಾಜಿಕ ರಾಜಕೀಯ ಸ್ಥಿತಿಗಳ ಸೂಕ್ಷ್ಮ ವಿಡಂಬನೆ ಇದೆ. ಧಾರ್ಮಿಕ ವಿಡಂಬನೆಗೆ ‘ಪ್ರಭೋಧ ಚಂದ್ರೋದಯ’ದಲ್ಲಿ ಉತ್ತಮವಾದ ಉದಾಹರಣೇಗಳು ದೊರೆಯುತ್ತವೆ. ಅವುಗಳಲ್ಲಿ ಕೆಲವು ಅಶ್ಲೀಲವೆನ್ನಬಹುದಾದರೂ, ವಿಕಟ ಹಾಸ್ಯವೆನ್ನಬಹುದಾದರೂ, ದಂಭನು ಬ್ರಹ್ಮನ ತೊಡೆಯನ್ನು ಸಗಣಿಯಿಂದ ಸಾರಿಸಿ ಅದರಮೇಲೆ ಕುಳಿತು ಕೊಳ್ಳುವುದೇ ಮೊದಲಾದವು ವಿಡಂಬಕ ಹಾಸ್ಯಕ್ಕೆ ಒಳ್ಳೆಯ ಉದಾಹರಣೆ. ಭಾಣಪ್ರಹಸನಗಳಲ್ಲಿ ಬರುವ ಹಾಸ್ಯದ ಹಿಂದೆ ವಿಡಂಬನವಿರಬಹುದಾದರೂ, ಅದರಲ್ಲಿ ಅಶ್ಲೀಲವೂ ಒರಟೂ ಹೆಚ್ಚು. ಹಾಸ್ಯಕ್ಕೆ ಕೈ ಇಟ್ಟರೆ, ಮಿತಿಯಲ್ಲಿ ನಿಲ್ಲುವುದು ಕಷ್ಟ; ಸ್ವಲ್ಪ ಹೆಚ್ಚಾದರೂ ಅದು ತುಟಿಮೀರಿದ ಹಲ್ಲಾಗುತ್ತದೆ.</p>
<p> ಹಾಸ್ಯದಲ್ಲಿ ಸ್ಮಿತ, ಹಸಿತ, ವಿಹಸಿತ, ಉಪಹಸಿತ, ಅಪಹಸಿತ, ಅತಿಹಸಿತ ಎಂಬ ಭೇದಗಳನ್ನು ಭರತ ನೂ (
VI
-೬೧) ಇತರ ಲಾಕ್ಷಣಿಕರೂ ಹೇಳುತ್ತಾರೆ ಇವೆಲ್ಲವೂ ಅಭಿನಯಕ್ಕೆ ಸಂಬಂಧಪಟ್ಟವಾಗಿ ಕಾಣುತ್ತದೆ; ಆದರೆ ನಗೆಯಲ್ಲಿ ಮುಗುಳುನಗುವಿನಿಂದ ಹಿಡಿದು ಗಹಗಹಿಸಿ ನಗುವ ಅಟ್ಟಹಾಸದವರೆಗೆ ಉಂಟೆಂಬುದು ಇದರಿಂದ ವ್ಯಕ್ತವಾಗುತ್ತದೆ. ಹಾಸ್ಯವು, ಅಥವಾ ನಗುವು, ‘ಆತ್ಮಸ್ಥ’ ‘ಪರಸ್ಥ’ ಎರಡೂ ಆಗಹುದು; ಆದರೆ ಹಾಸ್ಯಗಾರನು ಸಾಮಾನ್ಯವಾಗಿ ತಾನು ನಗುವುದಿಲ್ಲ; ಇತರರನ್ನು ನಗಿಸುತ್ತಾನೆ.</p>
<p> ನಗುವುದು ತಪ್ಪಲ್ಲ; ಪ್ರಾಣಿಗಳಲ್ಲೆಲ್ಲಾ ಮನುಷ್ಯನೊಬ್ಬನೇ ನಗುವ, ನಗಬಲ್ಲ, ಜೀವಿ. ಅದು ಅವನ ವೈಶಿಷ್ಟ್ಯ. ಮಗುವಿಗೆ ಮಾತು ಬರುವುದಕ್ಕಿಂತ ಎಷ್ಟೋ ಮುಂಚೆ ಬರುವುದು ನಗು. ಅದು ಸಂತೋಷ, ತಿರಸ್ಕಾರ, ಆಶ್ಚರ್ಯ ಮುಂತಾದ ನಾನಾ ಭಾವಗಳಿಗೆ ಅನುಸಾರವಾಗಿ, ಅವುಗಳ ತೀವ್ರತೆಗೆ ಅನುಸಾರವಾಗಿ, ಹೆಚ್ಚು ಕಡಮೆಯಾಗುತ್ತದೆ. ಇವುಗಳ ವೈವಿಧ್ಯವನ್ನೂ ಸ್ವರೂಪವನ್ನೂ ವಿಶದಪಡಿಸಲು ಪ್ರತ್ಯೇಕ ಗ್ರಂಥವೇ ಬೇಕಾಗುತ್ತದೆ.</p>
<p> ಹಿಂದಿನ ಸಾಹಿತ್ಯದಲ್ಲಿ, ನಮ್ಮ ಸಾಹಿತ್ಯದಲ್ಲಿ, ಅಲ್ಪಸ್ವಲ್ಪ ಹಾಸ್ಯವಿದ್ದರೂ ಅದು ತನ್ನ ನಾನಾರೂಪ ಸ್ವರೂಪಗಳಲ್ಲಿ ಕಂಡುಬರುವುದು ಇಂಗ್ಲಿಷ್​ ಸಾಹಿತ್ಯದಲ್ಲಿ.³ ಯಾವುದನ್ನಾದರೂ ನವಿರಾಗಿ, ವ್ಯಂಗ್ಯವಾಗಿ, ಹೇಳಬೇಕಾದರೆ ಇಂಗ್ಲಿಷು ಎತ್ತಿದಕೈ; ಒಬ್ಬ ಇಂಗ್ಲಿಷನು ಐದು ನಿಮಿಷ ಭಾಷಣ ಮಾಡಿದನೆಂದರೆ, ಮಧ್ಯದಲ್ಲಿ ಒಂದೆರಡುಬಾರಿಯಾದರೂ ಉದ್ದೇಶಪೂರ್ವಕವಾಗಿಯೋ ಸ್ವಾಭಾವಿಕವಾಗಿಯೋ ನವಿರಾದಹಾಸ್ಯ ಬರುತ್ತದೆ. ಇದು ಛಾಸರನಿಂದ ಹಿಡಿದು ಮುಂದೆ ಇಂಗ್ಲಿಷ್​ ಸಾಹಿತ್ಯದಲ್ಲಿ ಉದ್ದಕ್ಕೂ ಕಂಡುಬರುವುದಾದರೂ, ಹದಿನೇಳು ಹದಿನೆಂಟನೆಯ ಶತಮಾನಗಳಲ್ಲಿ ಗದ್ಯಸಾಹಿತ್ಯ, ಪ್ರಬಂಧ ಸಾಹಿತ್ಯ, ಮುಂದಕ್ಕೆ ಬಂದು, ಅಡಿಸನ್​ (೧೬೭೨-೧೭೧೯), ಸ್ಟೀಲ್​ (೧೬೭೨-೧೭೨೯), ಸ್ವಿಫ್ಟ್​ (೧೬೬೭-೧೭೪೫), ಗೋಲ್ಡ್​ಸ್ಮಿತ್​ (೧೭೨೮-೧೭೭೪) ಮುಂತಾದವರು ತಮ್ಮ ಲೇಖನಗಳನ್ನು ಬರೆದಾಗ, ಬಹುಮುಖವಾಗಿ ಅಭಿವೃದ್ಧಿಯಾಯಿತು. ಅಶ್ಲೀಲವಲ್ಲದ, ಕುತ್ಸಿತವಲ್ಲದ, ಕೃತ್ರಿಮವಲ್ಲದ, ನವಿರಾದ ಹಾಸ್ಯವು ಇಂಗ್ಲಿಷ್​ ಸಾಹಿತ್ಯದಿಂದ ನಮಗೆ ಬಂದಿರುವ ಒಂದು ವರ ಲಾಭ. ಅದು ಹಾಲು, ಮಜ್ಜಿಗೆ, ಎಳನೀರು, ತಿಳಿಪಾನಕ ಮುಂತಾದ ಮಾದಕವಲ್ಲದ ಪ್ರಿಯ ಪಾನೀಯಗಳಂತೆ ಪಾನೀಯಗಳಲ್ಲಿ ದುರ್ನಾತ ಬಡಿಯುವ, ಅಮಲೇರಿಸುವ, ಹೆಂಡ ಸಾರಾಯಿ ಮುಂತಾದ ಮದ್ಯಗಳೂ ಇವೆ.</p>
<p> ಹಾಸ್ಯಲೇಖನಗಳು ಇಂಗ್ಲಿಷಿನಲ್ಲಿ ಪದ್ಯ, ಗದ್ಯ, ದೃಶ್ಯರೂಪಗಳಲ್ಲಿ ಬಗೆಬಗೆಯಾಗಿವೆ.4 ಇವುಗಳಲ್ಲಿ</p>
<p>_________</p>
<p>2
. ‘‘ಅಗ್ನಿಸಾಕ್ಷಿಕ’’ವಾಗಿ ಎಂಬಂತೆ!</p>
<p>3
. ಇದಕ್ಕೆ ಹಿನ್ನೆಲೆಯಾಗಿ, ಅರಿಸ್ಟಾಫೆನೀಸ್​, ಹಾರೇಸ್​, ಜೂವೆನಲ್​ ಮುಂತಾದ ಗ್ರೀಕ್​ ರೋಮನ್​ ಲೇಖಕರ ವಿಡಂಬನಗಳೂ ಇವೆ; ಅವುಗಳ ಪ್ರಸ್ತಾಪ ಇಲ್ಲಿ ಅನಾವಶ್ಯಕ.</p>
<p>4
.
 Comedy, Mock-epic, Lampoon, Satire, Skit, Burlesque, Farce, Parody, Travesty-
ಇತ್ಯಾದಿ. ಇವುಗಳಲ್ಲಿ ಹಾಸ್ಯವು
 
Sarcasm, ridicule, irony, fun, invective, wit, cynicism
 ಅಣಕ, ವ್ಯಾಜಸ್ತುತಿ, ಹೀನೋಪಮೆ, ವಕ್ರೋಕ್ತಿ, ವ್ಯಂಗ್ಯೋಕ್ತಿ, ಅತ್ಯುಕ್ತಿ, ಮುಂತಾದ ರೂಪಗಳನ್ನು ತಾಳುತ್ತದೆ.</p>
<p>ಉದಾತ್ತ ವ್ಯಕ್ತಿಗಳಾಗಲಿ, ಘನವಾದ ವಸ್ತುವಾಗಲಿ ಬರದಿರುವುದುರಿಂದ ಇವುಗಳನ್ನು ಒಟ್ಟಿನ ಮೇಲೆ ‘ಲಘು’ ಲೇಖನಗಳು ಎಂದು ಕರೆಯಬಹುದು; ಇವುಗಳಲ್ಲಿ ವಿಡಂಬನವು ಒಂದು ಹಿರಿಯ ಪ್ರಭೇದ. ಇದರಲ್ಲಿ ಸಾಧಾರಣವಾಗಿ ಯಾವ ಒಬ್ಬ ವ್ಯಕ್ತಿಯನ್ನೂ, ದ್ವೇಷದಿಂದಾಗಲಿ ಮಾತ್ಸರ್ಯದಿಂದಾಗಲಿ, ಖಂಡಿಸಿರುವುದಿಲ್ಲ. ಸಮಾಜದಲ್ಲಿ, ಮನುಷ್ಯಮಾತ್ರನಲ್ಲಿ, ಕಂಡುಬರುವ ದೋಷ ದೌರ್ಬಲ್ಯಗಳನ್ನು ಲೇವಡಿ ಮಾಡಿರುತ್ತದೆ. ಮನುಷ್ಯನು ಲೇವಡಿಗೆ, ಅಪಹಾಸ್ಯಕ್ಕೆ, ಅವಮಾನಕ್ಕೆ, ಹೆದರುವ ಹಾಗೆ ನೋವಿಗೆ ನಷ್ಟಕ್ಕೆ, ಹೆದರುವುದಿಲ್ಲ; ಹೀಗೆ ಅವನನ್ನು ನಾಚಿಸಿ, ತಿದ್ದಿಕೊಳ್ಳುವುದಕ್ಕೆ ಅವಕಾಶ ಮಾಡಿ ಕೊಡುವುದು ನಿಜವಾದ ವಿಡಂಬನದ ಉದ್ದೇಶ.-ಬೈದು ದ್ವೇಷ ಕಟ್ಟಿಕೊಳ್ಳುವುದಲ್ಲ. ಕುರುಡನನ್ನು ಕುರುಡ ಎಂದರೆ, ಧೃತರಾಷ್ಟ್ರ ಎಂದರೆ, ಅವನಿಗೆ ನಾಚಿಕೆಗಿಂತ ಹೆಚ್ಚಾಗಿ ನೋವಾಗುತ್ತದೆ; ಕುರುಡು ಅವನ ತಪ್ಪಲ್ಲ; ಅದನ್ನು ಅವನು ತಿದ್ದಿಕೊಳ್ಳಲಾರ; ಆದರೆ ಕಣ್ಣಿದ್ದೂ ಲಕ್ಷ್ಯವಿಲ್ಲದೆ, ದೇಶ ಕಾಣದೆ, ಮುಂದು ಕಾಣದೆ, ಹೋಗುವವನನ್ನು ‘ಆಕಾಶರಾಯ’ ಎಂದುರೆ, ಅವನಿಗೆ ಸಂಕೋಚವಾಗಬಹುದು. ಯಾವವ್ಯಕ್ತಿಯನ್ನೂ ಹೆಸರೆತ್ತಿ ಆಡದಿರುವುದರಿಂದ ವಿಡಂಬನವನ್ನು ಓದಿ ಯಾರೂ ಅದುತನಗೆ ಅನ್ವಯಿಸುತ್ತದೆ ಎಂದುಕೊಂಡು ಮುಂದೆಬರುವುದಿಲ್ಲ; ಹೆಗಲುಮುಟ್ಟಿಕೊಂಡು, ಉತ್ತರ ಕೊಡಹೋದರೆ ಅವನೇ ಪೆಚ್ಚಾಗುತ್ತಾನೆ. ವಿಡಂಬನಕಾರನು ಶಕ್ತನಾಗಿದ್ದು ಪ್ರತ್ಯುತ್ತರ ಕೊಟ್ಟರಂತೂ, ಅವನು-ಹುಲಿಯ ಪಂಜಾದಿಂದ ಏಟು ತಿಂದ ಕುರಿಮರಿಯಂತೆ-ಏಳಲಾರದೆ ಭೂಗತವಾಗುತ್ತಾನೆ. ಸಾಧಾರಣವಾಗಿ, ಯಾರೂ ಇದು ತನಗೆ ಅನ್ವಯಿಸುತ್ತದೆ ಎಂದು ತಿಳಿದುಕೊಳ್ಳುವುದಿಲ್ಲ; ತಾನು ಬುದ್ಧಿವಂತ, ಇತರರು ದಡ್ಡರು ಅವರಿಗೆ ಮಂಗಳಾರತಿಯಾಗಿದೆ ಎಂದು ತಿಳಿದುಕೊಳ್ಳುವುದೇ ಹೆಚ್ಚು; ಇದೇ ವಿಡಂಬನದ ಒಂದು ಗುಣ. ಬೈಗಳು, ನಿಂದೆ, ದೂಷಣೆಹಾಗಲ್ಲ; ಅವು ವ್ಯಕ್ತಿಯನ್ನು ನೇರವಾಗಿ ಮುಟ್ಟಿನೋಯಿಸಿ, ಅವನನ್ನು ರೇಗಿಸುತ್ತವೆ; ಅದರಿಂದ ಬೈದವನು ಬೈಸಿಕೊಂಡವನು ಇಬ್ಬರೂ ಉದ್ರೇಕಗೊಳ್ಳುತ್ತಾರೆ; ಪರಿಣಾಮವೂ ಕೆಟ್ಟದಾಗಬಹುದು; ವಿಡಂಬನ ಕಾವ್ಯದಲ್ಲಿ ಇಬ್ಬರೂ ಅದನ್ನು ಓದಿ ವಿನೋದ ಪಡೆಯುವುದು ಸಂಭವ. ಇದಕ್ಕೆ ಲೇಖಕನಲ್ಲಿ ಸಹಾನುಭೂತಿ ಇರಬೇಕು; ಕೆಲವುವೇಳೆ ತಿರಸ್ಕಾರವೂ ಇರುತ್ತದೆ; ದ್ವೇಷ ಅಸಹನೆ ಮಾತ್ಸರ್ಯ ರೋಷಗಳಿಂದ ಪ್ರೇರಿತನಾಗಿ ಬರೆದರೆ ವಿಷ ಕಕ್ಕಿದಂತಾಗುತ್ತದೆ. ಅದರಿಂದ ರಸೋತ್ಪಾದನೆಯೂ ಸಾಹಿತ್ಯದಿಂದ ಬರಬೇಕಾದ ಅನಂದವೂ ಉಂಟಾಗುವುದಿಲ್ಲ. ಕುಸಂಸ್ಕಾರವೇ ಅದರ ಫಲ.</p>
<p> ಎಲ್ಲಾ ದೇಶಕಾಲಗಳ ಜನರಲ್ಲಿಯೂ ದೋಷದೌರ್ಬಲ್ಯಗಳಿರುತ್ತವೆ. ಜನದ ನಡೆ ನುಡಿಗಳಲ್ಲಿಯೂ, ಸಾಮಾಜಿಕ ರಾಜಕೀಯ ಔದ್ಯೋಗಿಕ ಧಾರ್ಮಿಕ ವಿಚಾರಗಳಲ್ಲಿಯೂ, ಕೊರತೆಗಳೂ ಅವಿವೇಕಗಳೂ ದುರಾಚಾರಗಳೂ ಇರುವವರೆಗೆ ಅವುಗಳನ್ನು ಕಾಣಬಲ್ಲ ವಿವೇಕಿಗಳೂ, ಶೀಲವಂತರೂ, ಕಾವ್ಯಮತಿಗಳೂ, ಸರಸಿಗಳೂ, ಅವುಗಳನ್ನು ವಾಗ್ಬಾಣಗಳಿಂದ ಚುಚ್ಚಿ ಭೇದಿಸಿ, ಅವುಗಳ ಪೊಳ್ಳುತನ ಸುಳ್ಳುತನಗಳನ್ನು ಬೀದಿಗೆ ಎಳೆಯುತ್ತಾರೆ.</p>
<p> ವಿಡಂಬನದಲ್ಲಿ ವಿಷಯವೆಷ್ಟು ಮುಖ್ಯವೋ, ಪ್ರತಿಪಾದನ ರೀತಿಯೂ ಶೈಲಿಯೂ ಅಷ್ಟೇ ಮುಖ್ಯ; ‘ರೀತಿರಾತ್ಮಾ ಕಾವ್ಯಸ್ಯ’ ಎಂಬುದು ಈ ಕಾವ್ಯಜಾತಿಗೆ ಕೆಲವುವೇಳೆ ತುಂಬ ಸಮಂಜಸವಾಗುತ್ತದೆ; ಉದಾ:- ‘ವ್ಯಾಘ್ರಾಚಾರ್ಯ ಬೃಹಲ್ಲಾಂಗೂಲ’ ಎಂಬುದನ್ನು ದೊಡ್ಡಬಾಲದ ಹುಲಿಎಂದರೆ ಹಾಸ್ಯಹುಟ್ಟುವುದಿಲ್ಲ. ಆದ್ದರಿಂದ ಲೇಖನಗಳನ್ನು ಪೂರ್ತಿಯಾಗಿ, ವಿವರವಾಗಿ, ಓದಿದಹೊರತು ಅವುಗಳ ಸ್ವಾರಸ್ಯ ಗೊತ್ತಾಗುವುದಿಲ್ಲ. ಆದರೂ ಅವುಗಳ ಅಲ್ಪಪರಿಚಯವಾದರೂ ಆಗಲೆಂದು ಮುಂದೆ ಅವುಗಳನ್ನು ಸಂಗ್ರಹಿಸಿ ಕೊಟ್ಟಿದೆ.</p>
<p class="text-center">ಅಧ್ಯಾಯ ೨೦</p>
<p class="text-center">ಲೋಕ ರಹಸ್ಯ</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">೧. ವ್ಯಾಘ್ರಾಚಾರ್ಯ ಬೃಹಲ್ಲಾಂಗೂಲ</h1>
<p> ಇದು ‘ವಂಗದರ್ಶನ’ದಲ್ಲಿ ಬಂದ ಮೊಟ್ಟಮೊದಲನೆಯ ವಿಡಂಬನ. ಬಂಕಿಮನ ಕಾಲದಲ್ಲಿ ನಾನಾ ವಿಧವಾದ ಸಂಘಗಳೂ ಸಮಾಜಗಳೂ ಹುಟ್ಟಿ ಅವುಗಳಲ್ಲಿ ದೀರ್ಘ ಭಾಷಣಗಳು ನಡೆಯುತ್ತಿದ್ದವು; ಭಾಷಣಕಾರರಿಗೆ ಅಲ್ಪಜ್ಞಾನವಿರಲಿ, ಅರ್ಧಜ್ಞಾನವಿರಲಿ, ತಪ್ಪು ತಿಳಿವಳಿಕೆ ಇರಲಿ, ತಾವು ಆಡುವ ಮಾತುಗಳೇ ಸರಿ ಎಂಬ ಭಾವನೆ ಇರುತ್ತದೆ; ಆಗ ಹೊರಗಿನವರೂ ನಮ್ಮವರೂ ಇಂಥವರು ಬೇಕಾದಷ್ಟು ಜನವಿದ್ದರು; ಸಾಮಾಜಿಕ, ರಾಜಕೀಯ, ಧಾರ್ಮಿಕ, ಯಾವವಿಚಾರವೇ ಆಗಲಿ, ಜನವನ್ನು ಉದ್ಧಾರ ಮಾಡುತ್ತೇವೆಂಬುದು ಅವರ ಭಾವನೆ, ತೋರಿಕೆ. ಅವರನ್ನು ಕಂಡರೆ ಬಂಕಿಮನಿಗೆ ತಿರಸ್ಕಾರ.-ಕೋಪಕ್ಕಿಂತ ಹೆಚ್ಚಾಗಿ ತಿರಸ್ಕಾರ. ಈ ಲೇಖನವು ಬಂಕಿಮನ ವಿಡಂಬನಗಳಲ್ಲೆಲ್ಲಾ ಬಹುಶಃ ದೀರ್ಘವಾದದ್ದು ಮತ್ತು ಶ್ರೇಷ್ಠವಾದದ್ದು.</p>
<p> ಮನುಷ್ಯರು ಮಹಾಸಭೆಗಳನ್ನು ನಡಸಿದರೆ, ಹುಲಿಗಳೇಕೆ ನಡಸಬಾರದು? ಅನೇಕರು ಮನುಷ್ಯ ಮುಖದ ವ್ಯಾಘ್ರಗಳೇ. ನಾಲ್ಕು ದಿನ ಉಪಾಧ್ಯಾಯನಾಗಿದ್ದು ಆ ಕೆಲಸ ಬಿಟ್ಟು ಬಂದವನು ‘ಆಚಾರ್ಯ’ನೆನ್ನಿಸಿ ಕೊಳ್ಳುವಂತೆ ಒಂದು ಹುಲಿಗೂ ‘ಆಚಾರ್ಯ’ ಎಂಬ ಬಿರುದಿದೆ. ಅದರ ಹೆಸರು ಬೃಹಲ್ಲಾಂಗೂಲ-ಎಂದರೆ ‘ದೊಡ್ಡ ಬಾಲವಿರುವುದು’ ಎಂದು ಅರ್ಥ. ಬಾಲವು ಅಂಥ ಮೃಗಗಳಿಗೆ ಐದನೆಯ ಕೈ ಇದ್ದಹಾಗೆ.-ಅವುಗಳಿಂದ ಸಭಿಕ ವ್ಯಾಘ್ರಗಳು ಚಪ್ಪಾಳೆಯಂತೆ ಚಟಪಟ ಸದ್ದು ಮಾಡುತ್ತವೆ.</p>
<p> ಸಭೆ ನಡೆಯುವುದು ಬಂಗಾಳದ ‘ಸುಂದರ ವನ’ದಲ್ಲಿ. ಅಂದು ‘ವ್ಯಾಘ್ರಸಮಾಜ’ದ ಆಶ್ರಯದಲ್ಲಿ, ‘ಮನುಷ್ಯ ಚರಿತ್ರ ಮತ್ತು ಅವನ ನಡತೆ’ ಎಂಬ ವಿಷಯವನ್ನು ಕುರಿತು ಬೃಹಲ್ಲಾಂಗೂಲ ಪಂಡಿತನ ಭಾಷಣ. ಅದಕ್ಕೆ ಈ ವಿಷಯ ಕುರಿತು ಭಾಷಣ ಮಾಡಲು ಇದ್ದ ಅಧಿಕಾರವೆಂದರೆ, ಅದು ಸ್ವಲ್ಪಕಾಲ ಒಂದು ಬೋನಿ ನಲ್ಲಿದ್ದು ಬಂದದ್ದು; ಅಮಿತೋದರನೆಂಬ ವೃದ್ಧವ್ಯಾಘ್ರವು ಸಭಾಧ್ಯಕ್ಷ.</p>
<p> ಇದು ಉಪನ್ಯಾಸದ ಸಾರಾಂಶ:-</p>
<p> ‘ಮನುಷ್ಯ ಎಂಬುದೊಂದು ದ್ವಿಪಾದಿಜಂತು; ಅವನನ್ನು ಕೊಲ್ಲುವುದು ಸುಲಭ; ಅವನು ಜಿಂಕೆಯಂತೆ ಓಡಲಾರ, ಕೋಣದಂತೆ ರಕ್ಷಿಸಿಕೊಳ್ಳಲಾರ, ಹಕ್ಕಿಯಂತೆ ಹಾರಲಾರ. ಆದ್ದರಿಂದ ದೇವರುಅವನನ್ನು ಹುಲಿಗಳ ಸೇವೆಗಾಗಿಯೇ ಸೃಷ್ಟಿಸಿದ್ದಾನೆಂದು ಹೇಳಬಹುದು. ಮನುಷ್ಯನ ಮಾಂಸವು ತುಂಬ ರುಚಿಯಾದ್ದರಿಂದ ನಾವು ಅವನನ್ನು ಪ್ರೀತಿಸುತ್ತೇವೆ.-(ಹೀಗೆಂದು, ತಾನು ಬೋನಿನಲ್ಲಿ ಸಿಕ್ಕಿಬಿದ್ದಾಗ ಜನ ಅದನ್ನು ನೋಡಿ ಸಂತೋಷ ಪಟ್ಟು ಅದಕ್ಕೆ ಆಹಾರ ಹಾಕುತ್ತಿದ್ದದ್ದನ್ನೆಲ್ಲಾ ತನ್ನ ಪೂಜೆ ಎನ್ನುತ್ತದೆ. ಒಂದು ದಿನ ಪಾಲಕನು ಬೋನಿನ ಬಾಗಿಲನ್ನು ತೆಗೆದಿರಲು ಅದು ಅವನನ್ನು ತಿಂದು ಸುಂದರವನಕ್ಕೆ ಹಿಂತಿರುಗಿ ಬರುತ್ತದೆ.) ಮನುಷ್ಯ ಸಣ್ಣ ಪ್ರಾಣಿಯಾದರೂ ಪರ್ವತದಂಥ ಮನೆಗಳಲ್ಲಿ ವಾಸಿಸುತ್ತಾನೆ; ಅದು ಅವನೇ ಕಟ್ಟಿಕೊಂಡದ್ದೆನ್ನುವುದಕ್ಕೆ ಪ್ರಮಾಣವಿಲ್ಲ.</p>
<p> ಮನುಷ್ಯನು ಹಣ್ಣು ಮಾಂಸ ಸಣ್ಣಗಿಡ-ಎಲ್ಲಾತಿನ್ನುತ್ತಾನೆ; ಹುಲ್ಲುತಿನ್ನುತ್ತಾನೋ ಇಲ್ಲವೋ ತಿಳಿಯದು; ಉದ್ಯಾನದಲ್ಲಿ ಅದನ್ನು ಬೆಳೆಸುವುದನ್ನು ನೋಡಿದರೆ ಹುಲ್ಲು ತಿನ್ನುತ್ತಾನೆಂದೇ ತೊರುತ್ತದೆ. ಹಸುವಿನ ಹಾಲು ಕುಡಿಯುತ್ತಾನೆ-ಇದರಿಂದ ಅವನು ಎಂದೋ ಕರುವಾಗಿದ್ದಿರಬೇಕೆಂದು ಪೂರ್ವಸೂರಿಗಳು ಊಹಿಸುತ್ತಾರೆ. ಹಸು ಕುರಿ ಇರಲಿ, ಆನೆ ಕುದುರೆ ಒಂಟೆ ಕತ್ತೆ ನಾಯಿ ಬೆಕ್ಕು ಹಕ್ಕಿ ಪಕ್ಷಿ ಎಲ್ಲವನ್ನೂ ಅವನು ಸಾಕುತ್ತಾನೆ. ಆದ್ದರಿಂದ ಅವನನ್ನು ‘ಸಕಲ ಪಶು ಭೃತ್ಯ’ ಎನ್ನಬಹುದು. . .’</p>
<p> ಆಗ ದೂರದಲ್ಲಿ ಒಂದು ಜಿಂಕೆಮರಿ ಕಾಣಲು ಸಭಾಧ್ಯಕ್ಷನಾಗಿದ್ದ ಹುಲಿ ಕುರ್ಚಿಯಿಂದ ನೆಗೆದು ಓಡಿ ಹೋಯಿತು. ಎಲ್ಲ ಸಭಿಕರೂ ‘ವಿಷಯ ಕರ್ಮ’ಕ್ಕಾಗಿ ಓಡಿದರು. ವಿಷಯ ಕರ್ಮದಲ್ಲಿ ಕಳ್ಳತನ, ದರೋಡೆ, ಭಿಕ್ಷೆ, ವೀರವೃತ್ತಿ ಮುಂತಾದ ಹಲವು ಬಗೆಗಳಿವೆ. ಅಂದಿನ ಸಭೆ ಹಠಾತ್ತಾಗಿ ಮುಗಿಯಿತು. ಮರುದಿನ ಭಾಷಣ ಮುಂದುವರೆಯಿತು:-</p>
<p> ‘ಮನುಷ್ಯರ ಮದುವೆ ವಿಚಿತ್ರವಾದದ್ದು; ಅದುನಿತ್ಯ, ನೈಮಿತ್ತಿಕ ಎಂದು ಎರಡುವಿಧ. ನಮ್ಮಲ್ಲಿರುವುದು ನೈಮಿತ್ತಿಕ; ಮನುಷ್ಯನ ನಿತ್ಯವಾದ ಮದುವೆಯನ್ನು ಪುರೋಹಿತನು¹ ಮಾಡಿಸುತ್ತಾನೆ; ನೈಮಿತ್ತಿಕವಾದದ್ದನ್ನು ಅವರವರೇ ಗೋಪ್ಯವಾಗಿ ಮಾಡಿಕೊಳ್ಳುತ್ತಾರೆ; ಅದು ಬಹಿರಂಗವಾದರೆ ಇತರರು ಅವನನ್ನು ದಂಡಿಸುತ್ತಾರೆ; ಇದಕ್ಕೆ ಪುರೋಹಿತರೇ ಕಾರಣವಿರಬೇಕು; ಏಕೆಂದರೆ, ಇದರಿಂದ ಅವರಿಗೆ ಬರುವ ಅಕ್ಕಿ ಬಾಳೆಹಣ್ಣು ತಪ್ಪಿ ಹೋಗುತ್ತದೆ. ಕಾಲಕ್ರಮದಲ್ಲಿ ಮನುಷ್ಯರು ಸಭ್ಯರಾದರೆ, ನಮ್ಮ ಪದ್ಧತಿಯನ್ನೇ ಅನುಸರಿಸುತ್ತಾರೆ. ನೈಮಿತ್ತಿಕ ಮದುವೆಯನ್ನು ಹಣದಮದುವೆ ಎನ್ನಬಹುದು.-ಏಕೆಂದರೆಮನುಷ್ಯನು ಅದರಲ್ಲಿ ಹೆಂಗಸಿಗೆ ಹಣಕೊಡುತ್ತಾನೆ.</p>
<p> ಪ್ರಶ್ನೆ-ಹಣವೆಂದರೇನು?</p>
<p> ಉತ್ತರ-ಅದೊಂದು ದೇವರು; ಅದು ಸಾಕಾರ; ಚಿನ್ನ, ಬೆಳ್ಳಿ, ತಾಮ್ರ ಮುಂತಾದವುಗಳಲ್ಲಿ ಅವುಗಳ ವಿಗ್ರಹವಿದೆ. ಅವುಗಳಲ್ಲಿ ತುಂಬ ಭಕ್ತಿ; ಈ ದೇವತೆಯಿಂದ ಆಗದ ಕೆಲಸವಿಲ್ಲ. ಆದರೆ ಅದೇ ಮನುಷ್ಯ ಜಾತಿಯ ಅನಿಷ್ಟಕ್ಕೆಲ್ಲಾ ಕಾರಣವೆಂದು ತಿಳಿಯುತ್ತದೆ.</p>
<p> ಉಪನ್ಯಾಸ ಮುಗಿದ ಮೇಲೆ ‘ದೀರ್ಘನಖ’ನೆಂಬ ಯುವಕನು ವಂದನಾರ್ಪಣೆ ಮಾಡುತ್ತ ಒರಟಾಗಿ ಮಾತನಾಡುತ್ತಾನೆ. ಸಭಾಧ್ಯಕ್ಷನು ‘ಇದು ನಾಗರಿಕತೆಯಲ್ಲ; ಅದನ್ನೇ ನಯವಾಗಿ ಹೇಳಬೇಕು!’ ಎನ್ನುತ್ತಾನೆ.- ಅವನ ಪ್ರಕಾರ, ಗಂಡಸುಒಬ್ಬ ಹೆಂಗಸನ್ನು ತನ್ನ ಒಡತಿಯಾಗಿ ಮಾಡಿಕೊಳ್ಳುತ್ಥಾನೆ; ಅದೇ ಮದುವೆ; ಅದಕ್ಕೆ ಹಿತನು ಸಾಕ್ಷಿ ಮಾತ್ರ; ಹಣವೆಂಬುದು ಒಂದು ಬಗೆಯ ವಿಷ; ಏಕೆಂದರೆ ಒಬ್ಬ ಮನುಷ್ಯನನ್ನು ತಿಂದಾಗ ಅವನ ಹತ್ತಿರ ಇದ್ದ ಹಣವೂ ತನ್ನ ಹೊಟ್ಟೆಗೆ ಹೋಗಲು, ಮಾರನೆಯ ದಿನವೆಲ್ಲಾ ಹೊಟ್ಟೆ ನೋಯುತ್ತಿತ್ತು.-</p>
<p> ಆಮೇಲೆ ಅಧ್ಯಕ್ಷನು ‘ಮನುಷ್ಯನು ಅಸಭ್ಯಪಶು; ನಾವುಸಭ್ಯರು; ಅವರನ್ನು ನಾಗರಿಕರನ್ನಾಗಿ ಮಾಡು ವುದಕ್ಕಾಗಿಯೇ ಜಗದೀಶ್ವರನು ನಮ್ಮನ್ನು ಈ ಸುಂದರವನದಲ್ಲಿಟ್ಟಿದ್ದಾನೆ.² ಅವರು ಸಭ್ಯರಾದರೆ, ಹುಲಿಗಳಿಗೆ ತಮ್ಮಶರೀರವನ್ನು ದಾನಮಾಡುವುದೇ ಧರ್ಮಎಂದು ತಿಳಿದುಕೊಳ್ಳುತ್ತಾರೆ.’ ಎಂದು ಮುಕ್ತಾಯ ಮಾಡುತ್ತಾನೆ.</p>
<p>_________</p>
<p>1
.
 ಇದಕ್ಕೆ ನಿಘಂಟಿನಲ್ಲಿ ‘ಅಕ್ಕಿ ಬಾಳೆಹಣ್ಣು ಸಂಪಾದಿಸುವವನು’ ಎಂದು ಅರ್ಥವಿದೆಯಂತೆ.</p>
<p>2
. ಪಾದ್ರಿಗಳ ಮಾತನ್ನು ಹೋಲಿಸಿ.</p>
<p> ಇದನ್ನೆಲ್ಲಾ ಕೇಳುತ್ತ ಎಲೆಯ ಸಂದಿಯಲ್ಲಿ ಅವಿತುಕೊಂಡಿದ್ದ ಕೆಲವು ಕೋತಿಗಳು ಹುಲಿಗಳೆಲ್ಲಾ ಹೊರಟು ಹೋದಮೇಲೆ ಹೊರಕ್ಕೆ ಬಂದು ಅವುಗಳ ವ್ಯಾಕರಣವನ್ನು ಖಂಡಿಸುತ್ತವೆ. ‘‘ನಡುನಡುವೆ ಹಲ್ಲು ಕಿರಿಯಲಿಲ್ಲ, ಕೀಚುಪಾಚು ಎನ್ನಲಿಲ್ಲ, ನೆಗೆಯಲಿಲ್ಲ, ಬಾಳೆಹಣ್ಣು ತಿನ್ನಲಿಲ್ಲ-ಇದೇನು ಭಾಷಣ?’’ ಎನ್ನುತ್ತವೆ. ಒಂದು, ‘ಬೃಹಲ್ಲಾಂಗೂಲನು ಹೇಳಿದ್ದು ಯಾವ ಹಿಂದಿನ ಗ್ರಂಥದಲ್ಲೂ ಇಲ್ಲ-ಚರ್ವಿತ ಚರ್ವಣವಲ್ಲದ್ದೆಲ್ಲಾ ತುಂಬ ದೂಷ್ಯ’ ಎನ್ನತ್ತದೆ. ಮತ್ತೊಂದು ‘ನಮ್ಮ ಈ ಖಂಡನೆಯನ್ನೆಲ್ಲಾ ಕೇಳಿ ಬೃಹಲ್ಲಾಂಗೂಲನು ಮನೆಗೆ ಹೋಗಿ ಪ್ರಾಣ ಬಿಟ್ಟುಬಿಡುತ್ತಾನೆ! ಬನ್ನಿ ನಾವು ಬಾಳೆಹಣ್ಣು ತಿನ್ನೋಣ!’ ಎನ್ನುತ್ತದೆ.</p>
<p> ಕಪಿಗಳು ಬೆನ್ನಹಿಂದೆ ಆಡಿಕೊಂಡ ಮಾತನ್ನು ಕೇಳಿ ಹುಲಿ ಸತ್ತುಹೋಗುತ್ತದಂತೆ! ಇದಕ್ಕಿಂತ ಕಟುವಾದ ಖಂಡನಕಾರರ ವಿಡಂಬನ ಬೇಕೇ?</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">೨. ಇಂಗ್ಲಿಷನ ಸ್ತೋತ್ರ</h1>
<p> ಇದು ‘ಮಹಾಭಾರತದಿಂದ ಅನುವಾದಿತ’ ಎಂದು ಹೇಳಲ್ಪಟ್ಟಿದೆ; ಆದರೆ ಅದು ಕಲ್ಪಿತವೆಂಬುದು ಸ್ಪಷ್ಟವಾಗಿದೆ. ಮಹಾಭಾರತದಲ್ಲಿಯೂ ಪುರಾಣಗಳಲ್ಲಿಯೂ ಇಂಥ ದೇವದೇವಿಯರ ಸ್ತೋತ್ರಗಳು ಅಲ್ಲಲ್ಲಿ ಯೇ ಬರುತ್ತವೆ. ಅವುಗಳ ಮಾದರಿಯನ್ನು ಅನುಸರಿಸಿ ಇದು ರಚಿತವಾಗಿದೆ. ವೇದದಲ್ಲಿ ಬರುವ ಇಂದ್ರ ವರುಣ ಮರುತ್ತು ಮುಂತಾದವರ ಸ್ತೋತ್ರಗಳೂ ಪ್ರತಿಪಾದ್ಯ ವಿಷಯದಲ್ಲಿ ಹೀಗೇ ಇರುತ್ತವೆ.</p>
<p> ಇದರಲ್ಲಿ ೨೮ ‘ಶ್ಲೋಕ’ಗಳಿವೆ. (ಆದರೆ ಗದ್ಯ ರೂಪದಲ್ಲಿವೆ.) ಪ್ರತಿಯೊಂದರಲ್ಲಿಯೂ ದೇವತೆಯನ್ನು ಸಂಬೋಧಿಸುವಂತೆ, ಲಕ್ಷಿಸುವಂತೆ, ತ್ರಿಮೂರ್ತಿ, ತ್ರಿಗುಣಾತ್ಮಕ, ಸಚ್ಚಿದಾನಂದ, ಶುಭಂಕರ, ಭಕ್ತವತ್ಸಲ, ಅಂತರ್ಯಾಮಿ, ಮಿಷ್ಟಭಾಷಿ, ಸುಭೋಜಕ (!) ಎಂದು ಮುಂತಾಗಿ ಕರೆಯುತ್ತಾನೆ. ಆದರೆ ಇಂಗ್ಲಿಷಿನಿಗೆ ಅನ್ವಯಿಸುವಂತೆ ಅವುಗಳ ಅರ್ಥವಿವರಣೆ ಮಾತ್ರ ಹಾಸ್ಯಕರವಾಗಿರುತ್ತದೆ; ಇಂಗ್ಲಿಷಿನಲ್ಲಿ ಇವು ವಾಸ್ತವಿಕವಾಗಿ ದ್ದರೂ ಭಾರತೀಯನಲ್ಲಿ ದೈನ್ಯವನ್ನೂ ಅಪಹಾಸ್ಯವನ್ನೂ ಉಂಟುಮಾಡುತ್ತವೆ. ಮುಂದೆ ಒಂದೆರಡು ಮಾದರಿ ಗಳನ್ನು ಮಾತ್ರ ಕೊಟ್ಟಿದೆ:-</p>
<p>ನೀನು ರಾಜಧಾನಿಯಲ್ಲಿದ್ದು ರಾಜ್ಯವಾಳುತ್ತೀಯೆ; ಪೇಟೆಯಲ್ಲಿ ವ್ಯಾಪಾರ ಮಾಡುತ್ತೀಯೆ; ನದಿಯ ತೀರದಲ್ಲಿ ಮೀನು ಹಿಡಿಯುತ್ತೀಯೆ. ಆದ್ದರಿಂದ, ಹೇ ತ್ರಿಮೂರ್ತಿ! ನಾನು ನಿನಗೆ ನಮಸ್ಕರಿಸುತ್ತೇನೆ. (೫)</p>
<p> ನಿನ್ನ ಸತ್ವಗುಣ ನೀನು ಮಾಡಿದ ಗ್ರಂಥದಲ್ಲಿ ಪ್ರಕಾಶಗೊಂಡಿದೆ; ನಿನ್ನ ರಜೋಗುಣ ನೀನು ಮಾಡಿದ ಯುದ್ಧಾದಿಗಳಲ್ಲಿ ಪ್ರಕಾಶಗೊಂಡಿದೆ; ನಿನ್ನ ತಮೋಗುಣ ನೀನು ನಡಸುವ ವೃತ್ತಪತ್ರಿಕೆಗಳಲ್ಲಿ ಪ್ರಕಾಶಗೊಂಡಿದೆ. ಆದ್ದರಿಂದ ಹೇ ತ್ರಿಗುಣಾತ್ಮಕ! ನಾನು ನಿನಗೆ ನಮಸ್ಕರಿಸುತ್ತೇನೆ. (೬)</p>
<p> ನೀನು ಇಂದ್ರ; ಫಿರಂಗಿಯು ನಿನ್ನ ವಜ್ರಾಯುಧ. ನೀನು ಚಂದ್ರ; ಆದಾಯದ ತೆರಿಗೆ ನಿನ್ನ ಕಳಂಕ. ನೀನು ವಾಯು; ನೀನು ರೈಲಿನಲ್ಲಿ ಧಾವಿಸುತ್ತೀಯೆ. ನೀನು ವರುಣ; ಸಮುದ್ರವು ನಿನ್ನ ರಾಜ್ಯ. ಆದ್ದರಿಂದ ಇಂಗ್ಲಿಷ! ನಾನು ನಿನಗೆ ನಮಸ್ಕರಿಸುತ್ತೇನೆ. (೯)</p>
<p> ಎಲೈ ಸೌಮ್ಯ! ನಿನಗೆ ಯಾವುದು ಸಮ್ಮತವೋ ಅದನ್ನು ಮಾಡುತ್ತೇನೆ; ಬೂಟು ಪ್ಯಾಂಟು ಕನ್ನಡಕ ಧರಿಸುತ್ತೇನೆ; ಚಮಚ ಮುಳ್ಳು ಉಪಯೋಗಿಸುತ್ತೇನೆ; ಪ್ರಸನ್ನನಾಗು; ನಾನು ನಿನಗೆ ನಮಸ್ಕರಿಸುತ್ತೇನೆ. (೨೧)</p>
<p> ಎಲೈ ಸರ್ವದ! ನನಗೆ ಧನವನ್ನು ಕೊಡು, ಮಾನವನ್ನು ಕೊಡು, ಯಶಸ್ಸನ್ನು ಕೊಡು-ನನ್ನ ಇಷ್ಟಾರ್ಥಗಳನ್ನು ಪೂರೈಸು! ನನಗೆ ದೊಡ್ಡ ಚಾಕರಿಯನ್ನು ನೀಡು, ರಾಜನನ್ನಾಗಿ ಮಾಡು, ಬಹುದ್ದೂರನನ್ನಾಗಿ ಮಾಡು; ನಾನು ನಿನಗೆ ನಮಸ್ಕರಿಸುತ್ತೇನೆ. (೨೫)</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">೩. ಬಾಬು</h1>
<p> ಇಂಗ್ಲಿಷನ ಸ್ತೋತ್ರವು ಇತಿಹಾಸದಿಂದ ತೆಗೆದುಕೊಂಡದ್ದಾದರೆ, ಬಾಬು ವರ್ಣನೆಯು ಪುರಾಣದಿಂದ ತೆಗೆದುಕೊಂಡದ್ದು; ಪುರಾಣಗಳೆಲ್ಲಾ ವೈಶಂಪಾಯನನು ಜನಮೇಜಯನಿಗೆ ಹೇಳಿದವಷ್ಟೆ; ಇದೂ ಹಾಗೆ ವೈಶಂಪಾಯನನು (ಭವಿಷ್ಯ ಪರಾಣದಲ್ಲಿ?) ಹೇಳಿದ್ದೆಂದು ಕಲ್ಪಿತವಾಗಿದೆ.-</p>
<p> ಇದು ಮುಖ್ಯವಾಗಿ, ಇಂಗ್ಲಿಷ್​ ವಿದ್ಯಾಭ್ಯಾಸ ಮಾಡಿ, ಇಂಗ್ಲಿಷ್​ ಜನರನ್ನು ಅನುಕರಿಸಿ, ತನ್ನ ಜನ ತನ್ನ ಮಾತು ತನ್ನ ಆಚಾರ ವಿಚಾರಗಳನ್ನು ತಿರಸ್ಕಾರದಿಂದ ಕಾಣುವ ಬಂಗಾಳಿಯ ವರ್ಣನೆಯಾಗಿದೆ; ಉದಾಹರಣೆ ರೂಪವಾಗಿ ಮುಂದೆ ಕೆಲವು ವಾಕ್ಯಗಳನ್ನು ಕನ್ನಡಿಸಿ ಕೊಟ್ಟಿದೆ:-</p>
<p>ಬಾಬುವು ವಿಚಿತ್ರ ಬುದ್ಧಿ, ಆಹಾರ ನಿದ್ರಾಕುಶಲಿ, ಉಪನೇತ್ರಾಲಂಕೃತ, ಉದಾರ ಚರಿತ್ರ, ಬಹುಭಾಷಿ, ತಿಂಡಿಪ್ರಿಯ. ಚಿತ್ರ ವಸನಾವೃತ, ವೇತ್ರಹಸ್ತ, ರಂಜಿತ ಕುಂತಲ. . .ಮಾತಿನಲ್ಲಿ ಅಜೇಯ, ಪರಭಾಷಾ ಪಾರದರ್ಶಿ, ಮಾತೃಭಾಷಾ ವಿರೋಧಿ. . .ಅವನ ಕಾಲು, ಮೂಳೆ ಮಾಂಸಗಳಿಲ್ಲದೆ ಕಟ್ಟಿಗೆಯಂತಿದ್ದರೂ ಅವನು ಪಲಾಯನದಲ್ಲಿ ಗಟ್ಟಿಗ; ಕೈಯಲ್ಲಿ ಬಲವಿಲ್ಲದಿದ್ದರೂ ಲೇಖನಿಯನ್ನೂ ಬೆತ್ತವನ್ನೂ ಹಿಡಿಯುವುದರಲ್ಲಿ ಸಮರ್ಥ. . .</p>
<p> ಬಾಬುವು ಎರಡನೆಯ ಅಗಸ್ತ್ಯನಂತೆ (ಮದ್ಯದ) ಸಮುದ್ರವನ್ನು ಶೋಷಿಸುತ್ತಾನೆ; ಗಾಜಿನಲೋಟವೇ ಅವನ ಆಪೋಶನ ಪಾತ್ರ; ಅಗ್ನಿಯುಅವನ ಆಜ್ಞಾಧಾರಕನಾಗಿ, ತಂಬಾಕು, ಚುಟ್ಟಾ ಎಂಬ ಎರಡುಹೊಸ ಖಾಂಡವಗಳಲ್ಲಿ ಆಶ್ರಯ</p>
<p>ಪಡೆದು ಹಗಲೂ ರಾತ್ರಿಯೂ ಅವನ ಬಾಯಲ್ಲಿ ಇರುತ್ತಾನೆ.</p>
<p>ಅವನು ಕಾವ್ಯರಸಾದಿಗಳಿಂದ ವಂಚಿತ; . . . ವೇಶ್ಯೆಯರ ಕಿರಿಚಾಟವೇ ಸಂಗೀತವೆಂಬುದು ಅವನ ವಿವೇಚನೆ. . . .ವಿಷ್ಣುವಿನಂತೆ ಅವನು ಅನಂತ ಶಯ್ಯಾ ಶಾಯಿ; ಹತ್ತು ಅವತಾರಗಳುಳ್ಳವನು; ಒಂದೊಂದು ಅವತಾರದಲ್ಲಿಯೂ ಅವನ ಸಂಹಾರ ಕಾರ್ಯ ನಡೆಯುವುದು. .’</p>
<p> ಅವನ ಮಾತು ಮನಸ್ಸಿನಲ್ಲಿ ಒಂದು, ಬಾಯಲ್ಲಿ ಹತ್ತು, ಬರವಣಿಗೆಯಲ್ಲಿ ನೂರು, ಜಗಳದಲ್ಲಿ ಸಾವಿರವಾಗುತ್ತದೆ; (ಭಾರತ ವೀರರ ಬಾಣಗಳ ಹಾಗೆ!) ಅವನ ಬಲ ಕೈಯಲ್ಲಿ ಒಂದು, ಬಾಯಲ್ಲಿ ಹತ್ತು, ಬೆನ್ನಲ್ಲಿ ನೂರು, ಕಾರ್ಯಕಾಲದಲ್ಲಿ ಅದೃಶ್ಯ. ಅವನು ಪಾದ್ರಿಗಳ ಹತ್ತಿರ ಕ್ರೈಸ್ತ, ಕೇಶವಚಂದ್ರಸೇನನ ಹತ್ತಿರ ಬ್ರಾಹ್ಮ, ತಂದೆಯ ಹತ್ತಿರ ಹಿಂದೂ, ಭಿಕ್ಷುಕ ಬ್ರಾಹ್ಮಣನ ಹತ್ತಿರ ನಾಸ್ತಿಕ. . . .ಅವನಿಗೆ ಸ್ನಾನ ಮಾಡುವಾಗ ಎಣ್ಣೆ ಕಂಡರಾಗದು, ಊಟ ಮಾಡುವಾಗ ತನ್ನ ಬೆರಳುಗಳನ್ನು ಕಂಡರಾಗದು, ಮಾತನಾಡುವಾಗ ಮಾತೃಭಾಷೆಯನ್ನು ಕಂಡರಾಗದು. ಅವನು ‘ಎಲೆಯಡಿಕೆ ಅಗಿಯುತ್ತ, ದಿಂಬಿನ ಮೇಲೆ ಒರಗಿರುತ್ತ ಬೆರಕೆ ಮಾತನಾಡುತ್ತ, ತಂಬಾಕು ಸೇವಿಸುತ್ತ ಭರತಖಂಡವನ್ನು ಪುನರುದ್ಧಾರ ಮಾಡುತ್ತೇನೆ’ ಎಂದು ಕೊಳ್ಳುತ್ತಾನೆ. . .</p>
<p> ಜಯಮೇಜಯನಿಗೆ ಸಾಕಾಗಿ ‘ಮುನಿಪುಂಗವ, ಮತ್ತೇನನ್ನಾದರೂ ಹೇಳು!’ ಎನ್ನುತ್ತಾನೆ.</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">೪. ಗರ್ದಭ</h1>
<p> ಇದು ಇಂಗ್ಲಿಷನ ಸ್ತೋತ್ರದಂತಿರುವ ಒಂದು ‘ಸ್ತೋತ್ರ.’ ಇದರಲ್ಲಿರುವುದು ದಡ್ಡರ ಮತ್ತು ಮಡ್ಡಿಗಳ ವಿಡಂಬನ. ಗ್ರಂಥಕರ್ತನು ‘ನವಜಲಕಣ ನಿಷೇಕ ಸುರಭಿ’ಯಾದ ಗರಿಕೆ ಹುಲ್ಲನ್ನು ತಂದು ಕತ್ತೆಯ ‘ಸುಂದರ ವದನ ಮಂಡಲ’ದ ಮುಂದೆ ಹಿಡಿದು, ಅದನ್ನು ‘ಮುಕ್ತನಿಂದಿತ ದಂತ’ಗಳಿಂದ ತಿಂದು ತನ್ನನ್ನು ಅನುಗ್ರಹಿಸ ಬೇಕೆಂದು ಬೇಡಿಕೊಳ್ಳುತ್ತಾನೆ. ಅದನ್ನು ಮಹಾಭಾಗ, ಬೃಹನ್ಮುಂಡ, ರಜಕ ಗೃಹಭೂಷಣ, ಪ್ರಕಾಂಡೋದರ³ ಲೋಮಶ ಎಂದು ಮುಂತಾಗಿ ಸಂಭೋಧಿಸುತ್ತಾನೆ.</p>
<p> ಅದನ್ನು ಪೂಜಿಸುವ ಅಭಿಲಾಷೆ ಏಕೆ ಬಂದಿತೆಂದರೆ, ಅದು ವಿಶ್ವವ್ಯಾಪಿ! ಎಲ್ಲಿ ನೋಡಿದರೂ ಅದೇಯೇ! ಎಲ್ಲರೂ ಅದನ್ನು ಪೂಜಿಸುವವರೇ! ವಿಚಾರಾಸನದಲ್ಲಿಕುಳಿತು ತನ್ನ ಮಹಾಕರ್ಣಗಳನ್ನು ಆಡಿಸು ತ್ತಿರಲು, ಅವುಗಳ ಅಗಾಧಗಹ್ವರದಲ್ಲಿ ವಕೀಲಕವಿಗಳು ನಾನಾವಿಧವಾದ ಕಾವ್ಯರಸವನ್ನು ಸುರಿಯುತ್ತಾರೆ. ಆಗ ಅದು ಶ್ರವಣ ತೃಪ್ತಿಯಿಂದ ನಿದ್ರೆ ಹೋಗುತ್ತದೆ. . .ರಾಮನ ಸರ್ವಸ್ವವನ್ನು ಶ್ಯಾಮನ ಪಾಲು ಮಾಡುತ್ತದೆ.</p>
<p> ಅದು ಬಾಲವನ್ನು ಮುಚ್ಚಿಕೊಂಡು, ಕಾಷ್ಠಾಸನದಲ್ಲಿ ಕುಳಿತು, ಬಂಗಾಳಿ ಬಾಲಕರಿಗೆ ಗರ್ದಭಲೋಕ ಪ್ರಾಪ್ತಿಯಾಗುವ ದಾರಿಯನ್ನು ಹೇಳಿಕೊಡುತ್ತದೆ. . .</p>
<p> ಅದೇ ಗಾಯಕ. ಷಡ್ಜ, ಋಷಭ, ಗಾಂಧಾರ ಮುಂತಾದ ಎಲ್ಲಾ ಸ್ವರಗಳೂ ಅದರ ಕಂಠದಲ್ಲಿವೆ; ಮಿಕ್ಕವರು ಎಷ್ಟೋ ಕಾಲ ಕಷ್ಟಪಟ್ಟು-ಗಡ್ಡ ಮೀಸೆ ಬೆಳಸಿ-ಆ ಸ್ವರ ಸಂಪತ್ತನ್ನು ಪಡೆಯುತ್ತಾರೆ.</p>
<p> ಅದು ನಾನಾದೇಶದಲ್ಲಿ ನಾನಾರೂಪದಲ್ಲಿ ದೇಶವನ್ನು ಬೆಳಗುತ್ತದೆ. ಹಿಂದೆ ದಶರಥನಾಗಿ, ಯುಧಿಷ್ಠಿರ ನಾಗಿ, ವೃದ್ಧ ಸೇನರಾಜನಾಗಿ ಅವತರಿಸಿತ್ತು. ಇಂದು ಬಂಗಾಳದಲ್ಲಿ ಸಮಾಲೋಚಕನಾಗಿ ಅವತರಿಸಿದೆ.</p>
<p> ಅದು, ಮಳೆಯಲ್ಲಿ ನೆನೆದು ಮುಖದಿಂದ ನೀರು ಇಳಿಯುತ್ತಿರಲು, ಕಿವಿಯನ್ನು ಎತ್ತಿ, ತಲೆ ತಗ್ಗಿಸಿ, ಕಣ್ಣುಮುಚ್ಚಿ, ಮರದ ಕೆಳಗೆ ನಿಂತುಕೊಂಡಿದ್ದರೆ, ಎಷ್ಟು ಸುಂದರವಾಗಿರುತ್ತದೆ!</p>
<p> ಅದು ಶಾಂತ-ಏಕೆಂದರೆ ಅದಕ್ಕೆ ದೇವರು ತೇಜಸ್ಸನ್ನು ಕೊಡಲಿಲ್ಲ; ಧೀರ-ಏಕೆಂದರೆ ವೇಗವನ್ನು ಕೊಡಲಿಲ್ಲ; ವಿದ್ವಾಂಸ-ಏಕೆಂದರೆ ಬುದ್ಧಿಯನ್ನು ಕೊಡಲಿಲ್ಲ; ಪರೋಪಕಾರಿ-ಏಕೆಂದರೆ, ಮೂಟೆಯನ್ನು ಹೊರದೆ ಹೊಟ್ಟೆ ತುಂಬುವುದಿಲ್ಲ. . .</p>
<p>_________</p>
<p>3
.
 ಲಂಬೋದರ-ಎಂಬಂತೆ!</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">೫. ದಾಂಪತ್ಯ ದಂಡನ ವಿಧಿ</h1>
<p class="text-center">(
The matrimonial Penal Code
)</p>
<p> ಇದು ಒಂದು ಮಸೂದೆಯ ರೂಪದಲ್ಲಿದೆ; ಇದರಲ್ಲಿ ಎಂಟು ‘ಅಧ್ಯಾಯ’ಗಳೂ, ‘ಪೀಠಿಕೆ’ಗಳೂ, ‘ಲಕ್ಷಣ’ಗಳೂ, ‘ವಿವರಣೆ’ಗಳೂ, ‘ಉದಾಹರಣೆ’ಗಳೂ, ಎಲ್ಲಾ ಸಮಗ್ರವಾಗಿವೆ. ನ್ಯಾಯಭಾಷೆ ಇಂಗ್ಲಿಷಿನಲ್ಲಿ ಅಚ್ಚುಕಟ್ಟಾಗಿ ಬರುವುದರಿಂದ, ಮೂಲವನ್ನು ಇಂಗ್ಲಿಷಿನಲ್ಲಿ ಬರೆದು ಅದನ್ನು ಬಂಗಾಳಿಯಲ್ಲಿ ತರ್ಜುಮೆ ಮಾಡಿದ್ದಾನೆ. ಕೆಲವು ಕಡೆ ‘ತರ್ಜುಮೆ ಅಸಾಧ್ಯ’ ಎಂದು ಕೈಬಿಟ್ಟಿದ್ದಾನೆ.</p>
<p> ಇದನ್ನು ‘‘ಸ್ತ್ರೀ ಸ್ವತ್ವರಕ್ಷಿಣೀ ಸಭೆ’’ಯ ಸಂಸ್ಥಾಪಿಕೆಯೂ ಸಂಪಾದಿಕೆಯೂ ಆದ ಶ್ರೀಮತೀ ‘ಅನೃತ ಸುಂದರೀ ದಾಸಿ’ಯು ಭಾರತ ಸರ್ಕಾರಕ್ಕೆ ಆವೇದನ ಪತ್ರಿಕೆಯೊಡನೆ ಕಳುಹಿಸಿರುವುದಾಗಿಯೂ ಪ್ರಚಾರಾರ್ಥ ವಾಗಿ ‘ವಂಗದರ್ಶನ’ದಲ್ಲಿ ಪ್ರಕಟನೆ ಮಾಡಿಸಿರುವುದಾಗಿಯೂ ಆಕೆಯ ಮುನ್ನುಡಿ ತಿಳಿಸಿದೆ. ಆಕೆ ‘ಅನೇಕ ಬಾಬುಗಳಿಗೆ ಬಂಗಾಳೀ ಅರ್ಥವಾಗುವುದಿಲ್ಲ; ಕಾಯಿದೆಯನ್ನು ಬಂಗಾಳಿಯಲ್ಲಿ ಬರೆದರೆ ಚೆನ್ನಾಗಿರುವುದೂ ಇಲ್ಲ; ಆದ್ದರಿಂದ ಎರಡು ಭಾಷೆಗಳಲ್ಲಿಯೂ ಬರೆದಿದೆ; ಈ ಕಾಯಿದೆಯಲ್ಲಿ ಹೊಸದೇನೂ ಇಲ್ಲ, ಇದುವರೆಗೆ ಲಿಖಾವಟ್ಟಿನಲ್ಲಿ ಇಲ್ಲದ್ದಕ್ಕೆ ಈಗ ಲೇಖನ ರೂಪವನ್ನು ಕೊಟ್ಟಿದೆ’ ಎಂದು ತಿಳಿಸುತ್ತಾಳೆ. ‘ಅನೃತಸುಂದರೀ’ ಎಂಬ ಹೆಸರೇ ಅದು ಕಲ್ಪಿತ ಎಂದು ಹೇಳುತ್ತದೆ. ಇದು ಹೆಂಗಸರಿಗೆ ಸ್ವಾತಂತ್ರ್ಯ ಉಚ್ಚ ಸ್ಥಾನಮಾನಗೌರವ ಗಳನ್ನು ಸಂಪಾದಿಸಿ ಕೊಡಬೇಕೆಂದು ಆಗ ನಡೆಯುತ್ತಿದ್ದ ಪ್ರಯತ್ನಗಳ ವಿಡಂಬನೆ. ಮುಂದೆ ಅದರಿಂದ ಕೆಲವು ವಾಕ್ಯಗಳನ್ನು ಕನ್ನಡಿಸಿ ಕೊಟ್ಟಿದೆ:-</p>
<p class="text-center">ಅಧ್ಯಾಯ 
I</p>
<p class="text-center">ಅನುಕ್ರಮಣಿಕೆ</p>
<p> ಮೊಂಡರಾದ ಗಂಡರನ್ನೂ, ಹೆಂಗಸರ ಸರ್ವಾಧಿಕಾರವನ್ನು ಶಂಕಿಸುವ ಇತರರನ್ನೂ, ಹೆದರಿಕೆಯಲ್ಲಿ ಇಟ್ಟಿರಲು ಒಂದು ವಿಶೇಷ ದಾಂಪತ್ಯ ದಂಡನ ವಿಧಿಯು ಆವಶ್ಯಕವಾಗಿರುವುದರಿಂದ, ಮುಂದೆ ಹೇಳುವಂತೆ ವಿಧಾಯಕ ಮಾಡಲಾಗಿದೆ:-</p>
<p class="li">೧.  ಇದಕ್ಕೆ ‘‘ದಾಂಪತ್ಯ ದಂಡನ ವಿಧಿ’’ ಎಂದು ಹೆಸರು.</p>
<p class="text-center">ಅಧ್ಯಾಯ 
II</p>
<p class="text-center">ಲಕ್ಷಣಗಳು</p>
<p class="li">೨.  ಗಂಡನೆಂದರೆ ಹೆಂಗಸಿನ ಸಂಪೂರ್ಣ ಸ್ವಾಧೀನಾನುಭವದಲ್ಲಿರುವ ಚಲ ಮತ್ತು ಚರ ಸ್ವತ್ತು.</p>
<p class="text-center">ಉದಾಹರಣೆಗಳು</p>
<p class="li">(a)  ಟ್ರಂಕು, ಸಂದೂಕ, ಗಂಡನಲ್ಲ; ಏಕೆಂದರೆ ಅದು ಚರಸ್ವತ್ತಾದರೂ, ಚಲಿಸುವುದಿಲ್ಲ.</p>
<p class="li">(b)  ದನ ಗಂಡನಲ್ಲ; ಏಕೆಂದರೆ ಅದು ಚಲಿಸುವುದಾದರೂ ಅದು ಹೆಂಗಸಿನ ಪೂರ್ತಿ ಸ್ವಾಧೀನದಲ್ಲಿರುವುದಿಲ್ಲ; ಏಕೆಂದರೆ ಕೆಲವು ವೇಳೆ ಅದು ಸ್ವೇಚ್ಛೆಯಂತೆ ನಡೆಯುವ ಸಾಮರ್ಥ್ಯ ಪಡೆದಿರುತ್ತದೆ.</p>
<p class="li">(c)  ತನ್ನ ಇಚ್ಛೆಯೆಂಬುದನ್ನು ಪಡೆದಿಲ್ಲದೆ, ವಿವಾಹಿತ ಸ್ಥಿತಿಯಲ್ಲಿರುವ ಗಂಡಸೇ ಗಂಡ.</p>
<p style="text-indent:36.0pt">
೪. ಮದುವೆಯೆಂದರೆ ಪೂರ್ವಜನ್ಮದಲ್ಲಿ ತಾನು ಮಾಢಿದ್ದ ಪಾಪಕ್ಕಾಗಿ ಗಂಡಸು ಮಾಡಿಕೊಳ್ಳುವ ಪ್ರಾಯಶ್ಚಿತ್ತ ವಿಶೇಷ.</p>
<p class="text-center">ಅಧ್ಯಾಯ 
III</p>
<p class="text-center">ಶಿಕ್ಷೆಗಳು</p>
<p> ೫. ಸಜಾ-ಮಲಗುವ ಕೋಣೆಯಲ್ಲಿ ಅಥವಾ ಮನೆಯೊಳಗೆ; ಇದು ಸಾದಾ ಮತ್ತು ಕಠಿಣ; ಕಠಿಣದಲ್ಲಿ ಕರ್ಕಶವಾದ ಮಾತೂ ಇರುತ್ತದೆ.</p>
<p>ದೇಶಾಂತರ್ಅ- ಎಂದರೆ ಬೇರೆ ಕೋಣೆಗೆ ವರ್ಗ.</p>
<p>ಕಾಯಕಶಿಕೆ್ಷ- ಹೆಂಡತಿಯ ಚಾಕರಿ.</p>
<p>ಜುಲ್ಮಾನೆ- ಸ್ವಂತ ಖರ್ಚಿಗೆ ಕೊಡುವ ಹಣವನ್ನು ನಿಲ್ಲಿಸುವುದು.</p>
<p>ಪ್ರಾಣದಂಡನ್ೆ- ಹೆಂಡತಿ ತವರಮನೆಗೆ ಓಡಿಹೋಗುವುದು. ಸಣ್ಣಸಣ್ಣ ತಪ್ಪುಗಳಿಗೆ-ಮಾತುಬಿಡು ವುದು, ಮುಖಗಂಟುಹಾಕಿಕೊಳ್ಳುವುದು, ಅಳುವುದು, ಬೈಯುವುದು ಇವು ಶಿಕ್ಷೆಗಳು.</p>
<p class="text-center">ಅಧ್ಯಾಯ 
IV</p>
<p> ೮. ಹೆಂಡತಿ ಮಾಡಿದ್ದು ಯಾವುದೂ ಅಪರಾಧವಲ್ಲ.</p>
<p> ೯. ಹೆಂಡತಿಯ ಆಜ್ಞೆಯನ್ನನುಸರಿಸಿ ಗಂಡ ಮಾಡಿದ್ದು ಯಾವುದೂ ಅಪರಾಧವಲ್ಲ. . . .</p>
<p class="text-center">ಅಧ್ಯಾಯ 
VII</p>
<p> ೧೯. ಸೇನೆ, ನೌಕೆ, ಎಂದರೆ ಈ ಪ್ರಕರಣದಲ್ಲಿ ಗಂಡುಮಕ್ಕಳು, ಹೆಣ್ಣುಮಕ್ಕಳು, ಸೊಸೆಯರು.</p>
<p class="text-center">ಅಧ್ಯಾಯ 
VIII</p>
<p> ೨೧. ಇಬ್ಬರು ಅಥವಾ ಮೂವರು ಗಂಡಂದಿರು ಒಟ್ಟುಗೂಡುವುದು ಅಕ್ರಮ ಸಭೆಯಾಗುತ್ತದೆ.</p>
<p> ೨೬. ಹೆಂಡತಿಯೊಡನೆ ಗಟ್ಟಿಯಾಗಿ ಮಾತನಾಡಿದರೆ ಸಾಂಸಾರಿಕ ದೊಂಬಿಯಾಗುತ್ತದೆ.</p>
<p> ೨೭. ಇಂಥ ದೊಂಬಿ ನಡಸಿದ ಅಪರಾಧಕ್ಕೆ ಮಾತು ಬಿಡುವುದು, ಬೈಯುವುದು, ಅಳುವುದು, ಗೋಳಾಡುವುದು ಮುಂತಾದ ಶಿಕ್ಷೆಗಳು ವಿಧಾಯಕವಾಗಿವೆ.</p>
<p class="text-center">೬. ವಸಂತ ಮತ್ತು ವಿರಹ</p>
<p> ಇದು ಕವಿಸಮಯಾನುಸಾರಿಯಾದ, ಚರ್ವಿತ ಚರ್ವಣವಾದ, ಪ್ರಾಚೀನ ವರ್ಣನೆಯ ವಿಡಂಬನೆ. ಇದರಲ್ಲಿ ರಾಮಿ, ವಾಮಿ, ಶ್ಯಾಮಿ ಎಂಬ ಮೂವರು ಯುವತಿಯರು ಸಂವಾದ ನಡಸುತ್ತಾರೆ. ರಾಮಿ ಕಾವ್ಯ ವನ್ನು ಓದಿದವಳು, ಕವಿಸಮಯವನ್ನು ಅರಿತವಳು; ಅವಳು ವಿರಹಿಣಿಯರ ಹಿಂದೆ ವಸಂತವನ್ನು ವರ್ಣಿಸು ತ್ತಿದ್ದ ರೀತಿಯಲ್ಲಿ ವರ್ಣನೆಯನ್ನು ಆರಂಭಿಸುತ್ತಾಳೆ; ಸ್ಕೂಲಿನಲ್ಲಿ ಓದಿದ ಹುಡುಗಿಯರಾಗಿ ಕೊಟ್ಟಣ ಕುಟ್ಟುವುದೇ, ಎಂದು ವಾಮಿಯೂ ಕಾವ್ಯ ಸಮಾಲೋಚನೆಯಲ್ಲಿ ಸೇರುತ್ತಾಳೆ.-</p>
<p>ರಾಮಿ- ವಸಂತ ಬಂದ! ಋತುರಾಜ ಬಂದ</p>
<p> ಮಾವಿನ ಮರದೊಳು ಮೊಗ್ಗುಗಳೊಡೆದಿವೆ.</p>
<p>ವಾಮಿ-ಎಲ್ಲಾ ಮರದೊಳು ಉಗಿನಿಯ ಹಂಬು.</p>
<p>ರಾಮಿ-ಮಲಯದ ಗಾಳಿಯು ಬೀಸುತಲಿಹುದು.</p>
<p>ವಾಮಿ-ಅದರ ಧೂಳಿಯು ಬಾಯಿಯ ತುಂಬ.</p>
<p>ರಾಮಿ-ಇದೇನೇ ಇದು! ಥು!-</p>
<p> ಹೂವಿನ ಮೇಲಣ ಭ್ರಮರವು ಗುಞô್​ ಗುಞô್​.</p>
<p>ವಾಮಿ-ಅನ್ನದ ಮೇಲಣ ನೊಣಗಳು ಜೊಞô್​ ಜೊಞô್​.</p>
<p> ರಾಮಿಗೆ ಈ ವರ್ಣನೆ ಬೇಸರವಾಗಿ ಶ್ಯಾಮಿಯನ್ನು ಕರೆಯುತ್ತಾಳೆ. ಅವಳು ‘ನಾನು ಓದಿದವಳಲ್ಲ; ಹೇಳಿಕೊಡಬೇಕು!’ ಎಂದು ಸೇರಿಕೊಳ್ಳುತ್ತಾಳೆ. ಅವಳಿಗೆ ‘ಚೂತಲತೆ’ಯೆಂದರೆ ಅರ್ಥವಾಗುವುದಿಲ್ಲ; ‘ಮಾವಿನ ಕೊಂಬೆಯನ್ನು ನೋಡಿದ್ದೇನೆ-ಬಳ್ಳಿಯನ್ನು ಕಾಣೆ’ ಎನ್ನುತ್ತಾಳೆ. ‘ಭ್ರಮರಗಳು ಮಧುಲೋಭದಿಂದ ಹೇಗೆ ಉನ್ಮತ್ತ’ವಾದುವು, ಅವುಗಳ ಝೇಂಕಾರವನ್ನು ಕೇಳಿ ವಿರಹಿಣಿಗಳ ಪ್ರಾಣಗಳು ಹೇಗೆಹೋಗುತ್ತವೆ ಎಂಬುದೂ ಅವಳಿಗೆ ಅರ್ಥವಾಗುವುದಿಲ್ಲ.</p>
<p>ರಾಮಿ-ಕೋಕಿಲ ಗಣ ಮರದೊಳು ಕುಳಿತು,</p>
<p> ಪಂಚಮಸ್ವರದೊಳು ಗಾನವ ಮಾಡೆ,</p>
<p> ಅಂಗವು ಜ್ವರದಿಂ ತಪಿಸುತಿದೆ.</p>
<p>ಶ್ಯಾಮಿ-ಕೋಳಿ ಕೂಗಿದರೆ ಏನಾಗುತ್ತದೆ? . . . .</p>
<p>ರಾಮಿ-ಹೇ ಹೃದಯವಲ್ಲಭ, ಜೀವತೇಶ್ವರ!. . . ಸರೋಜಿನಿಯು ಸೂರ್ಯನನ್ನು ನಿರೀಕ್ಷಿಸುವಂತೆ, ಕುಮುದಿನಿಯು ಕುಮುದಬಾಂಧವನನ್ನು ನಿರೀಕ್ಷಿಸುವಂತೆ. . .ನಾನು ನಿನ್ನನ್ನು ನಿರೀಕ್ಷಿಸುತ್ತೇನೆ.</p>
<p>ಶ್ಯಾಮಿ-(ಅಳುತ್ತ ಅಳುತ್ತ) ದನಕಾಯುವವನು ತಪ್ಪಿಸಿಕೊಂಡ ಹಸುವನ್ನು ನಿರೀಕ್ಷಿಸುವಂತೆ. . . ಹುಡುಗರು ಮಿಠಾಯಿ ಅಂಗಡಿಯಿಂದ ಜನ ಹಿಂತಿರುಗಿ ಬರುವುದನ್ನು ನಿರೀಕ್ಷಿಸುವಂತೆ, ಕುದುರೆಯು ಹುಲ್ಲನ್ನುತರುವ ಗ್ರಾಸ್​ಕಟರನ್ನು ನಿರೀಕ್ಷಿಸುವಂತೆ ನಾನುನಿನ್ನನ್ನು ನಿರೀಕ್ಷಿಸುತ್ತೇನೆ. ಮೀನನ್ನು ತೊಳೆಯುವುದಕ್ಕೆ ತೆಗೆದುಕೊಂಡು ಹೋದರೆ ಬೆಕ್ಕುಹಿಂದೆ ಹಿಂದೆಯೇಬರುವಂತೆ, ಎಂಜಲೆಲೆಯನ್ನು ಬಿಸಾಡುವುದಕ್ಕೆಅ ಹೋದರೆ ನಾಯಿ ಹಿಂದೆ ಹಿಂದೆಯೇ ಬರುವಂತೆ ನನ್ನ ಮನಸ್ಸು ಅವಶವಾಗಿ ನಿನ್ನ ಹಿಂದೆ ಬರುತ್ತದೆ. . . ವಿರಹತಾಪ ದಿಂದ ನನ್ನ ಸಾರಿನಲ್ಲಿ ಉಪ್ಪಿಲ್ಲ, ಎಲೆಯಲ್ಲಿ ಸುಣ್ಣವಿಲ್ಲ, ಹಾಲಿನಲ್ಲಿ ಸಕ್ಕರೆ ಇಲ್ಲ. . .ಸಖಿ, ನಿನ್ನ ವಸಂತ ವರ್ಣನೆಯನ್ನು ಮುಗಿಸು! ಇದು ದುಃಖದ ವಿಷಯ.</p>
<p>ರಾಮಿ-ನನ್ನ ವಸಂತ ವರ್ಣನೆ ಮುಗಿಯಿತು! ಭ್ರಮರ, ಕೋಕಿಲ, ಮಲಯಮಾರುತ, ವಿರಹ ನಾಲ್ಕನ್ನೂ ಹೇಳಿಯಾಯಿತಲ್ಲಾ, ಇನ್ನೇನು ಉಳಿದಿದೆ?</p>
<p>ವಾಮಿ-ಹಗ್ಗ, ಬಿಂದಿಗೆ!</p>
<p> ಲಕ್ಷಣ ಗ್ರಂಥಗಳಲ್ಲಿ ವರ್ಣನೆಯ ಮುಖ್ಯಾಂಶಗಳನ್ನು ಪಟ್ಟಿಹಾಕಿ ಹೇಳಿರುವುದುಂಟು; ಕವಿಪ್ರತಿಭೆ ಇಲ್ಲದ ಪದ್ಯಲೇಖಕರು ಇವುಗಳನ್ನು ಪ್ರತಿಪಾದಿಸಿದರೆ ಕಾವ್ಯವಾಗುವುದೆಂದು ಭ್ರಾಂತಿಪಟ್ಟು ಕೊಳ್ಳುವುದುಂಟು; ಮೇಲಣ ಸಂಭಾಷಣೆ ಅದರ ವಿಡಂಬನೆ; ಆದರೆ ಕೇವಲ ಕವಿಸಮಯದಿಂದ ಕಾವ್ಯ ಹೇಗೆ ನೀರಸವಾಗ ಬಹುದೋ, ಕೃತಕವಾಗಬಹುದೋ, ಹಾಗೇ ವಾಸ್ತವಿಕತೆಯಿಂದ ನೀರಸವಾಗಹುದು, ಅಪಹಾಸ್ಯವಾಗಬಹುದು, ವಿಕಾರವೂ ಆಗಬಹುದು.</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">೭. ಚಿನ್ನದ ಗುಂಡು</h1>
<p> ಒಂದುಸಾರಿ ಪಾರ್ವತಿಯು ಶಿವನನ್ನು ಪಗಡೆಯಾಟದಲ್ಲಿ ಸೋಲಿಸಿ ಪಣವಾಗಿ ಇಟ್ಟಿದ್ದ ಚಿನ್ನದ ಗುಂಡನ್ನುಗೆದ್ದು, ಜನಕ್ಕೆ ಕಲ್ಯಾಣವಾಗಲೆಂದು ಅದನ್ನು ಭೂಲೋಕಕ್ಕೆ ಎಸೆದಳು ಶಿವನು ‘ಬ್ರಹ್ಮ, ವಿಷ್ಣು, ಮತ್ತು ನಾನು ಯಾವನಿಯಮಗಳ ಕಟ್ಟಿನಲ್ಲಿ ಈ ಲೋಕವನ್ನಿಟ್ಟೆದ್ದೇವೆಯೋ ಅದನ್ನು ಮೀರಿದರೆ ಜನಕ್ಕೆ ಮಂಗಳ ವಾಗುವುದಿಲ್ಲ.-ಈ ಚಿನ್ನದಗುಂಡಿನಿಂದ ಏನೂ ಪ್ರಯೋಜನವಾಗುವುದಿಲ್ಲ; ಕೆಡುಕೇ ಆಗುತ್ತದೆ. ನೋಡುತ್ತಿರು!’</p>
<p>ಎಂದನು.-</p>
<p> ಕಾಲೀಕಾಂತವಸು ಎಂಬ ಬಾಬುವು ಹೆಂಡತಿಯನ್ನು ನೋಡಲು ಮಾವನ ಮನೆಗೆ ಹೋಗುತ್ತಿದ್ದನು; ರಾಮನೆಂಬ ಆಳು ಅವನ ಕೈಪೆಟ್ಟಿಗೆಯನ್ನು ಹೊತ್ತುಕೊಂಡು ಹೋಗುತ್ತಿದ್ದನು. ಪಾರ್ವತಿ ಎಸೆದಿದ್ದ ಚಿನ್ನದ ಗುಂಡು ಕಾಲೀಕಾಂತ ವಸುವಿನ ಕಣ್ಣಿಗೆಬಿತ್ತು. ಅದನ್ನು ಎತ್ತಿಕೊಂಡು ಅವನು ಆಳಿನ ಕೈಗೆ ಕೊಟ್ಟನು. ಅವನು ಅದನ್ನು ತನ್ನ ಬಟ್ಟೆಯಲ್ಲಿ ಕಟ್ಟಿಕೊಂಡನು. ಕೂಡಲೆ ಅವನಲ್ಲಿ ವ್ಯತ್ಯಾಸವಾಯಿತು; ತಾನೇ ಯಜಮಾನನೆಂಬ ಭಾವವುಂಟಾಗಿ ಪೆಟ್ಟಿಗೆ ಹೊರುವುದಿಲ್ಲವೆಂದನು; ಕಾಲೀಕಾಂತನಿಗೂ ತಾನು ಆಳೆಂಬ ಭಾವವುಂಟಾಗಿ ಪೆಟ್ಟಿಗೆ ಯನ್ನು ಹೊತ್ತುಕೊಂಡು ಮಾವನಮನೆಗೆ ಹೋದನು. ಅಲ್ಲಿಯೂ ಅವನು ಆಳಿನಹಾಗೆ ಆಡುತ್ತಾನೆ;ರಾಮನು ಅಳಿಯನ ಹಾಗೆಆಡುತ್ತಾನೆ. ಕಾಲೀಕಾಂತನ ಹೆಂಡತಿ ಕಾಮಸುಂದರಿಯು ತನ್ನ ಗಂಡನಿಗೆ ಯಾರೋ ಮದ್ದು ಹಾಕಿದ್ದಾರೆಂದು ಅಳುತ್ತಾಳೆ; ಎಲ್ಲರೂ ರಾಮನನ್ನು ಹೊಡೆಯುತ್ತಾರೆ; ಆಗ ಅವನು ಬಟ್ಟೆಯಲ್ಲಿ ಬಚ್ಚಿಟ್ಟು ಕೊಂಡಿದ್ದ ಗುಂಡು ಕೆಳಗೆ ಬೀಳುತ್ತದೆ. ಅದನ್ನು ಕಾಲೀಕಾಂತನ ಮಾವ ತೆಗೆದು ತರಂಗೆಯೆಂಬ ಹೆಣ್ಣಾಳಿನ ಕೈಗೆ ಕೊಡುತ್ತಾನೆ; ಕೂಡಲೆ ಅವಳಿಗೆ ತಾನೇ ಯಜಮಾನನೆಂಬ ಭಾವವುಂಟಾಗುತ್ತದೆ; ಯಜಮಾನನು ಪರಿಚಾರಕೆಯಂತೆ ಆಡುತ್ತಾನೆ. ಅವಳ ಗಂಡ ಬಂದು ಅವಳನ್ನು ಹೊಡೆಯುವಾಗ ಗುಂಡುಕೆಳಗೆ ಬೀಳುತ್ತದೆ. ಅಷ್ಟು ಹೊತ್ತಿಗೆ ನೆರೆಹೊರೆಯವರು ಬಂದು ಸೇರಿದ್ದು, ಒಬ್ಬನು ಅದನ್ನು ತೆಗೆದುಕೊಂಡು ‘ಇದೇನು ನೋಡಿ!’ ಎಂದು ಮತ್ತೊಬ್ಬನಿಗೆ ಕೊಡುತ್ತಾನೆ. ಕೂಡಲೆ ಅವರಿಗೆ ಭ್ರಾಂತಿಯುಂಟಾಗಿ, ಅವನ ಹೆಂಡತಿಯನ್ನು ಇವನೂ ಇವನ ಹೆಂಡತಿಯನ್ನು ಅವನೂ ಸಲಿಗೆಯಿಂದ ಮಾತನಾಡಿಸಲು ಹೋಗುತ್ತಾರೆ. . .</p>
<p> ಪಾರ್ವತಿಯು ಇದನ್ನು ನೋಡಿ ‘ಪ್ರಭು! ನಿನ್ನ ಗುಂಡನ್ನು ಹಿಂದಕ್ಕೆತೆಗೆದುಕೋ’ ಎಂದು ಪ್ರಾರ್ಥಿಸು ತ್ತಾಳೆ. ಅವನು ‘‘ಪ್ರಿಯೆ! ಈ ಅವಾಂತರ ಭೂಲೋಕಕ್ಕೆ ಹೊಸದೇ? ಮುದುಕ ಹುಡುಗನ ಹಾಗೂ, ಹುಡುಗ ಮುದುಕನ ಹಾಗೂ, ಸೇವಕನು ಯಜಮಾನನ ಹಾಗೂ ಯಜಮಾನ ಸೇವಕನಹಾಗೂ, ಹೆಂಗಸು ಗಂಡಸಿನ ಹಾಗೂ ಗಂಡಸು ಹೆಂಗಸಿನ ಹಾಗೂ ನಿತ್ಯವೂ ಆಚರಿಸುತ್ತಿರುವುದನ್ನು ನೋಡಿಲ್ಲವೇ? ಇದು ಎಷ್ಟು ಹಾಸ್ಯಕರ ವೆಂಬುದು, ಜನಕ್ಕೆ ಕಂಡರೂ ಕಾಣುವುದಿಲ್ಲ. ಅದನ್ನು ಸ್ವಲ್ಪಕಾಲ ಅನುಭವಕ್ಕೆ ತಂದುಕೊಟ್ಟೆ ಅಷ್ಟೆ! ಇಗೋ ಅದನ್ನು ಹಿಂದಕ್ಕೆ ತೆಗೆದುಕೊಂಡಿದ್ದೇನೆ; ಎಲ್ಲರೂ ತಮ್ಮ ಆಚರಣೆಯನ್ನು ಮರೆಯಲಿ; ಆದರೆ ಈ ಕಥೆ ಮಾತ್ರ ಲೋಕ ಹಿತಾರ್ಥವಾಗಿ ‘ವಂಗದರ್ಶನ’ದ ಮೂಲಕ ಪ್ರಸಾರವಡೆಯಲಿ!’’ ಎಂದು ಅನುಗ್ರಹಿಸಿದನು.</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">೮. ರಾಮಾಯಣದ ಸಮಾಲೋಚನೆ</h1>
<p class="text-center">(ಒಬ್ಬ ವಿಲಾಯತಿಯ ಸಮಾಲೋಚಕನಿಂದ)</p>
<p> ಇದು ಈ ದೇಶದ ಸಂಸ್ಕೃತಿ ಸಾಹಿತ್ಯಗಳನ್ನು ಸರಿಯಾಗಿ ತಿಳಿಯದೆ ಪರದೇಶಿಯರು ಮಾಡುತ್ತಿದ್ದ ವಿಮರ್ಶೆಗಳ ವಿಡಂಬನ. ಅದರ ಸಾರಾಂಶ ಹೀಗಿದೆ:-</p>
<p> ರಾಮಾಯಣವು ಕೀಳುದರ್ಜೆಯ ಯೂರೋಪಿಯನ್ ಸಾಹಿತ್ಯದಂತಿದೆ. ಹೀಗೆಂದರೆ, ಇದು ಸಾಮಾನ್ಯ ಗೌರವವೇನಲ್ಲ.</p>
<p> ರಾಮಾಯಣದಲ್ಲಿ ಸ್ವಲ್ಪ ನೀತಿಯೂ ಇದೆ; ಕವಿಯು ಅದರಲ್ಲಿ ಬುದ್ಧಿ ಹೀನತೆಯ ದೋಷವನ್ನು ದೃಷ್ಟಾಂತ ಪಡಿಸಿದ್ದಾನೆ. ದಶರಥನು ಬಹುಪತ್ನಿಯರನ್ನು ಕಟ್ಟಿಕೊಂಡದ್ದರ ದುಷ್ಫಲವನ್ನು ಅನುಭವಿಸಿದನು; ರಾಮನು ಸ್ವಭಾವಸಿದ್ಧವಾಗ ಆಲಸ್ಯದಿಂದ, ತನಗೆ ನ್ಯಾಯವಾಗಿ ಬರಬೇಕಾಗಿದ್ದ ರಾಜ್ಯವನ್ನು ಪಡೆಯಲು ಪ್ರಯತ್ನಪಡಲಿಲ್ಲ; ಅರುಳು ಮರುಳಿನ ತಂದೆಯ ಮಾತಿನಂತೆ ಕಾಡಿಗೆ ಹೋದನು. ಲಕ್ಷ್ಮಣನು ಕಾರ್ಯಕ್ಷಮ ನಾದರೂ, ಅವನ ಹಿಂದೆ ಅಲೆದನು. ಭರತನೊಬ್ಬ ದಡ್ಡ; ಕೈಗೆ ಬಂದ ರಾಜ್ಯವನ್ನು ಹಿಂದಕ್ಕೆ ಕೊಟ್ಟುಬಿಟ್ಟನು! ರಾವಣನು ಸೀತೆಯನ್ನು ಹೊತ್ತುಕೊಂಡು ಹೋಗಲು, ಅನಾರ್ಯ ಜಾತಿಯವಾನರರು ಅವಳನ್ನು ತಂದು ಕೊಟ್ಟರು. ರಾಮನು ಅವಳನ್ನು ಸುಡುವುದಕ್ಕೆ ಯತ್ನಿಸುತ್ತಾನೆ. ಆಮೇಲೆ ಯಾರ ಮಾತೋ ಕೇಳಿಕೊಂಡು ಅವಳನ್ನು ಕಾಡಿಗೆ ಅಟ್ಟಿ, ಅವಳು ಮನೆಯ ಬಾಗಿಲಿಗೆ ಹೊಟ್ಟೆಗಿಲ್ಲದೆ ಬಂದಾಗ ಅವಳನ್ನು ಭೂಮಿಯಲ್ಲಿ ಹೂತು ಬಿಡುತ್ತಾನೆ.</p>
<p> ಇದರಕರ್ತೃ ಯಾರೋಗೊತ್ತಿಲ್ಲ; ವಾಲ್ಮೀಕಿ ಎಂದು ಹೇಳಿರುವುದರಿಂದ, ಗ್ರಂಥವು ಒಂದು ಹುತ್ತದಲ್ಲಿ ದೊರೆತಿರಬೇಕು. ಬಂಗಾಳಿಯಲ್ಲಿ ಕೃತ್ತಿವಾಸನು ಬರೆದಿರುವ ಗ್ರಂಥದ ಆಧಾರದ ಮೇಲೆ ಇದು ಹುಟ್ಟಿರಬೇಕು. ಅದನ್ನು ಗ್ರಂಥಕರ್ತನು ಹುತ್ತದಲ್ಲಿ ಬಚ್ಚಿಟ್ಟಿದ್ದಿರ ಬೇಕು; ‘ರಾಮಯಣ’ವು ‘ರಾಮ+ಯವನ’ ಎಂಬುದರ ಅಪ ಭ್ರಂಶವಾಗಿ ಕಾಣುತ್ತದೆ.</p>
<p> ಇದರಲ್ಲಿ ಮೊದಲಿನಿಂದ ಕೊನೆಯವರೆಗೂ ಅಶ್ಲೀಲತೆ ಇದೆ-ಸೀತಾವಿವಾಹ, ಸೀತಾಪಹರಣ ಇತ್ಯಾದಿ. ವಸಿಷ್ಠಾದಿಗಳಲ್ಲಿ ಸ್ವಲ್ಪ ಹಾಸ್ಯವಿದೆ. ವಾನರರು ಸಮುದ್ರಕ್ಕೆ ಸೇತುವೆ ಕಟ್ಟುವುದರಲ್ಲಿ ಕರುಣವಿದೆ. ಭಾಷೆ ಸ್ಪಷ್ಟವಾಗಿದ್ದರೂ ಅತ್ಯಂತ ಅಶುದ್ಧವೆನ್ನಬೇಕು; ಉದಾಹರಣೆ-‘ಅಯೋಧ್ಯಾಕಾಂಡ.’ ಯೋದ್ಧೃ ಗಳು ಇಲ್ಲದ್ದರಿಂದ ಇದು ‘ಅಯೋದ್ಧಾಕಾಂಡ’ವೆಂದಿರಬೇಕು. ಹಳೆಯ ಸಂಸ್ಕೃತ ಗ್ರಂಥಗಳಲ್ಲಿ ಇಂಥ ತಪ್ಪುಗಳು ಇರುತ್ತವೆ. ಆಧುನಿಕ ಯೂರೋಪೀಯ ಪಂಡಿತರೇ ಶುದ್ಧ ಸಂಸ್ಕೃತಕ್ಕೆ ಪ್ರಮಾಣ.</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">೯. ವರ್ಷ ಸಮಾಲೋಚನ</h1>
<p> ಇದು ನೀರಸವೂ ನಿರುಪಯುಕ್ತವೂ ನಿಷ್ಫಲವೂ ಆದ ಸರ್ಕಾರಿ ಮಾಮೂಲು ವಾರ್ಷಿಕ ವರದಿಯ ವಿಡಂಬನೆ; ಇದರ ಸಮಾಲೋಚನೆದಲ್ಲಿ ‘ವಂಗದರ್ಶನ’ವು ಮಾಸಪತ್ರಿಕೆಯಾದರೂ ‘ದೋರ್ದಂಡ ಪ್ರಚಂಡ ಪ್ರತಾಪಶಾಲೀ’ ವರ್ತಮಾನ ಪತ್ರಿಕೆಯ ರೀತಿಯನ್ನು ಅನುಸರಿಸಿದೆ:-</p>
<p> ಗತವರ್ಷದಲ್ಲಿ ೩೬೫ ದಿನಗಳಿದ್ದವು; ಸರ್ಕಾರವು ಅವನ್ನು ಹೆಚ್ಚು ಕಡಮೆ ಮಾಡಲು ಕೈ ಹಾಕಲಿಲ್ಲ; ಕೆಲವುದಿನಗಳು ಕಡಮೆಯಾದರೆ ಒಳ್ಳೆಯದೆಂದು ಅನೇಕರು ಅಭಿಪ್ರಾಯ ಪಡುತ್ತಾರೆ. ಇದರಿಂದ ಪ್ರಯೋಜನ ವಿಲ್ಲ-ಚಾಕರಿವಾನರಿಗೂ, ಪತ್ರಕರ್ತರಿಗೂ ಪ್ರಯೋಜನ ಅಷ್ಟೆ.</p>
<p> ಈ ವರ್ಷ ಅನೇಕರಿಗೆ ಮಕ್ಕಳಾದುವು-ಕೆಲವರಿಗೆ ಗಂಡು, ಕೆಲವರಿಗೆ ಹೆಣ್ಣು, ಕೆಲವರಿಗೆ ಗರ್ಭಸ್ರಾವ; ಕೆಲವರು ರೋಗಾದಿಗಳಿಂದ ಸತ್ತರು ಎಂಬುದು ದುಃಖದ ವಿಷಯ.</p>
<p> ಸರ್ಕಾರಕೆಕ ಆಯವೂ ಆಗಿದೆ, ವ್ಯಯವೂ ಆಗಿದೆ. . . 
Order of the Star of India
 ಎಂಬಂತೆ ಕೆಳ ದರ್ಜೆಯ ನೌಕರಿಗೆ 
Order of Broom-Stick
 ಎಂಬ ಪ್ರಶಸ್ತಿಯನ್ನು ಆರಂಭಿಸಬಹುದು; ಆದರೆ ಅಷ್ಟು ಪೊರಕೆಗಳನ್ನು ಸಂಗ್ರಹಿಸುವುದು ಕಷ್ಟವಾದೀತೇನೋ!</p>
<p> ಹೋದವರ್ಷ ಸುವೃಷ್ಟಿಯೇನೋ ಆಯಿತು; ಆದರೆ ಎಲ್ಲಾ ಕಡೆಯಲ್ಲಿಯೂ ಒಂದೇ ಸಮನಾಗಿ ಆಗಲಿಲ್ಲ; ಆದ್ದರಿಂದ ಮೇಘಗಳನ್ನು ವಜಾ ಮಾಡಿಬೇಕಾದ ಕಡೆಗಳಲ್ಲೆಲ್ಲಾ ಒಬ್ಬೊಬ್ಬ ಬಿಸ್ತಿ (ಪಕಾಲಿಯಲ್ಲಿ ನೀರು ಹೊರುವವನು)ಯನ್ನು ಗಳುವಿಗೆಕಟ್ಟಿ ಮೇಲಕ್ಕೆಹಿಡಿದು ಅವನನ್ನು ನೀರು ಸುರಿಸುವಂತೆ ಮಾಡುವುದು ಉತ್ತಮ. ನಮ್ಮ ಹೆಂಗಸರು ಮನೆಯಲ್ಲಿ ಅಲುವುದಕ್ಕೆ ಬದಲು ಹೊಲಗದ್ದೆಗಳಲ್ಲಿ ಅತ್ತರೆ ಮೇಘದ ಇಲಾಖೆ ಯನ್ನು ವಜಾ ಮಾಡಬಹುದು.</p>
<p> ವಿದ್ಯಾಇಲಾಖೆಯಲ್ಲಿ ಪ್ರತಿಯೊಬ್ಬ ಹುಡುಗನೂ ಒಂದೊಂದು ಗಜಕಡ್ಡಿಯನ್ನು ಇಟ್ಟುಕೊಂಡಿದ್ದಾನಂತೆ ಉಪಾಧ್ಯಾಯನ ಕಿವಿಯನ್ನು ಅಳೆದು ನೋಡಿದ ಹೊರತು ಅವನ ಹತ್ತಿರ ಕಲಿಯುವುದಿಲ್ಲವಂತೆ; ಗಜಕಡ್ಡಿಯ ಉದ್ದವು ಎಲ್ಲಿಯೂ ಸಾಲದೆ ಹೋಗುವುದಿಲ್ಲವೆಂಬ ಭರವಸೆ ನಮಗೆ ಇದೆ. . .</p>
<p> ಒಳ್ಳೆಯದೋ ಕೆಟ್ಟದೋ ಕಳೆದವರ್ಷ ಕಳೆಯಿತು; ಅದು ಹಿಂತಿರುಗಿ ಬರುವುದಿಲ್ಲವೆಂಬ ವಿಷಯದಲ್ಲಿ ಭಿನ್ನಾಭಿಪ್ರಾಯವಿರಲಾರದು. ಅದಕ್ಕಾಗಿ ಯಾರೂ ಪ್ರಯತ್ನ ಮಾಡಬೇಕಾಗಿಲ್ಲ-ಅದು ನಿಷ್ಫಲವಾಗುತ್ತದೆ.</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">೧೦. ಒಬ್ಬ ‘ಸ್ಪೆಷಲ್​’ನ ಪತ್ರ</h1>
<p> ಇದು, ಈ ದೇಶದಲ್ಲಿ ಒಂದೆರಡು ದಿನ ಓಡಾಡಿಕೊಂಡು ಹೋಗಿ ಅಧಿಕಾರವಾಣಿಯಿಂದ ಪತ್ರಿಕೆಗಳಲ್ಲಿ ಬರೆಯುವವರ ವಿಶೇಷ ಲೇಖನದ ವಿಡಂಬನೆ. ಪ್ರಿನ್ಸ್​ ಆಫ್​ ವೇಲ್ಸ್​ನ ಜೊತೆಯಲ್ಲಿ ಬಂದಿದ್ದವ ನೊಬ್ಬನು ವಿಲಾಯಿತಿ ಪತ್ರವೊಂದರಲ್ಲಿ ಹೀಗೆ ಬಂಗಾಳದ ಪರಿಚಯ ಮಾಡಿಕೊಡುತ್ತಾನೆಂದು ಕಲ್ಪನೆ:-</p>
<p> ಬೆಂಗಾಲ್​ ಎಂಬುದು 
Benjaminin Gall
 ಎಂಬವನ ಹೆಸರಿನಿಂದ ಹುಟ್ಟಿದ್ದು; ಕಲ್ಕತ್ತಾ ಎಂದರೆ ಕಾಲಕಾಟಾ-ಕಾಲ ಕಳೆಯುವುದು. ಈ ದೇಶದ ಜನರು ಕಪ್ಪಗಿರುವುದರಿಂದ ಆಫ್ರಿಕಾದಿಂದ ಬಂದಿರಬೇಕು; ಬೆಳ್ಳಗಿರುವವರು ಮೇಲೆ ಹೇಳಿದ 
Benjaminin Gall
ನ ವಂಶಸ್ಥರು.</p>
<p> ಬಂಗಾಳದಲ್ಲಿ ಅನೇಕರು ಮಾಂಚೆಸ್ಟರ್​ ಬಟ್ಟೆಗಳನ್ನು ಧರಿಸುವುದರಿಂದ ಇವರೆಲ್ಲರೂ ಮಾಂಚೆಸ್ಟರ್​ ಬಟ್ಟೆತಯಾರಿಸುವುದಕ್ಕೆ ಮುಂಚೆ ಬೆತ್ತಲೆ ಇರುತ್ತಿದ್ದಿರಬೇಕು. ಇವರೆಲ್ಲರನ್ನೂ ನೂರುವರ್ಷದಲ್ಲಿ ನಾಗರಿಕರನ್ನಾಗಿ ಮಾಡಿದ ಕೀರ್ತಿ ಬ್ರಿಟಿಷರದು.</p>
<p> ಬಂಗಾಳದಲ್ಲಿ ಗುಲ್​ಸ್ತಾನ್​ ಬೋಸ್ತಾನ್​ ಎಂಬಗ್ರಂಥಗಳಿವೆ-ಅವುಗಳ ಭಾಷಾಂತರವನ್ನು ಓದಿದ್ದೇನೆ- ಅದರಲ್ಲಿ ಯುಧಿಷ್ಠಿರನೆಂಬ ದೊರೆ ರಾವಣನೆಂಬ ಮತ್ತೊಬ್ಬ ದೊರೆಯನ್ನು ಕೊಂದು ವೃಂದಾವನದಲ್ಲಿದ್ದು ಕೃಷ್ಣನೊಡನೆ ಲೀಲೆ ನಡಸಿದಳು. ಕೊನೆಗೆ ಅವಳ ತಂದೆ ಕೃಷ್ಣನಿಗೆ ಆಹ್ವಾನ ಕೊಡದೆ ಇದ್ದದ್ದರಿಂದ, ಅವಳು ದಕ್ಷಯಜ್ಞದಲ್ಲಿ ಪ್ರಾಣಬಿಟ್ಟಳು.</p>
<p> ಬಂಗಾಳದಲ್ಲಿ ಹೈಕೋರ್ಟು, ಗವರ್ನಮೆಂಟು, ಡಿಕ್ರಿ, ಡಿಸ್​ಮಿಸ್​, ರೇಲ್​, ಡಬ್ಬಲ್​ಎಂಬ ಶಬ್ದಗಳಿವೆ. ಇದರಿಂದ ಬಂಗಾಳಿಯು ಇಂಗ್ಲಿಷಿನ ಒಂದು ಶಾಖೆಯೆಂದು ತೋರುತ್ತದೆ.</p>
<p> ಸರ್​ ವಿಲಿಯಂ ಜೋನ್ಸ್​, ಮ್ಯಾಕ್ಸ್​ ಮುಲ್ಲರ್​ ಮುಂತಾದವರು ಈ ದೇಶದಲಿ ಸಂಸ್ಕೃತವೆಂಬ ಭಾಷೆ ಇತ್ತೆಂದು ಹೇಳುತ್ತಾರೆ. ನಾನು ಅದನ್ನು ಎಲ್ಲಿಯೂ ಆಡಿದ್ದನ್ನು ಕೇಳಲಿಲ್ಲವ, ಬರೆದದ್ದನ್ನು ನೋಡಲಿಲ್ಲ; ಆದ್ದರಿಂದ ಅವರ ಮಾತನನು ನಂಬಲಾಗುವುದಿಲ್ಲ.</p>
<p> ಬಂಗಾಳಿಗಳು ಅತ್ಯಂತ ರಾಜಭಕ್ತರು; ಲಕ್ಷೋಪಲಕ್ಷ ಜನರು ರಾಜಕುಮಾರನನ್ನು ನೋಡಲು ಬಂದಿದ್ದರು.</p>
<p> ಬಂಗಾಳಿ ಹೆಂಗಸರಿಗೆ ಘೋಷಾ ಇದೆ; ಆದರೆ, ಏನಾದರೂ ಲಾಭವಿರುವುದಾದರೆ ಅವರು ಅದನ್ನು ಬಿಟ್ಟು ಹೊರಗೆ ಬರುತ್ತಾರೆ; ಅವರು ಒಡವೆ ಹೇರಿಕೊಂಡಿರವುದನ್ನು ನೋಡಿದರೆ ನನ್ನ ಬಂದೂಕಕ್ಕೂ ಒಂದೆರಡು ಒಡವೆ ಹಾಕೋಣವೆನ್ನಿಸುತ್ತದೆ-ಅವಕ್ಕೆ ಮುತ್ತಿಕೊಂಡು ಕೆಲವು ಹಕ್ಕಿಗಳು ಬಂದೂಕದ ಮೇಲೆ ಬೀಳಬಹುದು.-ಇತ್ಯಾದಿ.</p>
<p class="text-center">೧೧.
 Bransonism</p>
<p> ಇದು 
Ilbert bill
ನ ಸಂಬಂಧವಾಗಿ ಚರ್ಚೆ ನಡೆಯುತ್ತಿದ್ದಾಗ ಬರೆದ ಪ್ರಹಸನ. 
Branson
 ಎಂಬುದು ಕಲ್ಪಿತವಾದ ಹೆಸರೋ ಅಂದು ಜನರಿಗೆ ಸುಪರಿಚಿತನಾಗಿದ್ದ ಯಾವನಾದರೂ ವ್ಯಕ್ತಿಯ ಹೆಸರೋ ತಿಳಿಯದು. ಆದ್ದರಿಂದ ಈ ಮಾತಿಗೆ ಸರಿಯಾದ ಅರ್ಥವೂ ಗೊತ್ತಿಲ್ಲ.</p>
<p> ಜಾನ್​ ಡಿಕ್ಸ್​ನ್ ಎಂಬ ಚಟ್ಟೆಗಾರನೊಬ್ಬನು ಮೀನುಗಳನ್ನು ಕದ್ದು ಅಪರಾಧಿಯಾಗಿ ಜಲಧರನೆಂಬ ಡೆಪ್ಯುಟಿ ಮ್ಯಾಜಿಸ್ಟ್ರೇಟನ ಕೋರ್ಟಿಗೆ ಬಂದಿರುತ್ತಾನೆ. ಅವನಿಗೆ ಸರಿಯಾಗಿ ಇಂಗ್ಲಿಷೂ ಬರದು ಬಂಗಾಳಿಯೂ ಬರದು; ತಾನು ಸಾಹೇಬನೆಂದೂ ತನ್ನಮೇಲೆ ಆ ಕೋರ್ಟಿಗೆ ಜುಷ್ಟಿಕೇಶನ್​ (
Jurisidiction
!) ಇಲ್ಲವೆಂದೂ ವಾದಿಸುತ್ತಾನೆ. ಅವನು ಕದ್ದದ್ದು ರುಜುವಾತಾಗಿ ನ್ಯಾಯಾಧಿಕಾರಿಯು ಅವನಿಗೆ ಒಂದು ವಾರ ಸಜಾ ವಿಧಿಸು ತ್ತಾನೆ. ಮರುದಿನ ಬೆಳಗ್ಗೆಯೇ ಕಲ್ಕತ್ತದ ಒಂದು ದಿನಪತ್ರಿಕೆಯು</p>
<p> ‘‘The Wisdom of a Native Magistrate-A Story of lamentable failure of justice and race antipathy has reached us from Mofussil. John Dickson, an English gentleman of good birth though at present rather in straightened circumstances had fallen under the displeasure of a clique of designing natives. . . . He was hauled up before a native magistrate on a charge of some petty larceny. . . . 
’’ ಎಂದು ಮುಂತಾಗಿ ದೊಡ್ಡ ಆಗ್ರಲೇಖನ ಬರೆದು ಹುಯಿಲೆಬ್ಬಿಸುತ್ತದೆ. ಇದನ್ನು ಓದಿದ ಜಿಲ್ಲಾ ಮ್ಯಾಜಿಸ್ಟ್ರೇಟನು ಜಲಧರನಿಗೆ ಹೇಳಿಕಳುಹಿಸಿ ಅವನನ್ನು ಆಕ್ಷೇಪಿಸುತ್ತಾನೆ. ಜಲಧರನು ಅಪರಾಧಿಯು ಕಪ್ಪಗಿದ್ದ ನೆನ್ನಲು, ಮ್ಯಾಜಿಸ್ಟ್ರೇಟನು ‘ಕೆಂಪಗಿರುವವನೇ ಯೂರೋಪಿಯನ್ ಪ್ರಜೆಯೆಂದು ಎಲ್ಲಾದರೂ ವಿಧಿಸಿದೆಯೇ?’ ಎಂದುಕೇಳುತ್ತಾನೆ. ಜಲಧರನು ವಾದದಿಂದ ಪ್ರಯೋಜನವಿಲ್ಲವೆಂದು ನಿಶ್ಚಯಿಸಿ ತಾನುಮಾಡಿದ್ದು ತಪ್ಪೆಂದೂ, ಯೂರೋಪಿಯನರು ತಪ್ಪು ಮಾಡಲಾರರೆಂದೂ, ಸ್ವದೇಶೀ ಅಧಿಕಾರಿಗಳು ನ್ಯಾಯವಾಗಿ ವಿಚಾರಣೆ ನಡಸ ಲಾರದೆಂದೂ ಒಪ್ಪಿಕೊಳ್ಳುತ್ತಾನೆ. ಕೈಕೆಳಗಿನ ಅಧಿಕಾರಿಯು ಪ್ರತಿಷ್ಠೆಯವನಾಗಿರದೆ, ಇವನಂತೆ ನಿಗರ್ವಿಯಾ ಗಿದ್ದರೆ ಒಳ್ಳೆಯದೆಂದು ಭಾವಿಸಿ ಮ್ಯಾಜಿಸ್ಟ್ರೇಟನು ಜಲಧರನಿಗೆ ಬಡ್ತಿ ಕೊಡಬೇಕೆಂದು ಮೇಲಕ್ಕೆ ಶಿಫಾರಸು ಮಾಡುತ್ತಾನೆ!</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">೧೨. ಹನೂಮದ್ಬಾಬು ಸಂವಾದ</h1>
<p> ಒಂದು ದಿನ ಹನುಮಂತನು ಬಾಳೆಯ ತೋಟದಲ್ಲಿ ವಾಯುಸೇವನೆ ಮಾಡುತ್ತಿರುವಾಗ ಅಲ್ಲಿಗೆ ಕೋಟು ಬೂಟು ಪ್ಯಾಂಟು ಹ್ಯಾಟು ಹಾಕಿಕೊಂಡ ಒಬ್ಬ ಬಾಬು ಬರುತ್ತಾನೆ. ಇವನು ಯಾರೋ ಕಿಷ್ಕಿಂಧೆ ಯಿಂದ ಬಂದವನೆಂದು ಹನುಮಂತನು ಒಂದು ಚಿಪ್ಪು ಬಾಳೆಹಣ್ಣು ಕುಯ್ದುಕೊಂಡು ಅತಿಥಿಸತ್ಕಾರಕ್ಕೆ ಸಿದ್ಧನಾ ಗುತ್ತಾನೆ.</p>
<p> ಬಾಬುವು ‘
Good morning Mr. Hanuman
!’ ಎಂದು ಇಂಗ್ಲಿಷಿನಲ್ಲಿ ಆರಂಭಿಸುತ್ತಾನೆ. ಹನುಮಂತನು ಸಂಸ್ಕೃತದಲ್ಲಿ ಮಾತನಾಡುತ್ತಾನೆ. ಬಾಬುವು ‘ಇಂಗ್ಲಿಷಿನಲ್ಲಿ ಮಾತನಾಡು!’ ಎನ್ನುತ್ತಾನೆ. ಆಗ ಹನುಮಂತನು ಅವನನ್ನು ಬಾಲದಲ್ಲಿ ಸುತ್ತಿ ಮೇಲಕ್ಕೆ ಎತ್ತುತ್ತಾನೆ. ಅವನ ಹ್ಯಾಟು, ಕನ್ನಡಕ, ಗಡಿಯಾರ ಎಲ್ಲಾ ಬಿದ್ದುಹೋಗು ತ್ತವೆ. ಆಗ ಅವನು ಬಂಗಾಳಿಯಲ್ಲಿ ಮಾತನಾಡುತ್ತಾನೆ. ಆದರೆ ಇಂಗ್ಲಿಷ್​ ಬೆರಸದೆ ಆಡುವುದಕ್ಕೆ ಬರದು. ಅವನು ಕೊಟ್ಟ ಬಾಳೆಯಹಣ್ಣು ತಿಂದು ‘ರಾಮಾಯಣ ಸುಳ್ಳು ಎನ್ನುತ್ತಾರೆ, ಹೌದೇ?’ ಎಂದು ಕೇಳುತ್ತಾನೆ. ಹನುಮಂತನಿಗೆ ಸಿಟ್ಟು ಬಂದು ತನ್ನ ಬಾಲದ ರುಚಿ ತೋರಿಸುತ್ತಾನೆ. ಆಮೇಲೆ ಬಾಬುವು ಬ್ರಿಟಿಷರು ತಮಗೆ ಕೊಟ್ಟ 
Local self government
ನ ವಿಚಾರವನ್ನು ತುಂಬ ಹೆಮ್ಮೆಯಿಂದ ಹೇಳಿಕೊಂಡು, ಇದು ರಾಮರಾಜ್ಯದ ಲ್ಲಿತ್ತೇ ಎಂದು ಕೇಳುತ್ತಾನೆ. ಹನುಮಂತನು ಅಂದು ತಾನು ತನ್ನ ಬಾಲವನ್ನು ಆಳುತ್ತಿದ್ದ ರೀತಿಯನ್ನು ವಿವರಿಸಿ ಈಗ ಹೆಂಗಸರು ತಮ್ಮ ನಾಲಗೆಯ ಮೇಲೆ ಶಾಸನ ಮಾಡಿಕೊಂಡರೆ, ಬ್ರಾಹ್ಮಣರು ತಮ್ಮ ಹೊಟ್ಟೆಯ ಮೇಲೆ ಶಾಸನಮಾಡಿಕೊಂಡರೆ, ಬಂಗಾಳಿಗಳು ಅಳದೆ ತಮ್ಮ ಕಣ್ಣುಗಳಮೇಲೆ ಶಾಸನಮಾಡಿಕೊಂಡರೆ ಅದು ಉತ್ತಮ ವಾದ ಸ್ಥಾನೀಯ ಶಾಸನವೆನ್ನುತ್ತಾನೆ. ಇದರಿಂದ ಬ್ರಿಟಿಷರು ಅವಕಾಶ ಪಡೆದು ತಮ್ಮ ರಾಣಿಯರೊಡನೆ ಚಕ್ಕಂದವಾಡುತ್ತಾರೆ, ನೀವು ಜೀತಮಾಡುತ್ತೀರಿ. ಪಶುಗಳಲ್ಲಿ ಪೂರ್ಣ ಸ್ವಾತಂತ್ರ್ಯವಿದೆ, ಅವು ಯಾರಿಗೂ ಅಧೀನವಲ್ಲ; ಅವಕ್ಕೆ ರಾಜಶಾಸನವಿಲ್ಲ!-ಎನ್ನುತ್ತಾನೆ.</p>
<p> ಹೀಗೆ ಇದು ಬ್ರಿಟಿಷರು ಸ್ವಾತಂತ್ರ್ಯದ ನೆರಳನ್ನು ತೋರಿಸಿ ತಾವು ಸುಖವಾಗಿದ್ದರೆಂದೂ ದೇಶೀಯರು ಇದಕ್ಕೆ ಹೆಮ್ಮೆಪಟ್ಟುಕೊಳ್ಳಲು ಕಾರಣವಿರಲಿಲ್ಲವೆಂದೂ ಸೂಚಿಸುವ, ಮತ್ತು ‘ಬಾಬು’ವನ್ನು ಪರಿಹಾಸ್ಯ ಮಾಡುವ, ಒಂದು ಪ್ರಹಸನ.</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">೧೩. ಗ್ರಾಮ್ಯಕಥಾ</h1>
<p> ಇದರಲ್ಲಿ (೧) ಪಾಠಶಾಲೆಯ ಪಂಡಿತ (೨) ಧರ್ಮಶಿಕ್ಷಣ-ಎಂಬ ಎರಡು ಪ್ರಹಸನಗಳಿವೆ.</p>
<p> ಮೊದಲನೆಯದರಲ್ಲಿ, ಪಂಡಿತನು ವ್ಯಾಕರಣ ಹೇಳಿಕೊಡುತ್ತಿರುತ್ತಾನೆ. ಒಬ್ಬ ಹುಡುಗನು ಭೂ+ಕ್ತ= ಭೂತ, ಎಂಬುದನ್ನು ತಪ್ಪುತಪ್ಪಾಗಿ ತಿಳಿದುಕೊಂಡು, ಮನೆಗೆ ಹೋಗಿ ತಾಯಿಗೆ ದೂರು ಹೇಳುತ್ತಾನೆ. ಅವಳು ದಾರಿಯಲ್ಲಿ ಬರುತ್ತಿದ್ದ ಆ ಪಂಡಿತನೊಡನೆ ವಾಗ್ವಾದ ನಡಸಿ, ಮಾತು ಎಲ್ಲಿಂದ ಎಲ್ಲಿಗೋ ಹೋಗಲು, ಪಂಡಿತನು ತನಗೆ ಎಲ್ಲಿ ಏಟು ಬೀಳುತ್ತದೆಯೋ ಎಂದು ಹೆದರಿ ಓಡಿಹೋಗುತ್ತಾನೆ.</p>
<p> ಎರಡನೆಯದರಲ್ಲಿ, ತಂದೆಯು ಮಗನಿಗೆ</p>
<p> ಮಾತೃವತ್​ ಪರದಾರೇಷು ಪರದ್ರವ್ಯಾಣಿ ಲೋಷ್ಟವತ್​ ।</p>
<p> ಆತ್ಮವತ್​ ಸರ್ವಭೂತೇಷು ಯಃ ಪಶ್ಯತಿ ಸ ಪಂಡಿತಃ ॥</p>
<p>ಎಂಬ ಶ್ಲೋಕಕ್ಕೆ ಅರ್ಥ ಹೇಳಿಕೊಡುತ್ತಾನೆ. ಅವನು ದಾರಿಯಲ್ಲಿ ನೀರು ತರುತ್ತಿದ್ದ ಒಬ್ಬ ಹೆಂಗಸನ್ನು ತನ್ನ ತಾಯಿಯನ್ನು ಕಾಡಿಸುವಂತೆ ಕಾಡಿಸುತ್ತಾನೆ; ಮಿಠಾಯಿ ಅಂಗಡಿಯನ್ನು ಲೂಟಿ ಮಾಡುತ್ತಾನೆ; ಸರಸ್ವತೀ ಪೂಜೆಯ ದಿನ ಸ್ನಾನಮಾಡಿಕೊಂಡು ಬಾ, ಎಂದರೆ ಹೊಳೆಯ ತೀರದಲ್ಲಿದ್ದ ಒಬ್ಬ ಹುಡುಗನನ್ನೂ ಹೊಳೆ ಯಲ್ಲಿ ಅದ್ದಿ ಕರೆತರುತ್ತಾನೆ. ತನ್ನನ್ನು ಹೊಡೆಯಲು ಬಂದ ತಂದೆಯಿಂದ ತಪ್ಪಿಸಿಕೊಂಡು ಹೋಗಿ ತನಗೆ ಬೀಳಬೇಕಾಗಿದ್ದ ಏಟುಗಳನ್ನು ಶಾಲೆಯ ಉಪಾಧ್ಯಾಯರಿಗೆ ಕೊಡುತ್ತಾನೆ.</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">೧೪. ಬಂಗಾಳಾ ಸಾಹಿತ್ಯದಲ್ಲಿ ಆದರ</h1>
<p> ಇದು ಉಚ್ಚಶಿಕ್ಷಣ ಪಡೆದ ಬಂಗಾಳಿ ಬಾಬುವಿಗೂ ಮತ್ತು ಇಂಗ್ಲಿಷ್​ ತಿಳಿಯದ ಅವನ ಹೆಂಡತಿಗೂ ಜರುಗಿದ ಸಂಭಾಷಣೆ.-</p>
<p> ಬಾಬುವು ಬಂಗಾಳಿ ಪುಸ್ತಕವನ್ನು 
immoral 
ಎನ್ನುತ್ತಾನೆ; ಅದರ ಅರ್ಥವನ್ನು ಅವನಿಗೆ ಬಂಗಾಳಿ ಯಲ್ಲಿ ತಿಳಿಸುವುದಕ್ಕೆ ಬರದು. 
Moral
 ಪದವನ್ನು ‘ಮರಾಳ್​’ ಎಂದು ಉಚ್ಚರಿಸುವುದರಿಂದ ಅವಳು ‘ಹಂಸ’ ಎಂದು ಅರ್ಥಮಾಡಿಕೊಳ್ಳುತ್ತಾಳೆ. ಅವಳು ಓದುತ್ತಿರುವ ‘ವಿಷವೃಕ್ಷ’ವನ್ನು ಅವನು ಅರಿಯನು. 
Poison Tree
 ಎಂಬ ಗ್ರಂಥವನ್ನು ಕೇಳಿರುತ್ತಾನೆ. ವಿಷವೃಕ್ಷವು ಆ ಇಂಗ್ಲಿಷ್​ ಗ್ರಂಥದ ಭಾಷಾಂತರವಿರ ಬೇಕೆಂಬುದು ಅವನ ಊಹೆ; ಹೀಗೇ ‘ಛಾಯಾಮಯೀ’ ಎಂದರೆ ಅರ್ಥವಾಗುವುದಿಲ್ಲ; ಅದು ಡಾಂಟೆಯ ಗ್ರಂಥದ ಭಾಷಾಂತರ; ಡಾಂಟೆಯ 
fourteenth century
ಯಲ್ಲಿ 
flourish
 ಮಾಡಿದನು-ಎನ್ನುತ್ತಾನೆ ಅವನು. ಅವಳು ‘ಸುಂದರಿಯನ್ನು ಪಾಲಿಷ್​ ಮಾಡಿದನೆ? ಏಕೆ?’ ಎಂದು ಕೇಳುತ್ತಾಳೆ. ‘ಸಂಧ್ಯಾಗಗನೇ, ನಿಬಿಡಕಾಲಿಮಾ’ ಎಂದು ಓದುತ್ತಾಳೆ. ಅವನಿಗೆ ‘ಗಗನ’ ‘ನಿಬಿಡ’ ಈ ಮಾತುಗಳೂ ಅರ್ಥವಾಗುವುದಿಲ್ಲ. ಕೊನೆಗೆ ಅವಳಿಗೋಸ್ಕರವಾಗಿ, ಒಂದು ಬಂಗಾಳಿ ಪುಸ್ತಕವನ್ನು ಬಾಗಿಲು ಹಾಕಿಕೊಂಡು ಕುಳಿತು ಗುಟ್ಟಾಗಿ ಓದುತ್ತೇನೆಂದು ಮಾತು ಕೊಡುತ್ತಾನೆ. ಅವಳು ಹುಡುಕಿ ಒಂದು ಅಶ್ಲೀಲದ ಕಥೆಯನ್ನು ತಂದುಕೊಡುತ್ತಾಳೆ. ಅವನು ಅದನ್ನು ಓದಿ ಮೆಚ್ಚಿ ‘ಬಂಗಾಳಿ ಯಲ್ಲಿ ಇಂಥ ಉತ್ತಮವಾದ ಪುಸ್ತಕವಿದೆಯೆಂದು ನನಗೆ ಗೊತ್ತಿರಲಿಲ್ಲ’ ಎನ್ನುತ್ತಾನೆ. ಅವಳು ಅವನ ಅಭಿರುಚಿ ಯನ್ನು ಹಳಿಯುತ್ತಾಳೆ.</p>
<p class="text-center">೧೫. 
New year's Day</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">(ವರ್ಷಾದಿಯ ದಿನ)</h1>
<p> ಇದು ಇಂಗ್ಲಿಷ್​ ಸಾಮಾಜಿಕ ಪದ್ಧತಿಗಳನ್ನು ಅನುಕರಿಸುವುದರ ವಿಡಂಬನ.-ಜನವರಿ ಮೊದಲನೆಯ ತಾರೀಖಿನ ಬೆಳಗ್ಗೆ ಶ್ಯಾಮಬಾಬುವು ರಾಮಬುಬುವಿನ ಮನೆಗೆ ಬಂದು ಕೈ ಕುಲುಕಿ ‘
I wish you a happy new year, and many many returns of the same
’ ಎನ್ನುತ್ತಾನೆ. ರಾಮಬಾಬುವು ‘
The same to you
’ ಎಂದು ಉತ್ತರ ಕೊಡುತ್ತಾನೆ; ಶ್ಯಾಮಬಾಬು ಹೊರಟುಹೋಗುತ್ತಾನೆ. ರಾಮಬಾಬುವಿನ ಹೆಂಡತಿಗೆ (ಹಳ್ಳಿ ಗಾಡಿನವಳು) ಈ ಕೈಕೈ ಮಿಲಾಯಿಸುವುದೇನು, ಹಾ-ಡು-ಡೂ (=
How do you do?
) ಏನು, ಒಂದೂ ಅರ್ಥವಾಗುವುದಿಲ್ಲ. ಗಂಡನು ತುಂಬ ಶ್ರಮಪಟ್ಟು ಅದನ್ನು ವಿವರಿಸುತ್ತಾನೆ. ಅವಳು ‘‘ಅದೇನು? ಅವರೂ ಹಾ-ಡು-ಡೂ ಎಂದರು, ನೀವೂ ಹಾ-ಡು-ಡೂ ಎಂದಿರಿ. ಪ್ರಶ್ನೆ ಉತ್ತರ ಎರಡೂಒಂದೇ ಆಗಿರುತ್ತದೆಯೇ? ನೀವು ನಿಮ್ಮ ಮಗನನ್ನು ‘ಏಕೋ ಓದಿ ಬರೆದು ಮಾಡುವುದಿಲ್ಲ?’ ಎಂದು ಕೇಳಿದರೆ ಅವನೂ ‘ಏಕೋ ಓದಿ ಬರೆದು ಮಾಡುವುದಿಲ್ಲ?’ ಎಂದು ಉತ್ತರ ಕೊಡಬಹುದೇ? ಇವೊತ್ತು ಯಾವ ಸೀಮೆಯ ಯುಗಾದಿ? ನಮ್ಮ</p>
<p>ಮನೆಯಲ್ಲೆಲ್ಲಾ ವೈಶಾಖ ಶುದ್ಧ ಪಾಡ್ಯಮಿ ದಿನ ಯುಗಾದಿ ಹಬ್ಬ ಮಾಡುತ್ತೇವೆ!’’ ಎನ್ನುತ್ತಾಳೆ. ಸಾಹೇಬನಿಗೆ ಕೊಡಲು ಅವನು ಧಂಡಿಯಾಗಿ ಹಣ್ಣುಹಂಪಲುಗಳನ್ನು ತಂದು ಇಟ್ಟಿರುತ್ತಾನೆ. ಅದನ್ನು ಅವಳು ಒಪ್ಪುವುದಿಲ್ಲ; ಹಳೆಯ ಸಂಪ್ರದಾಯ ಪೂಜೆ ಪುನಸ್ಕಾರಗಳು ಹೋದುವೆಂದು ಪ್ರತಿಭಟಿಸುತ್ತಾಳೆ. ಅವನು ರೇಗಿ ಅವಳನ್ನು ಹೊಡೆಯಲು ಹೋಗುತ್ತಾನೆ. ಅವಳು ಓಡಿಹೋಗುತ್ತಾಳೆ. ಅವನು ವಕೀಲನ ಹತ್ತಿರಕ್ಕೆ ಹೋಗಿ ‘ಹಿಂದೂಗಳು ದಾಂಪತ್ಯ ವಿಚ್ಛೇದ ಮಾಡಿಕೊಳ್ಳಬಹುದೇ’ ಎಂದು ವಿಚಾರ ಮಾಡುತ್ತಾನೆ!</p>
<p class="text-center">ಅಧ್ಯಾಯ ೨೧</p>
<p class="text-center">ಕಮಲಾಕಾಂತ</p>
<p> ಇದೊಂದು ವಿಚಿತ್ರ ಸೃಷ್ಟಿ; ಇದರಲ್ಲಿ ಬಂಕಿಮಚಂದ್ರನು ತನ್ನ ಅಭಿಪ್ರಾಯಗಳನ್ನೂ ಭಾವಗಳನ್ನೂ ಕಮಲಾಕಾಂತನ ಮೂಲಕ ಹೇಳಿದ್ದಾನೆ; ಹೀಗೆ ಮಾಡಿರುವುದರಿಂದ, ತನ್ನ ಹೆಸರಿನಲ್ಲಿ ಬರೆಯುವುದಕ್ಕಿಂತ ಹೆಚ್ಚು ಸ್ವಾತಂತ್ರ್ಯವಹಿಸಿ, ಸ್ವಚ್ಛಂದವಾಗಿ, ಬರೆಯಬಹುದಾಯಿತು. ಕಮಲಾಕಾಂತನು ಅಫೀಮುಖೋರನಾಗಿ ಸದಾ ಕನಸು ಕಾಣುತ್ತಿದ್ದದ್ದರಿಂದ, ಅವನ ಮಾತುಗಳು ಹುಚ್ಚು ಹುಚ್ಚಾಗಿ, ಒರಟು ಒರಟಾಗಿ, ಕಂಡರೂ ಚಿಂತೆ ಇಲ್ಲ-ಅದೇ ಒಂದು ವಿನೋದವಾಗುತ್ತದೆ.</p>
<p> ಕಮಲಾಕಾಂತನು ಕಲ್ಪಿತವ್ಯಕ್ತಿ; ಅವನಿಗೆ ‘ನಸೀರಾಮ ಬಾಬು’ವಿನ ಮನೆಯಲ್ಲಿ ವಾಸ; ಅವನಿಗೆ ಹೆಂಡತಿ ಮಕ್ಕಳು ಯಾರೂ ಇಲ್ಲ. ಮನೆಯ ಹತ್ತಿರ ಪ್ರಸನ್ನ ಎಂಬ ಹೆಸರಿನ ಗೌಳಿಗಿತ್ತಿ ಇದ್ದಳು. ಅವಳಿಂದ ಅವನು ಹಾಲು ತೆಗೆದುಕೊಳ್ಳುತ್ತಿದ್ದನು. ಅವನು ವೈದಿಕ ಬ್ರಾಹ್ಮಣ; ಹಾಗೆಂದರೆ, ಅವನು ಪ್ರಪಂಚ ಜ್ಞಾನವಿಲ್ಲದ ಗೊಡ್ಡು ಎಂದು ಭಾವಿಸಬಾರದು. ಅವನಿಗೆ ನಮ್ಮ ದೇಶದ ಮತ್ತು ಪರದೇಶದ ವಿಷಯಗಳೆಲ್ಲಾ-ಬಂಕಿಮನಿಗೆ ಏನೇನು ತಿಳಿದಿತ್ತೋ ಅದೆಲ್ಲಾ-ತಿಳಿದಿದುವು. ಅವನು ‘ಕವಿ, ದಾರ್ಶನಿಕ, ಸಮಾಜ ಶಿಕ್ಷಕ, ರಾಜನೀತಿಜ್ಞ, ಸ್ವದೇಶಪ್ರೇಮಿ.’ ಆದರೆ ಅವನಿಗೆ ಆ ಅಭಿಮಾನ ಆಡಂಬರಗಳಿಲ್ಲ.</p>
<p> ಇದರಲ್ಲಿ (
i
) ಕಮಲಾಕಾಂತನ ದಫ್ತರ¹ (
ii
) ಕಮಲಾಕಾಂತನ ಪತ್ರಗಳು (
iii
) ಕಮಲಾಕಾಂತನ ಹೇಳಿಕೆ-ಎಂಬ ಮೂರು ಭಾಗಗಳಿವೆ.</p>
<p> ಇವು ಸಣ್ಣ ಸಣ್ಣ ವಿಡಂಬನ ಲೇಖನಗಳಾದರೂ ಇವುಗಳಲ್ಲಿ ಬಂಕಿಮನಿಗೆ ತುಂಬ ಗೌರವವಿತ್ತೆಂದು ಸುರೇಶಚಂದ್ರನ ಹೇಳಿಕೆಯಿಂದ ತಿಳಿಯುತ್ತದೆ. ಒಂದುದಿನ ಕೃಷ್ಣಧನ ಮುಖ್ಯೋಪಾಧ್ಯಾಯನು ಬಂಕಿಮನನ್ನು ‘‘ನಿಮ್ಮ ಬರವಣಿಗೆಯಲ್ಲಿ ಯಾವುದು ಶ್ರೇಷ್ಠ ಎಂದು ನಿಮ್ಮ ಅಭಿಪ್ರಾಯ?’’ ಎಂದು ಕೇಳಿದನು. ಬಂಕಿಮನು ‘‘ನೀವೇ ಹೇಳೀ ನೋಡೋಣ!’’ ಎಂದನು. ಕೃಷ್ಣಧನನು ನಗುತ್ತ ‘‘ನಾನು ಬಾಯಲ್ಲಿ ಹೇಳುವುದಿಲ್ಲ;-ಬರೆದಿಡುತ್ತೇನೆ; ನೋಡೋಣ, ನನ್ನ ನಿಮ್ಮ ಅಭಿಪ್ರಾಯ ಒಂದೇ ಆಗುತ್ತದೆಯೋ, ಬೇರೆ ಆಗುತ್ತದೆಯೋ!’ ಎಂದು ಒಂದು ಚೀಟಿಯಲ್ಲಿ ಬರೆದು ಮಗುಚಿಟ್ಟನು. ಬಂಕಿಮನು ಉತ್ತರಕ್ಷಣದಲ್ಲಿಯೇ, ಸ್ವಲ್ಪವೂ ಅನುಮಾನಿ ಸದೆ ‘ಕಮಲಾಕಾಂತನ ಧಪ್ತರ’ ಎಂದುನಕ್ಕನು. ಚೀಟಿ ತೆಗೆದು ನೋಡಿದಾಗ ಅದರಲ್ಲಿಯೂ ಅದೇ ಹೆಸರಿತ್ತು.</p>
<p> ಬಂಕಿಮನ ಅನಂತರ ಬಂಗಾಳಿಯಲ್ಲಿ ಯಾರು ಯಾರು ಹಾಸ್ಯ ಲೇಖನಗಳನ್ನು ಬರೆದಿದ್ದಾರೋ, ಅವರೆಲ್ಲರೂ ‘ಕಮಲಾಕಾಂತ’ದಿಂದ ಅಲ್ಪಸ್ವಲ್ಪವಾದರೂ ಉಪಕೃತರಾಗಿದ್ದಾರೆ. ಆದರೆ ಅವರು ಯಾರೂ ಅವನ ಎತ್ತರಕ್ಕೆ ಏರಲಾಗಿಲ್ಲ.</p>
<p> ಮೊದಲನೆಯ ಭಾಗವಾದ ‘ದಫ್ತರ’ದಲ್ಲಿ (೧) ಒಂಟಿಗ (೨) ಮನುಷ್ಯ ಫಲ (೩) ಯೂಟಿಲಿಟಿ ಅಥವಾ ಉದರದರ್ಶನ (೪) ಪತಂಗ (೫) ನನ್ನ ಮನಸ್ಸು (೬) ಬೆಳದಿಂಗಳಲ್ಲಿ (೭) ವಸಂತದ ಕೋಗಿಲೆ (೮) ಹೆಂಗಸರ ರೂಪ (೯) ಹೂವಿನ ಮದುವೆ (೧೦) ದೊಡ್ಡಪೇಟೆ (೧೧) ನಮ್ಮ ದುರ್ಗೋತ್ಸವ (೧೨) ಒಂದು ಹಾಡು (೧೩) ಬೆಕ್ಕು (೧೪) ಕುಟ್ಟುವ ಯಾತ-ಎಂಬ ಹದಿನಾಲ್ಕು ಲೇಖನಗಳಿವೆ.</p>
<p> ಇವಕ್ಕೆ ಮೊದಲಲ್ಲಿ ‘‘ಶ್ರೀ ಭೀಷ್ಮದೇವ ಖೋಶನವೀಸ’’ನ ಅವತರಣಿಕೆ ಇದೆ. ಅವನು ಕಲ್ಪಿತನಾದ ಮುನ್ನುಡಿಕಾರ-ಪ್ರಕಾಶಕ-ಸಂಪಾದಕ. ಅವನು ಕಮಲಾಕಾಂತನ ಮತ್ತು ಅವನ ದಫ್ತರದ ಪರಿಚಯ ಮಾಡಿ ಕೊಡುತ್ತ, ಹೀಗೆನ್ನುತ್ತಾನೆ:-</p>
<p> ‘‘ಅನೇಕರು ಕಮಲಾಕಾಂತನನ್ನು ಹುಚ್ಚನೆನ್ನುತ್ತಿದ್ದರು; ಏಕೆಂದರೆ ಅವನು ಏನು ಆಡುತ್ತಾನೆ ಏನು ಮಾಡುತ್ತಾನೆ ಎಂಬುದು ನೆಚ್ಚಿಗೆ ಇರುತ್ತಿರಲಿಲ್ಲ. . . .ಅವನಿಗೆ ಸ್ವಲ್ಪ ಇಂಗ್ಲಿಷು, ಸ್ವಲ್ಪ ಸಂಸ್ಕೃತ ಬರುತ್ತಿತ್ತು. ಆದರೆ ಸಂಪಾದನೆ ಇಲ್ಲದ ವಿದ್ಯೆ ಎಂಥ ವಿದ್ಯೆ?</p>
<p>_________</p>
<p>1
.
 ೧೮೭೫ರಲ್ಲಿ ೧೧ ಪ್ರಬಂಧಗಳು ಈ ಹೆಸರಿನ ಗ್ರಂಥವಾಗಿ ಪ್ರಕಟವಾದುವು. ಆಮೇಲೆ ‘ಪತ್ರ’ಗಳೂ ‘ಹೇಳಿಕೆ’ಯೂ ಸೇರಿ ‘ಕಮಲಾಕಾಂತ’ ಗ್ರಂಥವಾಯಿತು.</p>
<p> ಅವನ ಇಂಗ್ಲಿಷು ಮಾತನ್ನು ಕೇಳಿ ಒಬ್ಬ ಸಾಹೇಬನು ಅವನನ್ನು ಕರೆದು ಒಂದು ಗುಮಾಸ್ತೆಯ ಕೆಲಸ ಕೊಟ್ಟನು. ಆದರೆ ಕಮಲಾಕಾಂತನು ಕಛೇರಿಗೆ ಹೋಗಿ ಸರ್ಕಾರಿ ಪುಸ್ತಕಗಳಲ್ಲಿ ಕವಿತೆ ಬರೆಯುತ್ತಿದ್ದನು. ಒಂದುಸಾರಿ ಪೇ-ಬಿಲ್​ನ(ಬರಾವರ್ದು)ಮೇಲೆ, ಕೆಲವು ನಾಗಾ ಫಕೀರರು ಸಾಹೇಬನ ಹತ್ತಿರ ಭಿಕ್ಷೆಬೇಡುತ್ತಿದ್ದ ಹಾಗೂ, ಅವನು ಒಂದೆರಡು ಕಾಸುಗಳನ್ನು ಎಸೆಯುತ್ತಿದ್ದ ಹಾಗೂ ಚಿತ್ರ ಬರೆದು ಕೆಳಗೆ ‘ನಿಜವಾದ ಪೇ-ಬಿಲ್​’ ಎಂದು ಅದಕ್ಕೆ ಹೆಸರು ಕೊಟ್ಟನು. ಅಂದಿನಿಂದ ಅವನ ಕೆಲಸ ಹೋಯಿತು.</p>
<p> ಅವನಿಗೆ ದುಡ್ಡು ಬೇಕೂ ಇರಲಿಲ್ಲ; ಏಕೆಂದರೆ, ಅವನಿಗೆ ಮದುವೆ ಇಲ್ಲ; ತನಗೆ ಎಲ್ಲಂದರೆ ಅಲ್ಲಿ ಎರಡು ತುತ್ತು ಅನ್ನ, ಅರ್ಧ ತೊಳ ಅಫೀಮು, ಸಿಕ್ಕಿದರೆ ಆಯಿತು; ಮಲಗುವುದಕ್ಕೆ ಯಾವ ಜಾಗವಾದರೆ ಆದೇ. ಅವನು ತುಂಬ ದಿನ ನನ್ನ ಮನೆಯಲ್ಲಿದ್ದ;. . .ಒಂದು ದಿನ ಬೆಳಗ್ಗೆ ಎದ್ದು ಸಂನ್ಯಾಸಿಯ ಹಾಗೆ ಕಾವಿ ಸುತ್ತಿಕೊಂಡು ಎಲ್ಲಿಗೋ ಹೊರಟುಹೋದ..</p>
<p> ಅವನ ಹತ್ತಿರ ಒಂದು ದಫ್ತರವಿತ್ತು; ತಾನು ಬರೆದದ್ದನ್ನೆಲ್ಲಾ ಅದರಲ್ಲಿ ಕಟ್ಟಿಡುತ್ತಿದ್ದನು; ಆಗಾಗ್ಗೆ ನನಗೆ ಓದುತ್ತಿದ್ದನು; ಕೇಳಿ ನನಗೆ ನಿದ್ರೆ ಬರುತ್ತಿತ್ತು. . .ಹೋಗುವಾಗ ಅದನ್ನು ನನಗೆ ‘ಬಹುಮಾನ’ವಾಗಿ ಕೊಟ್ಟನು.</p>
<p> ಈ ಅಮೂಲ್ಯ ರತ್ನವನ್ನೇನು ಮಾಡಲಿ? . . . ಇದರಲ್ಲಿ ಆನಿದ್ರೆಗೆ ಅತ್ಯುತ್ಕೃಷ್ಟವಾದ ಔಷಧವಿರುವುದ ರಿಂದ, ನಿದ್ರೆ ಬರದಿರುವವರಿಗೆ ಉಪಕಾರವಾಗಲೆಂದು ಈ ಲೇಖನಗಳನ್ನು ಪ್ರಕಟಿಸಿದ್ದೇನೆ.’’</p>
<p> ಇದು ಪೂರ್ತಿಯಾಗಿ ಕಲ್ಪಿತವೆಂದು ಹೇಳಬೇಕಾಗಿಲ್ಲ.</p>
<p class="text-center">೧. ಒಂಟಿಗ</p>
<p> ಒಂದುಬೆಳದಿಂಗಳ ರಾತ್ರಿ ಯಾರೋದಾರಿಹೋಕನು ಹಾಡಿಕೊಂಡು ಹೋಗುತ್ತಿದ್ದನು. ಬೆಳದಿಂಗಳು, ಹೊಳೆಯ ಮರಳಮೇಲೆ ನಗುತ್ತಿದೆ. ಮರಳದಿಬ್ಬದ ನಡುವೆಹರಿಯುತ್ತಿದ್ದ ಹೊಳೆಯು ಕಪ್ಪುಸೀರೆಯತುಂಡನ್ನು ಸುತ್ತಿಕೊಂಡು ಹೋಗುತ್ತಿದ್ದ ತರುಣಿಯಂತಿದೆ. ರಾಜಬೀದಿಯಲ್ಲಿಯೂ ಆನಂದ-ಎಲ್ಲರೂ ಚಂದ್ರಕಿರಣದಲ್ಲಿ ಸ್ನಾನ ಮಾಡಿ ಆನಂದಿಸಿದ್ದಾರೆ. ಕಮಲಾಕಾಂತನು ಒಂಟಿಯಾಗಿದ್ದದ್ದರಿಂದ, ಆ ಹಾಡನ್ನು ಕೇಳಿದಾಗ ಅವನ ಹೃದಯ ತಂತಿಯು ಮೀಟಿದಂತಾಗುತ್ತದೆ. . .ಅವನೆನ್ನುತ್ತಾನೆ:-</p>
<p> ‘‘ಒಂಟಿಯಾಗಿರಬಾರದು; ನಮ್ಮ ಪ್ರಣಯವನ್ನು ಪಾಲುಮಾಡಿಕೊಳ್ಳುವವರು ಇಲ್ಲದಿದ್ದರೆ ಮನುಷ್ಯನ ಜನ್ಮ ವ್ಯರ್ಥ.² ಹೂವು ಸುವಾಸನೆಯುಳ್ಳದ್ದಾಗಿರಬಹುದು; ಮೂಗಿದ್ದರೆ ತಾನೇ ವಾಸನೆ ಸಾರ್ಥಕ? ಹೂವು ತನಗಾಗಿ ಅರಳುವುದಿಲ್ಲ; ಪರಾರ್ಥವಾಗಿ ನಿಮ್ಮ ಹೃದಯವನ್ನು ಅರಳಿಸಿಕೊಳ್ಳಿ.</p>
<p> ಯೌವನ ಕಾಲದ ಸುಖ ಈಗ ಎಲ್ಲಿ ಹೋಯಿತು? ಆಗ ಇದ್ದ ಆಶೆ ಆಕಾಂಕ್ಷೆಗಳು ಈಗ ಇಲ್ಲ-ಸಮುದ್ರದಲ್ಲಿ ಈಜುವುದಕ್ಕೆ ಹೋದರೆ, ಅಲೆಗಳೆದ್ದು ತೀರಕ್ಕೆ ತಂದು ಎಸೆಯುತ್ತವೆ, ಎಂದು ಈಗ ಗೊತ್ತಾಗಿದೆ. ಈ ಅರಣ್ಯದಲ್ಲಿ ದಾರಿ ಇಲ್ಲ, ಹೂವಿನಲ್ಲಿ ಹುಳುವಿದೆ, ನದಿಯಲ್ಲಿ ಸುಳಿ ಇದೆ, ಉದ್ಯಾನದಲ್ಲಿ ಹಾವು ಇದೆ, ಮನುಷ್ಯ ಹೃದಯದಲ್ಲಿ ಕೇವಲಸ್ವಾರ್ಥವಿದೆ-ಎಂದು ಈಗಗೊತ್ತಾಗಿದೆ. ಗಾಜೂ ವಜ್ರದಂತೆ ಪ್ರಕಾಶಿಸಬಹುದು, ಹಿತ್ತಾಳೆಯೂ ಚಿನ್ನದಂತೆ ಹೊಳೆಯಬಹುದು-ಎಂದು ಈಗ ಗೊತ್ತಾಗಿದೆ.</p>
<p> ಸಂಸಾರದಲ್ಲಿಯೂ ಸಂಗೀತವಿದೆ; ಪ್ರೀತಿಯೇ ಅದು; ಅದು ಮನುಷ್ಯನ ಹೃದಯ ತಂತಿಯನ್ನು ಅನಂತ ಕಾಲದವರೆಗೆ ಮೀಟುತ್ತಿರಲಿ.’’</p>
<p class="text-center">೨. ಮನುಷ್ಯ ಫಲ</p>
<p> ಮನುಷ್ಯರು ಸಂಸಾರ ವೃಕ್ಷದಲ್ಲಿ ಜೋಲುತ್ತಿರುವ ಹಣ್ಣುಗಳು-ಕಳಿತರೆ ಬಿದ್ದು ಹೋಗುತ್ತಾರೆ. ಕೆಲವು, ಅಕಾಲದಲ್ಲಿ ಬಿರುಗಾಳಿಗೆ ಬಿದ್ದುಹೋಗುತ್ತವೆ; ಕೆಲವನ್ನು ಹಕ್ಕಿಪಕ್ಕಿಗಳು ತಿನ್ನುತ್ತವೆ; ಕೆಲವುಒಣಗುತ್ತವೆ; ಎಲ್ಲೋ ಕೆಲವು ಪಕ್ವವಾಗಿ, ಗಂಗಾಜಲದಲ್ಲಿ ತೊಳೆಯಲ್ಪಟ್ಟು ದೇವರಿಗೆ ನೈವೇದ್ಯವಾಗುತ್ತವೆ; ಕೆಲವು ಮಣ್ಣಿನಲ್ಲಿ ಬಿದ್ದು ನರಿಗಳ ಪಾಲಾಗುತ್ತವೆ. ಕೆಲವು ಔಷಧಿಗೆ ಬರುತ್ತವೆ; ಕೆಲವು ನೋಡುವುದಕ್ಕೆ ಮಾತ್ರ ಚೆನ್ನ; ಮಿಕ್ಕ ಕೆಲವು ವಿಷಮಯ-ಅವನ್ನು ತಿಂದರೆ ಸಾವು!</p>
<p> ದೊಡ್ಡಮನುಷ್ಯರು ಹಲಸಿನಹಣ್ಣಿನ ಹಾಗೆ-ಕೆಲವುಗಳಲ್ಲಿ ಅಂಟುಹೆಚ್ಚು; ಕೆಲವು ದನಕ್ಕೆಮಾತ್ರ ಯೋಗ್ಯ; ಕೆಲವನ್ನು ಹಣ್ಣಾಗುವುದಕ್ಕೆ ಬಿಡದೆ, ಜನ ಬಡಿದು ಕೆಡವಿ ಪಲ್ಯವೋ ಹುಳಿಯೋ ಮಾಡಿ ತಿಂದು ಬಿಡುತ್ತಾರೆ; ಮರಕ್ಕೆ ಬೇಲಿ ಇಲ್ಲದಿದ್ದರೆ ಹಣ್ಣು ನರಿಯ ಪಾಲು-ನರಿಗಳಲ್ಲಿ ದಿವಾನ, ಕಾರಕೂನ, ಸಾಯಿಬ, ಗುಮಾಸ್ತ, ಆಶೀರ್ವಾದಕ ಮುಂತಾದವರೆಲ್ಲಾ ಉಂಟು; ಈ ಅಪಾಯಗಳನ್ನೆಲ್ಲಾ ದಾಟಿ ಅದು ಹಣ್ಣಾದರೆ, ನೊಣಗಳ (ಬಂಧು ಬಳಗಗಳ) ಕಾಟ; ಮನೆಯಲ್ಲಿಟ್ಟುಕೊಂಡರೆ, ಕೊಳೆತು ವಾಸನೆ ಬಡಿಯುತ್ತದೆ. ಆದ್ದರಿಂದ ಅದನ್ನು ಬಿಡಿಸಿ, ಕಮಲಾಕಾಂತನಂಥವರಿಗೆ ಕೊಟ್ಟುಬಿಡಬೇಕು.</p>
<p> ಸಿವಿಲ್​ಸರ್ವಿಸ್​ ಸಾಹೇಬರು ಮಾವಿನಹಣ್ಣಿನ ಹಾಗೆ; ಅದು ಬಣ್ಣಬಣ್ಣವಾಗಿರುತ್ತದೆ; ಕಾಯಿ ಹುಳಿ; ಹಣ್ಣಾದರೆಸಿಹಿ.-ಕೆಲವು ಕೀಳುಜಾತಿಯವು ಹಣ್ಣಾದರೂ ಹುಳಿಮುರಿಯುವುದಿಲ್ಲ; ಅವು ಉಪ್ಪಿನಕಾಯಿಗೇ ಸರಿ.</p>
<p>___________</p>
<p>2. <em>ಅಜಿ</em>. `Happiness was born a twin.'</p>
<p> ಹೆಂಗಸರನ್ನು ಬಾಳೆಗೆ ಹೋಲಿಸುವುದುಂಟು; ಅವರಲ್ಲೇನು ಗೊನೆಗೊನೆ ಹಣ್ಣು ಬಿಡುತ್ತದೆಯೆ? ಒಂದು ಅಂಶದಲ್ಲಿ ಹೋಲಿಕೆ ಏನೋ ಉಂಟು-ಎರಡೂ ಕಪಿಗಳಿಗೆ ಇಷ್ಟ. ಹೆಂಗಸನ್ನು ತೆಂಗಿಗೆ ಹೋಲಿಸ ಬಹುದು. ಕಿಟಕಿಗಳಲ್ಲಿ ನಿಂತಿರುವ ಹೆಣ್ಣುಗಳ ಗುಂಪು, ತೆಂಗಿನ ಮರದಮೇಲಿರುವ ಕಾಯಿಗೊಂಚಲು, ಎರಡೂ ಒಂದೇಯಾಗಿ ಕಾಣುತ್ತವೆ. ಎಳನೀರು ರುಚಿ;-ಎಳೆಯ ಪ್ರಾಯದ, ವಿಲಾಸವಿಲ್ಲದ, ಅಕೃತ್ರಿಮ ಪ್ರಣಯ ಹೃದಯಕ್ಕೆ ತಂಪನ್ನು ಎರೆಯುತ್ತದೆ. ಬಿಸಿಲುಗಾಲದಲ್ಲಿ ಮರದಿಂದ ಕೆಡವಿದ ಕೂಡಲೆ ಎಳನೀರನ್ನು ಕುಕ್ಕಿ ಕುಡಿದರೆ, ಸಂಸಾರಶಿಕ್ಷಣವಿಲ್ಲದ ಹುಡುಗಯೊಡನೆ ಸಂಸಾರ ಮಾಡಿದಂತಾಗುತ್ತದೆ. ಅದು ಸ್ವಲ್ಪಕಾಲ ಮಂಜುಗಡ್ಡೆಯ ನೀರಿನಲ್ಲಿದ್ದರೆ ತಂಪಾಗುತ್ತದೆ. . .ಹೆಂಗಸಿನ ರೂಪ ತೆಂಗಿನ ನಾರಿನ ಹಾಗೆ; ಅದರಿಂದ ಹಗ್ಗ ಹೊಸೆದು, ಜಗನ್ನಾಥನ ರಥವನ್ನು ಎಳೆಯುವಂತೆ, ದೊಡ್ಡದೊಡ್ಡ ಮನೋರಥಗಳನ್ನು ಎಳೆಯಬಹುದು.. .</p>
<p> ‘‘ದೇಶ ಹಿತೈಷಿ’’ಗಳು ಬಣ್ಣಬಣ್ಣದ ಹೂ ಬಿಡುವ ದೂದಿಯ ಮರದಹಾಗೆ:- ಕಾಯಿಪೊಳ್ಳು. ಲೇಖಕರು ಹುಣಿಸೆಹಣ್ಣಿನ ಹಾಗೆ; ನ್ಯಾಯಾಧಿಕಾರಿಗಳು ಕುಂಬಳಕಾಯಿಯ ಹಾಗೆ.-ಅದನ್ನು ಎಲ್ಲಿ ಹಾಕಿದರೂ ಸರಿ, ಬಳ್ಳಿಬಳ್ಳಿಯಾಗಿ ಹಬ್ಬಿಬಿಡುತ್ತದೆ. . .</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">೩. ಯೂಟಿಲಿಟಿ ಅಥವಾ ಉದರದರ್ಶನ</h1>
<p> ಈ ಮಾತಿಗೆ ಅರ್ಥವಾಗದೆ ಸಂಪಾದಕನು ತನ್ನ ಮಗನನ್ನು ಕೇಳಿದನಂತೆ; ಅವನು ನಿಘಂಟುವನ್ನು ನೋಡಿ ಯು-ಟಿಲ್​-ಈಟ್​-ಈ (
You-till-eat-ye
)=ವ್ಯವಸಾಯ ಮಾಡಿಕೊಂಡುತಿನ್ನಿ ಎಂದು ಅರ್ಥವೆಂದು ತಿಳಿಸಿದನಂತೆ! ಎಲ್ಲರನ್ನೂ ಬೇಸಾಯ ಮಾಡು ಎನ್ನುತ್ತಾನಲ್ಲ ಈ ಪಾಷಂಡ-ಎನ್ನುತ್ತಾನೆ ಸಂಪಾದಕ ಭೀಷ್ಮ ದೇವ!</p>
<p> ಇದೊಂದು ‘ದರ್ಶನ’ವಾದ್ದರಿಂದ ಈ ಶಾಸ್ತ್ರವು ಏಳು ಸೂತ್ರಗಳ ರೂಪದಲ್ಲಿದೆ. ಪ್ರತಿಯೊಂದು ಸೂತ್ರಕ್ಕೂ ‘ಭಾಷ್ಯ’ವಿದೆ. (ಬ್ರಹ್ಮಸೂತ್ರ ಮುಂತಾದ ಸೂತ್ರಗಳನ್ನುಹೋಲಿಸಿ.) ಸೂತ್ರಗಳಿರುವುದು ಸಂಸ್ಕೃತದಲ್ಲಲ್ಲ ಬಂಗಾಳಿಯಲ್ಲಿ. ಸಂಸ್ಕೃತ ಎಷ್ಟು ಜನಕ್ಕೆ ಗೊತ್ತಾಗುತ್ತದೆ? ಅವನ್ನು ಮಾತ್ರ ಆದಷ್ಟು ಕನ್ನಡಿಸಿ ಕೊಟ್ಟಿದೆ-</p>
<p class="li">೧.  ಹೊಟ್ಟೆ ಎಂದರೆ ಪ್ರಾಣಿಗಳ ದೇಹದಲ್ಲಿರುವ ದೊಡ್ಡ ಗುಹೆ.</p>
<p class="li">೨.  ಹೊಟ್ಟೆಯನ್ನು ಮೂರು ರೀತಿಯಲ್ಲಿ³ ತುಂಬುವುದೇ ಪರಮಪುರುಷಾರ್ಥ.</p>
<p class="li">೩.  ಇವುಗಳಲ್ಲಿ ಆಧಿಭೌತಿಕವಾಗಿ ತುಂಬುವುದೇ ವಿಹಿತ.</p>
<p class="li">೪.  ವಿದ್ಯೆ, ಬುದ್ಧಿ, ಪರಿಶ್ರಮ, ಉಪಾಸನೆ, ಬಲ, ಮೋಸ-ಈ ಆರೂ ಪುರಷಾರ್ಥ ಸಾಧಕಗಳೆಂಬುದು ಪೂರ್ವಸೂರಿಗಳ ನಿರ್ದೇಶ.</p>
<p class="li">೫.  ಆದರೆ ಈ ಆರು ಮಾರ್ಗಗಳಿಂದ ಉದರಪೂರ್ತಿ ಅಸಾಧ್ಯ.</p>
<p class="li">೬.  ಆದ್ದರಿಂದ ಎಲ್ಲರೂ ದೇಶದ ‘ಹಿತಸಾಧನ’ವನ್ನು ಕೈಕೊಳ್ಳಿ.</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">೪. ಪತಂಗ</h1>
<p> ಕಮಲಾಕಾಂತನು ಆಫೀಮಿನ ಅಮಲಿನಲ್ಲಿದ್ದಾಗ ಅದರ ಮಹತ್ವದಿಂದ ಹಠಾತ್ತಾಗಿ ‘ದಿವ್ಯಕರ್ಣ’ ಉಂಟಾಗಿ, ಪತಂಗವು (ದೀಪದ ಹುಳು) ದೀಪದೊಡನೆ ಮಾತನಾಡುತ್ತಿದ್ದದ್ದು ತಿಳಿಯಿತು-</p>
<p> ದೀಪಮಹಾಶಯ! ಹಿಂದೆ, ನೀನು ಹಿತ್ತಾಳೆಯ ಕಂಬದಲ್ಲಿರುತ್ತಿದ್ದೆ. ಆಗ ನಿನ್ನಲ್ಲಿ ಬೀಳುವುದು ಸುಲಭವಾಗಿತ್ತು; ಈಗ ಗಾಜಿನ ಬುರುಡೆಯಲ್ಲಿ ಅವಿತುಕೊಂಡಿದ್ದೀಯೆ; ನನಗೆ ದಾರಿಯೇ ಕಾಣುವುದಿಲ್ಲ; ನಿನ್ನಲ್ಲಿ ಬಿದ್ದು ಸುಟ್ಟುಹೋಗುವುದು ನನ್ನ ಆಜನ್ಮ ಸಿದ್ಧವಾದ ಹಕ್ಕು; ಹಿಂದೂ ಹೆಂಗಸರು ವಿಧವೆಯರಾಗಿ, ನಿರಾಶರಾಗಿ, ಸಹಗಮನ ಮಾಡುತ್ತಾರೆ. ನಾವು ಹಾಗಲ್ಲ; ಸದಾ ಸಹಗಮನಕ್ಕಾಗಿ ಸಹಗಮನ ಮಾಡುತ್ತೇವೆ. ನಿತ್ಯವೂ ಅದೇ ಹೂವಿನಕಂಪು, ಅದೇ ಸೂರ್ಯನ ಬೆಳಕು!-ಈ ನಿಸ್ಸಾರ ಪ್ರಪಂಚದಲ್ಲಿ ಏನು ಸುಖ? ನೀನು ಜಗತ್ತನ್ನು ಧ್ವಂಸ ಮಾಡಬಲ್ಲೆ; ಅಂಥವನು ಯಾರ ಹೆದರಿಕೆಗಾಗಿ ಗಾಜಿನಗೋಳದಲ್ಲಿ ಅಡಗಿಕೊಂಡಿದ್ದೀಯೆ? ನೀನು ಯಾರು? ನನಗೆ ತಿಳಿಯದು; ನನಗೆ ಕಾಮ್ಯವಾದ ವಸ್ತು-ಅಷ್ಟು ಮಾತ್ರ ಬಲ್ಲೆ; ಕಾಮ್ಯವಸ್ತುವಿನ ಸ್ವರೂಪವನ್ನು ಅರಿತರೆ ಆಮೇಲೆ ಸುಖವಿರುತ್ತದೆಯೇ?</p>
<p> ಎಷ್ಟುದಿನ ಹೀಗೆ ಅಡಗಿಕೊಂಡಿರುತ್ತೀಯೆ? ನನಗಂತೂ ಈ ಗಾಜನ್ನು ಭೇದಿಸಲಾಗದು; ಒಳ್ಳೆಯದು; ಇರು! ಮತ್ತೆ ಬರುತ್ತೇನೆ.</p>
<p> ಹೀಗೆಂದು, ಪತಂಗವು ಹಾರಿಹೋಯಿತು.</p>
<p>__________</p>
<p>3
.ಅನ್ನ, ದೊಡ್ಡವರ ಮಾತು, ಹೊಟ್ಟೆಯ ಗೆಡ್ಡೆ.-ಹೀಗೇ ಮುಂದೆ ಬರುವ ಭಾಷ್ಯವೂ ವಿನೋದವಾಗಿರುತ್ತದೆ: ‘ಹಿತಸಾಧನ’ಕ್ಕೆ ಉದಾಹರಣೆ: ಮಧ್ಯ ಏಷಿಯಾದ ಜನರ ಉದ್ಧಾರ; ಖರ್ಚಾಗದ ಪುಸ್ತಕ ಪತ್ರಿಕಾದಿಗಳ ಮಾರಾಟ, ಇತ್ಯಾದಿ.</p>
<p> ಮನುಷ್ಯನೂ ಒಂದು ಪತಂಗವೇ;-ಜ್ಞಾನ, ಧನ, ಮಾನ, ರೂಪ, ಧರ್ಮ ಇಂದ್ರಿಯ, ಎಲ್ಲಾ ಉರಿಗಳೇ; ಮನುಷ್ಯನು ಅದರಲ್ಲಿ ಬೀಳಬೇಕೆನ್ನುತ್ತಾನೆ-ಗಾಜು ಅಡ್ಡಿಬರುತ್ತದೆ. ಇದರ ಪ್ರತಿಪಾದನೆಯೇ ಕಾವ್ಯ. ದುರ್ಯೋಧನ ಪತಂಗವು ಮಾನ ವಹ್ನಿಯಲ್ಲಿ ಸುಟ್ಟುಹೋಗುತ್ತದೆ-ಅದೇ ಮಹಾಭಾರತ. ಸೀತಾ ಪತಂಗವು ಸ್ನೇಹ ವಹ್ನಿಯಲ್ಲಿ ಸುಟ್ಟುಹೋಗುತ್ತದೆ-ಅದೇ ರಾಮಾಯಣ; ರೋಮಿಯೋ ಮತ್ತು ಜೂಲಿಯಟ್​ನಲ್ಲ ರೂಪವಹ್ನಿ; ಒಥೆಲೋವಿನಲಿ ಈರ್ಷ್ಯಾವಹ್ನಿ; ಆಂಟೊನಿ ಮತ್ತು ಕ್ಲಿಯೊಪಾತ್ರದಲ್ಲಿ ಭೋಗವಹ್ನಿ, ಇತ್ಯಾದಿ. ಈ ವಹ್ನಿ ಏನೋತಿಳಿಯದು. ಈಶ್ವರ, ಧರ್ಮ, ಜ್ಞಾನ, ಸ್ನೇಹ ಇವೆಲ್ಲಾಏನು? ತಿಳಿಯದು; ಆದರೂ ಆ ಅಲೌಕಿಕ ಅಪರಿಜ್ಞಾತ ವಸ್ತುವಿನ ಸುತ್ತ ನಾವು ಹಾರಾಡುತ್ತೇವೆ.</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">೫. ನನ್ನ ಮನಸ್ಸು</h1>
<p> ‘ನನ್ನಮನಸ್ಸು ಎಲ್ಲಿಹೋಯಿತು? ಯಾರುತೆಗೆದುಕೊಂಡು ಹೋದರು? ಇಟ್ಟಿದ್ದಕಡೆ ಅದು ಇಲ್ಲವಲ್ಲ!’ -ಎಂದು ಒಂದುಸಾರಿ ಕಮಲಾಕಾಂತನಿಗೆ ಕಳವಳ ಉಂಟಾಗುತ್ತದೆ. ಅವನು ಅಡಿಗೆ ಮನೆಯೆಲ್ಲಾ ಹುಡುಕು ತ್ತಾನೆ-ಅದರ ತಿಂಡಿತೀರ್ಥಗಳ ವರ್ಣನೆಬರುತ್ತದೆ. ಗೌಳಿಗಿತ್ತಿ ಪ್ರಸನ್ನಳ ಮನೆಯಲ್ಲೆಲ್ಲಾ ಅಲೆಯುತ್ತಾನೆ-ಅವ ಳೊಡನೆ ಹಾಲಿನವ್ಯವಹಾರದ ವರ್ಣನೆಯೆಲ್ಲಾ ಬರುತ್ತದೆ. ಕೊನೆಗೆ ಮೈಕುಲುಕಿಸುತ್ತ ನೀರು ಹೊತ್ತು ಕೊಂಡು ಹೋಗುತ್ತಿದ್ದ ಒಬ್ಬ ಯುವತಿಯ ಹಿಂದೆ ಹೋಗುತ್ತಾನೆ; ಅವಳೂ ಅಟ್ಟಿ ಕಳುಹಿಸುತ್ತಾಳೆ. ಆಮೇಲೆ ಅವನಿಗೆ ಗೊತ್ತಾಗುತ್ತದೆ ಪ್ರಪಂಚದಲ್ಲಿ ತನ್ನ ಮನಸ್ಸು ಏತರಲ್ಲೂ ಇಲ್ಲ, ಎಂದು.</p>
<p> ಈ ಪ್ರಪಂಚಕ್ಕೆ ನಾವು ಬಂದಿರುವುದು, ಮನಸ್ಸನ್ನು ಕಟ್ಟಿಹಾಕುವುದಕ್ಕೇ. ಕಾಮ್ಯ ವಸ್ತುಗಳೆಲ್ಲಾ ದುಃಖಕ್ಕೆ ಮೂಲ.-ಕೀರ್ತಿಯ ಹಿಂದೆ ನಿಂದೆ, ಇಂದ್ರಿಯ ಸುಖದ ಹಿಂದೆ ರೋಗ, ಇತ್ಯಾದಿ. ಪರರ ಸುಖದಿಂದಲೇ ನಮ್ಮಸುಖ. ಗೌತಮ ಬುದ್ಧನು ಈ ಮಾತನ್ನು ಹೇಳಿದನು. ಇಂಗ್ಲಿಷರ ಆಳಿಕೆ ಬರಲಾಗಿ, ಎಲ್ಲಾ ದೇವಾಲಯ ಗಳಲ್ಲಿದ್ದ ದೇವಮೂರ್ತಿಗಳೂ ಹೋಗಿ ಅಲ್ಲಿ ಸಂಪದ್ದೇವತೆಯನ್ನು ಇಟ್ಟು ಪೂಜಿಸುತ್ತಿರಲಾಗಿದೆ. ಆಡ್ಯಂಸ್ಮಿತ್​- ಪುರಾಣ, ಮಿಲ್​-ತಂತ್ರ-ಇವು ಪೂಜಾಮಂತ್ರಗಳನ್ನು ಒದಗಿಸಿಕೊಟ್ಟಿವೆ. ಈ ಪೂಜೆಯಿಂದ ಎಷ್ಟು ಜನ ಅಧಾರ್ಮಿಕರು ಧಾರ್ಮಿಕರಾಗಿದ್ದಾರೆ? ಅಶಿಷ್ಟರು ಶಿಷ್ಟರಾಗಿದ್ದಾರೆ? ಅವಿನೀತರು ವಿನೀತರಾಗಿದ್ದಾರೆ? ಅಪವಿತ್ರರು ಪವಿತ್ರರಾಗಿದ್ದಾರೆ?</p>
<p> ಹೊಟ್ಟೆ ಎಂಬ ಕೊರಕಲು ತುಂಬಬೇಕಾಗಿದೆ ನಿಜ; ಆದರೆ ಅದರಒಂದು ಮೂಲೆಸ್ವಲ್ಪ ಖಾಲಿಯಾಗಿ ದ್ದರೂ ಚಿಂತೆಯಿಲ್ಲ, ಅಲ್ಲಿ ಮನಸ್ಸಿನಸುಖಕ್ಕೆ ದಾರಿಮಾಡಿ; ಇಷ್ಟೊಂದು ಯಂತ್ರಗಳು ಬಂದಿವೆಯಲ್ಲಾ, ಮನುಷ್ಯನಲ್ಲಿ ಮನುಷ್ಯನ ಪ್ರೀತಿಯನ್ನು ಹೆಚ್ಚಿಸುವ ಯಂತ್ರವೊಂದೂ ಇಲ್ಲವೇ? ಆತ್ಮಪ್ರೀತಿ ಹೋಗಿ, ಸಂಸಾರ ವನ್ನೂ ಪ್ರಪಂಚವನ್ನೂ ಪ್ರೀತಿಸಲಾಗದಿದ್ದರೆ-ಮದುವೆಯನ್ನು ಗಂಟುಹಾಕಿಕೊಳ್ಳುವುದು ವ್ಯರ್ಥ!</p>
<p> ಇಷ್ಟೆಲ್ಲಾ ಪಾರಮಾರ್ಥಿಕವಾದ ಉಪನ್ಯಾಸಮಾಡಿ ಕೊನೆಗೆ ಕಮಲಾಕಾಂತನು ‘ನಿಮ್ಮಲ್ಲಿ ಯಾರಾ ದರೂ ನನಗೊಂದು ಮದುವೆ ಮಾಡಿಸಲಾರಿರಾ?’ ಎಂದು ಕೇಳುತ್ತಾನೆ!</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">೭. ವಸಂತದ ಕೋಗಿಲೆ</h1>
<p> ಕೋಗಿಲೆ ವಸಂತಕಾಲದಲ್ಲಿ ಮಾತ್ರ ಬರುತ್ತದೆ, ಕೂಗುತ್ತದೆ. ಮಿಕ್ಕವೇಳೆ ಎಲ್ಲಿಹೋಗಿರುತ್ತದೆ? ಉತ್ಸವ ಕಾಲದಲ್ಲಿ ನೆಂಟರು ತುಂಬುತ್ತಾರೆ, ಕಷ್ಟಬಂದಾಗ ಯಾರೂಇಲ್ಲ; ಎಲ್ಲರಿಗೂ ಏನೇನೋ ಒಂದೊಂದು ನೆಪ ಸಿಕ್ಕುತ್ತದೆ.</p>
<p> ಅದು ಕೇವಲ ಗಲಾಬಾಜಿ(ಗಂಟಲು)ಯಿಂದ ಪ್ರಪಂಚವನ್ನು ಗೆಲ್ಲುತ್ತದೆ-ಗ್ಲ್ಯಾಡ್​ಸ್ಟನ್​, ಡಿಸರೇಲಿ, ಇವರ ಹಾಗೆ. ಕೋಳಿಗೆ ಗಂಟಲಿದೆ-ಕೂಗುತ್ತದೆ-ಆದರೆ ಅದಕ್ಕೆ ಪಂಚಮಸ್ವರವಿಲ್ಲ.</p>
<p> ‘‘ಕೋಗಿಲೆಯ ಕಂಠ ಲಭಿಸಿ, ಅಮಾನುಷವಾದ ಭಾಷೆಲಭಿಸಿ, ನಕ್ಷತ್ರಾದಿಗಳು ಕೇಳುವಂತಾದರೆ, ನನ್ನ ಮನಸ್ಸಿನಲ್ಲಿರುವುದನ್ನು ಹೇಳಿಯೇನು. ಈ ನೀಲಾಕಾಶಕ್ಕೆ ಪ್ರವೇಶಿಸಿ, ನಕ್ಷತ್ರಮಂಡಲದ ಮಧ್ಯಕ್ಕೆಹಾರಿ ಯಾರೂ ‘‘ಕುಹೂ’’ ಎಂದು ಕೂಗಲಾರರೇ? ನನಗಂತೂ ಸಾಧ್ಯವಿಲ್ಲ; ಕೋಗಿಲೆ! ನೀನಾದರೂ ನನ್ನಪರವಾಗಿ ಒಂದು ಸಲಕೂಗು!’’ ಎನ್ನುತ್ತಾನೆ ಕಮಲಾಕಾಂತ, ಕೊನೆಗೆ.</p>
<p> ಕೋಗಿಲೆ ಕವಿಗಳಿಗೆ ಪ್ರಿಯವಾದವಸ್ತು; ಅದರ ಮೇಲಣ ಈ ಲೇಖನ ಒಂದು ಉತ್ಕೃಷ್ಟ ಗದ್ಯಕವಿತೆ. ಈ ವಾಕ್ಯವನ್ನು ನೋಡಿ:-</p>
<p> ‘‘ಎಲೈ ಕಾಲಾಮುಖ! ಬೆಳ್ಮೊಗದ ಬಿಳಿಯೊಡಲ ನವಮಲ್ಲಿಕಾ ಸುಂದರಿಯು ಸಂಜೆಯ ಮಂಜಿನಲ್ಲಿ ಮಿಂದು, ಬಿಸಿಲ ಜಳ ಅಡಗಿತೆಂದು ಮೆಲ್ಲ ಮೆಲ್ಲಗೆ ಬಾಯಿಬಿಡುವ ಸಾಹಸ ಮಾಡುತ್ತ, ಲೆಕ್ಕವಿಲ್ಲದ ತನ್ನ ದಳಗಳನ್ನು ಪದರ ಪದರಗಳಲ್ಲಿ ಸಾಲು ಸಾಲಾಗಿ ಅರಳಿಸುವುದಕ್ಕೆ ತೊಡಗಲು ಆ ರೂಪವನ್ನು ಕಂಡ ದುಂಬಿಯು ಕಂಠಪೂರ್ತಿಯಾಗುವಂತೆ ಮಧುವನ್ನು ಹೀರುತ್ತಿದ್ದಾಗ, ಮತ್ತೆ ‘ಕುಹೂ’ಎಂದು ಕೂಗಿ ಮನದ ಬೇಗೆಯನ್ನು ಆರಿಸು!’’
4</p>
<p>___________</p>
<p>4
. ೬ನೆಯ ‘ಬೆಳಂದಿಗಳಲ್ಲಿ’ ಮತ್ತು ೮ನೆಯ ‘ಹೆಂಗಸರ ರೂಪ’ ಇವೆರಡೂ ಬಂಕಿಮನ ಮಾರ್ಗದಲ್ಲಿ ಅಕ್ಷಯಚಂದ್ರ ಸರಕಾರ ಮತ್ತು ರಆಜಕೃಷ್ಣಮುಖ್ಯೋಪಾಧ್ಯಾಯ ಇವರು ಬರೆದ ಲೇಖನಗಳು. ಇವುಗಳಲ್ಲಿ ಬಂಕಿಮನ ಬರವಣಿಗೆಯ ಜೀವವಿಲ್ಲ; ಎರಡನೆಯದು ಸ್ವಲ್ಪವಾಸಿ.</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">೯. ಹೂವಿನ ಮದುವೆ</h1>
<p> ಒಂದು ಸಂಜೆ, ನಸೀಬಾಬುವಿನ ಹೂದೋಟದಲ್ಲಿ ಮಲ್ಲಿಗೆಯ ಮದುವೆ. ಮಲ್ಲಿಗೆಯೇ ಕನ್ಯೆ. ಗುಲಾಬಿಯೇ ವರ; ಭ್ರಮರವೇ ಘಟಕ. ಕಮಲಾಕಾಂತನೂ ಹೋಗಿರುತ್ತಾನೆ. ಬಗೆಬಗೆಯ ಹೂಗಳದೇ ಓಡಾಟ. ನಸೀಬಾಬುವಿನ ಮಗಳು, ಒಂಬತ್ತು ವರ್ಷದ ಕುಸುಮಲತೆ-ಜೀವದ ಹೂವು-ಪುರೋಹಿತ. ಅವಳೂ, ತೂಕಡಿಸುತ್ತಿದ್ದ ಕಮಲಾಕಾಂತನನ್ನು ‘ಏಳು ಕಕ್ಕಾ! ಒಳಕ್ಕೆ ಹೋಗೋಣ!’ ಎಂದು ಎಬ್ಬಿಸಿದಳು. ಅವನು ಎದ್ದು ನೋಡಲು ಮದುವೆಯ ದೃಶ್ಯ ಅದೃಶ್ಯವಾಗಿತ್ತು-ರಾಜ ಪ್ರಜೆ, ಪರ್ವತ ಸಮುದ್ರ, ಗ್ರಹ ನಕ್ಷತ್ರ ಎಲ್ಲಾ ಎಲ್ಲಿಗೆ ಹೋಗುತ್ತವೆಯೋ ಆ ಧ್ವಂಸಪುರಿಗೆ ಹೋಗಿತ್ತು.</p>
<p>ಕುಸುಮ-ಏಳು ಕಕ್ಕಾ; ಏನು ಮಾಡುತ್ತೀ?</p>
<p>ಕಮಲಾ-ಹೋಗೇ ಹುಚ್ಚಿ; ನಾನು ಮದುವೆ ಮಾಡಿಸುತ್ತಿದ್ದೀನಿ.</p>
<p>ಕುಸುಮ-(ನಕ್ಕು) ಯಾರ ಮದುವೆ?</p>
<p>ಕಮಲಾ-ಹೂವುಗಳ ಮದುವೆ?</p>
<p>ಕುಸುಮ-ಹೂವುಗಳದೇ? ನಾನೂ ಮಾಡಿಸಿದ್ದೀನಿ.</p>
<p>ಕಮಲಾ-ಎಲ್ಲಿ?</p>
<p> ಕುಸುಮಳು ತಾನು ಕಟ್ಟಿದ್ದ ಮಾಲೆಯನ್ನು ತೋರಿಸದಳು; ಅದರಲ್ಲಿ ವಧೂವರರಿದ್ದರು.</p>
<p> ಇದೊಂದು ದೊಡ್ಡ ಮಾಲಾರೂಪಕ; ಮನುಷ್ಯರ ಮದುವೆಯಲ್ಲಿ ನಡೆಯುವ ವಿವರಗಳೆಲ್ಲಾ, ಹೂಗಳ ಸಂಬಂಧವಾಗಿಯೂ ಇವೆ.</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">೧೦. ದೊಡ್ಡಪೇಟೆ</h1>
<p> ಕಮಲಾಕಾಂತನಿಗೆ ಹಾಲು ಮೊಸರು ಬೆಣ್ಣೆ ಎಲ್ಲಾ ಬಿಟ್ಟಿಕೊಡುತ್ತಿದ್ದ ಗೌಳಿಗಿತ್ತಿ ಪ್ರಸನ್ನಳು ಅದಕ್ಕೆ ಬೆಲೆ ಕೇಳುವುದಕ್ಕೆ ಮೊದಲು ಮಾಡಿದಳು. ಆಗ ಅವನಿಗೆ ಭಕ್ತಿ, ಪ್ರೀತಿ, ಸ್ನೇಹ, ಪ್ರಣಯ ಎಲ್ಲಾ ಗಗನಕುಸುಮ ಎನ್ನಿಸಿತು.</p>
<p> ಪ್ರಸನ್ನಳ ಹತ್ತಿರ ಹಾಲಿದೆ, ತನಗೆ ಹೊಟ್ಟೆಯಿದೆ; ಅವಕ್ಕೆ ಸಂಬಂಧವಾದರೆ ದುಡ್ಡೇಕೆ ಕೊಡಬೇಕು? ಅವಳು ಹಸು ತನ್ನದೆನ್ನುತ್ತಾಳೆ; ಹಸು ಯಾರದ್ದೂ ಅಲ್ಲ; ಹಸು ಹಸುವಿನದೇ! ಹಾಲು ಅದನ್ನು ಕುಡಿಯುವವರದು.</p>
<p> ಈ ಪ್ರಪಂಚದಲ್ಲಿ ಪ್ರತಿಯೊಂದಕ್ಕೂ ದುಡ್ಡ ಕೇಳುವ ರೂಢಿ ಬಂದಿದೆ; ಅಕ್ಕಿ, ಬೇಳೆ, ಹಾಲು ಮೊಸರು ಇರಲಿ, ವಿದ್ಯಾಬುದ್ಧಿ ಬೇಕಾದರೂ ದುಡ್ಡು! ಧರ್ಮ, ಯಶಸ್ಸು, ಮಾನ ಎಲ್ಲವನ್ನೂ ದುಡ್ಡಿನಿಂದ ಕೊಂಡು ಕೊಳ್ಳಬಹುದು; ಒಳ್ಳೆಯ ವಸ್ತುವಿರಲಿ, ಕೆಟ್ಟದ್ದಕ್ಕೂ ಬೆಲೆ! ಸಾಯೋಣವೆಂದು ವಿಷ ಕೇಳಿದರೆ ಅದಕ್ಕೂ ದುಡ್ಡು ಕೊಡಬೇಕು.</p>
<p> ಹೀಗೆ ಈ ಜಗತ್ತೇ ಒಂದು ಪೇಟೆ.-ಮಾರುವವನಿಗೂ ಕೊಳ್ಳುವವನಿಗೂ ಯುದ್ಧ-ಯಾರು ಯಾರಿಗೆ ಟೋಪಿ ಹಾಕಬಹುದು ಎಂಬ ಪ್ರಯತ್ನ. ಹೆಚ್ಚು ಬೆಲೆಯ ಬಗ್ಗೆ ಸಂತತ ಪ್ರಯತ್ನವನ್ನೇ ಮನುಷ್ಯ ಜೀವನವೆ ನ್ನುವುದು. . .ಈ ಭಾವನೆಗಳಿಂದ ಕಮಲಾಕಾಂತನಿಗೆ ತುಂಬ ದುಃಖವಾಗಿ ಅಫೀಮು ಸೇವಿಸುತ್ತಾನೆ. ಅವನ ಜ್ಞಾನಚಕ್ಷುಸ್ಸು ತೆರೆಯುತ್ತದೆ, ಸಂಸಾರದ ಪೇಟೆಯು ಕಣ್ಣಿಗೆ ಬೀಳುತ್ತದೆ. ಅವನು ಕೊಳ್ಳಲು ಹೋಗುತ್ತಾನೆ.</p>
<p> ಮೊದಲು, ರೂಪದ ಅಂಗಡಿ; ಒಳಕ್ಕೆ ಹೋದರೆ ಬಗೆಬಗೆಯ ಮೀನುಗಳು. ಅವರವರ ಮೀನನ್ನು ಅವರವರು ಹೊಗಳಿದ್ದೂ ಹೊಗಳಿದ್ದೇ! ಅದಕ್ಕೂ ದಳ್ಳಾಳಿ; ಅವನ ಹೆಸರು ಪುರೋಹಿತ. ಬೆಲೆ ಏನು ಎಂದು ಕೇಳಿದರೆ ಅವನು ‘ಜೀವನ ಸರ್ವಸ್ವ!’ ಎನ್ನುತ್ತಾನೆ. ‘ಈ ಮೀನನ್ನು ಎಷ್ಟುದಿನ ತಿನ್ನಬಹುದು?’ ‘ಎರಡುದಿನ, ಮೂರುದಿನ; ಆಮೇಲೆ ಕೊಳೆತುವಾಸನೆ ಬರುತ್ತದೆ.’ ‘ಇಷ್ಟು ನಶ್ವರವಾದ ವಸ್ತುವಿಗೆ ಇಷ್ಟು ಹೆಚ್ಚಿನ ಬೆಲೆಯೇ?’ ಎಂದು ಅಲ್ಲಿಂದ ಹೊರಟುಹೋಗುತ್ತಾನೆ.</p>
<p> ಎರಡನೆಯದು ವಿದ್ಯೆಯ ಅಂಗಡಿ. ಅಲ್ಲಿ ಗೆಡ್ಡೆ ಗೆಣಸು ಹಣ್ಣು ಹಂಪಲು ಮಾರುತ್ತಿರುತ್ತದೆ. ತೆಂಗಿನ ಕಾಯನ್ನು ವಿಚಾರಿಸಲು ಅದನ್ನು ಮಾರುತ್ತಿದ್ದ ಭಟ್ಟಾಚಾರ್ಯನು, ಘಟತ್ವಪಟತ್ವ ಕಾರ್ಯಕಾರಣ ಭಾವಾದಿ ಗಳನ್ನು ದೃಷ್ಟಾಂತಪಡಿಸುತ್ತಾನೆ. ‘ಈ ಮಟ್ಟೆಕಾಯನ್ನು ಕೊಳ್ಳುತ್ತೇನೆ; ಅದನ್ನು ಕೆತ್ತುವುದಕ್ಕೆ ಮಚ್ಚು ಇದೆಯೇ?’ ಎಂದು ಕಮಲಾಕಾಂತನು ಕೇಳುತ್ತಾನೆ. ‘ಇಲ್ಲ; ನಾವು ಇದನ್ನು ಹಲ್ಲಿನಿಂದ ಕಚ್ಚಿ ಸಿಗಿದು ಜುಂಗುನಾರನ್ನು ತಿನ್ನುತ್ತೇವೆ’ ಎಂದು ಅವನು ಉತ್ತರಕೊಡುತ್ತಾನೆ. ಕಮಲಾಕಾಂತನು ಮುಂದಕ್ಕೆ ಹೋಗುತ್ತಾನೆ.</p>
<p> ಮೂರನೆಯದು 
Brown Jones and Robinson 
ಅವರ
 Experimental Science
ನ ಅಂಗಡಿ. ಅಲ್ಲಿದ್ದ ಇಂಗ್ಲಷಿನವನು ತನ್ನ ‘‘
Nuts, physical, metaphysical, logical, illogical, sufficient to break the jaws
’’ನ್ನು ಹೊಗಳಿಕೊಳ್ಳುತ್ತ, ಮಗ್ಗುಲಲ್ಲಿದ್ದ ತೆಂಗಿನಕಾಯಿನ ಅಂಗಡಿಗೆ ನುಗ್ಗಿ ವಿಲಾಯತಿಯ ಕತ್ತಿಯಿಂದ ಕಾಯನ್ನು ಕೆತ್ತಿಒಡೆದು ತಿರುಳನ್ನು ತಿನ್ನುತ್ತಿದ್ದನು. ಇದೇನೆಂದು ಕೇಳಲು ‘
Asiatic Researches
’ ಎಂದು ಉತ್ತರಕೊಟ್ಟನು.</p>
<p> ನಾಲ್ಕನೆಯದು ಸಾಹಿತ್ಯದಅಂಗಡಿ. ಅಲ್ಲಿ ವ್ಯಾಸ ವಾಲ್ಮೀಕಿ ಮೊದಲಾದ ಋಷಿಗಳು ಅಮೃತಫಲವನ್ನು ಮಾರುತ್ತಿದ್ದರು. ಕೆಲವು ಮನುಷ್ಯರು ಸೀಬೆ ಅನಾರಸ ಅಂಜೂರಗಳನ್ನೂ ಮಾರುತ್ತಿದ್ದರು. ಒಂದು ಕಡೆ ಹುಡುಗರು ತುಂಬಿಕೊಂಡಿದ್ದರು. ‘ಇಲ್ಲಿ ಏನಿದೆ?’ ಎಂದು ಕೇಳಲು ‘ಬಂಗಾಳಾ ಸಾಹಿತ್ಯ’ ಎಂದು ಉತ್ತರ ಬಂತು. ಸಾಮಾನು ನೋಡೋಣವೆಂದು ಹೋದರೆ, ಹಳೆಯ ಕಾಗದದಲ್ಲಿ ಸುತ್ತಿಟ್ಟಿದ್ದ ಬಾಳೆಕಾಯಿ!</p>
<p> ಐದನೆಯದು ಎಣ್ಣೆಯ ಅಂಗಡಿ; ಆರನೆಯದು ಮಿಠಾಯಿ ಅಂಗಡಿ; ಅಲ್ಲಿ ಮಾರುವುದು ಯಶಸ್ಸು; ಕೆಲವರು ಒಂದು ಸಲಾಮು ಹೊಡೆದು ಒಂದೂವರೆ ಮಣ ಮಿಠಾಯಿ ಪಡೆಯುವರು. ಆದರೆ ಎಲ್ಲಾ ಹಳಸಲು ವಾಸನೆ. ಮಧ್ಯದಲ್ಲಿ ಒಂದು ಕತ್ತಲ ಕೋಣೆ; ಅದರ ಬಾಗಿಲಲ್ಲಿ ಹೀಗೆ ಒಂದು ಬೋರ್ಡು ಇತ್ತು-ಯಶಸ್ಸಿನ ಅಂಗಡಿ; ಮಾರುವವನು-ಕಾಲ; ಬೆಲೆ-ಜೀವನ. ಬದುಕಿದ್ದಾಗ ಯಾರೂ ಇಲ್ಲಿ ಪ್ರವೇಶಿಸಲಾಗದು; ಮತ್ತೆಲ್ಲಿಯೂ ಒಳ್ಳೆಯ ಯಶಸ್ಸು ದೊರೆಯುವುದಿಲ್ಲ.</p>
<p> ಏಳನೆಯದು ವಿಚಾರದ ಅಂಗಡಿ-ಅದು ಕಸಾಯಿಖಾನೆ. ಕಮಲಾಕಾಂತನನ್ನೂ ಒಬ್ಬನು ಹಿಡಿದು ಕೊಲ್ಲವುದರಲ್ಲಿದ್ದನು. ಅಲ್ಲಿಂದ ಅವನು ಓಡಿಹೋಗಿ ಹಾಲು ಮೊಸರ ಅಂಗಡಿಗೆ ಹೋದನು.-ಪ್ರಸನ್ನಳ ಮೇಲಣ ಅಸಮಾಧಾನದಿಂದ. ಅಲ್ಲಿ, ಕಮಲಾಕಾಂತ ಚಕ್ರವರ್ತಿ ಎಂಬವನೊಬ್ಬನು ದಫ್ತರದಲ್ಲಿ ಕೊಳಕು ಮಜ್ಜಿಗೆಯನ್ನಿಟ್ಟುಕೊಂಡಿದ್ದಾನೆ!-ತಾನೂ ಕುಡಿಯುತ್ತಾನೆ, ಇತರರಿಗೂ ಕೊಡುತ್ತಾನೆ!</p>
<p> ಆಗ ಎಚ್ಚರವಾಗುತ್ತದೆ; ನೋಡಿದರೆ ನಸೀಬಾಬುವಿನ ಮನೆಯಲ್ಲಿಯೇ ಇದ್ದಾನೆ; ಪ್ರಸನ್ನಳು ಒಂದು ತಪ್ಪಲೆ ಮಜ್ಜಿಗೆ ತಂದಿಟ್ಟು, ‘ಮಹಾಶಯ! ಕೋಪಿಸಿಕೊಳ್ಳಬೇಡ. ಇವೊತ್ತು ಹಾಲು ಮೊಸರು ಇಲ್ಲ; ಮಜ್ಜಿಗೆ ತಂದಿಟ್ಟಿದ್ದೇನೆ; ಇದಕ್ಕೇನೂ ಬೆಲೆ ಕೊಡಬೇಕಾಗಿಲ್ಲ!’ ಎಂದು ಹೇಳುತ್ತಾಳೆ.</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">೧೧. ನನ್ನ ದುರ್ಗೋತ್ಸವ</h1>
<p> ಒಂದು ಸಾರಿ ನವರಾತ್ರಿಯಲ್ಲಿ ಸಪ್ತಮೀ ಪೂಜೆಯಾದ ಮೇಲೆ ಅಫೀಮು ಸೇವಿಸಲು, ಕಮಲಾ ಕಾಂತನಿಗೆ ಅಪೂರ್ವದರ್ಶನ ಲಭಿಸಿತು. ಅವನು ಒಂದು ತೆಪ್ಪದಲ್ಲಿ ಕುಳಿತು ಕಾಲಸಮುದ್ರದ ಮೇಲೆ ತಾಯಿ ಯನ್ನು ಹುಡುಕಿಕೊಂಡು ಹೋದನು. ರತ್ನಮಂಡಿತ ದಶಭುಜಮೂರ್ತಿಯ ದರ್ಶನವಾಯಿತು; ಅದೇ ಜನನೀ ಜನ್ಮಭೂಮಿ; ಅವಳು ನಾನಾ ಆಯುಧಗಳನ್ನು ಹಿಡಿದಿದ್ದಾಳೆ; ಕಾಲ ಕೆಳಗೆ ಶತ್ರುಗಳನ್ನು ತುಳಿದಿದ್ದಾಳೆ; ಅವಳ ಬಲಗಡೆ ಲಕ್ಷ್ಮಿ, ಎಡಗಡೆ ಸರಸ್ವತಿ; ಹತ್ತಿರ ಕುಮಾರಸ್ವಾಮಿ, ಗಣೇಶ. ಕಾಲಸಮುದ್ರದಲ್ಲಿ ಈ ಪ್ರತಿಮೆ ಮುಳುಗಿಹೋಗುತ್ತದೆ. ಈ ಕಾಲಸಮುದ್ರದಲ್ಲಿ ಮುಳುಗಿ ಹನ್ನೆರಡುಕೋಟಿ ಭುಜಗಳಿಂದ ಅದನ್ನು ಎತ್ತೋಣ ವೆಂದು ಬಂಗಾಳಿಗಳನ್ನು ಕರೆಯುತ್ತಾನೆ. ಕೊನೆಗೆ</p>
<p> ಜಯ ಜಯ ಜಯ ಜಯಾ ಜಯದಾತ್ರಿ!. . . .</p>
<p> ನಮಾಮಿ ಶಿರಸಾ ದೇವೀಂ ಬಂಧನೋಸ್ತು ವಿಮೋಚಿತಃ ॥</p>
<p>ಎಂಬ ಸ್ತೋತ್ರ ಬರುತ್ತದೆ. ಈ ಚಿತ್ರವೇ ಮುಂದೆ ಆನಂದಮಠದಲ್ಲಿ ಪೂರ್ಣವಿಕಾಸಗೊಳ್ಳುತ್ತದೆ.</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">೧೨. ಒಂದು ಹಾಡು</h1>
<p> ಇದು ಒಂದು ವಿಧದಲ್ಲಿ ‘ದುರ್ಗೋತ್ಸವ’ದ ಮುಂದಿನ ಭಾಗ. ಆದರೆ ವಿನೋದವಾಗಿ ಆರಂಭವಾ ಗುತ್ತದೆ. ಕಮಲಾಕಾಂತನು ಪ್ರಸನ್ನಳನ್ನು ಕರೆದು ಒಂದು ಹಾಡು ಹೇಳುತ್ತೇನೆ ಕೇಳು ಎನ್ನುತ್ತಾನೆ.</p>
<p>ಅವಳು-ಈಗ ಹಾಡು ಕೇಳುವುದಕ್ಕೆ ಪುರಸೊತ್ತಿಲ್ಲ; ಹಾಲು ಕರೆಯುವುದಕ್ಕೆ ಹೊತ್ತಾಯತು.</p>
<p>ಅವನು-ಬಾರೇ ಬಾರೇ ಹುಡುಗೀ ಬಾರೇ!</p>
<p>ಅವಳು-ಛಿ! ನಾನೇನು ನಿನಗೆ ಹುಡುಗಿಯೇ?</p>
<p>ಅವನು-ಗ್ರಹಚಾರ! ನೀನು ಎಲ್ಲಾದರೂ ಹುಡುಗಿಯೇ? ಅರವತ್ತು ವರ್ಷದ ಮುದ್ದುಮಗು. ನನ್ನ ಹಾಡು ಹಾಗಿದೆ:-</p>
<p> ಬಾರೇ ಬಾರೇ ಹುಡುಗೀ ಬಾರೇ,</p>
<p> ಎನ್ನಯ ಮಡಿಲೊಳು ಮಂಡಿಸು ಬಾರೇ;</p>
<p> ಕಣ್ಣ ತುಂಬ ನೋಡುವೆ ನಿನ್ನ . . .</p>
<p> ಹೀಗೇ ಹತ್ತು ಹನ್ನೆರಡು ಸಾಲುಗಳಲ್ಲಿ ಅ ಹಾಡು ಮುಗಿಯುತ್ತದೆ. ಮುಂದೆ ಬರುವುದೆಲ್ಲಾ ಅದರ ಮೇಲಿನ ವ್ಯಾಖ್ಯಾನ, ವಿಚಾರ ಪರಂಪರೆ:-ಮನುಷ್ಯ ಹುಟ್ಟಿರುವುದು ಮನುಷ್ಯನಿಗಾಗಿ, ಒಂದು ಹೃದಯವಿರು ವುದು ಮತ್ತೊಂದು ಹೃದಯಕ್ಕಾಗಿ; ಜಡಜಗತ್ತಿನಲ್ಲಿಯೂ ಇದೇ ಕರೆ.-ದೊಡ್ಡ ಗ್ರಹ ಉಪಗ್ರಹವನ್ನು ‘ಬಾರೇ ಬಾರೇ’ ಎಂದು ಕರೆಯುತ್ತದೆ; ಸೂರ್ಯ ಗೋಳವು ಗ್ರಹವನ್ನು ಕರೆಯುತ್ತದೆ. ಧನ, ಯಶಸ್ಸು, ರೂಪ, ಸಂತಾನ ಎಲ್ಲವನ್ನೂ ಪಡೆದಾಗ ನಾವು ಅವನ್ನು ಕಣ್ಣ ತುಂಬ ನೋಡುವುದಿಲ್ಲ; ಅನುಭವಿಸುವುದಿಲ್ಲ. ನೋಡು ನೋಡುತ್ತಿದ್ದ ಹಾಗೇ ಅದು ಹೋಗಿಬಿಡುತ್ತದೆ. ಹೂವು ಬಾಡಿಹೋಗುತ್ತದೆ, ಹಣ್ಣು ಕಳಿತು ಬಿದ್ದು ಕೊಳೆತು ಹೋಗುತ್ತದೆ. . . .</p>
<p> ಆಮೇಲೆ ಬಂಗಾಳಾದೇಶವು ಯವನಾಧೀನವಾಗಿ ನವದ್ವೀಪವು ಶ್ಮಶಾನವಾದದ್ದು ಕಣ್ಣಿಗೆ ಕಟ್ಟುತ್ತದೆ. ‘ತಾಯೀ! ಈ ಕುಪುತ್ರರ ಮುಖವನ್ನು ನೋಡುವುದಿಲ್ಲ, ಎಂದು ಅತಲಗರ್ಭದಲ್ಲಿ ಅಡಗಿದೆಯೊ? ಗಂಗೆಯ ಅತಲ ಜಲದಲ್ಲಿ ಮುಳುಗಿಹೋಗದಿದ್ದರೆ ನಮ್ಮ ದೇಶಲಕ್ಷ್ಮಿ ಎಲ್ಲಿ ಹೋದಳು?’ ಎಂದು ಪ್ರಬಂಧ ಮುಗಿಯುತ್ತದೆ.</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">೧೩. ಬೆಕ್ಕು</h1>
<p> ಒಂದು ದಿನ ರಾತ್ರಿ ಕಮಲಾಕಾಂತನು ಮಂಚದ ಮೇಲೆ ಹುಕ್ಕಾ ಹಿಡಿದು, ಕಣ್ಣು ಮುಚ್ಚಿಕೊಂಡು ಕುಳಿತು ‘ನಾನು ನೆಪೋಲಿಯನ್ ಆಗಿದ್ದರೆ ವಾಟರ್ಲೂವನ್ನು ಗೆಲ್ಲುತ್ತಿದ್ದೆನೇ?’ ಎಂದು ಯೋಚಿಸುತ್ತಿದ್ದನು. ಆಗ ‘ಮ್ಯಾವ್​!’ ಎಂಬ ಶಬ್ದ ಕೇಳಿಬಂತು. ವೆಲಿಂಗ್ಟನ್ನನು ತನ್ನ ಹತ್ತಿರ ಅಫೀಮನ್ನು ಯಾಚಿಸುವುದಕ್ಕೆ ಬಂದಿದ್ದನೆನ್ನಿಸಿತು. ಚೆನ್ನಾಗಿ ನೋಡಿದರೆ, ಬೆಕ್ಕು!</p>
<p> ಅದು ಪ್ರಸನ್ನಳು ಅವನಿಗಾಗಿ ತಂದಿಟ್ಟಿದ್ದ ಹಾಲನ್ನು ಕುಡಿದು ಬಂದು ‘ನಿನ್ನ ಹಾಲನ್ನು ಕುಡಿದು ಬಂದಿದ್ದೇನೆ? ಏನು ಮಾಡುತ್ತೀ?’ ಎಂದು ಕೇಳುವಂತಿತ್ತು. ಮಾಡುವುದೇನು? ‘ಹಾಲು ನನ್ನದೂ ಅಲ್ಲ, ನಮ್ಮಪ್ಪನದೂ ಅಲ್ಲ; ಮಂಗಳೆಯದು; ಪ್ರಸನ್ನಳು ಕರೆದದ್ದು; ಆದ್ದರಿಂದ ಆ ಹಾಲಿನ ಮೇಲೆ ನನಗೆಷ್ಟು ಅಧಿಕಾರವೋ ಬೆಕ್ಕಿಗೂ ಅಷ್ಟೇ ಅಧಿಕಾರ. ಆದರೂ ರೂಢಿಯಂತೆ, ಹಾಲುಕುಡಿದ ಬೆಕ್ಕನ್ನು ಹೊಡೆಯಬೇಕು; ಅಲ್ಲದೆ ಅದು ನಾಳೆ ತನ್ನಗುಂಪಿನಲ್ಲಿ ಕಮಲಾಕಾಂತನನ್ನು ಅಪ್ರಯೋಜಕನೆಂದು ಹಳಿಯಬಹುದು; ಆದ್ದರಿಂದ ಹೊಡೆಯಲೇಬೇಕು’ ಎಂದು ಮುರುಕು ಕೋಲನ್ನು ತಂದಾಗ, ಬೆಕ್ಕೇನು ಬೆದರಲಿಲ್ಲ; ಸ್ವಲ್ಪ ಸರಿದು ‘ಮ್ಯಾವ್​’ ಎಂದಿತು. ಆಗ ದಿವ್ಯಕರ್ಣ ಲಭಿಸಿ ಬೆಕ್ಕಿನ ಮಾತು ತಿಳಿಯಿತು. ಅದು ಹೇಳಿದ್ದೇನೆಂದರೆ:-</p>
<p> ‘‘ಏಕಪ್ಪಾ ಹೊಡೆಯುತ್ತೀಯೆ? ಈ ಸಂಸಾರದಲ್ಲಿ ಹಾಲು ಮೊಸರು ಮತ್ಸ್ಯ ಮಾಂಸ ಎಲ್ಲಾ ನೀವು ತಿನ್ನುತ್ತೀರಿ; ನಮಗೂ ಸ್ವಲ್ಪ ಏಕೆ ಸಿಕ್ಕಬಾರದು? ನೀವು ಮನುಷ್ಯರು, ನಾವು ಬೆಕ್ಕುಗಳು; ಆದರೇನು? ನಿಮಗೆ ಹಸಿವು ಬಾಯಾರಿಕೆಗಳಾಗುತ್ತವೆ, ನಮಗೆ ಆಗುವುದಿಲ್ಲವೇ? ನೀವು ತಿನ್ನಿ, ಬೇಡವೆನ್ನುವುದಿಲ್ಲ; ಆದರೆ ನಾವು ತಿಂದಾಗ, ನೀವು ಯಾವ ಶಾಸ್ತ್ರಾನುಸಾರವಾಗಿ ಕೋಲಿನಿಂದ ಹೊಡೆಯುತ್ತೀರಿ?. . .</p>
<p> ಪರೋಪಕಾರವೇ ಪರಮಧರ್ಮ; ಈ ಹಾಲು ಕುಡಿದದ್ದರಿಂದ ನನಗೆ ಪರಮೋಪಕಾರವಾಗಿದೆ. . . ನಾನುಕದಿಯಲಿ, ಮತ್ತೇನಾದರೂ ಮಾಡಲಿ, ನಿನ್ನ ಧರ್ಮಸಂಚಯಕ್ಕೆ ಮೂಲಕಾರಣವಾಗಿದ್ದೇನೆ. ಆದ್ದರಿಂದ ನನ್ನನ್ನು ಹೊಡೆಯುವ ಬದಲು, ನನ್ನನ್ನು ಪ್ರಶಂಸೆ ಮಾಡು.</p>
<p> ನಾನು ಕಳ್ಳ, ನಿಜ; ಆದರೆ ತಿನ್ನುವುದಕ್ಕಿದ್ದರೆ ಯಾರು ಕದಿಯುತ್ತಾರೆ?. . .ಕಳ್ಳನು ಕದ್ದರೆ ಅದರಿಂದ ಆಗುವ ಅಧರ್ಮ ಕೃಪಣನಾದ ಹಣವಂತನಿಗೆ. . .ಅವನಿಗೇಕೆ ಶಿಕ್ಷೆಯಾಗಬಾರದು?</p>
<p> ನಾನು ಗೋಡೆಗೋಡೆಯ ಮೇಲೆ ‘ಮ್ಯಾವ್​ ಮ್ಯಾವ್​’ ಎಂದು ಸುತ್ತುತ್ತಿರುತ್ತೇನೆ. ಆದರೂ ಮೀನಿನ ಮೂಳೆಯೋ, ಪಾತ್ರೆಯ ಅನ್ನವೋ ಏನಾದರೂ ಇದ್ದರೆ ಅದನ್ನು ಬಚ್ಚಲಿಗೆ ಎಸೆಯುತ್ತಾರೆಯೇ ಹೊರತು ನನ್ನನ್ನು ಕರೆದುಕೊಡುವುದಿಲ್ಲ...ಅಂಥ ‘ಶಿರೋಮಣಿ,’ ಇಂಥ ‘ನ್ಯಾಯಾಲಂಕಾರ,’ ಎಂದು ಯಾರುಯಾರೋ ಬಂದು ನಿಮ್ಮಲ್ಲಿ ಹಾಲು ಕುಡಿದು ಹೋಗುತ್ತಾರಲ್ಲ, ಅವರನ್ನೆಲ್ಲಾ ಹೀಗೆ ದೊಣ್ಣೆ ತೆಗೆದುಕೊಂಡು ಬಂದು ಬಡಿಯುತ್ತೀರಾ? ಇನ್ನೂ, ಕೈಮುಗಿದುಕೊಂಡು ‘ಇನ್ನು ಸ್ವಲ್ಪ ತಂದುಕೊಡಲೇ?’ ಎಂದು ಕೇಳುತ್ತೀರಿ! ತಿನ್ನು ಎಂದರೆ ಬೇಸರಪಟ್ಟುಕೊಳ್ಳುವವರಿಗೆ ಊಟ ಹಾಕುತ್ತೀರಿ, ಹಸಿವಿನ ಬೇಗೆಯಿಂದ ಬೆಂದು ನಿಮ್ಮ ಅನ್ನವನ್ನು ತಿಂದರೆ ಕಳ್ಳನೆಂದು ದಂಡನೆ ವಿಧಿಸುತ್ತೀರಿ. ಛಿ, ಛಿ! ನಮ್ಮ ಕರಿಯ ಚರ್ಮವನ್ನು ನೋಡಿ ಅಸಹ್ಯಪಟ್ಟುಕೊಳ್ಳ ಬೇಡಿ. ಹೊಟ್ಟೆಗೆ ಹಾಕದಿದ್ದರೆ ಕದಿಯುತ್ತೇವೆ; ಕಳವಿಗೆ ಶಿಕ್ಷೆಯುಂಟು, ನಿರ್ದಯತೆಗೆ ಏಕಿಲ್ಲ? ಯಾರೂ ಸಾಯಬೇಕೆಂದು ಈ ಪ್ರಪಂಚಕ್ಕೆ ಬಂದಿಲ್ಲ.’’</p>
<p> ಇದನ್ನು ಕೇಳಿ ಕಮಲಾಕಾಂತನಿಗೆ ಸಹಿಸಲಾಗಲಿಲ್ಲ. ಅವನು ‘ಸಾಕು, ಮಾರ್ಜಾಲಪಂಡಿತಳೇ! ನಿನ್ನ ಮಾತುಗಳು ತುಂಬ ಸೋಷಲಿಸ್ಟಿಕ್​. ಸಮಾಜ ವಿಶೃಂಖಲತೆಗೆ ಮೂಲ. ಯಾರಿಗೆ ಎಷ್ಟು ಕೈಲಾಗುತ್ತದೆಯೋ ಅಷ್ಟುಸಂಪಾದಿಸುತ್ತಾರೆ. ಸಂಪಾದಿಸಿದ್ದನ್ನು ಕಳ್ಳರಕಾಟದಿಂದ ಅನುಭವಿಸಲಾಗದಿದ್ದರೆ, ಯಾರೂ ಸಂಪಾದಿಸುವ ಯತ್ನವನ್ನೇ ಮಾಡುವುದಿಲ್ಲ, ಸಮಾಜಕ್ಕೆ ಧನವೃದ್ಧಿಯೇ ಆಗುವುದಿಲ್ಲ!’ ಎಂದನು.</p>
<p>ಬೆಕ್ಕು-ಆಗದಿದ್ದರೆ ನನಗೇನು? ಸಮಾಜದ ಧನವೃದ್ಧಿ ಎನ್ನುವುದು ಹಣವಂತರ ಧನವೃದ್ಧಿ; ಹಣವಂತನ ಹಣ ಬೆಳೆಯದಿದ್ದರೆ ಬಡವನಿಗೇನು ನಷ್ಟ?. . .</p>
<p>ಕಮಲಾ-ಬಡವನಿಗೆ ಪ್ರಯೋಜನವಾಗಲಿ, ಬಿಡಲಿ; ಹಣವಂತನಿಗೆ ಪ್ರಯೋಜನವಿದೆ; ಆದ್ದರಿಂದ ಕಳ್ಳರಿಗೆ ಶಿಕ್ಷೆಯಾಗಬೇಕು.</p>
<p>ಬೆಕ್ಕು-ಕಳ್ಳನನ್ನು ಫಾಸಿಗೆ ಹಾಕಿ, ಬೇಡವೆನ್ನುವುದಿಲ್ಲ; ಆದರೆ, ಕಳ್ಳನಿಗೆ ಸಜಾವಿಧಿಸುವವನು ಮೊದಲು ಮೂರುದಿನ ಉಪವಾಸ ಮಾಡಲಿ. ಆಗ ತನಗೆ ಕಳ್ಳತನದ ಮೇಲೆ ಮನಸ್ಸು ಹೋಗದಿದ್ದರೆ ಫಾಸಿ ವಿಧಿಸಲಿ.</p>
<p> ವಿಚಾರದಲ್ಲಿ ಸೋಲಾದಾಗ ವಿವೇಕಿಗಳು ಗಂಭೀರವಾಗಿ ಉಪದೇಶದಲ್ಲಿ ತೊಡಗುತ್ತಾರೆ. ಅದರಂತೆ ಕಮಲಾಕಾಂತನೂ ‘ಇದೆಲ್ಲಾ ಅತ್ಯಂತ ನೀತಿವಿರುದ್ಧ; ಇದನ್ನುಬಿಟ್ಟು ನೀನು ಧರ್ಮಾಚರಣೆಮಾಡು; ಬೇಕಾದರೆ ನಿನಗೆ ನ್ಯೂಮನ್ಪಾರ್ಕರ್​ ಮುಂತಾದವರ ಗ್ರಂಥಗಳನ್ನು ಕೊಡುತ್ತೇನೆ;ಓದು. ಕಮಲಾಕಾಂತನ ದಫ್ತರವನ್ನು ಓದಿದರೂ ಸ್ವಲ್ಪಉಪಕಾರವಾದೀತು. ಈಗ ನಿನ್ನ ಸ್ಥಳಕ್ಕೆಹೋಗು; ನಾಳೆಬೆಳಗ್ಗೆ ತಿಂಡಿಯಹೊತ್ತಿಗೆಬಾ; ಪ್ರಸನ್ನಳು ಗಿಣ್ಣವನ್ನು ತಂದುಕೊಡುತ್ತಾಳಂತೆ, ಇಬ್ಬರೂತಿನ್ನೋಣ; ಈಗ ಇನ್ನೆಲ್ಲಿಯೂ ಕದಿಯುವುದಕ್ಕೆ ಹೋಗಬೇಡ; ತುಂಬ ಹಸಿವಾದರೆ ಬಾ, ಒಂದು ಗುಳಿಗೆ ಅಫೀಮು ಕೊಡುತ್ತೇನೆ!’ ಎಂದನು.</p>
<p> ಬೆಕ್ಕು ಹೊರಟುಹೋಯಿತು; ಒಂದು ಪತಿತಜೀವವನ್ನು ಉದ್ಧಾರಮಾಡಿದನೆಂದು ಕಮಲಾಕಾಂತನಿಗೆ ತುಂಬ ಆನಂದವಾಯಿತು!</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">೧೪. ಕುಟ್ಟುವ ಯಾತ</h1>
<p> ಒಂದು ಸಾರಿ, ಕಮಲಾಕಾಂತನಿಗೆ ‘ಪ್ರಪಂಚದಲ್ಲಿ ಕೊಟ್ಟಣ ಕುಟ್ಟುವ ಯಾತವಿಲ್ಲದಿದ್ದರೆ ನಾವು ಹೇಗೆ ಊಟ ಮಾಡುತ್ತಿದ್ದೆವು? ಹಕ್ಕಿಗಳ ಹಾಗೆ ಕಾಳುಗಳನ್ನು ಆಯ್ದು ತಿನ್ನುತ್ತಿದ್ದೆವೇ? ದನಗಳ ಹಾಗೆ ಭತ್ತದ ರಾಶಿಗೆ ಬಾಯಿಹಾಕುತ್ತಿದ್ದೆವೇ? ಆಗರೈತನು ದೊಣ್ಣೆಯಿಂದ ಮೂಳೆಮುರಿಯುವಹಾಗೆ ಹೇರಲು ಓಡಿಹೋಗುತ್ತಿದ್ದೆವೇ? ಅಂಥಭಯವಿಲ್ಲ; ಆರ್ಯರನಾಗರಿಕತೆಯ ಅನಂತಮಹಿಮೆಯಿಂದ ಯಾತವಿದೆ’ ಎನ್ನಿಸಿತು.5 ಇದೊಂದುಆರ್ಯ ನಾಗರಿಕತೆಯ ವಿಶೇಷಫಲ-ರಾಮಾಯಣ, ಕುಮಾರಸಂಭವ, ಪಾಣಿನಿ, ಪತಂಜಲಿ, ಏತರಿಂದಲೂ ಭತ್ತಕುಟ್ಟಿ ಅಕ್ಕಿಮಾಡಲಾಗುವುದಿಲ್ಲ. ಯಾತವೇ ಆರ್ಯನಾಗರಿಕತೆಯ ಮುಖೋಲ್ಲಾಸಕಾರಿಯಾದ ಪುತ್ರಶ್ರಾದ್ಧಾಧಿಕಾರಿ-ನಿತ್ಯವೂ ಪಿಂಡಪ್ರದಾನ ಮಾಡುತ್ತದೆ.</p>
<p> ‘ಯಾತ’ಕ್ಕೆ ಈ ಕಾರ್ಯದಕ್ಷತೆ, ಹೇಗೆ ಬಂತು? ಪರೋಪಕಾರ ಬುದ್ಧಿ, 
Public Spirit
ಗಳು ಹೇಗೆ ಬಂದುವು? ಇದನ್ನು ಅನುಸಂಧಾನ ಮಾಡಬೇಕೆಂದು ಯಾತದ ಮನೆಗೆ ಹೋಗಿ ನೋಡಲು, ಅದು ಗುಂಡಿ ಯೊಳಗೆ ಬೀಳುತ್ತಿದ್ದದ್ದು ಕಂಡಿತು. ಒಂದುತೊಟ್ಟು ಮದ್ಯಕುಡಿಯದಿದ್ದರೂ ಅದು ಹಳ್ಳದಲ್ಲಿಬೀಳುತ್ತಿದೆ, ಏಳು ತ್ತಿದೆ, ಮತ್ತೆಬೀಳುತ್ತಿದೆ! ಹೀಗೆ ಮೇಲಿಂದಮೇಲೆ ಹಳ್ಳಕ್ಕೆಬೀಳುವುದೇ ಅದರ ಈ 
Public Spirit
ಗೆ ಕಾರಣವಿರ ಬಹುದೇ? ಎಷ್ಟೋಜನ ಕುಡಿದು ಹಳ್ಳಕ್ಕೆಬೀಳುತ್ತಾರೆ; ಅವರಲ್ಲಿ ಇದುಕಾಣುವುದಿಲ್ಲ; ಕಮಲಾಕಾಂತನೂ, ಒಂದುದಿನ ಪ್ರಸನ್ನಳಹಸು ಅಟ್ಟಿಸಿಕೊಂಡುಬರಲು, ಹಳ್ಳದಲ್ಲಿ ಬಿದ್ದಿದ್ದನು. ಆಗ ಅವನಿಗೂ ಈ ಕಾರ್ಯದಕ್ಷತೆ ಪರೋಪಕಾರ ಬುದ್ಧಿಗಳು ಬರಲಿಲ್ಲ. ಹಾಗಾದರೆ ಇವಕ್ಕೆ ಕಾರಣವೇನು? ಆಗಯಾರೋ ‘ಚಕ್ರವರ್ತೀ ಮಹಾ ಶಯ! ಏನುಹಾಗೆ ಬೆರಗಾಗಿನೋಡುತ್ತೀಯೆ? ಎಂದೂಯಾತವನ್ನು ಕಾಣೆಯಾ?’ ಎಂದರು. ಕತ್ತೆತ್ತಿನೋಡಲು ತರಂಗಿಣೀ ಮಾತಂಗಿನೀ ಎಂಬಇಬ್ಬರು ಹೆಂಗಸರು ರಂಗುರಂಗಾದ ಹೆಜ್ಜೆಗಳಿಂದ ಯಾತವನ್ನು ತುಳಿಯು ತ್ತಿದ್ದದ್ದು ಕಂಡಿತು. ಆಗ ಅರ್ಥವಾಯಿತು ಯಾತದ ಮಾಹಾತ್ಮ್ಯ-ಅದರ ಮೂಲಕಾರಣ ರಮಣೀ ಪಾದಪದ್ಮ! ಅದು ಬೆನ್ನಮೇಲೆ ಧಪಧಪನೆ ಬಿದ್ದಾಗ, ಯಾತವು ಭತ್ತವನ್ನುಕುಟ್ಟಿ ಅಕ್ಕಿಮಾಡುತ್ತದೆ! ಹೆಂಗಸಿನ ಒದೆತ ಬೀಳದಿದ್ದಾಗ ಅದು ಬರಿಯ ಮರದ ತುಂಡು!</p>
<p> ಈ ಪ್ರಪಂಚ ಯಾತದಮನೆ ತಾನೇ! ದೊಡ್ಡದೊಡ್ಡ ಮಹಡಿಮನೆಗಳು, ಬೈಠಕ್​ಖಾನೆಗಳು, ಅರಮನೆ ಗಳು, ಎಲ್ಲಾ ಯಾತದ ಮನೆಗಳೇ. ಕೆಲವು ಕಡೆಗಳಲ್ಲಿ ಜಮೀನುದಾರ-ಯಾತಗಳು ರೈತರ ಹೃತ್ಪಿಂಡಗಳನ್ನು ಕುಟ್ಟಿ ಹೊಸ ನಿರಕೆಂಬ ಅಕ್ಕಿಯನ್ನು ತೆಗೆಯುವುವು. ಕೆಲವುಕಡೆ ಕಾಯಿದೆ-ಯಾತಗಳು ವರದಿಗಳನ್ನು ಕುಟ್ಟಿ ಕಾಯಿದೆಯೆಂಬ ಅಕ್ಕಿಯನ್ನು ಮಾಡುವುವು-ಅದರಿಂದ ಬಡತನ, ಜೈಲು, ಹಣವಂತನ ಧನನಾಶ, ಸಜ್ಜನನ ದೇಹನಾಶ ಪ್ರಾಪ್ತವಾಗುತ್ತವೆ. . .ಎಲ್ಲಕ್ಕಿಂತಲೂ ಭಯಂಕರವಾದದ್ದು ಲೇಖಕ-ಯಾತ; ಅದು ಸರಸ್ವತಿಯನ್ನು ಅಚ್ಚಿನಲ್ಲಿ ಕುಟ್ಟಿ ತೆಗೆಯುವ ಅಕ್ಕಿ-ಸ್ಕೂಲಿನ ಪಠ್ಯ ಪುಸ್ತಕ!</p>
<p>__________</p>
<p>5
.
 ಆಗ ಅಕ್ಕಿ ಮಾಡುವ ಮಿಲ್ಲುಗಳಿರಲಿಲ್ಲ; ಈಗ ಯಾತದ ದರ್ಶನವೇ ಅಲಭ್ಯವಾಗಿದೆ.</p>
<p> ಕಮಲಾಕಾಂತನಿಗೆ, ತಾನೂ ಒಂದುಯಾತ; ಮನಸ್ಸಿನ ದುಃಖವನ್ನು ಕುಟ್ಟಿ ದಫ್ತರ-ಅಕ್ಕಿಯನ್ನು ತೆಗೆ ಯುವವನು ಎನ್ನಿಸಿತು. ಇಂಥ ಅಕ್ಕಿ ಯಾರ ಮನೆಯಲ್ಲೂ ಇರಲಾರದು ಎಂದು ಅಹಂಕಾರವುಂಟಾಯಿತು. ಇದು ಮನುಷ್ಯರಿಗೆ ಉಪಯೋಗವಿಲ್ಲ, ಸ್ವರ್ಗಕ್ಕೆಹೋಗಿ ಭತ್ತಕುಟ್ಟೋಣ ಎನ್ನಿಸಿತು. ಸ್ವರ್ಗಕ್ಕೆಹೋಗಿ ಇಂದ್ರನಿಗೆ</p>
<p>ನಮಸ್ಕರಿಸಿ‘ದೇವೇಂದ್ರ! ನಾನು ಶ್ರೀ ಕಮಲಾಕಾಂತ-ಯಾತ; ಸ್ವರ್ಗದಲ್ಲಿ ಭತ್ತಕುಟ್ಟುತ್ತೇನೆ!’ ಎಂದನು.</p>
<p>ಇಂದ್ರ-ಆಗಬಹುದು; ಕೂಲಿ ಏನು ಕೇಳುತ್ತೀ?</p>
<p>ಕಮಲಾ-ಉರ್ವಶೀ ಮೇನಕಾ ರಂಭಾ. . . .</p>
<p> ದೇವೇಂದ್ರನು ಅದೆಲ್ಲಾ ಸಾಧ್ಯವಿಲ್ಲವೆಂದು ‘ಇವನಿಗೆ ಒಂದು ಸೇರು ಅಮೃತ, ಒಂದು ಘಂಟೆ ಉರ್ವಶಿ ಸಂಗೀತ ಇನಾಮಾಗಿ ಕೊಡಿ!’ ಎಂದು ಅಪ್ಪಣೆ ಮಾಡಿದನು. ಎಚ್ಚರವಾಗಿ ನೋಡಿದರೆ, ಹತ್ತಿರ ಪ್ರಸನ್ನಳು ಗಡಿಗೆಯಲ್ಲಿ ಒಂದು ಸೇರು ಹಾಲನ್ನು ಹಿಡಿದುಕೊಂಡು ‘ನಿಷಾಖೋರ! ಹೊಟ್ಟೆಬಾಕ!’ ಎಂದು ಮುಂತಾಗಿ ಕೂಗುತ್ತಿದ್ದಳು. ಅವನು ‘ಬಾಯೀಜೀ! ಒಂದು ಘಂಟೆಯಾಯಿತು-ನಿನ್ನ ಸಂಗೀತವನ್ನು ಇನ್ನು ನಿಲ್ಲಿಸು!’ ಎಂದನು.6</p>
<p> ಎರಡನೆಯ ಭಾಗದಲ್ಲಿ (೧) ಏನು ಬರೆಯಲಿ? (೨) ಪಾಲಿಟಿಕ್ಸ್​ (ರಾಜನೀತಿ) (೩) ಬಂಗಾಳಿಯ ಮನುಷ್ಯತ್ವ. (೪) ಮುಪ್ಪಿನ ಕಾಲದ ಮಾತು (೫) ಕಮಲಾಕಾಂತನ ಬೀಳ್ಕೊಡುಗೆ-ಎಂಬ ವಿಷಯಗಳುಳ್ಳ ಐದು ಪತ್ರಗಳಿವೆ. ಇವು ವಂಗದರ್ಶನವು ಸಂಜೀವಚಂದ್ರನ ಸಂಪಾದಕತ್ವದಲ್ಲಿ ನಡೆಯುತ್ತಿದ್ದಾಗ ಅದರಲ್ಲಿ ಬಂದವುಗಳು.</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">೧. ಏನು ಬರೆಯಲಿ?</h1>
<p> ಇದರಲ್ಲಿ ಕಮಲಾಕಾಂತನು ಇಷ್ಟು ದಿನ ತೀರ್ಥಯಾತ್ರೆ ಹೋಗಿದ್ದನೆಂದೂ, ಹೋಗುವಾಗ ತನ್ನ ದಫ್ತರವನ್ನು ಭೀಷ್ಮದೇವನಿಗೆ ನ್ಯಾಸವಾಗಿ ಕೊಟ್ಟು ಹೋಗಿದ್ದರೆ ಅವನು ಅದನ್ನು ‘ವಂಗದರ್ಶನ’ ಪತ್ರಕರ್ತನಿಗೆ ಮಾರಿಕೊಂಡಿದ್ದನೆಂದೂ ಆರೋಪಿಸುತ್ತಾನೆ. ಅವನು ಒಂದು ಜೊತೆ ಜೋಡು ಕೊಂಡುಕೊಂಡಾಗ ಇದು ಗೊತ್ತಾಯಿತು. ಅಂಗಡಿಯವನು ಜೋಡಿಗೆ ಸುತ್ತಿಕೊಟ್ಟಿದ್ದ ಕಾಗದವನ್ನು ನೋಡಲು ಅದು ವಂಗದರ್ಶನದಲ್ಲಿ ಅಚ್ಚಾಗಿದ್ದ ತನ್ನ ಲೇಖನವಾಗಿತ್ತು. ಯಾವನೋ ಒಬ್ಬ ಮೂರ್ಖನು ಓದುವುದಕ್ಕಿಂತ ಒಬ್ಬ ಸಾಧು ಜನದ ಚರಣಸಂಗವಾದದ್ದು ಬಂಗಾಳಾ ಲೇಖಕನ ಸೌಭಾಗ್ಯ-ಎಂದುಕೊಂಡು ‘ವಂಗದರ್ಶನವೆಂದರೇನು?’ ಎಂದು ಯಾರುಯಾರನ್ನೋ ಕೇಳುತ್ತಾನೆ. ಅವರು ಏನುಏನೋ ಅರ್ಥ ಹೇಳುತ್ತಾರೆ. (ಪತ್ರಿಕೆಯು ಕೆಲವುಕಾಲ ನಿಂತು ಹೋಗಿತ್ತು.) ಈಗ ನಸೀಬಾಬುವು ಸ್ವರ್ಗಸ್ಥನಾಗಿದ್ದರಿಂದ ಅವನಿಗೆ ಅಫೀಮು ಸರಬರಾಯಿ ಮಾಡುವವರು ಯಾರೂ ಇರಲಿಲ್ಲ. ವಂಗದರ್ಶನದ ಸಂಪಾದಕರು ಆ ಕೆಲಸವನ್ನು ಮಾಡುವುದಾದರೆ ತಾನು ತೂಕವಾದ ಅಥವಾ ಹಗುರವಾದ ಎಂಥ ಲೇಖನವನ್ನಾದರೂ ಯಾವ ವಿಷಯದಮೇಲೆ ಬೇಕಾದರೂ ಬರೆದುಕೊಡುವ ಭರವಸೆ ಹೇಳುತ್ತಾನೆ.-ಅವುಗಳ ದೊಡ್ಡಪಟ್ಟಿಯೇ ಬರುತ್ತದೆ. ಈಗ ಭೀಷ್ಮದೇವನ ಮಗ7 ವಯಸ್ಕನಾಗಿ ಎಂ.ಎ ಪದವೀಧರನಾಗಿದ್ದಾನೆ. ಅವನೂ ನಾಟಕ, ಕಾದಂಬರಿ, ಕಾವ್ಯ, ಏನು ಬೇಕಾದರೂ ಬರೆಯಬಲ್ಲ. ಅವನ ಬರವಣಿಗೆಯ ಸ್ವರೂಪವನ್ನು ಒಂದೆರಡು ವಾಕ್ಯಗಳಲ್ಲಿ ನಿರೂಪಿಸಿ, ಅವುಗಳ ಅತಂತ್ರ ಅನುಕರಣ ಚೌರ್ಯಾದಿಗಳನ್ನು ಸೂಚಿಸುತ್ತಾನೆ. ಕೊನೆಗೆ, ಏನು ಬರೆಯಲಿ ಎಂದು ಕೇಳುತ್ತಾನೆ.</p>
<p>_________</p>
<p>6
.
 ಇವಲ್ಲದೆ ‘ಕಾಕಾತುಯಾ’ ಎಂಬ ಒಂದು ಲೇಖನವನ್ನು ಪರಿಶಿಷ್ಟದಲ್ಲಿ ಕೊಡಲಾಗಿದೆ. ಇದೂ ಬಂಕಿಮನ ದಾಗಿರುವುದು ಸಂಭವ; ಆದರೆ ಏನು ಕಾರಣವೋ ‘ಕಮಲಾಕಾಂತ’ದಲ್ಲಿ ಸೇರಿರಲಿಲ್ಲ. ಕಾಕಾತುಯಾ (
Cockatoo
) ಎಂಬುದು ಮಾತನಾಡುವ ಒಂದು ಬಗೆಯ ಗಿಣಿ; ಅದನ್ನು ಕಮಲಾಕಾಂತನು ಒಂದು ಗುಳಿಗೆ ಅಫೀಮು ಕೊಟ್ಟು ತರುತ್ತಾನೆ. ಅದು ತನ್ನ ಪೂರ್ವಚರಿತ್ರೆಯನ್ನು ಹೇಳುತ್ತದೆ. ಇದು ಪ್ರಾಯಶಃ ಪುರಾತತ್ವದ ವಿಡಂಬನ. ಇದು ಮಿಕ್ಕ ಲೇಖನಗಳಷ್ಟು ಸ್ವಾರಸ್ಯವಾಗಿಲ್ಲ.</p>
<p>7
. ಇವನೇ 
utility
=ಯೂ-ಟಿಲ್​-ಈಟ್​-ಈ-ಎಂದು ಅರ್ಥ ಹೇಳಿದವನು. (ಪುಟ ೩೭೩)</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">೨. ಪಾಲಿಟಿಕ್ಸ್​ (ರಾಜನೀತಿ)</h1>
<p> ‘ವಂಗದರ್ಶನ’ದ ಸಂಪಾದಕನಿಂದ, ರಾಜನೀತಿಯಮೇಲೆ ಬರೆಯಬೇಕೆಂದು ಆದೇಶ ಬರುತ್ತದೆ. ತಾನೇನು ರಾಜನೇ, ಸ್ತುತಿಪಾಠಕನೇ, ಠಕ್ಕನೇ, ಭಿಕ್ಷುಕನೇ, ಸಂಪಾದಕನೇ,-ರಾಜನೀತಿಯಮೇಲೆ ಬರೆಯುವು ದಕ್ಕೆ? ವಂಗದರ್ಶನದ ಸಂಪಾದಕನ ಈ ಬುದ್ಧಿ ವೈಪರೀತ್ಯವನ್ನು ಭಾವಿಸುತ್ತ, ಕಮಲಾಕಾಂತನು ಅಲ್ಲಿ ಉರುಳಿ ಬಿದ್ದಿದ್ದ ಒಂದು ಮರದ ಮೋಟಿನಮೇಲೆ ಕುಳಿತು ಅಫೀಮು ನುಂಗಿದನು. ಎದುರಿಗೆ ಒಬ್ಬ ಗಆಣಿಗನ ಹಟ್ಟಿ. ಅಂಗಳದಲ್ಲಿ ಎರಡು ಮೂರು ಎತ್ತುಗಳನ್ನು ಕಟ್ಟಿಹಾಕಿದೆ. ಅವು ತೊಟ್ಟಿಯಲ್ಲಿ ಬಾಯಿ ಹಾಕಿ ಕೊಂಡು ಸುಖವಾಗಿ ಹುಲ್ಲು ತಿನ್ನುತ್ತಿವೆ. ‘ಹದಿನೇಳು ಜನ ಸವಾರರು ಬಂದು ಗೆದ್ದ ಈ ಜನಕ್ಕೆ ರಾಜನೀತಿ ಏನಿದೆ? ಜಯರಾಧೆ ಕೃಷ್ಣ! ಎನ್ನುವುದೇ ಇವರ ಪಾಲಿಟಿಕ್ಸ್​!’ ಎಂದು ಅವನು ಯೋಚಿಸುತ್ತಿರಲು, ಗಾಣಿಗನ ಮೊಮ್ಮಗ-ಹತ್ತು ವರ್ಷದ ಹುಡುಗ-ಒಂದು ಕಂಚಿನ ತಣಿಗೆಯಲ್ಲಿ ಊಟವನ್ನು ತಂದು ಅಂಗಳದಲ್ಲಿ ತಿನ್ನುತ್ತ ಕುಳಿತನು. ಒಂದು ನಾಯಿ ಅದನ್ನು ನೋಡಿ ಹಲ್ಲು ಕಿರಿದು, ಬಾಲ ಅಲ್ಲಾಡಿಸಿ, ಮೆಲ್ಲಮೆಲ್ಲಗೆ ಒಂದೊಂದೇ ಹೆಜ್ಜೆ ಮುಂದೆ ಬಂತು. ಆಗ ಕಮಲಾಕಾಂತನಿಗೆ ದಿವ್ಯದೃಷ್ಟಿ ಬಂದು ‘ಇದು ರಾಜನೀತಿ! ನಾಯಿಯು ಪಾಲಿಟಿಷಿಯನ್’ ಎನ್ನಿಸಿತು. ಅದರ ಬಡಕಲ ದೇಹವನ್ನು ನೋಡಿ ಹುಡುಗನಿಗೆ ದಯೆಯುಂಟಾಗಿ ಒಂದು ಮೀನು-ಮೂಳೆಯನ್ನು ಚೆನ್ನಾಗಿ ಚೀಪಿ ಎಸೆದನು. ನಾಯಿಗೆ ಆನಂದವೋ ಆನಂದ! ಅದನ್ನು ನೆಕ್ಕಿ, ಕಡಿದು, ಅಗಿದು, ನುಂಗಿ, ಸ್ವಲ್ಪಹೊತ್ತಿನ ಮೇಲೆ ಧೈರ್ಯಮಾಡಿ ಮತ್ತಷ್ಟು ಮುಂದೆ ಬಂದು, ಮೆಲ್ಲಮೆಲ್ಲಗೆ ಕೊಞು್​ ಗುಟ್ಟಿತು. ಆಗ ಹುಡುಗನು ಒಂದು ತುತ್ತು ಅನ್ನವನ್ನು ಎಸೆದನು. ಅದನ್ನು ಆ ನಾಯಿಯು ದೇವೇಂದ್ರನು ನಂದನ ವನದಲ್ಲಿ ಕುಳಿತು ಅಮೃತಪಾನ ಮಾಡುವಷ್ಟು ಸಂತೋಷದಿಂದ ತಿನ್ನುತ್ತಿತ್ತು. ಈ ಸಮಯದಲ್ಲಿ ಗಾಣಿಗಿತ್ತಿ ಬಂದು ನೋಡಿ ಒಂದು ಇಟ್ಟಿಗೆಯ ತುಂಡನ್ನು ಬೀರಿ ಅದನ್ನು ಓಡಿಸಿದಳು.</p>
<p> ಅತ್ತ, ಒಂದುಗೂಳಿಯು ಅಂಗಳಕ್ಕೆ ನುಗ್ಗಿ ಎತ್ತುಗಳು ಮೇಯುತ್ತಿದ್ದ ತೊಟ್ಟಿಗೆ ಬಾಯಿಹಾಕಿತು. ಅದರ ಕೊಂಬುಗಳನ್ನೂ ಭೀಮಕಾಯವನ್ನೂ ನೋಡಿ ಹೆದರಿ ಎತ್ತುಗಳು ಸರಿದು ಸುಮ್ಮನೆ ನಿಂತುವು. ಗಾಣಿಗಿತ್ತಿಯು ಒಂದು ಬಿದುರು ದೊಣ್ಣೆಯನ್ನು ತಂದು ಅದನ್ನು ಓಡಿಸುವುದಕ್ಕೆ ಹೋದಳು. ಗೂಳಿಯು ಒಂದು ಹೆಜ್ಜೆಯೂ ಕದಲದೆ, ಅವಳನ್ನು ತಿವಿಯುವಂತೆ ಅಟ್ಟಿಸಿಕೊಂಡು ಬಂತು. ಅವಳು ಹೆದರಿ ಮನೆಯೊಳಕ್ಕೆ ಹೋದಳು. ಅದು ತೊಟ್ಟಿಯನ್ನು ಖಾಲಿ ಮಾಡಿ ಲೀಲಾಜಾಲವಾಗಿ ತನ್ನ ದಾರಿ ಹಿಡಿದು ಹೋಯಿತು.</p>
<p> ಇದೂ ಪಾಲಿಟಿಕ್ಸ್​! ಹೀಗೆ, ಇದರಲ್ಲಿ ಎರಡುಬಗೆಯನ್ನು ನೋಡಿದ್ದಾಯಿತು. ಬಿಸ್ಮಾರ್ಕ್, ಗರ್ಷಾಕಫ್​, ಇವರು ಗೂಳಿ ತರದ ಪಾಲಿಟಿಷಿಯನರು. ವುಲ್ಸಿಯಿಂದ ಹಿಡಿದು ರಾಜಾ ಮುಚಿರಾಮ ರಾಯಬಹದ್ದೂರನ ವರೆಗೆ ಇರುವ ಅನೇಕರು ನಾಯಿ ತರದ ಪಾಲಿಟಿಸಿಯನರು.</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">೩. ಬಂಗಾಳಿಗಳ ಮನುಷ್ಯತ್ವ</h1>
<p> ಒಂದುದಿನ ಸಂಜೆ ಕಮಲಾಕಾಂತನು ತನ್ನ ಗುಡಿಸಲೊಳಗೆ ಬರೆಯುವುದಕ್ಕೆ ಕುಳಿತಿರಲು, ಆಗತಾನೇ ಅರಳುತ್ತಿದ್ದ ಮಲ್ಲಿಗೆಯ ಸೌರಭಕ್ಕೆ ದುಂಬಿಗಳುಮುತ್ತಿ, ಒಂದು ಅವನ ಮನೆಯೊಳಗೂ ನುಗ್ಗಿ ಅವನ ಮುಂದೆ ಗೊಞು್​ ಗೊಞು್​ ಎಂಬ ಶಬ್ದಮಾಡುತ್ತಿತ್ತು. ಬೀಸಣಿಗೆ ತೆಗೆದುಕೊಂಡು ಬೀಸಿದರೂ ಹೋಗಲಿಲ್ಲ. ಅದನ್ನು ಹೊರಕ್ಕೆ ಅಟ್ಟಿಸಿಕೊಂಡು ಹೋಗುತ್ತ ಹೊಸಿಲು ಎಡವಿ ಬಿದ್ದುಬಿಟ್ಟನು. ಅವನು ದುಂಬಿಯನ್ನು ‘ನಾನು ವಂಗದರ್ಶನಕ್ಕೆ ಪತ್ರ ಬರೆಯಬೇಕೆಂದು ಕುಳಿತಿದ್ದರೆ ಏಕೆ ಗೊಞು್​ಗುಟ್ಟುತ್ತ ನನಗೆ ಹಿಂಸೆ ಕೊಡುತ್ತೀಯೇ?’ ಎಂದುಕೇಳಿದನು. ಅದು ಅವನ ಮುಂದೆ ಬಂದು ಕುಳಿತು ‘ನಾನೊಬ್ಬನೇಯೆ ಗೊಇು್​ಗುಟ್ಟುವವನು? ಯಾವ ಬಂಗಾಳಿಗೆ ಗೊಇು್​ಗುಟ್ಟುವುದಲ್ಲದೆ ಬೇರೆ ಕೆಲಸವಿದೆ? ರಾಜ, ಮಹಾರಾಜ, ಬಾಬು, ವಕೀಲ, ಜಡ್ಜಿ ಮುನ್ಸೀಫ ಎಲ್ಲರೂಗೊಇು್​ಗುಟ್ಟುವವರೇ! ನೀನೂ ಸ್ವಲ್ಪಅಫೀಮಿಗಾಗಿ ಗೊಞು್​ಗುಟ್ಟುವವನೇ! ಮಾತನಾಡು ವುದು ಬರೆಯುವುದು ಸ್ವಲ್ಪ ಕಡಮೆಮಾಡಿ ಕೆಲಸಕ್ಕೆ ಮನಸ್ಸುಕೊಡಿ-ನಮ್ಮಂತೆ ಮಧುವನ್ನು ಸಿದ್ಧಮಾಡಿ! ಕಚ್ಚಿ ಮುಳ್ಳನ್ನು ಊರುವುದನ್ನು ಕಲಿಯಿರಿ. ಸ್ವರ್ಗದಲ್ಲಿ ಇಂದ್ರನ ವಜ್ರಾಯುಧ, ಮರ್ತ್ಯಲೋಕದಲ್ಲಿ ಇಂಗ್ಲಿಷರ ಫಿರಂಗಿ, ಆಕಾಶದಲ್ಲಿ ನಮ್ಮ ಮುಳ್ಳು! ಅದು ಹೋಗಲಿ, ಯಾವುದಾದರೂ ಕಾರ್ಯದಲ್ಲಿ ನಿರತರಾಗಿ!’ ಎಂದು ಹೊರಟುಹೋಯಿತು.</p>
<p> ಆ ಭ್ರಮರ ತುಂಬ ತಿಳಿದಪ್ರಾಣಿ; ಮನುಷ್ಯನಿಗೆ ‘ಪದವೃದ್ಧಿ’ಯಾದರೆ ಗಣ್ಯನಾಗುತ್ತಾನೆಂದು ಹೇಳುವು ದುಂಟು, ಮನುಷ್ಯನು ದ್ವಿಪಾದಿ; ಪಶು ಚತುಷ್ಪದ; ಭ್ರಮರ ಷಟ್ಪದ-ಹೀಗೆ ಭ್ರಮರವು ಎಲ್ಲರಿಗಿಂತ ಹೆಚ್ಚು ಗಣ್ಯ ಅಲ್ಲವೇ? ಆದ್ದರಿಂದ ವಂಗದರ್ಶನ ಪುಷ್ಪದಿಂದ ಅಫೀಮು ಮಧುವನ್ನು ಸಂಗ್ರಹಿಸುವ ಕಾರ್ಯವನ್ನು ಮಾಡಿದ್ದೇನೆ-ಎಂದು ಈ ಪತ್ರ ಮುಗಿಯುತ್ತದೆ.</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">೪. ಮುಪ್ಪಿನ ಕಾಲದ ಮಾತು</h1>
<p> ಇದರಲ್ಲಿ ದಫ್ತರ ಲೇಖನಗಳ ಅಥವಾ ಇತರ ಪತ್ರಗಳ ಲಘುತ್ವವಾಗಲಿ ಹಾಸ್ಯವಾಗಲಿ ಇಲ್ಲ; ವಂಗ ದರ್ಶನದ ಸಂಪಾದಕನು ಅಫೀಮನ್ನು ಕಳುಹಿಸದೇ ಇದ್ದದ್ದೇ ಕಾರಣವೆಂದೂ, ಈ ಪತ್ರವೆಲ್ಲಾ ಕಣ್ಣುಬಿಟ್ಟು ಕೊಂಡು-ಅಫೀಮಿನ ಪ್ರಭಾವವಿಲ್ಲದೆ-ಬರೆದದ್ದೆಂದೂ ಇದರಲ್ಲಿರುವುದು ಹೊಟ್ಟೆಯ ಸಂಕಟವೆಂದೂ ಕಮಲಾ ಕಾಂತನು ಹೇಳುತ್ತಾನೆ.</p>
<p> ಮೊದಲು, ತಾನು ಮುದುಕನೇ ಎಂಬಜಿಜ್ಞಾಸೆ. ಎಲ್ಲರೂ ಅದನ್ನು ಯೋಚಿಸಿ ನಿರ್ಧರಿಸಿಕೊಳ್ಳಬೇಕು. ಕೂದಲು ಕಪ್ಪಗಿರಬಹುದು, ಹಲ್ಲು ಮುತ್ತಿನ ಮಣಿಯ ಹಾಗೆ ಗಟ್ಟಿಯಾಗಿರಬಹುದು, ಎರಡನೆಯ ಹೆಂಡತಿ ಎಚ್ಚರಗೊಳಿಸಲಾರದಂಥ ಗಾಢನಿದ್ರೆ ಬರುತ್ತಿರಬಹುದು-ಆದರೂ ಮುಪ್ಪಡಸಿರಬಹುದು. ಹಾಗೆಯೇ ವಯಸ್ಸಾ ಗಿದ್ದರೂ ಯೌವನವಿರಬಹುದು-ಜಗತ್ತು ಎಷ್ಟುಹಳೆಯದು! ಆದರೂ ಎಷ್ಟುನವೀನ! ಕೋಗಿಲೆಯ ಸ್ವರವಾಗಲಿ, ಗಂಗಾತರಂಗವಾಗಲಿ, ಬೆಳಗಿನ ಗಾಳಿಯಾಗಲಿ, ನಕ್ಷತ್ರದ ಉಜ್ವಲತೆಯಾಗಲಿ-ರಮಣೀಯತೆಯಲ್ಲಿ ಏನಾದರೂ ಕಡಮೆಯಾಗಿದೆಯೆ? ಆದರೆ ನಾವು ಪ್ರೀತಿಸುತ್ತಿದ್ದ ನಗುಮುಖಗಳು ಅದೃಶ್ಯವಾಗುತ್ತಿವೆ; ಹೃದಯಗಳು ಶುಷ್ಕ ವಾಗುತ್ತಿವೆ; ಇದಕ್ಕೇನು ಕಾರಣ? ವಯಸ್ಸೇ, ಯಮನೇ? ‘ಪಂಚಾಶೋರ್ಧ್ವೇ ವನಂ ವ್ರಜೇತ್​’ (ಐವತ್ತುವರ್ಷ</p>
<p>ವಾದ ಮೇಲೆ ಕಾಡಿಗೆಹೋಗಬೇಕು) ಎಂದು ಯಾವನೋ ಮೂರ್ಖನು ಹೇಳಿದ್ದಾನೆ. ಅದಿರಲಿ, ವನವೆಂದರೆ ಯಾವುದು?</p>
<p> ಪ್ರೀತಿ ಇದ್ದೆಡೆಯಲ್ಲಿ ಭಯಭಕ್ತಿಗಳುಂಟಾಗಿರುವ ಸ್ಥಳ ವನವಲ್ಲವೇ? ನಾವು ಯೌವನದಲ್ಲಿ ಸುಂದರ ವೆಂದುಕೊಂಡಿದ್ದದ್ದೆಲ್ಲಾ ವಿಕಾರವಾಗಿಬಿಟ್ಟಿದೆಯಲ್ಲಾ, ಗಂಡಸರು ಹೆಂಗಸರೆಲ್ಲಾ ಮೈಸುಕ್ಕಿ, ಗಂಟಲು ಕುಗ್ಗಿ, ತಲೆ ನರೆತು, ಹಲ್ಲು ಬಿದ್ದು, ಒಣಕಲು ಕಟ್ಟಿಗೆಯಂತಾಗಿದ್ದಾರಲ್ಲಾ ಇದು ವನವಲ್ಲವೇ?</p>
<p> ಯೌವನ ಕಳೆದಮೇಲೆ ಮನುಷ್ಯನು ಬಹುದರ್ಶಿಯೂ ಸ್ಥಿರಪಕ್ವಬುದ್ಧಿಯೂ, ಭೋಗದಲ್ಲಿ ಅನಾಸಕ್ತ ನೂ ಆಗಿರುತ್ತಾನೆ-ಅದೇ ಕೆಲಸ ಮಾಡಲು ತಕ್ಕಕಾಲ; ಇದು ಪಾರಲೌಕಿಕ ಚಿಂತೆಗೆ ಸಕಾಲವೆಂದು ಕೆಲವರು ಭಾವಿಸುತ್ತಾರೆ; ಅದುಸರಿಯಲ್ಲ. ಈಶ್ವರಧ್ಯಾನ ಎಲ್ಲಾ ಕಾಲದಲ್ಲಿಯೂ ಇರಬೇಕಾದದ್ದು. ಮುಪ್ಪು ಒಳ್ಳೆಯದೋ ಕೆಟ್ಟದೋ, ಮುದುಕನಿಗಂತೂ ಸುಖವಿಲ್ಲ.-ಹೇಮಾಂಗಿನೀ ಕುರಂಗಿನೀ ಮುಂತಾದವರು ಕಣ್ಣೆತ್ತಿ ನೋಡುವು ದಿಲ್ಲ. ಮಿಲ್​ ಸ್ಪೆನ್ಸರ್​ ಮುಂತಾದವರು ಮನರಂಜನೆ ಮಾಡರು; ದರ್ಶನ ವಿಜ್ಞಾನಗಳು ಬೇಸರ-ಮುಪ್ಪು, ನಕ್ಷತ್ರವಿಲ್ಲದ ಅಮಾವಾಸ್ಯೆಯ ರಾತ್ರಿಯಂತೆ. ಸಂಸಾರ ವೈತರಣಿಯ ಸುಳಿಯಲ್ಲಿ ಸಿಕ್ಕಿರುವ ಈ ಮುರುಕಲು ತೆಪ್ಪವನ್ನು ಯಾರು ರಕ್ಷಿಸುತ್ತಾರೆ?</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">೫. ಕಮಲಾಕಾಂತನ ಬೀಳ್ಕೊಡುಗೆ</h1>
<p>ಸಂಪಾದಕ ಮಹಾಶಯ!</p>
<p> ಇದೋ, ಎಲ್ಲರಿಂದಲೂ ಅಪ್ಪಣೆ ತೆಗೆದುಕೊಳ್ಳುತ್ತಿದ್ದೇನೆ; ಇನ್ನು ಬರೆಯುವುದು ಏನಿದೆ? ನಾನು ಒಡೆದ ಕೊಳಲಾಗಿದ್ದೇನೆ-ಇನ್ನು ಈ ಕೊಳಲಿನಿಂದ ಸ ರಿ ಗ ಮ ದ ಪ್ರಸಕ್ತಿ ಏಕೆ? ನನಗೆ ಹಿಂದಿನ ಯೌವನವಿಲ್ಲ ಉತ್ಸಾಹವಿಲ್ಲ. ನಸೀಬಾಬು, ಪ್ರಸನ್ನ ಮಂಗಳಾ ಒಬ್ಬರೂ ಇಲ್ಲ; ಅಫೀಮಿಗೆ ಪರೆದಾಟ. ನಾನು ಎಂದೂ ಒಬ್ಬನೇ-ಈಗ ಅರ್ಧವಾಗಿದ್ದೇನೆ. ಒಣಗಿದ ಹೂವಿನಲ್ಲಿ ವಾಸನೆ ಏನಿದ್ದೀತು? ಸುಖದ ಕಾಲ ಹೋಯಿತು; ಅದಕ್ಕಾಗಿ ಅಳುವೇಕೆ? ಆದರೆ ಅಳುತ್ತೇನೆ; ಅಳುತ್ತ ಹುಟ್ಟಿದೆ, ಅಳುತ್ತ ಸಾಯುತ್ತೇನೆ; ಬರೆಯುವು ದಿಲ್ಲ. ಇತಿ,</p>
<p style="margin-left:36.0pt;text-indent:36.0pt">
 ಅನುಗತ, ಸ್ವಗತ ಮತ್ತು ವಿಗತ ಶ್ರೀ ಕಮಲಾಕಾಂತ ಚಕ್ರವರ್ತೀ.</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಕಮಲಾಕಾಂತನ ಹೇಳಿಕೆ</h1>
<p> ‘ಕಮಲಾಕಾಂತ’ದ ಮೂರನೆಯ ಭಾಗ ‘ಕಮಲಾಕಾಂತನ ಹೇಳಿಕೆ’. ಇದನ್ನು ‘ಕಮಲಾಕಾಂತನ ದಫ್ತರ’ವನ್ನು ಸಂಪಾದಿಸಿದ ಭೀಷ್ಮದೇವ ಖೋಶನವೀಸನ ಮಗ8 (ಖೋಶನವೀಸ ಜೂನಿಯರ್​) ವರದಿ ಮಾಡಿರುತ್ತಾನೆ. ಇವನೂ ಕಲ್ಪಿತವ್ಯಕ್ತಿಯೇ ಎಂದು ಹೇಳಬೇಕಾಗಿಲ್ಲ.</p>
<p> ಇದರಲ್ಲಿ, ಪೆದ್ದುಪೆದ್ದಾಗಿ ಹುಚ್ಚುಹುಚ್ಚಾಗಿ ಕಾಣುತ್ತಿದ್ದ ಈ ಬ್ರಾಹ್ಮಣನಿಂದ ಮಹಾಮಹಾ ಬುದ್ಧಿವಂತ ರಾದ ವಕೀಲರೂ ನ್ಯಾಯಾಧಿಕಾರಿಗಳೂ ಅವನ ಸಾಕ್ಷ್ಯದಲ್ಲಿ ಪ್ರಕೃತ ಮೊಖದ್ದಮೆಗೆ ಉಪಯುಕ್ತವಾದ ಯಾವ ಸಂಗತಿಯನ್ನೂ ಹೊರಡಿಸಲಾರದೆ ಹೋಗುತ್ತಾರೆ. ವಕೀಲನು ಹಾರಾಡುತ್ತಾನೆ. ಅವನನ್ನು ಸಾಕ್ಷಿಯಾಗಿಕೋರಿ ಕರೆತಂದ ಪ್ರಸನ್ನಳು ತನ್ನ ಅದೃಷ್ಟವನ್ನು ಬೈದುಕೊಳ್ಳುತ್ತಾಳೆ. ಇದರಲ್ಲಿ ಪ್ರತಿ ಪಂಕ್ತಿಯಲ್ಲಿ ಹಾಸ್ಯವಿರುವುದರಿಂದ ಅದರ ಸೊಗಸನ್ನು ಸವಿಯಬೇಕಾದರೆ ಮೂಲವನ್ನೇ ಪೂರ್ತಿಯಾಗಿ ಓದಬೇಕು; ಆದರೂ ಅದರ ಸ್ವರೂಪ ಸ್ವಲ್ಪಮಟ್ಟಿಗಾದರೂ ತಿಳಿಯುವಂತೆ ಮುಂದೆ ಸಂಗ್ರಹಿಸಿ ಕೊಟ್ಟಿದೆ.-</p>
<p> ಮಂಗಳಾ ಎಂಬ ಪ್ರಸನ್ನಳ ಹಸು ಕಳವಾಗಿ ಕಳ್ಳನು ಸಿಕ್ಕಿದ್ದಾನೆ, ಅದೂ ಸಿಕ್ಕಿದೆ; ಅದು ಪ್ರಸನ್ನಳದೇ ಎಂದು ನಿರ್ಧರಿಸಲು ಸಾಕ್ಷ್ಯ ಬೇಕಾಗಿದೆ; ಅದಕ್ಕೆ ಪ್ರಸನ್ನಳು ಕಮಲಾಕಾಂತನನ್ನು ಸಾಕ್ಷಿಯಾಗಿ ಕರೆತಂದಿದ್ದಾಳೆ; ಅವಳ ಪರವಾಗಿ ಒಬ್ಬ ವಕೀಲನೂ, ಕಳ್ಳನ ಪರವಾಗಿ ಒಬ್ಬ ವಕೀಲನೂ ಇದ್ದಾರೆ. ಕೋರ್ಟಿನಲ್ಲಿ ನ್ಯಾಯಾಧಿ ಕಾರಿ ಬಂದು ಕುಳಿತ ಮೇಲೆ, ಕೋರ್ಟಿನ ಆಳು ಅವನನ್ನು ಕರೆದುಕೊಂಡು ಹೋಗಿ ಸಾಕ್ಷಿಯು ನಿಲ್ಲುವ ಕಟ ಕಟೆಯ ಆವರಣದೊಳಗೆ ದಬ್ಬುತ್ತಾನೆ.</p>
<p>ಕಮಲಾ-ಯಾಕಪ್ಪಾ ನನ್ನನ್ನು ಈ ಕಟ್ಟೆಯೊಳಗೆ ಕೂಡುತ್ತೀಯೆ? ನಾನು ಯಾರ ಹೊಲಕ್ಕೆ ನುಗ್ಗಿ ಕದ್ದು ಮೆಯ್ದಿದ್ದೇನೆ?. . . .</p>
<p> ಒಬ್ಬಗುಮಾಸ್ತನು ಬಂದು ಅವನಹೇಳಿಕೆ ತೆಗೆದುಕೊಳ್ಳಲು ಆರಂಭಿಸಿ, ‘ಹೇಳು!-ನಾನು ಪರಮೇಶ್ವರನ ಸಾಕ್ಷಿಯಾಗಿ. . . .’ಎನ್ನುತ್ತಾನೆ.</p>
<p>ಕಮಲಾ-(ವಿಸ್ಮಯದಿಂದ)ಧರ್ಮಾವತಾರ! ಪರಮೇಶ್ವರನು ಪ್ರತ್ಯಕ್ಷ ವಿಷಯವಲ್ಲ; ನಾನು ಇದನ್ನು ಹೇಗೆ ಹೇಳಲಿ?. . . .</p>
<p>__________</p>
<p>8
. ಹಿಂದೆ ‘ಯೂಟಿಲಿಟಿ ಅಥವಾ ಉದರದರ್ಶನ’ ಮತ್ತು ‘ಏನು ಬರೆಯಲಿ?’ ಎಂಬ ಲೇಖನಗಳಲ್ಲಿ ಇವನ ಪ್ರಸಕ್ತಿ ಬಂದಿದೆ. ಪುಟ (೩೭೩, ೩೮೪.)</p>
<p>ಗುಮಾಸ್ತ-ಹೋಗಲಿ, ಬಿಡು; ‘ನಾನು ಪ್ರತಿಜ್ಞೆಮಾಡಿ ಹೇಳುತ್ತೇನೆ. . .’ ಎನ್ನು!</p>
<p>ಕಮಲಾ-ಏನು ಹೇಳಬೇಕೆಂದು ತಿಳಿಯದೆ ಹೇಗಪ್ಪಾ ಪ್ರತಿಜ್ಞೆ ಮಾಡುವುದು?. . .ಖಾಲಿ ಕಾಗದಕ್ಕೆ ರುಜು ಹಾಕಿಸಿಕೊಳ್ಳುವುದು ಕೋರ್ಟಿನ ಹೊರಗಡೆ ಉಂಟು; ಒಳಗೂ ಇದೆಯೇ?</p>
<p> ಗುಮಾಸ್ತೆಯು ವಿವರಿಸಿದನು; ಪ್ರತಿಜ್ಞೆಯನ್ನು ನುಡಿದಾಯಿತು.</p>
<p>ವಕೀಲ-ನಿನ್ನ ಹೆಸರೇನು?</p>
<p>ಕಮಲಾ-ಕಮಲಾಕಾಂತ ಚಕ್ರವರ್ತೀ.</p>
<p>ವಕೀಲ-ತಂದೆಯ ಹೆಸರು?</p>
<p>ಕಮಲಾ-ಸಾಕ್ಷ್ಯದಲ್ಲಿ ತರ್ಪಣ ಕೊಡಬೇಕೆ? ತಂದೆಯ ಹೆಸರೇಕೆ?</p>
<p> ವಕೀಲನಿಗೆ ರೇಗಿತು; ಕೋರ್ಟಿನ ರಕ್ಷಣೆ ಕೇಳಿದನು; ‘ನಿಮ್ಮ ಸಾಕ್ಷಿಯೇ! ನಾನೇನು ಮಾಡಲಿ?’ ಎಂದನು ಅಧಿಕಾರಿ.</p>
<p>ವಕೀಲ-ನೀನು ಯಾವ ಜಾತಿ?</p>
<p>ಕಮಲಾ-ನಾನು ಜಾತಿಯೆ? ಹಿಂದೂ ಜಾತಿ.</p>
<p>ವಕೀಲ-ವರ್ಣ?</p>
<p>ಕಮಲಾ-ಘೋರ ಕೃಷ್ಣವರ್ಣ. . .</p>
<p>ವಕೀಲ-ವಯಸ್ಸೆಷ್ಟು?</p>
<p>ಕಮಲಾ-(ಅಲ್ಲಿದ್ದ ಗಡಿಯಾರವನ್ನು ನೋಡಿ) ೫೧ ವರ್ಷ ೨ ತಿಂಗಳು ೧೩ದಿನ, ನಾಲ್ಕು ಗಂಟೆ, ಐದು ನಿಮಿಷ!</p>
<p>ವಕೀಲ-ನಿನ್ನ ಮನೆ ಎಲ್ಲಿ?</p>
<p>ಕಮಲಾ-ಮನೆಯಿರಲಿ, ನನಗೆ ಒಂದು ಕೊಠಡಿಯೂ ಇಲ್ಲ.</p>
<p>ವಕೀಲ-ಉದ್ಯೋಗವೇನು?</p>
<p>ಕಮಲಾ-ನಾನೇನು ವಕೀಲನೇ ವೇಶ್ಯೆಯೇ ಉದ್ಯೋಗವಿಟ್ಟುಕೊಂಡಿರುವುದಕ್ಕೆ?. . .</p>
<p>ವಕೀಲ-ಈ ಫಿರ್ಯಾದಿಯನ್ನು ಬಲ್ಲೆಯಾ?</p>
<p>ಕಮಲಾ-ಇಲ್ಲ. (ಅವಳೂ ಕೊಡುತ್ತಿದ್ದ ಹಾಲು ಮಜ್ಜಿಗೆಯ ಪರಿಚಯವಿದ್ದ ಮಾತ್ರದಿಂದ ಅವಳ ಪರಿಚಯವಾಯಿತೇ? ಹೆಂಗಸನ್ನು ಯಾವಾಗ ಯಾರು ಅರಿತರು?)</p>
<p>ವಕೀಲ-ಹಸುವಿನ ಕಳವು ಏನು ಗೊತ್ತು?</p>
<p>ಕಮಲಾ- ಹಸುವನ್ನು ಕದಿಯುವುದು ನಮ್ಮಪ್ಪನಿಗೂ ಗೊತ್ತಿಲ್ಲ, ತಾತನಿಗೂ ಗೊತ್ತಿಲ್ಲ.</p>
<p> ಅವನಿಂದ ಏನೂ ಹೊರಡಿಸುವುದಕ್ಕಾಗದೆ ವಕೀಲನು ಕೈಬಿಡುತ್ತಾನೆ. ಪ್ರಸನ್ನಳು ಮುಂದೆ ಬಂದು- ‘ಈ ಹಸುಯಾರದು?’ ಎಂದು ಕೇಳುತ್ತಾಳೆ. ಅವನು ‘ನನ್ನದು!’-ಪದಾರ್ಥ ಯಾರು ಉಪಯೋಗಿಸುತ್ತಾರೋ ಅವರದು-‘ಅದರ ಹಾಲನ್ನು ನಾನು ಕುಡಿಯುತ್ತೇನೆ’ ಎನ್ನುತ್ತಾನೆ. ಆದರೆ ಅವಳು ಹಸುವನ್ನು ತನ್ನ ಕೊಟ್ಟಿಗೆ ಯಲ್ಲಿ ಕಟ್ಟಿ, ಹುಲ್ಲು ಹಾಕಿ, ಅದರ ಹಾಲನ್ನು ಮಾರುತ್ತಾಳೆ ಎಂಬ ಸಂಗತಿ ವ್ಯಕ್ತಪಡುತ್ತದೆ.</p>
<p> ಕಳ್ಳನ ಕಡೆಯ ವಕೀಲನೂ ನ್ಯಾಯಾಧಿಕಾರಿಯೂ ಅವನಿಂದ ಹೆಚ್ಚೇನನ್ನೂ ಹೊರಡಿಸಲಾರದೆ ಮುಖಭಂಗವಾಗಿ ಅವನನ್ನು ಬಿಟ್ಟುಬಿಡುತ್ತಾರೆ. ಅವನು ಹೊರಗೆಬಂದು, ಕಳ್ಳನನ್ನು ಬಿಟ್ಟುಬಿಡೆಂದು ಪ್ರಸನ್ನಳಿಗೆ ಹೇಳುತ್ತಾನೆ. ಅದಕ್ಕೆ ಕಾರಣ ಶ್ಯೇನಜಿತನಿಗೆ ಬ್ರಾಹ್ಮಣನು ಹೇಳಿದ ತೀರ್ಪು9-ಹಸುವಿನ ಒಡೆಯ ಮತ್ತು ಕಳ್ಳ ಇವರಿಬ್ಬರಲ್ಲಿ ಹಸುವು ಅದರ ಹಾಲನ್ನು ಯಾರು ಕುಡಿಯುತ್ತಾರೋ ಅವರದು; ಅದೇ ಹಿಂದೆ ಭೀಷ್ಮನು ಉಪದೇಶಿಸಿದ ಧರ್ಮ; ಅದೇ ಇಂದಿನ ಅಂತರರಾಷ್ಟ್ರೀಯ ಧರ್ಮ-ನಾಗರಿಕನೂ ದೊಡ್ಡವನೂ ಆಗಬೇಕಾ ದರೆ, ಮತ್ತೊಬ್ಬರಿಂದ ಕಸಿದುಕೊಳ್ಳಬೇಕು. ಗೋ ಎಂದರೆ ಹಸು, ಭೂಮಿ, ಎರಡೂ ಅರ್ಥ.-ಅವು ಕಳ್ಳರಿಗೇ ಭೋಗ್ಯವಾದ ವಸ್ತು. ಅಲೆಕ್ಸಾಂಡರ್​ನಿಂದ ರಣಜಿತ್​ಸಿಂಹನವರೆಗೆ ಇರುವ ಎಲ್ಲ ಕಳ್ಳರೂ ಇದಕ್ಕೆ ಪ್ರಮಾಣ. ಗೆಲ್ಲುವುದು ಹಕ್ಕನ್ನು ಸಂಪಾದಿಸಿ ಕೊಡುವುದಾದರೆ, ಕದಿಯುವುದೂ ಹಕ್ಕನ್ನು ಸಂಪಾದಿಸಿ ಕೊಡುತ್ತದೆ. . . .</p>
<p> ಹೀಗೆ ಈ ಹಾಸ್ಯ ಪ್ರಕರಣದ ಹಿಂದೆ ಇರುವುದೂ ರಾಜನೀತಿಯ ವಿಡಂಬನ. ಭೂಮಿ ಬೆಳೆಯುವವ ನದು, ಎಂಬಂತೆ, ಬೆಳೆದದ್ದನ್ನು ತಿನ್ನುವವನದು-ಎಂಬುದೂ ಒಂದು ಮತ!</p>
<p> ಈ ಪ್ರಹಸನವು ಬಂಗಾಳಿಯಲ್ಲಿ ಎಷ್ಟೋ ಸಾರಿ ರಂಗದಮೇಲೆ ಬಂದಿದೆ.</p>
<p>_________</p>
<p>9
.
 ಧೇನುರ್ವತ್ಸಸ್ಯ ಗೋಪಸ್ಯ ಸ್ವಾಮಿನಸ್ತಸ್ಕರಸ್ಯ ಚ।</p>
<p> ಪಯಃ ಪಬತಿ ಯಸ್ತಸ್ಯಾಃ ಧೇನುಸ್ತಸ್ಯೇತಿ ನಿಶ್ಚಯಃ ॥</p>
<p> -ಮಹಾಭಾರತ, ಶಾಂತಿಪರ್ವ, ಮೋಕ್ಷಧರ್ಮ, ೧೭೪ನೆಯ ಅಧ್ಯಾಯ, ೩೨ನೆಯ ಶ್ಲೋಕ.</p>
<p class="text-center">ಅಧ್ಯಾಯ ೨೨</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಮುಚಿರಾಮಗುಡನ ಜೀವನಚರಿತೆ</h1>
<p> ‘‘ಮುಚಿರಾಮಗುಡನ ಜೀವನ ಚರಿತೆ’’ಯು ಮೊದಲು ೧೮೮೦ನೆಯ ಸೆಪ್ಟಂಬರ್​ ತಿಂಗಳಿನ ‘ವಂಗ ದರ್ಶನ’ದಲ್ಲಿ(ಪುಟ-೨೪೧-೨೬೪)‘ಶ್ರೀದರ್ಪನಾರಾಯಣ ಪೂತಿತುಂಡ ಪ್ರಣೀತ’ ಎಂದು ಪ್ರಕಟಗೊಂಡಿತು. ಇದರಲ್ಲಿ ಹದಿನಾಲ್ಕು ಪರಿಚ್ಛೇದಗಳಿವೆ. ಮೂರುವರ್ಷಗಳ ಅನಂತರ ಅದು ಪುಸ್ತಕರೂಪದಲ್ಲಿ ಬಂದಾಗ, ಅದರ ವಿಜ್ಞಾಪನದಲ್ಲಿ ಬಂಕಿಮಚಂದ್ರನು ‘. . .ಇಲ್ಲಿ ಕಂಡುಬರುವ ಮನುಷ್ಯಚಿತ್ರ ಎಲ್ಲಾ ಸಮಾಜದಲ್ಲಿಯೂ ಎಲ್ಲಾ ಕಾಲದಲ್ಲಿಯೂ ಕಂಡುಬರುತ್ತದೆ. ಆಧುನಿಕ ಬಂಗಾಳಿ ಸಮಾಜ ಈ ಗ್ರಂಥಕ್ಕೆ ಹೆಚ್ಚಿನ ಲಕ್ಷ್ಯವಾಗುತ್ತದೆ, ನಿಜ. ಆದರೆ, ನಾನು ಯಾವ ವ್ಯಕ್ತಿಯನ್ನೂ ಉದ್ದೇಶದಲ್ಲಿಟ್ಟು ಕೊಂಡಿಲ್ಲ. ಯಾರಿಗಾದರೂ ತಾನು ಲಕ್ಷ್ಯವೆನಿಸಿ ದರೆ, ಅದನ್ನು ಮನಸ್ಸಿನಲ್ಲಿಯೇ ಇಟ್ಟುಕೊಳ್ಳುವುದು ಒಳ್ಳೆಯದು; ಪ್ರಕಾಶಗೊಳಿಸಿದರೆ ಗೌರವ ಹೆಚ್ಚು ಸಂಭವ ಕಾಣಿಸುವುದಿಲ್ಲ’ ಎಂದು ಬರೆದನು. ಇದು ಕಥೆಯ ಸಾರಾಂಶ:-</p>
<p>ಮುಚಿರಾಮಗುಡನು ಒಬ್ಬ ಹಳ್ಳಿಯ ಪುರೋಹಿತನ ಮಗ; ಅವನಿದ್ದ ಗ್ರಾಮದಲ್ಲಿಯಾಗಲಿ ಅದರ ಸುತ್ತಿನಲ್ಲಾಗಲಿ, ಪಾಠಶಾಲೆ ಇರಲಿಲ್ಲ; ಅದ್ದರಿಂದ ಮುಚಿರಾಮನು ಓದುಬರಹ ಕಲಿಯಲಿಲ್ಲ. ಬಾಲ್ಯದಲ್ಲಿಯೇ ತಂದೆ ಸತ್ತುಹೋಗಲು, ತಾಯಿ ಭತ್ತಕುಟ್ಟಿ ಜೀವನಮಾಡುತ್ತಿದ್ದಳು. ಒಂದುಸಾರಿ ಆಊರಿನಲ್ಲಿ ಮೂರುದಿನ ಒಟ್ಟಿಗೆಬಯಲಾಟ(ಯಾತ್ರಾ) ನಡೆಯಿತು. ಮುಚಿರಾಮನು ಅದನ್ನು ನೋಡಿ, ಅದರ ಹಾಡನ್ನುಕಲಿತನು. ಅವನಿಗೆ ಒಳ್ಳೆಯ ಶಾರೀರಇತ್ತು; ಅದನ್ನು ಹಾಡಿಕೊಂಡು ಬರುತ್ತಿರಲು, ಆಟದ ಯಜಮಾನನು ಕೇಳಿ ಸಂತೋಷಗೊಂಡು ಅವನನ್ನು ತನ್ನ ‘ಕಂಪೆನಿ’ಗೆ ಸೇರಿಸಿಕೊಂಡನು. ಐದು ರೂಪಾಯಿ ಸಂಬಳ. (೧-೨)</p>
<p> ಯಾತ್ರಾವಾಲಾ ಜೀವನವು ಸುಖವಲ್ಲವೆಂದು ತಿಳಿಯಲು, ಮುಚಿರಾಮನಿಗೆ ಬಹುದಿನ ಬೇಕಾಗಲಿಲ್ಲ. ಹೊತ್ತಿಗೆ ಗೊತ್ತಿಗೆ ಅನ್ನವಿಲ್ಲ, ರಾತ್ರಿ ನಿದ್ರೆಗೆಡಬೇಕು, ಊರೂರು ಅಲೆಯಬೇಕು, ಯಜಮಾನನ ಕೈಯಲ್ಲಿ ಕಿವಿ ಹಿಂಡಿಸಿಕೊಳ್ಳಬೇಕು, ಅವನ ಚಾಕರಿಮಾಡಬೇಕು. ಆದ್ದರಿಂದ, ಒಂದುರಾತ್ರಿ ತಪ್ಪಿಸಿಕೊಂಡುಹೋಗಿ ಒಂದುದೇವಾಲಯದ ಕೈಸಾಲೆಯಲ್ಲಿ ಮಲಗಿ ದನು. ಮರುದಿನ ಮಧ್ಯಾಹ್ನ ಗುಡಿಯ ಪೂಜಾರಿಯು ಅವನಿಗೆ ಒಂದು ತುತ್ತು ಪ್ರಸಾದವನ್ನು ಕೊಡಲು ಅದನ್ನು ತಿಂದನು. ಸಂಜೆಯಾಗುತ್ತ ಆಗುತ್ತ ಅವನಿಗೆ ತುಂಬ ಹಸಿವಾಗಿ ತಾನು ಏಟು ತಿಂದುಕೊಂಡು ಹಿಂದಿದ್ದ ಕಡೆಯಲ್ಲಿಯೇ ಇದ್ದಿದ್ದರೆ ಚೆನ್ನಾಗಿತ್ತು ಎನ್ನಿಸಿತು. (೩)</p>
<p> ಆ ಊರಿನ ಈಶಾನಬಾಬು ಎಂಬವನು ಅಳುತ್ತ ನಿಂತಿದ್ದ ಮುಚಿರಾಮನನ್ನು ಕಂಡು ಕರುಣೆಯಿಂದ ಮಾತನಾಡಿಸಿ ಅವನನ್ನು ಊರಿಗೆ ತಲಿಪಿಸುತ್ತೇನೆಂದು ತನ್ನಮನೆಗೆ ಕರೆದುಕೊಂಡುಹೋದನು. ಅಲ್ಲಿ ಊಟತಿಂಡಿಆಯಿತು. ಈಶಾನ ಬಾಬುವು ರಜತೆಗೆದುಕೊಂಡು ಊರಿಗೆಬಂದಿದ್ದನು. ರಜಮುಗಿಯಲು ಮತ್ತೆ ಕೆಲಸದಮೇಲೆಹೊರಟನು. ಈಮಧ್ಯೆ ಹುಡುಗ ನ ಊರುಗೊತ್ತಾಗದ್ದರಿಂದ ಅವನೂ ಗಂಟುಬಿದ್ದನು. ‘ಮಗು! ನನ್ನಹತ್ತಿರವೇ ಇರುವುದಾದರೆ ಓದುಬರಹ ಕಲಿತುಕೊಳ್ಳ ಬೇಕಪ್ಪ!’ ಎಂದು ಹೇಳಿ ಈಶಾನಬಾಬುವು ತಾನಿದ್ದ ಕಡೆ ಅವನನ್ನು ಪಾಠಶಾಲೆಗೆ ಹಾಕಿದನು.</p>
<p> ಇತ್ತ ಮುಚಿರಾಮನ ತಾಯಿಯು ಮಗನ ವರ್ತಮಾನ ತಿಳಿಯದೆ ಊರೂರು ಅಲೆದು, ಅನ್ನ ನೀರು ನಿದ್ರೆ ಇಲ್ಲದೆ, ರೋಗ ಬಂದು ಸತ್ತುಹೋದಳು. (೪)</p>
<p> ಪಾಠಶಾಲೆಯಲ್ಲಿ ಮುಚಿರಾಮನ ಓದುಬರಹ ಮುಗಿಯಿತು-ವಸ್ತುತಃ, ಅವನ ಒಳ್ಳೆಯ ಕಂಠದ ಜೊತೆಗೆ ಗುಂಡು ಗುಂಡಾದ ಅಕ್ಷರ ಬಂತು; ಅಷ್ಟೇಯೆ. ಈಶಾನಬಾಬುವು ಅವನನ್ನು ಇಂಗ್ಲಿಷ್​ ಸ್ಕೂಲಿಗೆ ಕಳುಹಿಸಿದನು; ಈ ಧಡಿಯನನ್ನು ನೋಡಿ ಮೇಷ್ಟರೂ ಹುಡುಗರೂ ಹಾಸ್ಯಮಾಡುತ್ತಿದ್ದರು. ಮೇಷ್ಟರು ಕಿವಿಹಿಂಡುತ್ತಿದ್ದರು. ಐದಾರು ವರ್ಷ ಕಳೆಯಿತು. ಸ್ಕೂಲು ಪ್ರಯೋಜನವಿಲ್ಲವೆಂದು ಈಶಾನಬಾಬುವು ಅವನನ್ನು ಸ್ಕೂಲಿನಿಂದಬಿಡಿಸಿ ಹತ್ತುರೂಪಾಯಿನ ಒಂದು ಗುಮಾಸ್ತೆ ಕೆಲಸವನ್ನು ಮಾಡಿಸಿಕೊಟ್ಟನು. ‘ಲಂಚ ಗಿಂಚ ತಗೊಂಡೀಯೆ! ಏಟು ಬಿದ್ದೀತು!’ ಎಂದು ಬುದ್ಧಿ ಹೇಳಿದನು. ಆದರೆ ಅಂದಿನ ದಿನವೇ ಅವನು ಒಂದುಸರ್ಕಾರಿ ಆಜ್ಞೆಯನ್ನು ಕಳ್ಳತನದಿಂದ ನಕಲುಮಾಡಿಕೊಟ್ಟು ಎಂಟಾಣೆಲಂಚ ತೆಗೆದುಕೊಂಡನು. ಸಂಜೆಯಾದ ಸ್ವಲ್ಪ ಹೊತ್ತಿಗೆ ಅದು ನೆರೆಯಲ್ಲಿದ್ದ ಒಬ್ಬ ಹೆಂಗಸಿನ ಪಾದ ಸೇರಿತು!</p>
<p> ಇಷ್ಟುಹೊತ್ತಿಗೆ ಈಶಾನಬಾಬು ಉದ್ಯೋಗದಿಂದ ನಿವೃತ್ತನಾಗಲು, ತನ್ನಊರಿಗೆ ಹೋಗಿನೆಲಸಿದನು. ಮುಚಿರಾಮ ನಿಗೆ ಇದ್ದ ಅಲ್ಪಸ್ವಲ್ಪ ಹೆದರಿಕೆಯೂ ತಪ್ಪಿತು. ಇನ್ನು ಅವನನ್ನು ಹಿಡಿಯುವರಾರು? (೫ )ಅವನು ಜಿಲ್ಲೆಯನ್ನು ಲೂಟಿ ಮಾಡಲು ಮೊದಲು ಮಾಡಿದನು. ಮೊದಮೊದಲು ಹಿಂದು ಮುಂದು ನೋಡಿ ಎರಡಾಣೆ ನಾಲ್ಕಣೆ ತೆಗೆದುಕೊಳ್ಳುತ್ತಿದ್ದನು. ಆಮೇಲೆ ಅವು ರೂಪಾಯಿಗಳಾದುವು. ಹೇಳಿಕೆ ಬರೆದುಕೊಳ್ಳುವಾಗ ಸಂದರ್ಭ ಬಂದಹಾಗೆ ಅವನು ಯಥೇಚ್ಛವಾಗಿ ಸಂಪಾದನೆ ಮಾಡುತ್ತಿದ್ದನು. ಆಗ ಮ್ಯಾಜಿಸ್ಟ್ರೇಟರು ತಾವೇ ಹೇಳಿಕೆಯನ್ನು ಬರೆದು ಕೊಳ್ಳುತ್ತಿರಲಿಲ್ಲ. ಗುಮಾಸ್ತರು ಒಂದು ಮೂಲೆಯಲ್ಲಿ ಕುಳಿತು ಪಿಸುಪಿಸನೆ ಪ್ರಶ್ನೆ ಹಾಕಿ ಬರೆದುಕೊಳ್ಳುತ್ತಿದ್ದರು. ಅದರಲ್ಲಿ ಸಂಪಾದನೆಗೆ ತಕ್ಕಹಾಗೆ ಏನುಬೇಕಾದರೂ ಬದಲಾವಣೆ ಮಾಡಬಹುದಾಗಿತ್ತು.
¹
 ಹೀಗೆ ಮುಚಿಯು ಬೇಗ ದೊಡ್ಡಮನುಷ್ಯ ನಾದನು.-ಸ್ವಲ್ಪದಿನದಲ್ಲಿಯೇ ಆ ನೆರೆಯ ಹೆಂಗಸಿಗೆ ಚಿನ್ನದಒಡವೆಗಳು ಬಂದುವು; ಕುಡಿತ ಗಾಂಜಾಆಫೀಮು ಮುಂತಾದವು ಮುಚಿರಾಮನ ಮನೆಯನ್ನು ಬೆಳಗತೊಡಗಿದುವು. ಅವನ ಚಹರೆಯೇ ಬದಲಾಯಿಸಿತು. ಮೈಕೈ ತುಂಬಿಕೊಂಡಿತು. ಬಣ್ಣಬಣ್ಣದ ಉಡುಪುಗಳೂ ಬಂದುವು. ಬಾಯಿಯಲ್ಲಿ ಅಡಕೆಲೆಯ ರಂಗು, ಕಂಠದಲ್ಲಿ ಶೃಂಗಾರ ಪದಗಳು!</p>
<p>__________</p>
<p>1
.
 ಈಗ ಕೆಲವು ಮ್ಯಾಜಿಸ್ಟ್ರೇಟರಮೇಲೇ ಈ ಪುಕಾರುಇದೆ; ಅದನ್ನುಸರಿಪಡಿಸಲು ವಕೀಲರು ಮಾಡಿರುವ ಪ್ರಯತ್ನಗಳು ಸಫಲವಾಗಿಲ್ಲ.</p>
<p>ಸಾಹೇಬನು ಮುಚಿರಾಮನ ಅಜ್ಞತೆ ಲಂಚಕೋರತನಗಳಿಂದ ರೇಗಿ ಕೆಲವುವೇಳೆ ಕಾಗದ ಪತ್ರಗಳಿಂದಲೇ ಅವನನ್ನು ಹೊಡೆದುಬಿಡುವನು. ಆದರೆ ಅವನದು ಅಂತರಂಗದಲ್ಲಿ ಒಳ್ಳೆಯ ಸ್ವಭಾವ; ಇಲ್ಲದಿದ್ದರೆ ಮುಚಿರಾಮನ ಕೆಲಸ ಹೋಗಿ ಎಷ್ಟೋ ದಿನವಾಗಬೇಕಾಗಿತ್ತು. ಇಷ್ಟು ಹೊತ್ತಿಗೆ ಅವನಿಗೆ ವರ್ಗವಾಗಿ ಗ್ರಾಂಗರ್​ಹ್ಯಾಂ ಎಂಬ ಇನ್ನೊಬ್ಬ ಸಾಹೇಬ ಬಂದನು. ಅವನು ದಯಾಶಾಲಿ, ಸೋಮಾರಿ; ಆದ್ದರಿಂದ ಕೆಲಸವೆಲ್ಲಾ ಶಿರಸ್ತೆದಾರ ಹೆಡ್​ಮುನಷಿ ಇವರಿಂದಲೇ ನಡೆಯುತ್ತಿತ್ತು. ಅವನು ಬರುತ್ತಿದ್ದ ಹಾಗೇ ಮುಚಿರಾಮನ ಆಕಾರವನ್ನೂ ನೆಲಮುಟ್ಟಿ ಎರಡೆರಡು ಸಲಾಂ ಮಾಡುವ ವೈಖರಿಯನ್ನೂ ನೋಡಿ ಕಛೇರಿಯಲ್ಲಿ ಎಲ್ಲರಿಗಿಂತಲೂ ಅವನೇ ತುಂಬ ಉಪಯುಕ್ತನೆಂದುಕೊಂಡನು. ಆದ್ದರಿಂದ ಮೀರ್​ಮುನಷಿಯ ಕೆಲಸ ಖಾಲಿ ಬಿದ್ದಕೂಡಲೆ ಅದನ್ನು ಅವನಿಗೆ ಕೊಟ್ಟನು. ಆ ಕೆಲಸದಲ್ಲಿ ಮುಚಿರಾಮನು ರಕ್ತ ಹೀರುವುದಕ್ಕೆ ಮೊದಲು ಮಾಡಿದನು. (೬)</p>
<p> ಮುಚಿರಾಮನು ಎರಡು ಮೂರು ವರ್ಷ ಮೀರ್​ಮುನಷಿಗಿರಿ ಮಾಡಿದನು. ಆಮೇಲೆ ಕಲೆಕ್ಟರ ಕಛೇರಿಯಲ್ಲಿ ಪೇಷ್ಕಾರನ ಕೆಲಸ ಖಾಲಿ ಬೀಳಲು ಅದಕ್ಕೆ ಉಮೇದುವಾರನಾದನು. ಆ ಕೆಲಸಕ್ಕೆ ಐವತ್ತು ರೂಪಾಯಿ ಸಂಬಳ, ಮೇಲು ಸಂಪಾದನೆಯನ್ನು ಕೇಳಬೇಕಾದದ್ದೇ ಇಲ್ಲ. ಆಗ ಕಲೆಕ್ಟರೂ ಮ್ಯಾಜಿಸ್ಟ್ರೇಟರೂ ಬೇರೆ ಬೇರೆ ಇದ್ದರು. ಕಲೆಕ್ಟರ ಹೆಸರು ಹೋಮ್. ಅವನು ಸ್ತೋತ್ರಪ್ರಿಯ. ಮುಚಿರಾಮನಿಗೆ ಅರ್ಜಿ ಬರೆಯುವುದಕ್ಕೆ ಬರದು. ಆದ್ದರಿಂದ ಅದನ್ನು ಬೇರೊಬ್ಬರಿಂದ ಇಂಗ್ಲಿಷಿನಲ್ಲಿ ಬರಸಿದನು; ಅದರಲ್ಲಿ ‘ಮೈ ಲಾರ್ಡ್’ ‘ಯುವರ್​ ಲಾರ್ಡ್ಷಿಪ್​’ ಎಂಬ ಗೌರವದ ಮಾತುಗಳನ್ನು ತುಂಬಿಸಿದನು. ಆಮೇಲೆ ಸರಳವಾದ ಉಡುಪನ್ನು ಉಟ್ಟು ಕಲೆಕ್ಟರನ್ನು ನೋಡುವುದಕ್ಕೆ ಹೋದನು. ಅವನಿಗೆ ಉಮೇದುವಾರರು ಮುತ್ತಿಕೊಂಡಿದ್ದರು. ಅವರಲ್ಲಿ ಕೆಲವರು ವಿದ್ಯಾರ್ಥಿವೇತನಗಳನ್ನು ಪಡೆದು ದೊಡ್ಡ ಪರೀಕ್ಷೆಗಳನ್ನು ಪ್ಯಾಸು ಮಾಡಿದವರು; ಅವರನ್ನು ನೋಡಿ ‘ನೀವು ಷೇಕ್ಸ್​ಪಿಯರ್​ ಮಿರ್ಲ್ಟ್ ಬೇರ್ಕ ಇವರ ವಿಚಾರ ತಿಳಿದುಕೊಂಡಿರ ಬಹುದು; ಈ ಕೆಲಸಕ್ಕೆ ಅಂಥ ವಿದ್ವಾಂಸರು ಸರಿಹೋಗುವುದಿಲ್ಲ, ಎಂದು ಕಳುಹಿಸಿದನು; ಇನ್ನು ಕೆಲವರು ಉತ್ತಮವಾದ ಪೋಷಾಕಿನಲ್ಲಿ ಠಾಕುಠೀಕಾಗಿ ಬಂದಿದ್ದರು; ಅವರನ್ನು ನೋಡಿ ‘ನೀವು ತುಂಬ ಐಶ್ವರ್ಯವಂತರಾಗಿ ಕಾಣುತ್ತೀರಿ; ಸ್ವಲ್ಪ ಸ್ವಲ್ಪಕ್ಕೆಲ್ಲಾ ಜಗಳ ತೆಗೆದು ಕೆಲಸ ಬಿಟ್ಟುಹೋಗುವುದು ಸಂಭವ; ಆದ್ದರಿಂದ ನೀವು ಹೋಗಬಹುದು!’ ಎಂದು ಅವರನ್ನು ಕಳುಹಿಸಿದನು. ಉಳಿದವರು ಮುಚಿರಾಮ ಮತ್ತು ಅವನಂಥ ಒಬ್ಬಿಬ್ಬರು. ಸಾಹೇಬನು ಮುಚಿರಾಮನ ಅರ್ಜಿ ಓದಿ ‘ನನ್ನನ್ನೇಕೆ ಲಾರ್ಡ್ ಎಂದು ಕರದಿದ್ದೀಯೆ? ನಾನೇನು ಲಾರ್ಡ್ ಅಲ್ಲ!’ ಎಂದನು ಮುಚಿರಾಮನು ‘ತಾವು ಶ್ರೀಮಂತ ಮನೆತನದವರು ಎಂದು ಈ ಸೇವಕನಿಗೆ ಗೊತ್ತು!’ ಎಂದನು. ಹೋಮ್ ಸಾಹೇಬನಿಗೆ ಒಬ್ಬ ಲಾರ್ಡ್ ಹೋಮನ ದೂರದ ಸಂಬಂಧವಿತ್ತು; ಆದರಿಂದಲೇ ಲಾರ್ಡ್ ಆಗುವುದಿಲ್ಲ!’ ಎಂದನು. ಮುಚಿರಾಮನು ‘ಸೇವಕನ ಪಾಲಿಗೆ ತಾವು ಲಾರ್ಡ್ ಹೌದು!’ ಎಂದು ಉತ್ತರ ಕೊಟ್ಟನು. ಉಳಿದವರ ವಿಚಾರವಾಯಿತು. ಮುಚಿರಾಮನಿಗೇ ಪೇಷ್ಕಾರಿ ಪಟ್ಟವಾಯಿತು. (೭)</p>
<p> ಈಗ ಮುಚಿರಾಮನು ದೊಡ್ಡ ‘ಬಾಬು’ ಆದನು. ಆದರೆ ಪೇಷ್ಕಾರಿ ಕೆಲಸ ನಡೆಯುವುದು ಹೇಗೆ? ‘ಭಾಗ್ಯವಂತರ ಭಾರವನ್ನು ಭಗವಂತನೇ ಹೊರುತ್ತಾನೆ!’ ಮುಚಿರಾಮನಿಗೂ ಹಾಗೇ ಆಯಿತು. ಅವನ ಕಛೇರಿಯಲ್ಲಿ ಭಜಗೋವಿಂದ ಚಕ್ರವರ್ತಿ ಎಂಬವನೊಬ್ಬನು ಹನ್ನೆರಡು ವರ್ಷದಿಂದ ಉಮೇದುವಾರನಾಗಿ ಕೆಲಸ ಮಾಡುತ್ತಿದ್ದನು. ಆದರೂ ಆಶ್ರಯದಾತರಿಲ್ಲದೆ ಅವನಿಗೆ ಖಾಯಂ ಕೆಲಸ ದೊರೆತಿರಲಿಲ್ಲ. ಅವನ ಸಂಪಾದನೆಯು ಮನೆ ಬಾಡಿಗೆಗೂ ಸಾಕಾಗುತ್ತಿರಲಿಲ್ಲ. ಆದರೆ ಹನ್ನೆರಡು ವರ್ಷ ಎಲ್ಲಾ ಕೆಲಸವನ್ನೂ ಮಾಡಿ ಅನುಭವವಿತ್ತು. ಅವನನ್ನು ಮುಚಿರಾಮನು ತಂದು ತನ್ನ ಮನೆಯಲ್ಲಿಟ್ಟುಕೊಂಡನು. ಅವನು ಮನೆಯಲ್ಲೂ ಹೊರಗೂ ಕಛೇರಿಯಲ್ಲೂ ಮುಚಿರಾಮನ ಕೆಲಸವೆಲ್ಲವನ್ನೂ ಮಾಡಿಕೊಡುತ್ತಿದ್ದನು. ಅದಕ್ಕೆ ಅವನಿಗೆ ಅನ್ನ ಬಟ್ಟೆ ದುಡ್ಡು ಎಲ್ಲಾ ಸಿಕ್ಕುತ್ತಿತ್ತು.</p>
<p> ಮುಚಿರಾಮನಿಗೆ ಸಂಪಾದನೆ ಹೆಚ್ಚಿತು. ಅದನ್ನು ಅಲ್ಲಿ ಇಲ್ಲಿ ಹಾಕುವುದಕ್ಕಿಂತ ಆಸ್ತಿಮಾಡಿಡುವುದು ಒಳ್ಳೆಯದೆಂದು ಭಜಗೋವಿಂದನು ಸೂಚಿಸಿದನು. ಆದರೆ ಉದ್ಯೋಗವಿರುವ ಊರಿನಲ್ಲಿ ಆಸ್ತಿಮಾಡುವುದು ತಪ್ಪು. ತನ್ನ ಹೆಸರಿನಲ್ಲಿ ಮಾಡಲಾರದೆ ಹೋದರೆ ಹೆಂಡತಿಯ ಹೆಸರಲ್ಲಿ ಮಾಡಬಹುದೆಂದು ಅವನು ಕೇಳಿದ್ದನು. ಆದರೆ ಅವನಿಗೆ ಮದುವೆಯಾಗಿ ಹೆಂಡತಿ ಎಂದು ಹೇಳಿಕೊಳ್ಳಬಲ್ಲ ಹೆಂಗಸಿರಲಿಲ್ಲ. ಈಗ ಭಜ ಗೋವಿಂದನು ತನಗೊಬ್ಬ ತಂಗಿ ಇದ್ದಾಳೆಂದೂ ಅವಳನ್ನು ಮದುವೆ ಮಾಡಿಕೊಳ್ಳಬಹುದೆಂದೂ ಸೂಚಿಸಿದನು. ಅದರಂತೆ ಮದುವೆಯಾಯಿತು. ಹುಡುಗಿಯ ಹೆಸರು ಭದ್ರಕಾಳಿ. ಸ್ವಲ್ಪ ಕಾಲದಲ್ಲಿಯೇ ಛಲ ಬಲ ಕಲ ಕೌಶಲಗಳಿಂದ ಆ ಸುತ್ತಿನಲ್ಲಿದ್ದ ನಾನಾ ಜಮೀನುಗಳು ಅವಳ ಹೆಸರಿನಲ್ಲಿ ಆಡುವು ಭೋಗ್ಯ ಖರೀದಿಗಳಾದುವು. (೮)</p>
<p> ಭದ್ರಕಾಳಿಯ ನಿರ್ಬಂಧಕ್ಕೆಸಿಕ್ಕಿ ಮುಚಿರಾಮನು ಭಜಗೋವಿಂದನಿಗೆ ಒಂದು ಕೆಲಸವನ್ನು ಮಾಡಿಸಿಕೊಟ್ಟನು. ಅದು ಅವನಿಗೇ ಕಷ್ಟಕ್ಕಿಟ್ಟುಕೊಂಡಿತು. ಏಕೆಂದರೆ, ಅಲ್ಲಿಂದಾಚೆಗೆ ಭಜಗೋವಿಂದನು ತನ್ನಕೆಲಸವನ್ನು ತಾನು ಮಾಡಿಕೊಂಡು ಹೋಗಿ ಕಲೆಕ್ಟರ ಮೆಚ್ಚಿಕೆಗೆ ಪಾತ್ರನಾದನು. ಮುಚಿರಾಮನ ಕೆಲಸ ಹಿಂದೆಬಿತ್ತು. ಆದರೆ ಅವನ ನೆಲಮುಟ್ಟ ಸಲಾಮು, ಲಾರ್ಡ್ಷಿಪ್​, ಇವು ಹೋಮನ ಕಣ್ಣು ಮುಚ್ಚಿಸಿದ್ದುವು. ಈ ಮಧ್ಯೆ ಅವನಿಗೆ ವರ್ಗವಾಗಿ ರೀಡ್​ಎಂಬ ಇನ್ನೊಬ್ಬ ಅಧಿಕಾರಿ ಬಂದನು. ಅವನು ಬಂದಕೂಡಲೆ ಮುಚಿರಾಮನು ಒಬ್ಬ ವಾನರ, ಅಪ್ರಯೋಜಕ, ಲಂಚಕೋರ ಎಂದು ತಿಳಿದುಕೊಂಡನು. ಆದರೆ ಏನು ಮಾಡುವುದು? ಅವನ ಹೊಟ್ಟೆಯಮೇಲೆ ಹೊಡೆಯುವುದಕ್ಕೆ ಇಷ್ಟವಿಲ್ಲ. ಅವನು ಆಸ್ತಿಮಾಡಿದ್ದ ವಿಷಯ ಅವನಿಗೆ ತಿಳಿಯದು. ಆದ್ದರಿಂದ ರಾಜಿನಾಮೆ ಕೊಡಲುಹೇಳಿದನು. ಮುಚಿರಾಮನು ಕಣ್ಣೀರುಹಾಕಿ ‘ನಾನು ಸತ್ತುಹೋಗು ತ್ತೇನೆ!’ ಎನ್ನಲು, ಅದು ಅಲ್ಲಿಗೆ ನಿಂತಿತು. ಬೇರೆ ಕೆಲಸ ಕೊಡಿಸುತ್ತೇನೆ, ಅಬ್ಕಾರಿ ದರೋಗನ ಕೆಲಸ ಕೊಡಿಸುತ್ತೇನೆ, ಬೇರೆ ಊರಿಗೆ ವರ್ಗ ಮಾಡುತ್ತೇನೆ, ಎಂದು ಹೇಳಿದಾಗಲೂ ಅದೇ ಉತ್ತರ. ಜೊತೆಗೆ ‘ನಾನು ಹೊರಗೆ ಹೋಗಲಾರೆ; ದೇಹಸ್ಥಿತಿ ಸರಿಯಿಲ್ಲ; ತಮ್ಮ ಪಾದದಲ್ಲೇ ಇದ್ದುಕೊಂಡು ಸೇವೆ ಮಾಡುತ್ತೇನೆ!’ ಎಂದು ಗೋಗರೆದನು. ಆದರೆ ಕೆಲಸ ನಡೆಯುವ ಹಾಗಿರಲಿಲ್ಲ; ರೀಡ್​ ಸಾಹೇಬನು ಅವನನ್ನು ಕೆಲಸದಿಂದ ತೆಗೆಯಲಿಷ್ಟವಿಲ್ಲದೆ ಡೆಪ್ಯುಟಿ ಕಲೆಕ್ಟರಾಗಿ ಸಿಫಾರಸು ಮಾಡಿದನು. ಮುಚಿರಾಮನು ದಡ್ಡ; ಆದರೇನು, ಅವನಂಥ ದಡ್ಡರು ಎಷ್ಟೋ ಜನ ಡೆಪ್ಯುಟಿಗಳಿದ್ದರು; ಅಲ್ಲದೆ ಅಲ್ಲಿ ಲಂಚಕ್ಕೆ ಅವಕಾಶ ಕಡಮೆ. ಈ ಶಿಫಾರಸು ಆಗ ಮೇಲಿದ್ದ ಹೋಮ್ಸಾಹೇಬನಿಗೆ ಹೋಯಿತು. ಅವನು ಕೂಡಲೆ ಒಪ್ಪಿದನು. ಮುಚಿರಾಮನು ಡೆಪ್ಯುಟಿ ಕಲೆಕ್ಟರಾದನು! (೯)</p>
<p> ಮುಚಿರಾಮನಿಗೆ ಸಿಡಿಲು ಬಡಿದಂತಾಯಿತು. ಇನ್ನೂರೈವತ್ತು ರೂಪಾಯಿನ ಡೆಪ್ಯುಟಿ ಕಲೆಕ್ಟರ ಕೆಲಸದಲ್ಲಿ ಏನು ಸಂಪಾದನೆಯಾದೀತು? ಪೇಷ್ಕಾರಿಯಲ್ಲಿ ಕೈತುಂಬ ಲಂಚ ಬರುತ್ತಿತ್ತು. ಹೀಗೆಂದು ಡೆಪ್ಯುಟಿಗಿರಿ ಬೇಡವೆಂದರೆ ಲಂಚದಾಸೆಗೆ ಪೇಷ್ಕಾರಿಯಲ್ಲಿಯೇ ಇರುವುದಕ್ಕೆ ಇಷ್ಟ ಎಂದುಕೊಳ್ಳುತ್ತಾನೆ ಸಾಹೇಬ. ಆದ್ದರಿಂದ ಅದನ್ನು ಒಪ್ಪಿಕೊಳ್ಳಬೇಕಾಗಿ ಬಂತು. ಜನ ಅವನನ್ನು ಹಾಸ್ಯ ಮಾಡಿಕೊಂಡು ನಗುತ್ತಿದ್ದರೂ, ಅವನ ವಿಚಾರವಾಗಿ ಸರ್ಕಾರಕ್ಕೆ ಮಾತ್ರ ಒಳ್ಳೆಯ ವರದಿ ಹೋಗುತ್ತಿತ್ತು. ಅದಕ್ಕೆ, ಮೊದಲನೆಯ ಕಾರಣ ಅವನ ಮಧುರವಾದ ಮಾತು. ಎರಡನೆಯದು ಅವನ ಕೆಲಸ ನಿರ್ವಹಣೆ. ಎಂಟಕ್ಕೋ ಹತ್ತಕ್ಕೋ ಒಂದು ಮೊಖದ್ದಮೆ ಇರುತ್ತಿತ್ತು. ಅದರಲ್ಲಿ ಯಾವುದಕ್ಕೂ ಹೆಚ್ಚು ವಿಚಾರ ಬೇಕಾಗುತ್ತಿರಲಿಲ್ಲ. ಅವನು ಕಣ್ಣು ಮುಚ್ಚಿಕೊಂಡು ಡಿಕ್ರಿ ಕೊಟ್ಟುಬಿಡುತ್ತಿದ್ದನು. ಕಾಗದ ಪತ್ರಗಳನ್ನೇ ನೋಡುತ್ತಿರಲಿಲ್ಲ. ಹೀಗೆ ಕೆಲಸ ಬೇಗಬೇಗ ಮುಗಿಯುತ್ತಿತ್ತು. ಹೀಗಿರಲು ಚಟ್ಟ ಗ್ರಾಮದಲ್ಲಿ ಏನೋ ಗಲಭೆಯಾಯಿತು. ಅಲ್ಲಿಯ ಕಮಿಷನರು ಒಬ್ಬ ಸಮರ್ಥನಾದ ಡೆಪ್ಯುಟಿಯನ್ನು ಕೇಳಿದನು. ಮುಚಿರಾಮನು ಸಮರ್ಥನೆಂದು ಹೆಸರು ಪಡೆದಿದ್ದರಿಂದ ಸರ್ಕಾರವು ಅವನನ್ನೇ ಅಲ್ಲಿಗೆ ವರ್ಗಮಾಡಿತು. ಚಟ್ಟ ಗ್ರಾಮವು ಮಲೇರಿಯಾ ಸ್ಥಳ; ಅವನ ಹೆಂಡತಿ ಭದ್ರಕಾಳಿಯು ತಾನು ಖಂಡಿತ ಅಲ್ಲಿಗೆ ಬರುವುದಿಲ್ಲ, ವಿಷವಾದರೂ ತೆಗೆದುಕೊಳ್ಳುತ್ತೇನೆ ಎಂದು ಹಟ ಮಾಡಿದಳು; ಅವನ ಜಮೀನುದಾರಿಯು ಈಗ ಚೆನ್ನಾಗಿ ಅಭಿವೃದ್ಧಿ ಹೊಂದಿದ್ದರಿಂದ ಅವನೂ ಒಂದು ಡೆಪ್ಯುಟಿ ಗಿರಿಗೆ ಲಕ್ಷ್ಯ ಮಾಡುವ ಹಾಗಿರಲಿಲ್ಲ; ಆದ್ದರಿಂದ ಕೆಲಸಕ್ಕೆ ರಾಜೀನಾಮೆ ಕೊಟ್ಟುಬಿಟ್ಟನು. (೧೦)</p>
<p> ಕಲ್ಕತ್ತೆಯು ದೊಡ್ಡಮನುಷ್ಯರು ವಾಸಿಸುವಊರು. ಆದ್ದರಿಂದ ಅಲ್ಲಿಒಂದು ಮನೆಯನ್ನುಕೊಂಡು ವಾಸಿಸುವು ದೆಂದು ಮುಚಿರಾಮನು ನಿರ್ಧರಿಸಿದನು. ಕಲ್ಕತ್ತೆಯಲ್ಲಿ ಹೆಂಗಸರು ಹೊರಗೆ ಬರಬಹುದೆಂದು ಭದ್ರಕಾಳಿಯು ಕೇಳಿದ್ದಳು. ಅಲ್ಲಿ ತನ್ನ ಒಡವೆಗಳನ್ನು ತೋರಿಸಬಹುದೆಂದು ಆಸೆಯಾಯಿತು. ಆದ್ದರಿಂದ ಅವಳೂ ಒಪ್ಪಿದಳು. ಭಜಗೋವಿಂದನು ರಜ ತೆಗೆದುಕೊಂಡು ಬಂದು ಒಂದು ಮಹಡಿ ಮನೆಯನ್ನು ಖರೀದಿ ಮಾಡಿಕೊಟ್ಟನು. (೧೧)</p>
<p> ಕಲ್ಕತ್ತೆಯಲ್ಲಿ ವಾಸಕ್ಕೇನೋ ಮೊದಲಾಯಿತು. ಆದರೆ ಭದ್ರಕಾಳಿಯ ಆಸೆ ನೆರವೇರಲಿಲ್ಲ. ಹಳ್ಳಿಗಿಂತಲೂ ಹೆಚ್ಚಿನ ನಿರ್ಬಂಧ ಕಲ್ಕತ್ತೆಯಲ್ಲಿ. ಅವಳ ಹಳ್ಳಿಯ ಒಡವೆಯನ್ನು ನೋಡಿ ಅಲ್ಲಿನವರೆಲ್ಲರೂ ನಗುತ್ತಿದ್ದರು; ಆದ್ದರಿಂದ ಅದನ್ನು ಮೆರೆಸುವಹಾಗಿರಲಿಲ್ಲ. ಮುಚಿರಾಮನು ಮಾತ್ರ ನಿತ್ಯವೂ ಗಾಡಿಯಲ್ಲಿ ತಿರುಗುತ್ತ ಅಂಗಡಿಯಲ್ಲಿ ಕಂಡಕಂಡದ್ದನ್ನು ಕೊಂಡು ತರುತ್ತಿದ್ದನು. ಈ ಬಾಬು ಹೊಸದಾಗಿ ಅಮದಾದವನು ಎಂದು ತಿಳಿದ ವರ್ತಕರು ಐದು ರೂಪಾಯಿನ ಪದಾರ್ಥಕ್ಕೆ ನೂರೈವತ್ತು ರೂಪಾಯಿಹೇಳಿ ಕೊನೆಗೆ ಐವತ್ತು ರೂಪಾಯಿಗೆ ಇಳಿಸಿ ಅವನ ತಲೆಗೆ ಕಟ್ಟುತ್ತಿದ್ದರು. ಅನೇಕ ಜನ ಅಣ್ಣವಟ್ಟೆಗಾರರು ಹತ್ತಿರ ಸೇರಿದರು; ಅವರೊಡನೆ ಕುಡಿತ ಗಾಂಜಾ ಮುಂತಾದವುಗಳ ಸೇವನೆಗಾರಂಭವಾಯಿತು. ಅವರಲ್ಲಿ ರಾಮಚಂದ್ರಬಾಬು ಎಂಬವನು ಮುಖ್ಯ. ಅವನು ಅದೇ ಬೀದಿಯ ಒಂದು ಮನೆಯಲ್ಲಿದ್ದನು. ಅದಕ್ಕೆ ಮೂರು ಅಂತಸ್ತು, ಸುತ್ತ ಉದ್ಯಾನ; ಕಾವಲಿನವರು ಅಡಿಗೆಯವರು ಪರಿಚಾರಕರು; ಕಂಡ ಕಂಡವರನ್ನು ಮುಳುಗಿಸಿ ಅವನು ಹೀಗೆ ದೊಡ್ಡವನಾಗಿದ್ದನು. ಗ್ರಾಮಾಂತರದಿಂದ ಒಂದು ಕತ್ತೆ ಹಣದ ಮೂಟೆಯನ್ನು ಹೊತ್ತು ತಂದಿತ್ತೆಂದು ಕೇಳಿ ಅವನು ಅದರ ಭಾರವನ್ನಿಳಿಸಲು ಸಂಕಲ್ಪಿಸಿದನು. ಅವನ ಕಡೆಯವರೊಬ್ಬರು ಮುಚಿರಾಮನಲ್ಲಿ ರಾಮಚಂದ್ರ ಬಾಬವು ದೊಡ್ಡಮನುಷ್ಯ ನೆಂದು ಹೊಗಳಿದರು. ಮುಚಿರಾಮನು ಅವನ ಪರಿಚಯ ಮಾಡಿಕೊಂಡನು; ಮೀನು ಬಲೆಗೆ ಬಿತ್ತು. (೧೨)</p>
<p>ರಾಮಚಂದ್ರನ ಕೈಯಲ್ಲಿ ಹಳ್ಳಿಯ ಕಪಿ ನಗರದ ಕಪಿಯಾಯಿತು. ಗಾಡಿ, ಕುದುರೆ, ಪೋಷಾಕು, ಪರಿವಾರಗಳಿಗಾಗಿ ಸಾವಿರಾರು ರೂಪಾಯಿ ಕೈಬಿಟ್ಟು ಹೋಯಿತು. ಭಜಗೋವಿಂದನು ಮಗನಮದುವೆಗಾಗಿ ಸಹಾಯಕೇಳಿ ಕಾಗದ ಬರೆಯಲು ಮುಚಿರಾಮನು ತನ್ನ ಖರ್ಚನ್ನುವಿವರಿಸಿ, ಏನುಕೊಡಲೂ ಸಾಧ್ಯವಿಲ್ಲವೆಂದುಬರೆದನು. ರಾಮಬಾಬುವಿನಜೊತೆಯಲ್ಲಿ ಕಲ್ಕತ್ತೆ ಯ ಪ್ರಸಿದ್ಧಜನರ ಮಧ್ಯೆಓಡಾಟ, ಇಂಗ್ಲಿಷ್​ ಜನರ ಪರಿಚಯ ಮೊದಲಾಯಿತು. ಬ್ರಿಟಿಷ್​ ಇಂಡಿಯನ್ ಅಸೋಸಿಯೇಷನ್ಗೆ ಪ್ರವೇಶವಾಯಿತು. ಜಮೀನದಾರೀ ಸಭೆಯಲ್ಲಿ ಅವನುಒಬ್ಬ ನಾಯಕನೆನ್ನಿಸಿಕೊಂಡನು. ಲೆಫ್ಟೆನೆಂಟ್​ ಗವರ್ನರ ಪರಿಚಯ ವಾಯಿತು. ಬಂಗಾಳಾ ಕೌನ್ಸಿಲಿನಲ್ಲಿ ಒಂದುಸ್ಥಳ ಖಾಲಿಬಿದ್ದಾಗ ‘ಮುಚಿರಾಮನಂಥ ನಿರಹಂಕಾರಿ ನಿರೀಹ ಜಮೀನ್ದಾರ ನುಂಟೇ? ಚೊಕ್ಕ ಬಂಗಾರ!’ ಎಂದುಕೊಂಡು ಲೆಫ್ಟೆನೆಂಟ್​ ಗವರ್ನರು ಅವನನ್ನು ಆ ಸ್ಥಳಕ್ಕೆ ತೆಗೆದುಕೊಂಡನು. (೧೩)</p>
<p> ಆನರಬಲ್​ ಮುಚಿರಾಮರಾಯನು ದೊಡ್ಡಸ್ತಿಕೆಯ ಜೀವನದಲ್ಲಿ ದರಿದ್ರನಾಗುತ್ತ ಬಂದನು. ಅವನ ಒಂದೆರಡು ಆಸ್ತಿಗಳು ಆರಕ್ಕೆ ಮೂರಾಗಿ ರಾಮಬಾಬುವಿಗೆ ಅಡವಾದುವು. ಮಿಕ್ಕವೂ ಆಗುವುದರಲ್ಲಿದ್ದುವು. ಆ ಸಮಯದಲ್ಲಿ ತನ್ನ ಭಾವನು ಗವರ್ನರ್​ ಮೊದಲಾದವರೊಡನೆಲ್ಲಾ ಓಡಾಡುತ್ತಾನೆಂದು ಕೇಳಿ, ತಾನು ಅವನ ಮೂಲಕ ಒಂದು ದೊಡ್ಡ ಚಾಕರಿ ಸಂಪಾದಿಸಿಕೊಳ್ಳಬೇಕೆಂದು ಭಜಗೋವಿಂದನು ಅಲ್ಲಿಗೆ ಬಂದನು. ಬಂದುನೋಡಲು ಅವನ ಆರ್ಥಿಕ ಸ್ಥಿತಿ ಸ್ವಲ್ಪವೂ ಚೆನ್ನಾಗಿ ರಲಿಲ್ಲ. ಆದ್ದರಿಂದ ಅವನನ್ನು ಮೇಲಕ್ಕೆಎತ್ತುವ ಉಪಾಯವನ್ನು ಯೋಚಿಸಿ ‘ಭಾವಾ! ಒಂದುಸಾರಿ ನಿಮ್ಮ ಗ್ರಾಮಕ್ಕೆ ಹೋಗಿ ಬರೋಣ; ಏನಾದರೂ ಸಂಪಾದನೆಯಾದೀತು!’ ಎಂದನು. ಅವನು ಒಪ್ಪಲು ಇಬ್ಬರೂ ಚಂದನಪುರವೆಂಬ ಅವನ ಗ್ರಾಮಕ್ಕೆ ಹೋದರು. ಆದರ ಆಸುಪಾಸು ಗ್ರಾಮಗಳಲ್ಲಿ ಕ್ಷಾಮ. ಆದರೆ ಅಲ್ಲಿ ಕ್ಷಾಮವಿರಲಿಲ್ಲ. ಅಲ್ಲಿನ ರೈತರು ಉತ್ತಮ ಸ್ಥಿತಿಯಲ್ಲಿ ದ್ದರು. ಮುಚಿರಾಮನು ಒಳ್ಳೆಯ ಜಮೀನುದಾರನೆನ್ನಿಸಿಕೊಂಡಿದ್ದ; ಅವನು ಎಂದೂ ಅವರನ್ನು ಯಾವುದಕ್ಕೂ ಪೀಡಿಸಿದವ ನಲ್ಲ; ಇಂದು ಸ್ವಂತವಾಗಿ ಬಂದಿದಾನೆ. ಈಗ ಅವನು ‘ಮಗಳ ಮದುವೆಯಾಗಬೇಕಾಗಿದೆ; ಹಣಕಾಸಿಗೆ ಮುಗ್ಗಟ್ಟು; ನೀವೆಲ್ಲಾ ಏನಾದರೂ ಸಹಾಯ ಮಾಡಬೇಕು!’ ಎಂದು ಬಾಯಿಬಿಟ್ಟು ಕೇಳಿದನು. ರೈತರು ಅನುಕೂಲವಾಗಿದ್ದರು ಆದ್ದರಿಂದ ತಟ್ಟೆ ತಟ್ಟೆಗಳಲ್ಲಿ ರೂಪಾಯಿಗಳನ್ನುತಂದು ಯಜಮಾನನಿಗೆ ಅರ್ಪಿಸಿದರು. ಇದಲ್ಲದೆ ಅವನ ಅದೃಷ್ಟ ಬೇರೊಂದು ವಿಧದಲ್ಲಿಯೂ ಅವನಿಗೆ ಸಹಾಯಮಾಡಿತು.</p>
<p>
ಅವನನ್ನು ನೋಡುವುದಕ್ಕೆ ನಿತ್ಯವೂ ಐವತ್ತು ಅರವತ್ತು-ಒಂದೊಂದು ದಿನ ನೂರರ ತನಕ-ಜನ ಬರುತ್ತಿದ್ದರು. ಮನೆ ಹತ್ತಿರವಿದ್ದವರು ಹಿಂತಿರುಗಿ ಹೋಗುತ್ತಿದ್ದರು. ದೂರವಿದ್ದವರು ಆಹಾರ ಸಾಮಗ್ರಿಗಳನ್ನು ತಂದುಕೊಂಡು ಅಲ್ಲಿಯೇ ತಂಗಿ, ಒಂದು ತೋಟದಲ್ಲಿ ಅಡಿಗೆ ಊಟಗಳನ್ನು ಮಾಡಿಕೊಂಡು ಹೋಗುತ್ತಿದ್ದರು. ಹೀಗೆ ಒಂದು ದಿನ ಅವರು ಊಟ ಮಾಡುತ್ತಿರಲು ಮಗ್ಗುಲ ಹಳ್ಳಿಯಿಂದ ಒಬ್ಬ ಸಾಹೇಬನು ಕುದುರೆಯ ಮೇಲೆ ಕೂತು ಅಲ್ಲಿಗೆ ಬಂದನು. ಅವನ ಹೆಸರು ಮೀನ್​ವೆಲ್​. ಅವನು ಈ ಡಿಸ್ಟ್ರಿಕ್ಟಿನ ಮ್ಯಾಜಿಸ್ಟ್ರೇಟು-ಕಲೆಕ್ಟರು. ಒಳ್ಳೆಯ ಮನುಷ್ಯ. ಕ್ಷಾಮ ಪರಿಸ್ಥಿತಿಯನ್ನು ಸ್ವಂತವಾಗಿ ವಿಚಾರಿಸಿ ತಿಳಿದುಕೊಳ್ಳುವ ಸಲುವಾಗಿ ಬಂದಿದ್ದನು. ಅಲ್ಲಿ ಊಟ ಮಾಡುತ್ತಿದ್ದ ಜನರನ್ನು ನೋಡಿ ಅವರಲ್ಲಾ ಕ್ಷಾಮಪೀಡತರೆಂದೂ ಯಾರೋ ಧರ್ಮಿಷ್ಠನು ಅನ್ನದಾನ ಮಾಡಿದ್ದನೆಂದೂ ನಿರ್ಧರಿಸಿದನು. ನಿಜಸ್ಥಿತಿಯನ್ನು ವಿಚಾರದಿಂದ ತಿಳಿದುಕೊಳ್ಳಲು ಹತ್ತಿರದಲ್ಲಿದ್ದ ಒಬ್ಬ ರೈತನನ್ನು ಮಾತನಾಡಿಸಿದನು. ಅವನಿಗೆ ಇಂಗ್ಲಿಷ್​ ತಿಳಿಯದು. ಸಾಹೇಬನು ದೇಶ ಭಾಷೆಯಲ್ಲಿ ಪರೀಕ್ಷೆ ಕೊಟ್ಟಿದ್ದನು. ಆದ್ದರಿಂದ ‘ಈ ಗ್ಡಾಮದಲ್ಲಿ ಡುಬ್ಬೆಕ್ಕೊ
²ಹೇಗಿದೆ?’ ಎಂದು ಕೇಳಿದನು. ‘ಡುಬ್ಬೆಕ್ಕೊ’ ಏನೆಂದು ಅವನಿಗೆ ಅರ್ಥವಾಗಲಿಲ್ಲ; ಅದು ಯಾರೋ ಒಬ್ಬನ
³
 ಹೆಸರಿರಬೇಕೆಂದುಕೊಂಡನು. ‘ಹೇಗಿದ್ದಾನೆ?’ ಎನ್ನುವುದಕ್ಕೆ ಏನುತ್ತರ ಹೇಳಬೇಕು? ‘ಗೊತ್ತಿಲ್ಲ!’ ಎಂದರೆ ಛಾವಟಿ ಏಟು ಬೀಳುತ್ತದೆ. ‘ಚೆನ್ನಾಗಿದ್ದಾನೆ!’ ಎಂದರೆ ‘ಕರೆದುಕೊಂಡು ಬಾ!’ ಎನ್ನಬಹುದು! ಯಾರನ್ನು ಕರೆತರಲಿ?-ಎಂದುಕೊಂಡು, ‘ಖಾಯಿಲೆ’ ಎಂದು ಉತ್ತರ ಕೊಟ್ಟನು. ಸಾಹೇಬನು ‘ಈ ಜನಕ್ಕೆ ಏನೂ ಗೊತ್ತಿಲ್ಲ; ಖಾಯಿಲೆಗೂ ಇದಕ್ಕೂ ಏನು ಸಂಬಂಧ? ‘ಡುಬ್ಬೆಕ್ಕೊ ಹೇಗಿದೆ?-ಕಡಮೆಯೋ ಹೆಚ್ಚೋ?’ ಎಂದು ಕೇಳಿದನು. ರೈತನು ಈಗ ‘ಡುಬ್ಬಕ್ಕೊ’ ಒಂದು ತೆರಿಗೆ ಇರಬೇಕು ಎಂದುಕೊಂಡು ‘ಹುಜೂರ್​! ನಮ್ಮ ಗ್ರಾಮದಲ್ಲಿ ಡುಬ್ಬೆಕ್ಕೊ ಹೆಚ್ಚಾಗಿಯೇ ಇದೆ!’ ಎಂದು ಉತ್ತರ ಕೊಟ್ಟನು.</p>
<p>ಸಾಹೇಬ-ತೋಟದಲ್ಲಿ ಊಟ ಮಾಡುತ್ತಿರುವವರು ಯಾರು?</p>
<p> (ಮಾಡಿಸುತ್ತಿರುವವರು-ಅನ್ನಹಾಕಿರುವವರು-ಎಂದು ಅವನ ಅರ್ಥ)</p>
<p>ರೈತ-ಗ್ರಾಮಸ್ಥರು.</p>
<p>ಸಾಹೇಬ-ಅದು ನನಗೆ ಕಾಣಿಸುತ್ತಿದೆ. ಹಣ ಯಾರದ್ದು? (ಹಣ=ಖರ್ಚು)</p>
<p> ಬಂದ ಹಣವೆಲ್ಲಾ ಜಮೀನುದಾರನಿಗೆ ಹೋಗುತ್ತಿತ್ತು, ತಾನೂ ಸ್ವಲ್ಪ ತಂದುಕೊಟ್ಟಿದ್ದ ಎಂದು ಬಲ್ಲ ಆ ರೈತ; ‘ಹಣ ಜಮೀನುದಾರನದು!’ ಎಂದು ಉತ್ತರ ಕೊಟ್ಟನು.</p>
<p>ಸಾಹೇಬ-ಹಾ! ಸರಿ; ಅವನ ಕರ್ತವ್ಯವನ್ನು ಅವನು ಮಾಡುತ್ತಿದ್ದಾನೆ. ಜಮೀನುದಾರನ ಹೆಸರೇನು?</p>
<p>ರೈತ-ಮುಚಿರಾಮ ರಾಯ.</p>
<p>ಸಾಹೇಬ-ಎಷ್ಟು ದಿವಸದಿಂದ ಊಟ ನಡೆಯುತ್ತಿದೆ?</p>
<p>ರೈತ-ಧರ್ಮಪ್ರಭು! ನಿತ್ಯ ಬಂದು ಊಟ ಮಾಡುತ್ತಾರೆ.</p>
<p>ಸಾಹೇಬ-ಈ ಗ್ರಾಮದ ಹೆಸರೇನು?</p>
<p>ರೈತ-ಚಂದನಪುರ.</p>
<p>ಸಾಹೇಬನು ತನ್ನ ಪುಸ್ತಕದಲ್ಲಿ ‘ಚಿನ್ನಾಪುರದ ಜಮೀನುದಾರನು ನಿತ್ಯವೂ ತನ್ನ ರೈತರಲ್ಲಿ ಬಹು ಜನಕ್ಕೆ ಅನ್ನ ಹಾಕಿಸುತ್ತಾನೆ’ ಎಂದು ಗುರುತಿಸಿಕೊಂಡು, ಕುದುರೆಯನ್ನು ಮುಂದಕ್ಕೆ ಬಿಟ್ಟನು. ರೈತನು ಊರೊಳಕ್ಕೆ ಬಂದು ‘ಒಬ್ಬ ಸಾಹೇಬ ರೂಪಾಯಿಗೆ ಎಂಟಾಣೆ ತೆರಿಗೆ ಹಾಕಲು ಬಂದಿದ್ದ; ನಾನು ಉಪಾಯವಾಗಿ ಅವನನ್ನು ಕಳುಹಿಸಿಬಿಟ್ಟೆ!’ ಎಂದು ಹೇಳಿಕೊಂಡನು.</p>
<p> ಮೀನ್ವೆಲ್​ ಸಾಹೇಬನ ವರದಿ ಮೇಲಕ್ಕೆ ಹೋಯಿತು. ‘ಇದು ದುರ್ಭಿಕ್ಷ ಸಮಸ್ಯೆಗೆ ಉತ್ತಮ ಪರಿಹಾರ! ಇಂಥ ಉದಾರಿ ಜಮೀನುದಾರನಿಗೆ ಖಂಡಿತವಾಗಿ ಗೌರವ ಸಲ್ಲಬೇಕು!’ ಎಂದುಕೊಂಡು ಸರ್ಕಾರವು ಮುಚಿರಾಮನಿಗೆ ‘ರಾಜಾ ಬಹದ್ದೂರ್​’ ಎಂಬಬಿರುದನ್ನು ಕೊಟ್ಟಿತು! ಎಲ್ಲರೂ ಒಂದುಸಲ ‘ಹರಿ! ಹರಿ!’ ಎಂದುಹರಿನಾಮ ಸ್ಮರಣೆಮಾಡಿಬಿಡಿ! (೧೪)</p>
<p> ಇದು ‘ಜೀವನಚರಿತ’ ರೂಪವಾದ ಒಂದುವಿಡಂಬನ. ಮುಚಿರಾಮನೆಂಬ ಪರದೆಯ ಮೇಲೆ ಅವನ ತಾಯಿ ತಂದೆ, ಹೆಂಡತಿ, ಹೆಂಡತಿಯಂಥವರು, ಭಾವಮೈದುನ, ಹಲವು ಯೂರೋಪಿಯನ್ ಅಧಿಕಾರಿಗಳು, ಬಯಲಾಟದವರು, ಬಾಂಧವರು ಎಲ್ಲರೂ ಹಾದುಹೊಗುತ್ತಾರೆ. ಈಶಾನಬಾಬುವಿನಂಥ ಭೂತದಯೆ ಪಶ್ಚಾ ತ್ತಾಪವುಳ್ಳ ದೇಶೀಯ ನೌಕರನೂ ಬರುತ್ತಾನೆ. ಅಂದಿನ ಆರ್ಥಿಕಸ್ಥಿತಿ, ಸಾಮಾಜಿಕಸ್ಥಿತಿ, ರಾಜಕೀಯಸ್ಥಿತಿಗಳು ಬಣ್ಣಬಣ್ಣದ ಬೆಳಕುಗಳಂತೆ ಬಂದುಬೀಳುತ್ತವೆ. ಅಯೋಗ್ಯರೂ, ಅಪ್ರಯೋಜಕರೂ, ಅವಿದ್ಯಾವಂತರೂ, ಆದರೆ ಅದೃಷ್ಟವಂತರೂ, ಆದ ಜಮೀನುದಾರರ ಐಶ್ವರ್ಯ ವೈಭವಗಳ ಗುಟ್ಟು ರಟ್ಟಾಗುತ್ತದೆ; ರಾಯಬಹದೂರ್​ ಮುಂತಾದ ಬಿರುದುಗಳ ಪೊಳ್ಳುತನವೂ ಬಯಲಾಗುತ್ತದೆ. ಮುಚಿರಾಮನು ಹಳ್ಳಿಯ ಕಪಿ; ಕಲ್ಕತ್ತೆಗೆ ಬಂದರೆ ಅವನೇನು ನಾಗರಿಕನಾಗುವುದಿಲ್ಲ, ನಗರದ ಕಪಿಯಾಗುತ್ತಾನೆ. ಅವನು ಐಶ್ವರ್ಯದ ಭಾರವನ್ನು ಹೊತ್ತ ಕತ್ತೆ. ಅವನನ್ನು ರಾಮಬಾಬುವಿನಂಥ ಹದ್ದುಗಳೂ ನರಿಗಳು ನಾಯಿಗಳೂ ಕಿತ್ತುಕೊಂಡು ತಿನ್ನುತ್ತಾರೆ. ಒಟ್ಟಿನಮೇಲೆ ಯೂರೋಪೀಯ ಅಧಿಕಾರಿಗಳು ಒಳ್ಳೆಯವರೆಂದು ಹೇಳಿದ್ದರೂ, ಆಡಳಿತದ ವಿಚಕ್ಷಣೆ ಕೆಟ್ಟು ಹೋಗುವಷ್ಟು ದಯಾಶೀಲರೆಂದು ವರ್ಣಿತರಾಗಿದ್ದರೂ, ಅವರಲ್ಲಿಯೂ ಅಲಸತೆ ಧೋರಣೆ, ವಿವೇಚನೆಯ ಅಭಾವ, ಕಣ್ಣು</p>
<p>_________</p>
<p>2
. ‘ದುರ್ಭಿಕ್ಷ’ ಎಂಬುದರ ತದ್ಭವ; ಇಂಗ್ಲಿಷಿನವನ ಬಾಯಲ್ಲಿ ಇನ್ನೂ ವಿಕಾರವಾಗಿದೆ.</p>
<p>3
. ಬಂಗಾಳಿಯಲ್ಲಿ ಪ್ರಥಮಪುರುಷ ಕ್ರಿಯಾಪದಕ್ಕೆ ಲಿಂಗಭೇದವಿಲ್ಲ-ಅವನು, ಅವಳು, ಅದು, ಎಲ್ಲದಕ್ಕೂ ಒಂದೇ ಕ್ರಿಯಾರೂಪ.</p>
<p>ಮುಚ್ಚಿಕೊಂಡು ಕೆಳಗಿನವರ ಶಿಫಾರಸನ್ನು ಅನುಮೋದಿಸುವಿಕೆ, ಎಲ್ಲಕ್ಕಿಂತಲೂ ಹೆಚ್ಚಾಗಿ ಮಾತಿಗೆ ಮರುಳಾಗಿ, ಸಲಾಮುಗಳಿಗೆ ಮಾರುವೋಗಿ, ಸ್ತೋತ್ರಪ್ರಿಯರಾಗಿ ಅಯೋಗ್ಯರನ್ನೂ ಮುಟ್ಠಾಳರನ್ನೂ ಕಛೇರಿಯಲ್ಲಿ ತುಂಬಿ ಕೊಂಡು ಅವರ ಲೋಪದೋಷಗಳಿಗೆ ಕಣ್ಣುಮುಚ್ಚಿಕೊಂಡು ಮೇಲೆ ನೂಕುವ ಸ್ವಭಾವ ಇವುಗಳನ್ನು ಬಂಕಿಮನು ಸ್ವಲ್ಪ ಕಟುವಾಗಿಯೇ ಚಿತ್ರಿಸಿದ್ದಾನೆಂದು ಹೇಳಬೇಕು. ಅವನು ಇಂಥ ಹಲವು ಜನರ್ನು ನೋಡಿ ನೋಡಿ ಬೇಸತ್ತಿರಬೇಕು. ‘‘ರಾಮಮೋಹನನ ಹೆಂಡತಿ’’ಯಲ್ಲಿ ಬರತಕ್ಕ ಜಮೀನುದಾರರೂ ಇಂಥವರೇ; ಜೊತೆಗೆ ನೀಚರು, ಪಾಪಿಗಳು, ಯಾವುದಕ್ಕೂ ಹೇಸದವರು. ಇದಕ್ಕೆ ಒಂದು ಕಾರಣ, ಬಂಕಿಮನಿಗಿಂತ ಹಿಂದೆ ಸುವ್ಯವಸ್ಥಿತವಾದ ಆಧುನಿಕ ಶಿಕ್ಷಣವಿಲ್ಲದ್ದು; ಅವನೇ ಕಲ್ಕತ್ತ ವಿಶ್ವವಿದ್ಯಾಲಯದ ಮೊಟ್ಟಮೊದಲ ಫಲ. ಅದಕ್ಕೆ ಹಿಂದೆ ವಿದ್ಯಾವಂತರಾಗಬೇಕೆನ್ನುವವರಿಗೂ ಅವಕಾಶವೇನಿತ್ತು? ಇಲ್ಲ ಫಾರಸಿ ಪಂಡಿತರಾಗಬೇಕು, ಇಲ್ಲ ಸಂಸ್ಕೃತ ಪಂಡಿತರಾಗಬೇಕು. ಅದಕ್ಕೆ ಪ್ರೋತ್ಸಾಹವೇನಿತ್ತು? ಪ್ರಯೋಜನವೇನಿತ್ತು? ಲೌಕಿಕ ವ್ಯವಹಾರಜ್ಞಾನ, ಆಡಳಿತದಲ್ಲಿ ದಕ್ಷತೆ ಕಾರ್ಯನಿರ್ವಾಹ ಇವು ಹೇಗೆ ಬರುತ್ತಿದ್ದುವು? ಅಲ್ಪಸ್ವಲ್ಪ ಕಲಿತವರ ತಲೆ ತಿರುಗಿ, ಬುದ್ಧಿ ಕೆಟ್ಟು, ಅವ್ಯವಸ್ಥೆಗಿಟ್ಟುಕೊಂಡಿದ್ದದ್ದನ್ನು ಅವನೇ ವರ್ಣಿಸಿದ್ದಾನೆ. ಹಾಸ್ಯಕ್ಕೆ ತೊಡಗಿದರೆ ಅವನಿಗೆ ಸಂಯಮ ವಿರುವುದಿಲ್ಲ; ಅದು ಸ್ವಲ್ಪ ಹೆಚ್ಚಾಗಿ, ಅತಿಯಾಗಿ, ವಿಕಾರವೇ ಆಗುವ ಸಂಭವ; ಆದರೆ ಇಲ್ಲಿ ‘ಗಜಪತಿ ವಿದ್ಯಾ ದಿಗ್ಗಜ’ ಮುಂತಾದ ಕಡೆ ಆಗುವಂತೆ ಅಸಹ್ಯವಾಗುವುದಿಲ್ಲ. ಕನಿಕರದಿಂದ ನಕ್ಕು ಪುಸ್ತಕವನ್ನು ಮುಚ್ಚಿಡುತ್ತೇವೆ. ಕಥೆಯ ಉದ್ದಕ್ಕೂ ಬಗೆಬಗೆಯಾದ ಹಾಸ್ಯವಿದೆ.</p>
<p class="text-center">ಧಾರ್ಮಿಕ ಗ್ರಂಥಗಳು ಮತ್ತು ಲೇಖನಗಳು</p>
<p class="text-center">ಅಧ್ಯಾಯ ೨೩</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಧಾರ್ಮಿಕ ಗ್ರಂಥಗಳು ಮತ್ತು ಲೇಖನಗಳು - ಪೀಠಿಕೆ</h1>
<p> ಬಂಕಿಮನು ಸತ್ಸಂಪ್ರದಾಯದ ಬ್ರಾಹ್ಮಣ ಕುಲದಲ್ಲಿ ಹುಟ್ಟಿ ಬೆಳೆದವನು; ಆನುವಂಶಿಕವಾಗಿಯೂ ವಿದ್ಯಾಬುದ್ಧಿ ಶಿಕ್ಷಣಗಳಿಂದಲೂ ಸತ್ಸಂಸ್ಕಾರವನ್ನು ಪಡೆದವನು; ಧರ್ಮಾಧಿಕಾರದಲ್ಲಿ ನಿಯುಕ್ತನಾಗಿದ್ದು ಪ್ರಾಚ್ಯ ಮತ್ತು ಪಾಶ್ಚಾತ್ಯ ದರ್ಶನ ಧರ್ಮಶಾಸ್ತ್ರಗಳನ್ನು ವ್ಯಾಸಂಗ ಮಾಡಿದವನು; ಕೀಳು ಜನರ ಸಹವಾಸ ಮಾಡದೆ ಸತ್ಸಂಗದಲ್ಲಿದ್ದವನು; ಮನೆಯಲ್ಲೂ ಹೊರಗೂ ಇಂಥವನ ಮನಸ್ಸು ಆಲೋಚನಾಪರವಾಗಿ ಇಹಪರ ಜೀವನ ಗಳ ಸಮಸ್ಯೆಯನ್ನು ಕುರಿತು ಯೋಚಿಸುವುದು ಸ್ವಾಭಾವಿಕವಾದದ್ದು. ಆದ್ದರಿಂದ, ಬಾಲ್ಯದಲ್ಲಿಬರೆದ, ಯೌವನ ಸಹಜವಾದ ಭಾವಗಳುಳ್ಳ ಕೆಲವುಕವಿತೆಗಳನ್ನು ಬಿಟ್ಟರೆ, ಮುಂದೆ ಅವನು ಬರೆದ ಗದ್ಯಗ್ರಂಥಗಳಲ್ಲಿ ಸಾಮಾಜಿಕ ಮತ್ತು ಧಾರ್ಮಿಕ ರೀತಿನೀತಿಗಳ ವಿಚಾರವು ಇದ್ದೇಇರುತ್ತದೆ. ಕಾದಂಬರಿಗಳಲ್ಲಿ ಹಿನ್ನೆಲೆಯಾಗಿ ಧ್ವನಿತವಾಗಿ ದ್ದದ್ದು ಆಮೇಲೆ ನೇರವಾಗಿ ಆ ವಿಷಯಕವಾದ ಗ್ರಂಥಗಳಲ್ಲಿಯೇ ಪರಿಣತಿಗೊಳ್ಳುತ್ತದೆ. ಇವೇ ೧. ಶ್ರೀಕೃಷ್ಣ ಚರಿತ್ರ ೨. ಧರ್ಮತತ್ವ ೩. ದೇವತತ್ವ, ಮತ್ತು ೪. ಭಗವದ್ಗೀತೆಯ ಟೀಕೆ. ಇವುಗಳಲ್ಲಿ ಕೃಷ್ಣಚರಿತ್ರವೊಂದೇ ಪೂರ್ಣಗ್ರಂಥ: ಬಂಕಿಮನಿಗೆ ತೃಪ್ತಿಯಾಗುವಂತೆ ಪರಿಷ್ಕೃತವಾಗಿ ಮುಗಿಸಿದ ಗ್ರಂಥ. ಮಿಕ್ಕವು ಅಸಮಗ್ರ.</p>
<p> ಇವಲ್ಲದೆ ಧರ್ಮದರ್ಶನಾದಿಗಳಿಗೆ ಸಂಬಂಧಪಟ್ಟಂತೆ ಅವನು ಬರೆದ ಕೆಲವು ಇಂಗ್ಲಿಷ್​ ಲೇಖನ ಗಳಿವೆ. ಅವು ಯಾವುವೆಂದರೆ:-</p>
<p> ೧. ಹಿಂದೂಮತದ ಮೇಲಣ ಪತ್ರಗಳು (ಅಥವಾ ‘ಬಂಕಿಮ ಪ್ರತಿಭಾ’) ೨. ಹಿಂದೂ ಹಬ್ಬಗಳ ಉತ್ಪತ್ತಿ. ೩. ಬೌದ್ಧಮತ ಮತ್ತು ಸಾಂಖ್ಯದರ್ಶನ ೪. ಹಿಂದೂ ದರ್ಶನದ ವ್ಯಾಸಂಗ. ೫ ಹೇಸ್ಟಿ ವಿವಾದದಲ್ಲಿ ಬರೆದ ಪತ್ರಗಳು. ೬. ವೈದಿಕ ಸಾಹಿತ್ಯ.</p>
<p> ಇವು ಹಿಂದೂ ಧರ್ಮದರ್ಶನಗಳಿಗೆ ಸಂಬಂಧಪಟ್ಟವು.-ವಿಶ್ವವಿದ್ಯಾನಿಲಯದಲ್ಲಿ ಸಂಸ್ಕೃತ ಸಾಹಿತ್ಯ ದರ್ಶನಗಳ ಪ್ರಾಧ್ಯಾಪಕರು ಬರೆಯಬಹುದಾದವುಗಳು. ಬಂಕಿಮನಂಥ ನ್ಯಾಯಾಧಿಕಾರಿಯು ಸಂಸ್ಕೃತವನ್ನು ತಿಳಿದು ಧರ್ಮಶಾಸ್ತ್ರಗಳನ್ನು ಅರಿತುಕೊಂಡಿರುತ್ತಾನೆಂದು ನಿರೀಕ್ಷಿಸಬಹುದು. ಆದರೆ ಹೀಗೆ ಹಿಂದೂದರ್ಶನ ಗಳು, ಬೌದ್ಧದರ್ಶನ, ವೈದಿಕಭಾಷಾ ಸಾಹಿತ್ಯ, ಕಾವ್ಯೇತಿಹಾಸಗಳು, ಅವುಗಳ ಮೇಲಿನ ಪಾಶ್ಚಾತ್ಯ ಲೇಖನಗಳು ಇವುಗಳನ್ನು ಇಷ್ಟು ಆಳವಾಗಿ, ಸವಿಮರ್ಶವಾಗಿ, ವ್ಯಾಸಂಗಮಾಡಿ, ಅದರ ಸಾರವನ್ನು ಹಿಡಿದು ಸ್ವದೇಶಾಭಿ ಮಾನದಿಂದ, ಸ್ವಜನ ಪ್ರೇಮದಿಂದ, ಸ್ವಸಂಸ್ಕೃತಿಯ ಮಮತೆಯಿಂದ ಬರೆಯುವುದು ಬಂಕಿಮನೊಬ್ಬನಿಂದಲೇ ಸಂಭವ, ಸಾಧ್ಯ. ನೀಚ ಜನಗಳು ಕಾಲುಕೆರೆದು ಜನಗಳಕ್ಕೆ ನಿಂತರೆ ಅವರೊಡನೆ ವಾದಕ್ಕೆ ನಿಲ್ಲದೆ ಉದಾಸೀನ ರಾಗಿರುವುದು ವಿದ್ವಾಂಸರ ಸ್ವಭಾವ. ಆದರೆ ಬಂಕಿಮನು ಅಂಥ ನಿಸ್ಸತ್ವ ಸಾತ್ವಿಕನಲ್ಲ. ಕ್ಷುದ್ರ ಜಂತುಗಳನ್ನು ತಿರಸ್ಕಾರದಿಂದ ಕಂಡರೂ, ಆರ್ಯ ಸಂಸ್ಕೃತಿಯ ತಿಳಿಗೊಳನನ್ನು ಕದಡುತ್ತಿದ್ದ ಕಾಡುಕೋಣಗಳ ಮೇಲೂ ಮದ ಗಜಗಳ ಮೇಲೂ ಸಿಂಹದಂತೆ ಬಿದ್ದು ಸೀಳಿಹಾಕುತ್ತಿದ್ದನು. ಅವನ ಆಳವಾದ ಪಾಂಡಿತ್ಯ ಮತ್ತು ತೀಕ್ಷ್ಣವಾದ ಬುದ್ಧಿ ಇವುಗಳ ಮುಂದೆ ಪೂರ್ವ ಪಂಡಿತರಾಗಲಿ ಇಂಗ್ಲಿಷ್​ ಶಿಕ್ಷಿತರಾಗಲಿ ನಿಲ್ಲಲು ಅಂಜುತ್ತಿದ್ದರು. ಹೀಗೆ ಬಂಕಿಮನು ಸವ್ಯಸಾಚಿಯಾಗಿ ಶಾಸ್ತ್ರಸಾಹಿತ್ಯವೆರಡರಲ್ಲಿಯೂ ವ್ಯವಸಾಯ ಮಾಡಿದನು. ಅವುಗಳ ಫಲವನ್ನು</p>
<p>ತನ್ನ ಜನಕ್ಕೆ ಉತ್ತಮನಾದ ಉಪಾಧ್ಯಾಯನಂತೆ ಸರಳವಾಗಿ ವಿವರಿಸಿದನು.</p>
<p> ಮುಂದೆ ಇವುಗಳ ಸೂಕ್ಷ್ಮಪರಿಚಯ ಮಾಡಿಕೊಟ್ಟಿದೆ.</p>
<p class="text-center">ಅಧ್ಯಾಯ ೨೪</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಶ್ರೀಕೃಷ್ಣ ಚರಿತ್ರ</h1>
<p> ‘‘ವಂಗದರ್ಶನ’’ದ ಎರಡನೆಯ ಸಂಪುಟದ ಪುಷ್ಯಸಂಚಿಕೆಯಲ್ಲಿ ‘‘ಮಾನಸ ವಿಕಾಸ’’ವೆಂಬ ಒಂದು ಕಾವ್ಯವನ್ನು ವಿಮರ್ಶೆ ಮಾಡುತ್ತ ಬಂಕಿಮಚಂದ್ರನು ‘‘ಜಯದೇವ, ವಿದ್ಯಾಪತಿ, ಇಬ್ಬರೂ ರಾಧಾಕೃಷ್ಣರ ಪ್ರಣಯವನ್ನು ಕುರಿತು ಗೀತಗಳನ್ನು ಬರೆದಿದ್ದಾರೆ. ಆದರೆ ಜಯದೇವನ ಪ್ರಣಯಗೀತವು ಬಹಿರಿಂದ್ರಿಯಕ್ಕೆ ಸಂಬಂಧಪಟ್ಟದ್ದು; ವಿದ್ಯಾಪತಿಯ ಕವಿತೆಯು ಬಹಿರಿಂದ್ರಿಯವನ್ನು ಮೀರಿದ್ದು (ಪುಟ ೪೦೫)’’ ಎಂದು ಬರೆದನು. ಕೃಷ್ಣ ಚರಿತ್ರೆಯ ಪ್ರಸಂಗ ಹೀಗೆ ಸಣ್ಣದಾಗಿ ಆರಂಭವಾದರೂ ಅದು ಬಂಕಿಮಚಂದ್ರನ ಮನಸ್ಸಿನಲ್ಲಿ ಬೆಳೆಯುತ್ತ ಹೋಯಿತು. ವಂಗದರ್ಶನದ ಮೂರನೆಯ ಸಂಪುಟದ ಚೈತ್ರ ಸಂಚಿಕೆಯಲ್ಲಿ ಅಕ್ಷಯಚಂದ್ರ ಸರಕಾರನಿಂದ ಸಂಪಾದಿತವಾದ ‘‘ಪ್ರಾಚೀನಕಾವ್ಯ ಸಂಗ್ರಹ’’ವನ್ನು ವಿಮರ್ಶೆ ಮಾಡುತ್ತ ಬಂಕಿಮಚಂದ್ರನು ಮತ್ತೆ ‘ಕೃಷ್ಣಚರಿತ್ರೆ’ಯ ಪ್ರಸ್ತಾಪವನ್ನೆತ್ತಿದನು. ಅದರಲ್ಲಿ ಬರೆದದ್ದೇನೆಂದರೆ-</p>
<p> ‘‘ವಿದ್ಯಾಪತಿಯೂ ಅವನ ಅನುಯಾಯಿಗಳಾದ ವೈಷ್ಣವ ಕವಿಗಳೂ ರಚಿಸಿರುವ ಗೀಥೆಗಳ ವಿಷಯವೆಂದರೆ ಕೃಷ್ಣ ಮತ್ತು ರಾಧೆ ಇದೊಂದೇ; ಬೇರೆ ವಿಷಯವಿಲ್ಲ. ಈ ಕವಿತೆಗಳು ಇಂದಿನ ಅನೇಕ ಬಂಗಾಳಿಗೆ ರುಚಿಸುವುದಿಲ್ಲ. ಏಕೆಂದರೆ ಇವುಗಳ ನಾಯಿಕೆಯು ಮದುವೆಯಾಗದ ಹುಡುಗಿಯಲ್ಲ, ಮದುವೆ ಮಾಡಿಕೊಂಡ ಹೆಂಡತಿಯಲ್ಲ, ಪರಪತ್ನಿ. ಆದ್ದರಿಂದ ಒಬ್ಬಸಾಮಾನ್ಯ ನಾಯಕನಿಗೂ ಕುಲಟೆಗೂ ಉಂಟಾದಪ್ರಣಯವು ಹೇಗೆಅಪವಿತ್ರವೋ, ಅಪ್ರಿಯವೋ, ಪಾಪ ಕಲಷಿತವೋ, ಹಾಘೆಯೇ ಕೃಷ್ಣಚರಿತೆಯೂ ಪಾಪಕ್ಕೆ ಮೂಲ; ಅದರಲ್ಲಿಯೂ ಈ ಕವಿತೆಗಳು ಅನೇಕ ವೇಳೆ ಅಶ್ಲೀಲವೂ ಇಂದ್ರಿಯ ಪೋಷಕವೂ ಆಗಿರುತ್ತವೆ. ಆದ್ದರಿಂದ ಅವು ಹೇಯ-ಎಂಬುದು ಅವರ ವಿವೇಚನೆ. ಹೀಗೆ ಅಭಿಪ್ರಾಯ ಪಡುವವರು ಸ್ವಲ್ಪವೂ ತತ್ತ್ವಗ್ರಾಹಿಗಳಲ್ಲ. ಕೃಷ್ಣಲೀಲೆಯ ಅರ್ಥ ಇದಾಗಿದ್ದರೆ ಭರತಖಂಡದಲ್ಲಿ ಕೃಷ್ಣಭಕ್ತಿಯೂ ಕೃಷ್ಣಗೀತಗಳೂ ಇಂದಿನ ವರೆಗೆ ನಿಲ್ಲುತ್ತಿರಲಿಲ್ಲ. ಏಕೆಂದರೆ ಕೊಳಕು ಕಾವ್ಯವು ಎಂದಿಗೂ ಸ್ಥಾಯಿಯಾಗಿರುವುದಿಲ್ಲ. ಇದರ ಸತ್ಯತ್ವವನ್ನು ನಿರೂಪಿಸಲು ನಾನು ಈ ತತ್ತ್ವವನ್ನು ಸಮಾಲೋಚಿಸುತ್ತೇನೆ.</p>
<p> ಕೃಷ್ಣನು ಇಂದಿನ ವೈಷ್ಣವ ಕವಿಗಳಿಗೆ ಹಏಗೆ ನಾಯಕನೋ, ಹಾಗೇ ಜಯದೇವನಿಗೂ ಭಾಗವತಕ್ಕೂ ನಾಯಕ; ಆದರೆ ಕೃಷ್ಣಚರಿತ್ರೆಗೆ ಮೂಲ ಭಾಗವತವೂ ಅಲ್ಲ; ಮಹಾಭಾರತ. ಮಹಾಭಾರತದಲ್ಲಿ ಕಾಣಬರುವ ಕೃಷ್ಣಚರಿತ್ರೆಯೇ ಶ್ರಿಮದ್ಭಾಗವತದಲ್ಲಿಯೂ ಇದೆಯೇ-ಇದು ವಿಚಾರ ಮಾಡಬೇಕಾದ ಸಂಗತಿ. ಈ ನಾಲ್ವರೂ ಕೃಷ್ಣನನ್ನು ಈಶ್ವರಾವತಾರ ವೆಂದು ಒಪ್ಪಿಕೊಂಡಿದ್ದಾರೆ. ಆದರೆ, ನಾಲ್ವರೂ ಆ ಈಶ್ವರ ಚರಿತ್ರವನ್ನು ಒಂದೇ ಪ್ರಕಾರವಾಗಿ ಚಿತ್ರಿಸಿದ್ದಾರೆಯೇ? ಇಲ್ಲದಿದ್ದರೆ ಭೇದವೇನು? ಆ ಭೇದಕ್ಕೆ ಏನಾದರೂ ಕಾರಣ ಕೊಡುವುದು ಸಾಧ್ಯವೇ? ಆ ಭೇದಕ್ಕೂ ಸಾಮಾಜಿಕ ಸ್ಥಿತಿಗೂ ಏನಾದರೂ ಸಂಬಂಧವಿದಯೇ . . .’’</p>
<p> ಮತ್ತೆ, ಎರಡನೆಯ ಮುದ್ರಣದ ‘ವಿಜ್ಞಾಪನೆ’ಯಲ್ಲಿ ‘‘. . .ಕೃಷ್ಣನ ಈಶ್ವರತ್ವವನ್ನು ಪ್ರತಿಪಾದಿಸುವುದು ಈ ಗ್ರಂಥದ ಉದ್ದೇಶವಲ್ಲ; ಅವನ ಮಾನವ ಚರಿತ್ರೆಯನ್ನು ಸಮಾಲೋಚನೆ ಮಾಡುವುದೇ ನನ್ನ ಉದ್ದೇಶ್ಯ.’’ ಎಂದು ತಿಳಿಸಿದ್ದಾನೆ.</p>
<p> ಈ ಪರಿಶೀಲನೆ ಸಮಾಲೋಚನೆಗಳ ಫಲವೇ ಬಂಕಿಮಚಂದ್ರನ ‘‘ಕೃಷ್ಣಚರಿತ್ರ.’’ ಈ ಫಲವು ಪಕ್ವ ವಾಗಲು ತುಂಬಕಾಲ ಹಿಡಿಯಿತು. ‘ವಿವಿಧ ಸಮಾಲೋಚನ’ (ಕ್ರಿ.ಶ. ೧೯೭೬)ದಲ್ಲಿ ಕಂಡುಬಂದ ಕೃಷ್ಣಚರಿತ್ರ ವು ಬೆಳೆದು ೧೮೮೬ರಲ್ಲಿ ಅದರ ‘ಪ್ರಥಮಭಾಗ’ವೂ, ‘೮೯೨ರಲ್ಲಿ ಪರಿಷ್ಕೃತವಾದ ಸಂಪೂರ್ಣ ಗ್ರಂಥವೂ ಪ್ರಕಾಶಿತವಾದುವು. ಮೊದಲು ಬಂದ ಕೃಷ್ಣಚರಿತ್ರಕ್ಕೂ ಇದಕ್ಕೂ ತುಂಬ ವ್ಯತ್ಯಾಸವಿತ್ತು. ಕತ್ತಲೆಗೂ ಬೆಳಕಿಗೂ ಏನುವ್ಯತ್ಯಾಸವೋ ಇವೆರಡಕ್ಕೂ ಅದೇವ್ಯತ್ಯಾಸವೆಂದು ಬಂಕಿಮಚಂದ್ರನೇ ಹೇಳಿದ್ದಾನೆ. ಇದು ‘‘ಅಭಿಪ್ರಾಯಗಳ ಬದಲಾವಣೆ, ವಯಸ್ಸು, ಸಂಶೋಧನೆಯ ವಿಸ್ತಾರ ಮತ್ತು ಆಲೋಚನೆ ಇವುಗಳಫಲ. ಯಾರ ಅಭಿಪ್ರಾಯವು ಎಂದಿಗೂ ಬದಲಾಗುವುದೇ ಇಲ್ಲವೋ ಅವರು ಭ್ರಾಂತಿಯನ್ನರಿಯದ ದೈವಜ್ಞಾನ ವಿಶಿಷ್ಟರಾಗಿರಬೇಕು, ಇಲ್ಲವೇ, ಬುದ್ಧಿಹೀನ ಮತ್ತು ಜ್ಞಾನಹೀನರಾಗಿರಬೇಕು.’’</p>
<p> ಇದರಲ್ಲಿ, ಮಹಾಭಾರತ ಹರಿವಂಶ ವಿಷ್ಣುಪುರಾಣಗಳಲ್ಲಿ ಕೃಷ್ಣನ ಸಂಬಂಧವಾಗಿ ಬರುವ ಸಂಗತಿ ಗಳನ್ನೆಲ್ಲಾ ವಿಮರ್ಶಿಸಲಗಿದೆ; ಹೀಗೆ ವಿಮರ್ಶಿಸುವಾಗ ವಿಲ್ಸನ್​, ಗೋಲ್ಡ್​ಸ್ಟಕರ್​, ವೀಬರ್​, ಮೂರ್​ ಮುಂತಾದ ಪಾಶ್ಚಾತ್ಯ ಪಂಡಿತರ ಅಭಿಪ್ರಾಯಗಳನ್ನು ಆಲೋಚಿಸಿ ಅವುಗಳಲ್ಲಿ ಗ್ರಾಹ್ಯವೆಂದು ತೋರಿದ್ದನ್ನು ಇಟ್ಟುಕೊಂಡು ಮಿಕ್ಕದ್ದನ್ನು ತಿರಸ್ಕರಿಸಿದ್ದಾನೆ. ರಮೇಶಚಂದ್ರ ದತ್ತ, ಸತ್ಯವ್ರತ ಸಾಮಶ್ರಮೀ, ಅಕ್ಷಯಕುಮಾರ ದತ್ತ ಮುಂತಾದ ಭಾರತೀಯ ವಿದ್ವಾಂಸರ ಸಹಾಯವನ್ನು ತೆಗೆದುಕೊಂಡಿದ್ದಾನೆ. ಇದರಲ್ಲಿ ಏಳುಖಂಡಗಳೂ ೬೯ ಪರಿಚ್ಛೇದಗಳೂ ನಾಲ್ಕು ಕ್ರೋಡಪತ್ರಗಳೂ ಇವೆ. ಮುಂದೆ ಇವುಗಳ ಸಾರಾಂಶವನ್ನು ಕೊಟ್ಟಿದೆ.</p>
<p class="text-center">ಪ್ರಥಮ ಖಂಡ - ಉಪಕ್ರಮಣಿಕೆ</p>
<p> ಶ್ರೀ ಕೃಷ್ಣನು ಭಗವಂತನ ಅವತಾರವೆಂಬುದು ಬಹುಜನ ಹಿಂದೂಗಳ ನಂಬಿಕೆ. ಬಂಗಾಳಿಗಳಂತೂ ಶ್ರೀಕೃಷ್ಣನು ಸ್ವಯಂ ಭಗವಂತನೇ ಎಂದು ತಿಳಿದಿದ್ದಾರೆ. ಆದರೆ ಅವನ ವಿಚಾರವಾಗಿ ಅವರ ಭಾವನೆ ಏನು? ಬಾಲ್ಯದಲ್ಲಿ ಕಳ್ಳ, ಯೌವನದಲ್ಲಿ ಜಾರ, ಪರಿಣತವಯಸ್ಸಿನಲ್ಲಿ ವಂಚಕ. ಭಗವಂತನ ಚರಿತ್ರೆಯನ್ನು ಹೀಗೆ ಕಲ್ಪಿಸಿ ದ್ದರಿಂದ ದೇಶದಲ್ಲಿ ಪಾಪದ ಪ್ರವಾಹವು ಹೆಚ್ಚುತ್ತ ಬಂತು. ಪುರಾಣೇತಿಹಾಸಗಳನ್ನು ಪರಿಶೀಲಿಸಿದರೆ, ಜನಸಮೂಹದಲ್ಲಿ ಹರಿಡಿರುವ ದುಷ್ಟ ಕಥೆಗಳೆಲ್ಲವೂ ನಿರಾಧಾರವೆಂದು ಗೊತ್ತಾಗುತ್ತದೆ. ಇವುಗಳನ್ನು ತೆಗೆದು ಹಾಕಿದರೆ, ಪರಮಪವಿತ್ರವೂ, ಮಹತ್ತರವೂ ಅಸದೃಶವೂ ಆದ ಆದರ್ಶಮಾನವ ಚರಿತ್ರೆ ದೊರೆಯುತ್ತದೆ.</p>
<p> ಕೃಷ್ಣನ ವೃತ್ತಾಂತವೂ ಬರುವುದು ಮಹಾಭಾರತ, ಹರಿವಂಶ, ಪುರಾಣಗಳಲ್ಲಿ. ಮಹಾಭಾರತದಲ್ಲಿ ಅವನ ವಿಚಾರಗಳೆಲ್ಲವೂ ಬಂದಿಲ್ಲವೆಂದು ಹರಿವಂಶ ಭಾಗವತಗಳು ರಚಿತವಾದುವು. ಆದ್ದರಿಂದ ಭಾರತದಲ್ಲಿ ಲ್ಲದಿರುವವು ಇವುಗಳಲ್ಲಿವೆ. ಭಾರತವೇ ಇವುಗಳಲ್ಲೆಲ್ಲಾ ಪ್ರಾಚೀನ. ಅದು ಮೂರು ಮೆಟ್ಟಲಲ್ಲಿ ಬೆಳೆದು ಬಂದಿದೆ. ಮೊದಲ ಮೆಟ್ಟಲಲ್ಲಿ ಅದು ಸಂಕ್ಷಿಪ್ತವಾದ ಪಾಂಡವ ಶ್ರೀಕೃಷ್ಣ ಕಥೆ; ಎರಡನೆಯ ಮೆಟ್ಟಲಲ್ಲಿ ಕೃಷ್ಣನು ದೇವರಾಗಿದ್ದಾನೆ; ಮೂರನೆಯ ಮೆಟ್ಟಲಲ್ಲಿ ಲೋಕಶಿಕ್ಷಣಕ್ಕಾಗಿ ಶಾಂತಿಪರ್ವ ಅನುಶಾಸನಪರ್ವ ಗೀತೆಗಳು ಮುಂತಾದವು ಸೇರಿವೆ. ಇವುಗಳಲ್ಲಿ ಮೊದನೆಯ ಮೆಟ್ಟಲ ಭಾಗಕ್ಕೆ ಹೆಚ್ಚು ಬೆಲೆ. ಪುರಾಣಗಳಲ್ಲಿ ಕೃಷ್ಣಚರಿತ್ರೆ ಬರುವುದು ವಿಷ್ಣು ಭಾಗವತ ಮತ್ತು ಬ್ರಹ್ಮವೈವರ್ತಗಳಲ್ಲಿ. ಹರಿವಂಶವು ಮಹಾಭಾರತದ ಖಿಲವೆಂದು ಹೇಳಿದ್ದರೂ ಅದು ಈಚಿನದು; ಅದರ ವಿಷ್ಣುಪರ್ವವಂತೂ ತುಂಬ ಈಚಿನದು; ಭಾಗವತವು ಅದಕ್ಕಿಂತ ಈಚನದು; ವಿಷ್ಣುಪುರಾಣವು (ಅಂಶ೫) ಇವೆರಡಕ್ಕಿಂತ ಹಿಂದಿನದು.-ಎಂದರೆ ಮಹಾಭಾರತದ ಅನಂತರ ಬರತಕ್ಕದ್ದು. ಇವುಗಳಲ್ಲಿ ಯಾವುದು ಅನೈಸರ್ಗಿಕ, ಸುಳ್ಳು, ಎಂದು ಸ್ಪಷ್ಟವಾಗಿ ಕಾಣುತ್ತದೆಯೋ ಅದಕ್ಕೆ ಬೆಲೆ ಕೊಡಬೇಕಾಗಿಲ್ಲ.</p>
<p class="text-center">ಎರಡನೆಯ ಖಂಡ - ಬೃಂದಾವನ</p>
<p> ಅತ್ಯಾಚಾರಿಯಾಧ ಕಂಸನ ಭಯದಿಂದ ವಸುದೇವನು ತನ್ನ ಪತ್ನಿಯಾದ ರೋಹಿಣಿಯನ್ನೂ ರಾಮಕೃಷ್ಣರೆಂಬಿಬ್ಬರು ಮಕ್ಕಳನ್ನೂ ನಂದನ ಮನೆಯಲ್ಲಿ ಬಚ್ಚಿಟ್ಟಿದ್ದನು. ಕೃಷ್ಣನು ಶೈಶವವನ್ನೂ ಬಾಲ್ಯವನ್ನೂ ಅಲ್ಲಿ ಕಳೆದನು. ಅವನು ಶೈಶವದಲ್ಲಿ ರೂಪಲಾವಣ್ಯದಿಂದಲೂ ಶಿಶುಸುಲಭವಾದ ಗುಣಗಳೆಲ್ಲವುಗಳಿಂದಲೂ ಎಲ್ಲರ ಪ್ರೀತಿಗೆ ಪಾತ್ರನಾಗಿದ್ದನು. ಬಾಲ್ಯದಲ್ಲಿ ತುಂಬ ಬಲಶಾಲಿಯಾಗಿ, ಬೃಂದಾವನಕ್ಕೆ ಹಿಂಸೆಕೊಡುತ್ತಿದ್ದ ಮೃಗಾದಿಗಳನ್ನು ಕೊಂದು ಗೋಪಾಲಕರನ್ನು ಕಾಪಾಡುತ್ತಿದ್ದನು. ಅವನು ಮಗುವಾಗಿದ್ದಂದಿನಿಂದಲೂ ಸರ್ವ ಜೀವಿಗಳಿಗೂ ಕಾರುಣ್ಯದಿಂದ ಉಪಕಾರ ಮಾಡುತ್ತಿದ್ದನು. ಗೊಲ್ಲ ಗೊಲ್ಲತಿಯರೆಲ್ಲರಲ್ಲೂ ಬಹಳ ಸ್ನೇಹಪರ ನಾಗಿದ್ದನು; ಎಲ್ಲರೊಡನೆಯೂ ಆಮೋದ ಆಹ್ಲಾದಗಳನ್ನು ಪಡುತ್ತಿದ್ದನು; ಎಲ್ಲರನ್ನೂ ಸಂತೋಷಪಡಿಸಲು ಯತ್ನಿಸುತ್ತಿದ್ದನು.</p>
<p> ಕೃಷ್ಣನ ಬಾಲ್ಯದಲ್ಲಿ ನಡೆದವೆಂದು ಹೇಳುವ ಅದ್ಭುತಗಳೆಲ್ಲಾ ಸಹಜವಾದ ಸಣ್ಣ ಸಂಗತಿಗಳ ಅತ್ಯುಕ್ತಿ ಗಳು. ಹೀಗೆ, ಪೂತನಿಯೆಂದರೆ ಹೆರಿಗೆಯ ಮನೆಯಲ್ಲಿ ಮಗುವಿಗೆ ಬರುವ ಸನ್ನಿ; ತೃಣಾವರ್ತವೆಂದರೆ ಸುಂಟರಗಾಳಿ. ಕೃಷ್ಣನು ಬಾಯಲ್ಲಿ ಬ್ರಹ್ಮಾಂಡವನ್ನು ತೋರಿದ್ದು ಭಾಗವತಕಾರನ ಸೃಷ್ಟಿ; ದಾಮೋದರನೆಂದರೆ ಹೊಟ್ಟೆಗೆ ಹಗ್ಗ ಬಿಗಿಸಿಕೊಂಡವನಲ್ಲ, ದಮಾದಿಸಾಧನದಿಂದ ಉತ್ಕೃಷ್ಟ ಸ್ಥಿತಿಯನ್ನು ಪಡೆದವನು. ಗೋವರ್ಧ ನೋದ್ಧಾರಕ್ಕೆ ಮೂಲ, ಕೃಷ್ಣನು ಗೊಲ್ಲರನ್ನು ಇಂದ್ರಯಜ್ಞದಿಂದ ತಪ್ಪಿಸಿ ಗಿರಿಅಯಜ್ಞವನ್ನು ಮಾಡುವಂತೆ ಏರ್ಪಡಿಸಿದ್ದು. (ಗೋವರ್ಧನಗಿರಿಯನ್ನು ನೋಡಿದರೆ ಅದು ಯಾವುದೋ ಒಂದು ಕಾಲದಲ್ಲಿ ಪ್ರಕೃತಿವಿಪ್ಲವ ದಿಂದ ಎತ್ತಿ ಇಟ್ಟಂತೆ ಕಾಣುವುದು.)</p>
<p> ಮಹಾಭಾರತದಲ್ಲಿ ಗೊಲ್ಲಗೋಪಿಗಳ ವಿಷಯವೇನೂ ಇಲ್ಲ. ವಿಷ್ಣುಪುರಾಣ ಹರಿವಂಶ ಭಾಗವತ ಪುರಾಣಗಳಲ್ಲಿ ಕಟ್ಟುಕಥೆಯು ಬರುಬರುತ್ತ ಬಲವಾಗುವುದು. ‘ರತಿ’ಯೆಂಬುದರ ಮೂಲಾರ್ಥ ಆಟ; ಬೇರೆ ಬಗೆಯಾಗಿ ಅರ್ಥ ಮಾಡಿರುವವರು ಕುಸಂಸ್ಕಾರಕ್ಕೆ ಸಿಕ್ಕಿಬಿದ್ದು ಹೀಗೆ ಮಾಡಿರಬೇಕು. ವಸ್ತ್ರಾಪಹರಣವಿಷಯಕ ವಾದ ಯಾವ ಮಾತೂ ಮಹಾಭಾರತ ವಿಷ್ಣುಪುರಾಣ ಹರಿವಂಶಗಳಲ್ಲಿಲ್ಲ. ಭಾಗವತದಲ್ಲಿನ ಭಕ್ತಿತತ್ತ್ವವು ಜಯದೇವ ಗೋಸ್ವಾಮಿಯ ಕೈಯಲ್ಲಿ ಮದನೋತ್ಸವವಾಯಿತು; ಇದರ ಹೊರೆಯಿಂದ ನಮ್ಮ ದೇಶವು ಕುಗ್ಗಿ ಹೋಗಿದೆ; ಆದರೆ ಕೃಷ್ಣಚರಿತ್ರೆಯು ಪರಿಶುದ್ಧತೆಯಲ್ಲಿ ಪ್ರಪಂಚದಲ್ಲೇ ಸಾಟಿಯಿಲ್ಲದಂಥದು.</p>
<p> ಭಾರತ ಹರಿವಂಶ ವಿಷ್ಣುಪುರಾಣ ಭಾಗವತ ಏತರಲ್ಲೂ ರಾಧೆಯ ವೃತ್ತಾಂತವಿಲ್ಲ. ಅದು ಮೊದಲು ಕಾಣಿಸುವುದು ಬ್ರಹ್ಮವೈವರ್ತಪುರಾಣದಲ್ಲಿ. ಇದುಪುರಾಣಗಳಲ್ಲೆಲ್ಲಾ ಕನಿಷ್ಠವಾದದ್ದು; ಹಳೆಯ ಬ್ರಹವೈವರ್ತವು ಲುಪ್ತವಾಗಲು, ಅದರ ಸ್ಥಾನದಲ್ಲಿ ಹೊಸದಾಗಿ ಹುಟ್ಟಿದ್ದು. ಆದರೂ ಇದು ಬಂಗಾಳಾ ವೈಷ್ಣವಧರ್ಮದ ಮೇಲೆ ಅತಿಶಯವಾದ ಆಧಿಪತ್ಯವನ್ನು ಪಡೆದಿದೆ.</p>
<p class="text-center">ಮೂರನೆಯ ಖಂಡ - ಮಥುರಾ, ದ್ವಾರಕಾ</p>
<p> ಭಾಗವತದಲ್ಲಿ ವರ್ಣಿತವಾದ ಕೃಷ್ಣನ ಬಾಲ್ಯಲೀಲೆಯು ಪ್ರಸಿದ್ಧವಾಗಿದ್ದದ್ದರಿಂದ ಇದುವರೆಗೆ ಅದನ್ನು ಪರಿಶೀಲಿಸಿಯಾಯಿತು. ಇನ್ನು ಅದನ್ನು ಬಿಡಬಹುದು; ಅದರಲ್ಲಿ ಚರಿತ್ರೆ ಏನೂ ಇಲ್ಲ.</p>
<p> ಕಂಸವಧೆಯೇನೋ ಐತಿಹಾಸಿಕವೇ; ಆದರೆ ಹರಿವಂಶ ಪುರಾಣಗಳಲ್ಲಿ ಬರುವಅದರ ವರ್ಣನೆ ಐತಿ ಹಾಸಿಕವಲ್ಲ. ಕಂಸನನ್ನು ಕೊಂದು ಕೃಷ್ಣನು ಉಗ್ರಸೇನನಿಗೇ ರಾಜ್ಯಕೊಟ್ಟನು. ಕೃಷ್ಣನು ಬಲಶಾಲಿ, ಕಾರ್ಯದಕ್ಷ, ನ್ಯಾಯಪರ, ಧರ್ಮಾತ್ಮಪರಹಿತನಿರತ. ಈಶ್ವರಾವತಾರವಾದರೂ ಅವನು ಮಾನವಧರ್ಮಾವಲಂಬಿ. ಮನುಷ್ಯ ರಂತೆ ವಿದ್ಯೆಕಲಿತವನು, ವೇದಾಧ್ಯಯನ ಮಾಡಿದವನು. ಯುದ್ಧಾಭ್ಯಾಸ ಮಾಡಿದವನು. ಜರಾಸಂಧನಿಗೆಹೆದರಿ ಅವನು ರಾಜಧಾನಿಯನ್ನು ಬದಲಾಯಿಸಿದ್ದು ಅವನ ಯುದ್ಧ ಕೌಶಲ ರಾಜನೀತಿಗಳನ್ನು ತೋರಿಸುತ್ತದೆ.</p>
<p> ಕೃಷ್ಣನು ರುಕ್ಮಿಣಿಯನ್ನು ಹರಣ ಮಾಡಿ ಮದುವೆ ಮಾಡಿಕೊಂಡನು. ಹದಿನಾರು ಸಾವಿರ ಹೆಂಡಿರನ್ನು ಮದುವೆಯಾದದ್ದು ಕಟ್ಟುಕಥೆ. ಸತ್ಯಭಾಮಾ ವೃತ್ತಾಂತವೂ ಪ್ರಕ್ಷಿಪ್ತವಾಗಿಯೇ ಕಾಣುತ್ತದೆ.</p>
<p class="text-center">ನಾಲ್ಕನೆಯ ಖಂಡ - ಇಂದ್ರಪ್ರಸ್ಥ</p>
<p style="text-indent:36.0pt">
ಕೃಷ್ಣನು ಮಹಾಭಾರತದಲ್ಲಿ ಮೊಟ್ಟಮೊದಲು ಕಾಣುವುದು ದ್ರೌಪದೀ ಸ್ವಯಂವರದಲ್ಲಿ. ಸುಭದ್ರಾ ಹರಣವು ಮೊದಲ ಮೆಟ್ಟಲದ್ದೇ. ಈ ಸಂದರ್ಭದಲ್ಲಿ ಕೃಷ್ಣನ ನಡವಳಿಕೆಯು ಶಾಸ್ತ್ರಜ್ಞತೆ, ನೀತಿಜ್ಞತೆ, ಬುದ್ಧಿ, ಎಲ್ಲ ಪಕ್ಷದ ಮಾನರಕ್ಷಣೆ, ಹಿತೇಚ್ಛೆ ಇವುಗಳನ್ನು ತೋರಿಸುವುದು. ಖಾಂಡವವನ ದಹನದ ಅರ್ಥ ಕೃಷ್ಣಾರ್ಜುನರು ಅದಕ್ಕೆ ಬೆಂಕಿಹಚ್ಚಿ ದುಷ್ಟಮೃಗಗಳನ್ನು ನಾಶಮಾಡಿ ಕಾಡನ್ನುವ್ಯವಸಾಯಕ್ಕೆ ತಂದರೆಂಬುದಿಷ್ಟೇ.</p>
<p> ಜರಾಸಂಧವಧೆಯ ಮುಖ್ಯ ಉದ್ದೇಸ ಅವನು ಸೆರೆಹಾಕಿದ್ದ ರಾಜಮಂಡಲಿಯ ಹಿತ. ವ್ಯರ್ಥವಾಗಿ ಲೋಕಕ್ಷಯ ಮಾಡಬಾರದೆಂದು ಕೃಷ್ಣನು ಭೀಮಾರ್ಜುನರನ್ನು ಜೊತೆಯಲ್ಲಿ ಕರೆದುಕೊಂಡು ಹೋಗಿ ಜರಾ ಸಂಧನನ್ನು ಕೊಲ್ಲಿಸಿದನು. ಅವನ ಧರ್ಮಪ್ರಚಾರ ಮುಖ್ಯವಾಗಿ ಕಾರ್ಯರೂಪವಾದದ್ದು. ಅವನು ಸಂಸಾರಿ ಗಳೀಗೂ ರಾಜರಿಗೂ ಯೋಧರಿಗೂ ತಪಸ್ವಿಗಳಿಗೂ ಧರ್ಮಪುರುಷರಿಗೂ ಆದರ್ಶ. ದುರ್ವಾಸಾತಿಥ್ಯವೂ ದ್ರೌಪದೀಸತ್ಯಭಾಮಾ ಸಂವಾದವೂ ಪ್ರಕ್ಷಿಪ್ತ. ಶಿಶುಪಾಲನು ಯಜ್ಞವನ್ನು ಹಾಳು ಮಾಡುವುದಕ್ಕೆ ಉದ್ಯುಕ್ತನಾ ಗಲು ಕೃಷ್ಣನು ಅವನನ್ನು ಕೊಲ್ಲಬೇಕಾಯಿತು. ಯಜ್ಞ ಸಂರಕ್ಷಣವು ಕೃಷ್ಣನ ಪಾಲಿಗೆ ಬಂದಿತ್ತು.</p>
<p class="text-center">ಐದನೆಯ ಖಂಡ - ಉಪಪ್ಲವ್ಯ</p>
<p> ಬಲ ಮತ್ತು ಕ್ಷಮೆ ಇವುಗಳ ಸಾಮಂಜಸ್ಯವು ಉದ್ಯೋಗಪರ್ವದ ಪ್ರಧಾನತತ್ವ. ಶ್ರೀಕೃಷ್ಣನೇ ಇದರ ಮೀಮಾಂಸೆಗೆ ತೊಡಗಿದ್ದಾನೆ. ಅವನೇ ಈ ಪರ್ವದ ನಾಯಕ.</p>
<p> ಅವನು ಯುದ್ಧದ ವಿಷಯದಲ್ಲಿ ಎಷ್ಟು ವಿಮುಖನಾಗಿದ್ದನೆಂದರೆ, ಅರ್ಧ ರಾಜ್ಯವೇ ಸಾಕೆಂದು ಸಂಧಿಗೆ ಒಪ್ಪುವವನಾಗಿದ್ದನು. ಯುದ್ಧ ಅನಿವಾರ್ಯವಾದಾಗ ತಾನೂ ಅಸ್ತ್ರಧರಿಸಿ ಯುದ್ಧ ಮಾಡಿ ರಕ್ತದ ಹೊಳೆ ಹೆಚ್ಚಿಸುವುದಿಲ್ಲವೆಂದು ಪ್ರತಿಜ್ಞೆ ಮಾಡಿದನು. ಅವನು ಸರ್ವತ್ರ ಸಮದರ್ಶಿ; ಪಾಂಡವ ಪಕ್ಷಪಾತಿಯಲ್ಲ. ಅಹಂಕಾರ ಶೂನ್ಯನಾಗಿ ಸಾರಥಿತ್ವವನ್ನು ಒಪ್ಪಿಕೊಂಡನು. ಕರ್ಣನನ್ನು ಒಲಿಸಿಕೊಂಡರೆ, ದುರ್ಯೋಧನನು ಯುದ್ಧ ನಿಲ್ಲಿಸಿಯಾನೇನೋ ಎಂದು ಅವನೊಡನೆ ಭೇದೋಪಾಯವನ್ನು ಚಿಂತಿಸಿದನು.</p>
<p> ಅವನ ಜೀವನದ ಕೆಲಸಗಳು ಧರ್ಮರಾಜ್ಯಸಂಸ್ಥಾಪನೆ ಮತ್ತು ಧರ್ಮಪ್ರಚಾರ; ಅವನು ಪ್ರಚಾರ ಮಾಡಿದ ಧರ್ಮ ಗೀತೆಯಲ್ಲಿದೆ. ಅವನಿಗಿಂತ ಹಿಂದೆ ‘ಕರ್ಮ’ಕ್ಕೆ ಯಜ್ಞಯಾಗಾದಿ ವೈದಿಕ ಕರ್ಮಗಳೆಂದು ಅರ್ಥವಿತ್ತು; ಕರ್ತವ್ಯಾನುಷ್ಠಾನುವೆಂಬರ್ಥ ಮೊದಲು ಕಂಡುಬರುವುದು ಗೀತೆಯಲ್ಲಿಯೇ.</p>
<p> ಅವನು ತನ್ನ ದೇವತ್ವವನ್ನು ಒಪ್ಪಿಕೊಂಡಿಲ್ಲ; ಮನುಷ್ಯಶಕ್ತಿಯ ಮೂಲಕವೇ ಕರ್ಮಸಾಧನೆ ಮಾಡಿದನು; ಆದರ್ಶಮನುಷ್ಯನಿಗೆ ಆಗುವ ಮಾನಮರ್ಯಾದೆಗಳು ಅವನಿಗೆನಡೆದಿವೆ. ಅವನು ಪರಸ್ತ್ರೀಲುಬ್ಧ ನಾದ ಗೊಲ್ಲನೂ ಅಲ್ಲ, ಭೂಭಾರವನ್ನಿಳಿಸಿದ ಅವತಾರಿಯೂ ಅಲ್ಲ; ಮಹಾತಂತ್ರಿಯೂ ಅಲ್ಲ; ಲೋಕಹಿತೈಷಿ ಗಳಲ್ಲಿಯೂ ಜ್ಞಾನಿಗಳಲ್ಲಿಯೂ ಧರ್ಮೋಪದೇಶಕರಲ್ಲಿಯೂ ಅತ್ಯಂತ ಶ್ರೇಷ್ಠ.</p>
<p class="text-center">ಆರನೆಯ ಖಂಡ - ಕುರುಕ್ಷೇತ್ರ</p>
<p> ಯುದ್ಧಪರ್ವಗಳು ಮಹಾಭಾರತದಲ್ಲಿನ ಅತಿನಿಕೃಷ್ಟವಾದ ಭಾಗಕ್ಕೆ ಸೇರಿದವು. ಪುನರುಕ್ತಿ, ಅನಾವಶ್ಯಕ ವೂ ನೀರಸವೂ ಆದ ವರ್ಣನೆಯ ಬಾಹುಳ್ಯ, ಅನೈಸರ್ಗಿಕತೆ, ಅತ್ಯುಕ್ತಿ, ಅಸಾಂಗತ್ಯ ಇವು ಇಲ್ಲಿ ಹೆಚ್ಚು. ಇದರಲ್ಲಿ ಮೊದಲ ಮೆಟ್ಟಲ ಕವಿಯ ಕೃತಿ ಬಹು ಸ್ವಲ್ಪಭಾಗ ಮಾತ್ರ; ಆದರೆ ಇದನ್ನು ವಿವೇಚಿಸುವುದು ಕಷ್ಟ.</p>
<p> ಭೀಷ್ಮಪರ್ವದಲ್ಲಿ ಗೀತೆಯ ಮೂಲಕ ಧರ್ಮಪ್ರಚಾರ; ಇದನ್ನು ‘‘ಧರ್ಮತತ್ತ್ವ’’ ಮತ್ತು ‘‘ಶ್ರೀಮದ್ಭ ಗವದ್ಗೀತಾ’’ ಇವುಗಳಲ್ಲಿ ಪ್ರತ್ಯೇಕವಾಗಿ ವಿಮರ್ಶಿಸಲಾಗಿದೆ.</p>
<p> ಶಿಖಂಡಿಯ ವೃತ್ತಾಂತ ಕವಿಕಲ್ಪನೆ; ಕೃಷ್ಣನಿಂದ ವೈಷ್ಣವಾಸ್ತ್ರಗ್ರಹಣ ಅನೈಸರ್ಗಿಕ. ಜಯದ್ರಥನ ವಧೆ ಯಲ್ಲಿ ಉಕ್ತವಾದ ಯೋಗಮಾಯೆಯು ಎರಡನೆಯ ಮೆಟ್ಟಲ ಕವಿಯಿಂದ ಸೃಷ್ಟವಾದದ್ದು. ಅವನ ಕಾಲಕ್ಕೆ ಕೃಷ್ಣನ ಈಶ್ವರತ್ವವು ಸರ್ವತ್ರ ಸ್ವೀಕೃತವಾಗಿತ್ತು.</p>
<p> ‘ಅಶ್ವತ್ಥಾಮೋ ಹತಃ ಕುಂಜರಃ’ ಎಂಬುದೂ ಹೀಗೆಯೇ ಕಲ್ಪನೆ. ಯುವಕನೊಡನೆ ಯುದ್ಧಮಾಡಿ ಬಳಲಿ ಬೇಸತ್ತುದೇ ದ್ರೋಣನ ನಿಜವಾದ ಸಾವಿಗೆ ಕಾರಣ.</p>
<p> ಇದು ಕೃಷ್ಣನ ಸತ್ಯತತ್ವದ ಸಾರಾಂಶ:-</p>
<p> ೧) ಯಾವುದು ಧರ್ಮಸಮ್ಮತವೋ ಅದೇ ಸತ್ಯ.</p>
<p> ೨) ಯಾವುದು ಲೋಕಹಿತವೋ ಅದೇ ಧರ್ಮ.</p>
<p> ೩) ಆದ್ದರಿಂದ ಲೋಕಹಿತವಾದದ್ದು ಸತ್ಯ, ಅಹಿತವಾದದ್ದು ಅಸತ್ಯ.</p>
<p>ಈ ಲೋಕಹಿತಾತ್ಮಕವಾದ ಧರ್ಮವನ್ನು ಗ್ರಹಿಸಿದರೆ ನಾವು ಮುಂದಕ್ಕೆ ಬಂದೇವು!</p>
<p> ದುರ್ಯೋಧನನು ಕೃಷ್ಣನನ್ನು ತಿರಸ್ಕರಿಸಿದನೆಂದು ಹೇಳಿದೆ. ಇದು ಮೂರನೆಯ ಮೆಟ್ಟಲ ಕವಿ ಕೃಷ್ಣ ಭಕ್ತ; ಅವನು ಇದನ್ನು ಬರೆದಿರಲಾರನು.</p>
<p> ಅಶ್ವತ್ಥಾಮನ ಬ್ರಹ್ಮಶಿರಾಸ್ತ್ರ ವೃತ್ತಾಂತವೂ ಸಹಜಶಿರೋಮಣಿಯೂ ಅನೈಸರ್ಗಿಕಗಳು.</p>
<p> ಶಾಂತಿ ಅನುಶಾಸನಪರ್ವಗಳಲ್ಲಿ ಕೃಷ್ಣನು ಈಶ್ವರನೆಂದು ಸ್ಪಷ್ಟವಾಗಿ ಅಂಗೀಕೃತವಾಗಿದೆ. ಶಾಂತಿಪರ್ವ ದಲ್ಲಿ ಮೂರು ಸ್ತರಗಳು ಕಾಣುವುವು; ಮೊದಲನೆಯ ಸ್ತರದ ತಡಿಕೆಯ ಮೇಲೆ ಯಾರು ಯಾರು ಯಾವ ಯಾವ ಧರ್ಮವನ್ನು ಹೇಳಬೇಕೆಂದಿದ್ದರೋ ಅದನ್ನೆಲ್ಲಾ ಕಟ್ಟಿದ್ದಾರೆ.</p>
<p> ಅನುಗೀತೆ ಕೃಷ್ಣೋಕ್ತಿಯಲ್ಲ; ಅದು ಪರ್ವಸಂಗ್ರಹಾಧ್ಯಾಯದಲ್ಲಿ ಸೂಚಿತವಾಗಿಲ್ಲ. ಹೀಗೆ ಉತಸ್ಕ ವೃತ್ತಾಂತವೂ ಮಹಾಭಾರತಕ್ಕೆ ಸೇರಿದ್ದಲ್ಲ.</p>
<p> ಕೃಷ್ಣನು ಉತ್ತರೆಯ ಮಗುವನ್ನು ಬದುಕಿಸಿರಬಹುದು; ಅದು ಯೋಗಶಕ್ತಿಯಿಂದಲೇ ಆಗಬೇಕಾಗಿಲ್ಲ; ಆದರ್ಶಪುರಷನಾದ್ದರಿಂದ ಅವನು ವೈದ್ಯವನ್ನೂ ತಿಳಿದಿದ್ದಿರಬಹುದು.</p>
<p class="text-center">ಏಳನೆಯ ಖಂಡ - ಪ್ರಭಾಸ</p>
<p> ಆಶ್ರಮವಾಸಿಕ ಪರ್ವದಲ್ಲಿ ಕೃಷ್ಣಸಂಬಂಧವಾದದ್ದು ಏನೂ ಇಲ್ಲ; ಅದಾದಮೇಲೆ ಭಯಂಕರವಾದ ಮೌಸಲಪರ್ವ. ಯಾದವರು ಪರಸ್ಪರ ದ್ವೇಷದಿಂದ ತಂತಮ್ಮ ಪ್ರಾಧಾನ್ಯವೇ ಹೆಚ್ಚೆಂದು ತಿಳಿದು ಅತ್ಯಂತ ಬಲ ಗರ್ವಿತರಾಗಿ ದುರ್ನೀತಿಯಲ್ಲಿ ಆಸಕ್ತರಾಗಿ ಸುರಾಪಾನಿತರಾಗಿರಲು, ಅವರು ಪರಸ್ಪರ ಕಾದಾಡಿ ಯದುಕುಲ ವನ್ನು ನಾಶಪಡಿಸಿದರು; ಕೃಷ್ಣ ಬಲರಾಮರು ತಮಗೆ ಬೇಕಾಗಲಿ, ಬೇಡವಾಗಲಿ, ಈ ಕಟ್ಟಿಗೆ ಸಿಕ್ಕಿಬಿದ್ದುಸತ್ತರು- ಎಂಬುದರಲ್ಲಿ ಅಸಂಭವವಾದದ್ದಾಗಲಿ ಅನೈಸರ್ಗಿಕವಾದದ್ದಾಗಲಿ ಇಲ್ಲ.</p>
<p> ಕೃಷ್ಣನು ದೇಹಬಿಟ್ಟ ಬಗೆ ಅನಿಶ್ಚಿತ; ಜರಾವ್ಯಾಧನು ಜರಾವ್ಯಾಧಿಯಾಗಿರಬಹುದು. ಕೃಷ್ಣನ ಇಚ್ಛೆಯೇ ಅವನ ದೇಹತ್ಯಾಗಕ್ಕೆ ಕಾರಣ. ಅಂಥವನು ಸ್ವೇಚ್ಛಾಮರಣಿ.</p>
<p> ಮೌಸಲಪರ್ವವು ಅನುಕ್ರಮಣಿಕೆಯಲ್ಲಿಲ್ಲ; ಪರಿಕ್ಷಿತನ ಜನನಕ್ಕೇ ಮಹಾಭಾರತವು ಮುಗಿಯಿತು. ಮುಂದಿನ ಕಥೆಯೆಲ್ಲಾ ಎರಡನೆಯ ಮೂರನೆಯ ಮೆಟ್ಟಲವು.</p>
<p> ಕೃಷ್ಣನು ಹೇಳಿದ ಧರ್ಮಕ್ಕಿಂತ ಉನ್ನತವಾದ, ಸರ್ವಲೋಕಕ್ಕೂ ಹಿತಕರವಾದ, ಸಮಸ್ತರೂ ಆಚರಿಸಲರ್ಹವಾದ, ಧರ್ಮವು ಪೃಥ್ವಿಯಲ್ಲಿ ಇನ್ನೆಲ್ಲೂ ಪ್ರಚಾರವಾಗಿಲ್ಲ.</p>
<p class="text-center">ಉಪಸಂಹಾರ</p>
<p> ಕೃಷ್ಣನು ಸರ್ವತ್ರ ಸರ್ವಸಮಯದಲ್ಲಿಯೂ ಸರ್ವಗುಣಗಳನ್ನೂ ಬಹುಚೆನ್ನಾಗಿ ತೋರ್ಪಡಿಸಿರುವನು. ಅವನು ಅಜೇಯ, ಅಪರಾಜಿತ, ವಿಶುದ್ಧ, ಪುಣ್ಯಮಯ, ಪ್ರೀತಿಮಯ, ದಯಾಮಯ; ಅನುಷ್ಠೇಯ ಕಾರ್ಯದಲ್ಲಿ ಹಿಂತೆಗೆಯುವವನಲ್ಲ; ಧರ್ಮಾತ್ಮ, ವೇದಜ್ಞ, ನೀತಿಜ್ಞ, ಧರ್ಮಜ್ಞ, ಲೋಕ ಹಿತೈಷಿ, ನ್ಯಾಯನಿಷ್ಠ, ಕ್ಷಮಾಶೀಲ, ನಿರಪೇಕ್ಷ, ಶಾಸಕ, ನಿರ್ಮಮ, ನಿರಹಂಕಾರ, ಯೋಗಿ, ತಪಸ್ವಿ. ಅವನು ಮನುಷ್ಯಶಕ್ತಿಯಿಂದಲೇ ಸಕಲ ಕಾರ್ಯವನ್ನೂ ನಿರ್ವಹಿಸಿದರೂ, ಅವನ ಚರಿತ್ರೆ ಅತಿ ಮಾನುಷವಾದದ್ದು.</p>
<p class="text-center">ಅಧ್ಯಾಯ ೨೫</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಧರ್ಮತತ್ತ್ವ</h1>
<p> ಬಂಕಿಮನು ಕವಿತೆಗಳನ್ನೂ ಕಟ್ಟುಕಥೆ ಕಾದಂಬರಿಗಳನ್ನೂ ಮಾತ್ರವೇ ಬರೆದ ಸುಲಭ ಮನೋವೃತ್ತಿ ಯವನಲ್ಲ. ಅವನ ಮನಸ್ಸು ಮೊದಲಿಂದಲೂ ಘನವಾದ, ಗಹನವಾದ, ವಿಚಾರಗಳಕಡೆಗೆ ಓಲುತ್ತಿತ್ತು. ಅವು ಗಳನ್ನು ಆಲೋಚಿಸಿ ಆಲೋಚಿಸಿ ಕೊನೆಗೆ ಅವನು ಜೀವನದ ಗುರಿಯಮೇಲೆ ಮಾಡಿದಸಿದ್ಧಾಂತವೇ ‘ಧರ್ಮ ತತ್ತ್ವ’ದಲ್ಲಿರುವುದು. ಇದನ್ನು ಅವನೇ ಗುರುವಿನಬಾಯಲ್ಲಿ ಹೇಳಿಸಿದ್ದಾನೆ. (ಅಧ್ಯಾಯ೧೧, ಪುಟ೬೮-೬೯)</p>
<p> ಅಕ್ಷಯಚಂದ್ರ ಸರಕಾರರರವರ ‘ನವಜೀವನ’ ಪತ್ರಿಕೆಯಲ್ಲಿ (ಶ್ರಾವಣ, ೧೮೮೪) ಬಂಕಿಮಚಂದ್ರನು ‘ಧರ್ಮಜಿಜ್ಞಾಸಾ’ ಎಂದು ಮೊದಲಪ್ರಬಂಧವನ್ನು ಬರೆದನು. ಇದೇ ‘ಧರ್ಮತತ್ತ್ವ’ದ ಆದಿ. ಅಲ್ಲಿಂದಮುಂದೆ ಸುಮಾರು ಒಂದೂವರೆ ವರ್ಷ ಮನುಷ್ಯತ್ವ, ಅನುಶೀಲನ, ಸುಖ, ಭಕ್ತಿ, ಪ್ರೀತಿ, ದಯೆ ಈ ವಿಷಯಗಳಮೇಲೆ</p>
<p>ಲೇಖನಗಳು ಬಂದುವು. ಈ ಲೇಖನಗಳಲ್ಲಿ ಸ್ವಲ್ಪ ಹೆಚ್ಚು ಕಡಮೆ ಮಾಡಿ, ಅವುಗಳ ಜೊತೆಗೆ ಮತ್ತೆ ಕೆಲವು ಹೊಸ ಲೇಖನಗಳನ್ನು ಸೇರಿಸಿ ‘ಧರ್ಮತತ್ತ್ವ’ದ ಪ್ರಥಮ ಭಾಗವಾದ ‘ಅನುಶೀಲನ’ವನ್ನು ಪ್ರಕಾಶಪಡಿಸಿದನು. ‘ಪ್ರಥಮಭಾಗ’ವೆಂದಿರುವುದರಿಂದ, ಈ ವಿಷಯದ ಮೇಲೆ ಇನ್ನೂ ಬರೆಯುವುದು ಇತ್ತೆಂದು ತೋರುತ್ತದೆ. ಆದರೆ ಮುಂದಿನ ಭಾಗ ಬರಲಿಲ್ಲ. ೧೮೯೪ರಲ್ಲಿ ಇದರ ದ್ವಿತೀಯ ಸಂಸ್ಕರಣವು ಬಂತು. ಇದಕ್ಕೂ ಮೊದಲ ಸಂಸ್ಕರಣಕ್ಕೂ ಹಲವು ವ್ಯತ್ಯಾಸಗಳಿವೆ. ಪ್ರಾಯಶಃ ಇವನ್ನು ಬಂಕಿಮನೇ ಮಾಡಿದ್ದನೆಂದು ತೋರುತ್ತದೆ.</p>
<p> ಇದರಲ್ಲಿ ೨೮ಅಧ್ಯಾಯಗಳೂ ನಾಲ್ಕು ಕ್ರೋಡಪತ್ರ(ಅನುಬಂಧ)ಗಳೂ ಇವೆ. ಅಧ್ಯಾಯಗಳ ವಿಷಯ ಗಳು ಇವು:-೧. ದುಃಖ, ೨. ಸುಖ, ೩. ಧರ್ಮ, ೪. ಮನುಷ್ಯತ್ವ, ೫. ಅನುಶೀಲನ, ೬.ಸಾಮಂಜಸ್ಯ, ೭. ಸಾಮಂಜಸ್ಯ ಮತ್ತು ಸುಖ, ೮.ಶಾರೀರಿಕೀವೃತ್ತಿ, ೯. ಜ್ಞಾನಾರ್ಜನೀವೃತ್ತಿ, ೧೦-೨೦. ಭಕ್ತಿ-ಮನುಷ್ಯನಲ್ಲಿ, ಈಶ್ವರನಲ್ಲಿ. ಭಗವದ್ಗೀತಾ-ಸ್ಥೂಲ ಉದ್ದೇಶ್ಯ, ಕರ್ಮ, ಜ್ಞಾನ, ಸಂನ್ಯಾಸ ಧ್ಯಾನ ವಿಜ್ಞಾನಾದಿ, ಭಕ್ತಿಯೋಗ, ಈಶ್ವರನಲ್ಲಿ ಭಕ್ತಿ, ವಿಷ್ಣುಪುರಾಣ, ಭಕ್ತಿಯ ಸಾಧನ, ೨೧. ಪ್ರೀತಿ, ೨೨. ಆತ್ಮಪ್ರೀತಿ, ೨೩. ಸ್ವಜನಪ್ರೀತಿ, ೨೪. ಸ್ವದೇಶಪ್ರೀತಿ, ೨೫. ಪಶುಪ್ರೀತಿ, ೨೬. ದಯೆ, ೨೭. ಚಿತ್ತರಂಜಿನೀವೃತ್ತಿ, ೨೮. ಉಪಸಂಹಾರ. (ಕ್ರೋಡಪತ್ರ ಗಳ ವಿಷಯವನ್ನು ಮುಂದೆ ೪೧೬-೪೧೭ನೆಯ ಪುಟಗಳಲ್ಲಿ ಕೊಟ್ಟಿದೆ.)</p>
<p> ಈ ಗ್ರಂಥವನ್ನು ಕುರಿತು ಅದರ ‘ಭೂಮಿಕೆ’ಯಲ್ಲಿ ಬಂಕಿಮನು ಹೀಗೆಂದು ಹೇಳಿದ್ದಾನೆ:-</p>
<p> ‘‘ಗ್ರಂಥದ ಭೂಮಿಕೆಯಲ್ಲಿ ಹೇಳಬೇಕಾದದ್ದನ್ನೆಲ್ಲಾ ನಾನು ಗ್ರಂಥದ ಮಧ್ಯದಲ್ಲಿ ಹೇಳಿದ್ದೇನೆ. . .ಗ್ರಂಥದ ಮೊದಲ ಹತ್ತು ಅಧ್ಯಾಯಗಳು ಒಂದು ವಿಧದಲ್ಲಿ ಭೂಮಿಕೆ ಮಾತ್ರ. ನಾನು ಹೇಳಿರುವ ಅನುಶೀಲನತತ್ವದ ಮುಖ್ಯ ವಿಷಯ ಹನ್ನೊಂದನೆಯ ಅಧ್ಯಾಯದಲ್ಲಿದೆ. . .ಈ ಹತ್ತು ಅಧ್ಯಾಯಗಳು ನೀರಸ; ಮಧ್ಯೆ ಮಧ್ಯೆ ತಿಳಿಯಲು ಕಷ್ಟ. . .ಅದರಲ್ಲಿಯೂ ಏಳನೆಯ ಅಧ್ಯಾಯ ತುಂಬ ನೀರಸ, ಕಷ್ಟ. . . . ಮುಖ್ಯವಾಗಿ ವಿದ್ಯಾವಂತರಾದ ಪಾಠಕರಿಗೋಸ್ಕರವೇ ಈ ಗ್ರಂಥವನ್ನು ಬರೆದಿರುವುದು. . .’’</p>
<p> ಇದಕ್ಕೆ ಸಂಬಂಧಪಟ್ಟಂತೆ ಬಂಕಿಮನು ಬರೆದಿರುವ ‘ಮನುಷ್ಯತ್ವ ಯಾವುದು?’ ಎಂಬ ಲೇಖನದ ಸಾರಾಂಶವನ್ನೂ ಪೀಠಿಕೆಯಾಗಿ ಸೇರಿಸಿಕೊಳ್ಳಬಹುದು:-</p>
<p>‘‘ಮನುಷ್ಯ ಜನ್ಮವೆತ್ತಿ ಮಾಡಬೇಕಾಗಿರುವುದೇನು ಎಂಬುದನ್ನು ಮನುಷ್ಯನು ಇನ್ನೂ ತಿಳಿಯಲಾಗಿಲ್ಲ. ಲಕ್ಷೋಪ ಲಕ್ಷ ವರ್ಷಗಳ ಹಿಂದೆ ಅನಂತಜಲಧಿಯ ತಳದಲ್ಲಿ ವಾಸವಾಗಿದ್ದ ಸೂಕ್ಷ್ಮಪ್ರಾಣಿಗಳ ಸ್ವರೂಪವನ್ನು ತಿಳಿಯಲು ಅವನಿಗೆ ಕುತೂಹಲ, ಅದಕ್ಕೆ ಪ್ರಯತ್ನ. ಬಾಹ್ಯ ಸಂಪತ್ತನ್ನು-ಧನ ಮಾನ ಯಶಸ್ಸು ಇತ್ಯಾದಿ-ಪಡೆ ಯುವುದೇ ಮನುಷ್ಯ ಜೀವನದ ಉದ್ಧೇಶವಾಗಿಬಿಟ್ಟಿದೆ; ಬುದ್ಧ ಮೊದಲಾದವರು ವೈರಾಗ್ಯವನ್ನೇನೋ ಬೋಧಿಸಿದರು. ಆಧರೆ ಅದರಿಂದ ಸಮಾಜದ ಇಷ್ಟ ಸಾಧನವಾಗಲಿಲ್ಲ. ಇದು ಕರ್ಮಭೂಮಿ, ಇಲ್ಲಿ ಮಾಡುವ ಕೆಲಸವೆಲ್ಲಾ ಪರಕ್ಕೆ ಸಾಧಕವಾಗಬೇಕು ಎಂದು ಹೇಳುವುದುಂಟು; ಆದರೆ ಈ ಕೆಲಸಗಳು ಯಾವುದು? ಯಾವುದು ಧರ್ಮ ಯಾವುದು ಅಧರ್ಮ? ಬಂಗಾಳಾದಲ್ಲಿ, ಹಿಂದೂಗಳಲ್ಲಿ ನೋಡಿದರೇ ಕೆಲವರಿಗೆ ಮದ್ಯಪಾನ ಧರ್ಮ, ಇತರರಿಗೆ ಅಧರ್ಮ. ಪರಲೋಕವಿದೆಯೆ? ಇದ್ದರೂ, ಪರಲೋಕಕ್ಕೆ ಸಾಧಕವಾದದ್ದು ಇಹಲೋಕಕ್ಕೆ ಏಕೆ ವಿರೋಧವಾಗಬೇಕು? ಧರ್ಮಾಚರಣೆಯು ಒಳ್ಳೆಯದಾದರೆ ಅದರಿಂದ ಇಹಪರ ಗಳೆರಡರಲ್ಲಿಯೂ ಶುಭವಾಗಲಿ. ಈಶ್ವರನು ಸ್ವರ್ಗದಲ್ಲಿ ಕುಳಿತು ಪುಣ್ಯವಂತರನ್ನು ಸ್ವರ್ಗಕ್ಕೂ ಪಾಪಿಷ್ಠರನ್ನು ನರಕಕ್ಕೂ ಕಳುಹಿಸುವನೆಂಬ ಕಥೆಯನ್ನು ನಂಬುವುದಕ್ಕಾಗುವುದಿಲ್ಲ. ಹೆಸರಿಗೋ ಹೆದರಿಕೆಗೋ ದಾನಮಾಡುವವರಿಗೆ ಸ್ವರ್ಗಬಂದೀತೇ? ಹಾಗೇಬಡತನದಿಂದ ದಾನಮಾಡಲಾರದೆ ಕಾತರನಾದವನಿಗೆ, ಪರಲೋಕವಿದ್ದರೆ, ಅದುತಪ್ಪೀತೇ? ಮನುಷ್ಯನ ಮನೋವೃತ್ತಿ ಮುಖ್ಯ. ಆದ್ದರಿಂದ ಅದುಹೇಗೆ ಪರಿಣತಿಗೊಂಡರೆ ಪುಣ್ಯಕರ್ಮವು ಅದಕ್ಕೆ ಸ್ವಾಭಾವಿಕವಾಗುವುದೆಂಬುದನ್ನು ನೋಡಬೇಕು. ಪರಲೋಕವಿರಲಿ ಇಲ್ಲದಿರಲಿ, ಐಹಿಕ ಮನುಷ್ಯಜೀವನಕ್ಕಂತೂ ಅದೇ ಉದ್ದೇಶ. ಅದಕ್ಕೆ ಮನುಷ್ಯನ ಎಲ್ಲ ಮಾನಸಿಕ ವೃತ್ತಿಗಳೂ ಚೆನ್ನಾಗಿ ಬೆಳೆದು, ವಿಕಾಸಗೊಂಡು, ಶುದ್ಧವಾಗಬೇಕು. ಅಂಥವರ ಜೀವನವು ನೀತಿಶಾಸ್ತ್ರ, ಧರ್ಮಶಾಸ್ತ್ರ, ವಿಜ್ಞಾನ, ದರ್ಶನ, ಎಲ್ಲಕ್ಕಿಂತಲೂ ಹೆಚ್ಚಿನ ಶಿಕ್ಷಣ. ಆದರೆ ಅದು ತಿಳಿವಳಿಕೆಗೆ ಬರುವುದಿಲ್ಲ. ಗಯಟೆ, ಜಾನ್​ ಸ್ಟೂಯರ್ಟ್ಮಿಲ್​, ಇಬ್ಬರು ಮಾತ್ರ ಅಂಥ ಆತ್ಮಚರಿತ್ರೆಯನ್ನು ಬರೆದು ತಿಳಿವಳಿಕೆ ಕೊಟ್ಟಿದ್ದಾರೆ.’’ (ವಂಗದರ್ಶನ ೧೮೭೭)</p>
<p> ‘‘ಧರ್ಮತತ್ವ’’ವು ಹಿಂದೂಧರ್ಮ ಬೌದ್ಧಧರ್ಮ ಕ್ರೈಸ್ತಧರ್ಮ ಮುಂತಾದ ಯಾವುದೇ ಒಂದು ‘ಧರ್ಮ’ದ (
Religion
) ವಿಚಾರವಲ್ಲ. ಅದನ್ನು ‘ಮನುಷ್ಯಧರ್ಮ-ತತ್ವ’ ಎಂದು ಕರೆಯಬಹುದು. ಧರ್ಮ ಶಬ್ದವನ್ನು ಇಲ್ಲಿ ಬಂಕಿಮನು ಸ್ವರೂಪ, ಸ್ವಭಾವ, ವಿಶೇಷಲಕ್ಷಣ ಎಂಬ ಅರ್ಥದಲ್ಲಿ ಉಪಯೋಗಿಸಿದ್ದಾನೆ.- ಕಾಠಿಣ್ಯವು ಕಲ್ಲಿನಧರ್ಮ, ಹರಿಯುವುದು ನೀರನಧರ್ಮ ಎಂಬಹಾಗೆ. ‘‘ಯಾವುದಕ್ಕೆ ಯಾವುದುಧರ್ಮವೋ ಅದಕ್ಕೆ ಅದು ‘ಸ್ವಧರ್ಮ’. ಇದರಂತೆ ಮನುಷ್ಯನ ‘ಧರ್ಮ’ ಯಾವುದು? ಏತರಿಂದ ಮನುಷ್ಯತ್ವವೋ ಅದೇ ಮನುಷ್ಯನ ಧರ್ಮ. ಏತರಿಂದ ಮನುಷ್ಯತ್ವ? ಮನುಷ್ಯನಿಗೆ ಶರೀರವೂ ಮನಸ್ಸೂ ಇವೆ. . .ಶರೀರವು ಕೆಲವು ಜಡ ಪದಾರ್ಥಗಳ ಸಮಷ್ಟಿ;. . .ಮನಸ್ಸೂ ಹೀಗೆ ಶಕ್ತಿಯ ಅಥವಾ ವೃತ್ತಿಯ ಸಮಷ್ಟಿ. . .ಈ ಶಾರೀರಕ ಮತ್ತು ಮಾನಸಿಕ ವೃತ್ತಿಗಳಿಂದಲೇ ಮನುಷ್ಯ ಅಥವಾ ಮನುಷ್ಯನ ಮನುಷ್ಯತ್ವ. . . ಈ ವೃತ್ತಿಗಳ ಸರಿಯಾದ ಅನುಶೀಲನವೇ ಮನುಷ್ಯನ ಧರ್ಮ’’ (ಶ್ರೀಮದ್ಭಗವದ್ಗೀತಾ-ಪುಟ ೨೭)</p>
<p> ‘ಧರ್ಮತತ್ತ್ವ’ದ ಪ್ರಥಮಭಾಗವಾದ ‘ಅನುಶೀಲನವು’ ಗುರುಶಿಷ್ಯ ಸಂವಾದ ರೂಪದಲ್ಲಿದೆ. ಗುರುವು ಹಿರಿಯ, ಶಿಷ್ಯನು ಕಿರಿಯ; ಆದರೆ ಚಿಕ್ಕಹುಡುಗನೇನಲ್ಲ; ವಿದ್ಯಾವಂತ; ಇಬ್ಬರೂ ಆಧುನಿಕ ಶಿಕ್ಷಣ ಪಡೆದವರು,</p>
<p>ಇಂಗ್ಲಿಷ್​ ಬಲ್ಲವರು. ಮುಂದೆ ಇದರ ಸಾರಾಂಶವನ್ನು ಕೊಟ್ಟಿದೆ:-</p>
<p> ಸಂವಾದವು ವಾಚಸ್ಪತಿಯೆಂಬವನ ವೃತ್ತಾಂತದಿಂದ ಮೊದಲಾಗುತ್ತದೆ. ಗುರುವು ‘ವಾಚಸ್ಪತಿ ಮಹಾ ಶಯನ ವರ್ತಮಾನವೇನು? ಅವನ ಖಾಯಿಲೆ ವಾಸಿಯಾಯಿತೇ?’ ಎಂದು ಕೇಳುತ್ತಾನೆ. ವಾಚಸ್ಪತಿಯು ಊರುಬಿಟ್ಟು, ಕಾಶಿಗೆ ಹೋಗಿಬಿಟ್ಟಿದ್ದಾನೆ. ಹಿಂತಿರುಗಿ ಬರುವ ಸಂಭವವಿಲ್ಲ. ಏಕೆಂದರೆ ಅವನು ಬಡವ, ತಿನ್ನು ವುದಕ್ಕೆ ಅನ್ನವಿಲ್ಲ; ಅದರಮೇಲೆ ಖಾಯಿಲೆ; ಇದ್ದ ಮನೆಗೆ ಬೆಂಕಿಬಿದ್ದು ಸುಟ್ಟುಹೋಯಿತು. ಆತನೇನೋ ಪರಮಧಾರ್ಮಿಕ; ಅಂಥ ಧಾರ್ಮಿಕನಿಗೆ ಈ ಕಷ್ಟವೆಲ್ಲಾ ಏಕೆ? ಗುರುವು ವಾಚಸ್ಪತಿಯು ಧಾರ್ಮಿಕನಲ್ಲವೆನ್ನು ತ್ತಾನೆ. ಏಕಲ್ಲ? ಹಾಗಾದರೆ ‘ಧರ್ಮ’ವೆಂದರೇನು?</p>
<p> ನಮಲ್ಲಿ ಕೆಲವುಶಾರೀರಕ ಮತ್ತು ಮಾನಸಿಕ ಶಕ್ತಿಗಳಿರುತ್ತವೆ; ಅವುಗಳ ಅನುಶೀಲನ ಪರಿಚಾಲನೆಗಳೇ ಧರ್ಮ; (ಭಗವದ್ಗೀತೆಯಲಿ ಉಕ್ತವಾದ ಪವಿತ್ರಧರ್ಮವು ಈ ಅನುಶೀಲನ ತತ್ವವನ್ನೇ ಅವಲಂಭಿಸಿದ್ದು. ಪಾಶ್ಚಾತ್ಯರ ಅನುಶೀಲನತತ್ವವು ನಿರೀಶ್ವರವಾದದ್ದು; ಆದ್ದರಿಂದ ಅಸಂಪೂರ್ಣ; ಅಪಕ್ವ.) ಈ ಶಕ್ತಿಗಳೇ 
faculty
 ಅಥವಾ ‘ವೃತ್ತಿ’ಗಳು. ಈ ಶಾರೀರಕ ಮತ್ತು ಮಾನಸಿಕ ವೃತ್ತಿಗಳ ಅನುಶೀಲನದಿಂದ, ಅವು ವಿಕಾಸಗೊಂಡು, ಪರಿಣಾಮ ಹೊಂದುತ್ತವೆ. ಇವುಗಳಲ್ಲಿ ಒಂದು ಸಾಮಂಜಸ್ಯದಿಂದ ಅವುಗಳ ಪರಿತೃಪ್ತಿಯಾಗುತ್ತದೆ.</p>
<p> ಸಸ್ಯಕ್ಕೆ ಕೃಷಿ ಹೇಗೋ ಮನುಷ್ಯನಿಗೆ ಅನುಶೀಲನವು ಹಾಗೆ-ಎರಡೂ ವ್ಯವಸಾಯವೇ. ಅದರಿಂದ ಅವನು ವಿಕಾಸಗೊಂಡು ಪರಿಣಾಮದಲ್ಲಿ ಸರ್ವಗುಣ ಸಂಪನ್ನನಾಗಿ ಸುಖಪಡೆಯುವನು. ಬಾಹುಬಲ, ಬುದ್ಧಿ ಬಲ, ಜ್ಞಾನಬಲ, ಪ್ರೇಮ, ಧರ್ಮ, ಕರ್ಮ, ಕ್ಷಮೆ, ತೇಜಸ್ಸು ಮುಂತಾದವುಗಳಲ್ಲಿ ಅದ್ವಿತೀಯನಾದ ಶ್ರೀಕೃಷ್ಣ ನೇ ಅದಕ್ಕೆ ಉತ್ತಮವಾದ ಉದಾಹರಣೆ.</p>
<p> ಮಾನಸಿಕ ವೃತ್ತಿಯನ್ನು ಜ್ಞಾನಾರ್ಜನೀ, ಕಾರ್ಯಕಾರಣೀ, ಚಿತ್ತರಂಜಿನೀ ಎಂದು ಮೂರುಭಾಗ ಮಾಡಬಹುದು. ಈ ಮೂರು ಮತ್ತು ಶಾರೀರಕ, ಈ ನಾಲ್ಕು ವೃತ್ತಿಗಳ ವಿಕಾಸ ಪರಿಣತಿ ಸಾಮಂಜಸ್ಯಗಳೇ ಮನುಷ್ಯತ್ವ.</p>
<p> ಹಿಂದೂ ಧರ್ಮವೇ ಸಂಪೂರ್ಣ ಧರ್ಮ; ಮಿಕ್ಕ ಜನರ ಧರ್ಮಗಳು ಪರಲೋಕವನ್ನೋ ಈಶ್ವರನನ್ನೋ ಮಾತ್ರ ಕುರಿತವಾಗಿರುತ್ತವೆ; ಹಿಂದೂ ಧರ್ಮವು ಇಹಪರ ಈಶ್ವರ ಮನುಷ್ಯ ಜೀವ ಜಗತ್ತು-ಎಲ್ಲವನ್ನೂ ಒಳಕೊಂಡಿರುತ್ತದೆ.</p>
<p> ಭಕ್ತಿ ಪ್ರೀತಿ ದಯೆ ಮುಂತಾದ ವೃತ್ತಿಗಳನ್ನು ವಿಸ್ತರಿಸಿಕೊಳ್ಳಬೇಕು; ಕಾಮಕ್ರೋಧಾದಿಗಳನ್ನು ಹದ್ದಿನಲ್ಲಿ ಟ್ಟಿರಬೇಕು-ಯಾವುದೊಂದನ್ನೂ ಧ್ವಂಸ ಮಾಡಲೂಬಾರದು, ಅತಿಯಾಗಿ ಬೆಳೆಸಲೂಬಾರದು. ಹೀಗಾದರೇ ಸಾಮಂಜಸ್ಯ ಲಭಿಸುತ್ತದೆ. ಶಕ್ತಿ ಪ್ರೀತಿ ದಯಾದಿಗಳ ವಿಸ್ತಾರದಿಂದ ಸ್ಥಾಯೀ ಸುಖವುಂಟಾಗುತ್ತದೆ. ಕ್ಷಣಿಕ ಸುಖಕೊಡುವ ವೃತ್ತಿಯನ್ನು ಬೆಳೆಯಗೊಡಬಾರದು. ಅನುಶೀಲನದ ಗುರಿಸುಖ. ಅಸದ್ವೃತ್ತಿಗಳನ್ನು ಬೆಳಸಿ ಕೊಂಡು ಪರಲೋಕಕ್ಕೇ ಹೋದರೂ ದುಃಖವೇ.</p>
<p> ವೃತ್ತಿಗಳೂ ಪರಸ್ಪರ ಸಾಪೇಕ್ಷವಾದ್ದರಿಂದ ಶಾರೀರಕ ವೃತ್ತಿಯ ಅನುಶೀಲನವೂ ಧರ್ಮದಲ್ಲಿ ಸೇರಿದ್ದೇ; ಅಲ್ಲದೆ, ಶಾರೀರಕ ವೃತ್ತಿಯ ಅನುಶೀಲನವಿಲ್ಲದಿದ್ದರೆ ರೋಗಾದಿಗಳಿಂದ ಧರ್ಮಕ್ಕೆ ವಿಘ್ನವುಂಟಾ ಗುತ್ತದೆ. ದೇಹಾರೋಗ್ಯವಿಲ್ಲದಿದ್ದರೆ ಮನಸ್ಸು ಸ್ವಸ್ಥವಾಗಿರುವುದಿಲ್ಲ. ಶಾರೀರಕಶಿಕ್ಷಣವು ಆತ್ಮರಕ್ಷಣ, ಆತ್ಮೀಯ ರಕ್ಷಣ, ಸ್ವದೇಶ ರಕ್ಷಣಗಳಿಗೆ ಆವಶ್ಯಕ. ಶಾರೀರಕ ಶಿಕ್ಷಣದಲ್ಲಿ ದೇಹಪುಷ್ಟಿ, ವ್ಯಾಯಾಮ, ಕುಸ್ತಿ, ಶಸ್ತ್ರಾಭ್ಯಾಸ, ಕುದುರೆ ಸವಾರ, ಈಜು, ನಡಗೆ, ಕಷ್ಟಸಹಿಷ್ಣುತೆ ಮುಂತಾದವುಗಳೆಲ್ಲಾ ಬರುತ್ತವೆ. ಇದಕ್ಕೆ ಆಯುಸ್ಸತ್ವಾದಿ ವರ್ಧಕವಾದ (ಗೀತಾ೮-೧೭) ಆಹಾರವೂ, ಚಿತ್ತಸಂಯಮವೂ ಆವಶ್ಯಕ. (ಯುದ್ಧಕಾಲದಲ್ಲಿಯೂ ಔಷಧ ವಾಗಿಯೂ ಮದ್ಯವನ್ನು ಮಿತವಾಗಿ ಉಪಯೋಗಿಸಬಹುದು.) ಇಂದ್ರಿಯ ನಿಗ್ರಹವಿಲ್ಲದಿದ್ದರೆ ದೇಹಬಲ ಪುಷ್ಟಿಗಳು ಬರುವುದಿಲ್ಲ; ವ್ಯಾಯಾಮವೂ ವಿದ್ಯೆಯೂ ಫಲಕೊಡುವುದಿಲ್ಲ. ಕೇವಲ ಜ್ಞಾನಸಂಪಾದನೆಯಾಗುವ ಶಿಕ್ಷಣವು ಅಸಂಪೂರ್ಣ, ಧರ್ಮವಿರುದ್ಧ.</p>
<p> ಮಿಕ್ಕ ವೃತ್ತಿಗಳ ಅನುಶೀಲನದಂತೆ ಜ್ಞಾನಾರ್ಜನೀ ವೃತ್ತಿಯನ್ನೂ ಅನುಶೀಲನ ಮಾಡುವುದರಿಂದಲೇ ಸುಖ; ಅದೇ ಧರ್ಮ. ಜ್ಞಾನಾರ್ಜನೆ ಮಾಡದೆ ಮಿಕ್ಕವೃತ್ತಿಗಳನ್ನು ಚೆನ್ನಾಗಿ ಅನುಶೀಲನ ಮಾಡಲಾಗುವುದಿಲ್ಲ; ಮತ್ತು ಜ್ಞಾನದಿಂದಲ್ಲದೆ ಈಶ್ವರ ಸಾಕ್ಷಾತ್ಕಾರವಾಗುವುದಿಲ್ಲ. ಜ್ಞಾನಾರ್ಜನವೆಂದರೆ ಬರಿಯ ಪುಸ್ತಕದ ಓದಲ್ಲ. ಹಿಂದಿನ ಕಾಲದ ಹೆಂಗಸರು ಒಂದು ಅಕ್ಷರವನ್ನೂ ಅರಿಯದೆ ಜ್ಞಾನವತಿಯರಾಗಿದ್ದರು. ಇಂದಿನ ಶಿಕ್ಷಣದಲ್ಲಿ ಜ್ಞಾನಾರ್ಜನೀ ವೃತ್ತಿಗಳಿಗೆ ಹೆಚ್ಚು ಪ್ರಾಶಸ್ತ್ಯವಿದೆ; ಕಾರ್ಯಕಾರಿಣೀ ಚಿತ್ತರಂಜನೀ ವೃತ್ತಿಗಳ ಕಡೆಗೆ ಹೆಚ್ಚು ಗಮನವಿಲ್ಲ. ಇವುಗಳ ಸಾಮಂಜಸ್ಯದಿಂದಲೇ ಮಂಗಳ. ವಿಜ್ಞಾನಿಯು ಕಾವ್ಯಾನಂದದಿಂದ ವಂಚಿತನಾದರೆ ಅವನು ಅಪೂರ್ಣನಾಗುವನು. ಇಂದು, ಜ್ಞಾನದ ಉದ್ದೇಶ್ಯ ಉಪಯೋಗಗಳನ್ನು ಯೋಚಿಸದೆ ಅದನ್ನು ತುಂಬುತ್ತಿರುವುದರಿಂದ ಮನಸ್ಸಿಗೆ ಅಜೀರ್ಣವಾಗಿದೆ. (ಅಧ್ಯಾಯ ೧-೯)</p>
<p> ಕಾರ್ಯಕಾರಿಣೀ ವೃತ್ತಿಗಳಲ್ಲಿ ಭಕ್ತಿ, ಪ್ರೀತಿ, ದಯೆ ಇವು ಶ್ರೇಷ್ಠ; ಅವುಗಳಲ್ಲಿ ಭಕ್ತಿ ಸರ್ವಶ್ರೇಷ್ಠ. ಭಕ್ತಿ ಇಲ್ಲದೆ ನಿಕೃಷ್ಟನು ಉತ್ಕೃಷ್ಟನನ್ನು ಅನುಸರಿಸಲಾಗುವುದಿಲ್ಲ; ನಿಕೃಷ್ಟನು ಉತ್ಕೃಷ್ಟನನ್ನು ಅನುಸರಿಸದೆ ಸಮಾಜ ದಲ್ಲಿ ಐಕ್ಯ, ಕಟ್ಟು, ಉನ್ನತಿ ಲಭಿಸುವುದಿಲ್ಲ. ಮನುಷ್ಯರಲ್ಲಿ ಭಕ್ತಿಗೆ ಪಾತ್ರರಾದವರು ತಾಯಿ, ತಂದೆ, ಗುರು, ಗಂಡ, ಪ್ರಜಾಪಾಲಕನಾದ ರಾಜ, ಧರ್ಮ ವಿಜ್ಞಾನ ನೀತಿ ದರ್ಶನ ಪುರಾಣ ಸಾಹಿತ್ಯ ಮುಂತಾದವುಗಳನ್ನು ಬಲ್ಲವರು. ಭಕ್ತಿ ಕೃತಜ್ಞತೆಯಲ್ಲ, ಭಯವಲ್ಲ.</p>
<p> ಈಗಿನ ಶಿಕ್ಷಣದಿಂದ ಭಕ್ತಿ ಹೋಗಿದೆ. ಅರಿತವರು ಹಿರಿಯರು ಎಂದು ಗೌರವವಿಲ್ಲ. ಆದ್ದರಿಂದ ಮನೆ ನರಕವಾಗಿದೆ, ರಾಜನೀತಿ ಭೇದಮಯವಾಗಿದೆ, ಶಿಕ್ಷಣವು ಅನಿಷ್ಟಕಾರಿಯಾಗಿದೆ, ಸಮಾಜವು ಕಟ್ಟು ಕಳಚಿ ಬೀಳಾಗಿದೆ. ಮನಸ್ಸು ಮೈಲಿಗೆಯಾಗಿ ಅಹಂಕಾರದಿಂದ ತುಂಬಿದೆ.</p>
<p> ಮನುಷ್ಯನ ಸಕಲವೃತ್ತಿಗಳು ಈಶ್ವರನ ಕಡೆಗೆ ತಿರುಗಿದರೆ, ಆ ಸ್ಥಿತಿಯು ಭಕ್ತಿಎನ್ನಿಸಿಕೊಳ್ಳುತ್ತದೆ. (೧೦)</p>
<p> ಭಗವದ್ಗೀತೆಯೇ ಭಕ್ತತತ್ತ್ವವನ್ನು ತಿಳಿಸುವ ಪ್ರಧಾನ ಗ್ರಂಥ. (೧೧)</p>
<p> ಭಕ್ತಿಗೆ ಶಾಂಡಿಲ್ಯನು ಆದ್ಯಪ್ರವರ್ತಕನೋ ಕೃಷ್ಣನು ಆದ್ಯಪ್ರವರ್ತಕನೋ ನಿರ್ಧರಿಸುವುದುಕಷ್ಟ. (೧೨)</p>
<p> ಗೀತೆಯ ಹನ್ನೆರಡನೆಯ ಅಧ್ಯಾಯದಲ್ಲಿ ಭಕ್ತಿತತ್ವವನ್ನು ಪ್ರತಿಪಾದಿಸಿದೆ. ಹಿಂದಿನ ಹನ್ನೊಂದು ಅಧ್ಯಾಯಗಳಲ್ಲಿ ಜ್ಞಾನ ಕರ್ಮ ಭಕ್ತಿ ಮೂರರ ಪ್ರಶಂಸೆಯೂ ಇದೆ; ಅವುಗಳ ಸಾಮಂಜಸ್ಯವಿದೆ. ಈ ಸಾಮಂಜಸ್ಯದಿಂದಲೇ ಗೀತೆಯು ಸರ್ವೋತ್ಕೃಷ್ಟ ಧರ್ಮಗ್ರಂಥವೆನ್ನಿಸಿಕೊಂಡಿದೆ. ನಿಷ್ಕಾಮಧರ್ಮ, ಕರ್ಮ ಯೋಗ, ಭಕ್ತಿಯೋಗ ಎಲ್ಲಾ ಒಂದೇ. (೧೩-೧೪)</p>
<p> ವೃತ್ತಿಗಳೆಲ್ಲಾ ಯುಕ್ತವಾದ ರೀತಿಯಲ್ಲಿ ವಿಕಾಸ ಪರಿಣಾಮಗಳನ್ನು ಹೊಂದಿ ಈಶ್ವರೋನ್ಮುಖವಾದರೆ ಗೀತೋಕ್ತಯೋಗದಲ್ಲಿ ಮುಗಿಯುತ್ತದೆ. ಅನುಶೀಲನ ಧರ್ಮವು ಗೀತೋಕ್ತಧರ್ಮದ ನೂತನ ವ್ಯಾಖ್ಯಾನ ಮಾತ್ರ. (೧೫)</p>
<p> ‘ಭಕ್ತ್ಯಾತ್ಮಕ ಕರ್ಮಯುಕ್ತ ಸಂನ್ಯಾಸವೇ ಯಥಾರ್ಥ ಸಂನ್ಯಾಸ. ರಾಜಗುಹ್ಯ ಯೋಗವು ಭಕ್ತಿಪೂರ್ಣ.’ (೧೬-೧೭)</p>
<p> ಆತ್ಮಜಯ, ಸಂಯಮ, ಸಮದರ್ಶಿತ್ವ, ಪರಹಿತ-ಇವು ಭಕ್ತನ ಲಕ್ಷಣಗಳೂ. ಈಶ್ವರನು ಸದಾ ಒಳಗಿ ದ್ದಾನೆಂದು ಅರಿತು ಭಕ್ತನು ತನ್ನ ನಡತೆಯನ್ನು ಪವಿತ್ರವಾಗಿಟ್ಟುಕೊಳ್ಳುವನು. (೧೮)</p>
<p> ಭಗವದ್ಗೀತೆಯಲಿ ಉಪದಿಷ್ಟವಾದ ಭಕ್ತಿಯು ವಿಷ್ಣುಪುರಾಣದಲ್ಲಿ ಕಥಾರೂಪವಾಗಿ ಉದಾಹರಿಸ ಲ್ಪಟ್ಟಿದೆ.-ಧ್ರುವಚರಿತ್ರೆಯು ಸಕಾಮಭಕ್ತಿಗೂ, ಪ್ರಹ್ಲಾದಚರಿತ್ರೆಯು ನಿಷ್ಕಾಮಭಕ್ತಿಗೂ ಉದಾಹರಣೆಗಳು. (೧೯)</p>
<p> ಈಶ್ವರನು ಜಗನ್ಮಯ; ಆದ್ದರಿಂದ ಜಗತ್ತಿಗೆಹಿತವಾದದ್ದಾವುದೋ ಅದೇ ಕೃಷ್ಣ ಹೇಳಿದ ‘‘ಮತ್ಕರ್ಮ’’. ಅದರಿಂದ ಕ್ರಮೇಣ ಜೀವನ್ಮುಕ್ತಿ ಲಭಿಸುತ್ತದೆ. ಜೀವನ್ಮುಕ್ತಿಯೇ ಸುಖ; ಈ ಜೀವನ್ಮುಕ್ತಿಸುಖಕ್ಕೆ ಸಾಧನವಾದದ್ದು ಧರ್ಮ. ಇದು ಸಾಧ್ಯವಿಲ್ಲದವರು ಗೌಣಭಕ್ತಿ ಅಥವಾ ಪೂಜೆ ಭಜನೆ ಸಂಧ್ಯಾವಂದನೆ ಮುಂತಾದವುಗಳಲ್ಲಿ ಪ್ರವೃತ್ತರಾಗಬೇಕು. (೨೦)</p>
<p> ಮನುಷ್ಯನಲ್ಲಿ ಪ್ರೀತಿ ಇಲ್ಲದೆ ಈಶ್ವರನಲ್ಲಿ ಭಕ್ತಿ ಇಲ್ಲ. ಪ್ರೀತಿಯು ಸಹಜ, ಸಂಸರ್ಗಜ, ಎಂದು ಎರಡು ವಿಧ. ಪ್ರೀತಿಯಿದ್ದರೆ ನಾವು ಮತ್ತೊಬ್ಬರಿಗೋಸ್ಕರ ಸ್ವಾರ್ಥ ತ್ಯಾಗ ಮಾಡುತ್ತೇವೆ. ಇದು ತನ್ನ ಕುಟುಂಬ, ಊರು, ದೇಶ, ಜಗತ್ತು-ಹೀಗೆ ಹೆಚ್ಚು ಹೆಚ್ಚು ವಿಸ್ತಾರಮಂಡಲದಲ್ಲಿ ಹರಡುತ್ತ ಹೋಗುತ್ತದೆ. ಯೂರೋಪಿನ ಪ್ರೀತಿ ಸ್ವದೇಶದಲ್ಲಿಯೇ ಮುಗಿಯದಿದ್ದರೆ, ಪ್ರೀತಿಯೂ ಅಪೂರ್ಣ, ಧರ್ಮವೂ ಅಪೂರ್ಣ. ಪ್ರೀತಿಯೇ ಜಗತ್ತನ್ನು ಉಳಿಸಿರುವುದು. ಅದಿಲ್ಲದಿದ್ದರೆ ಜಗತ್ತು ನರಕವಾಗುತ್ತಿತ್ತು. (೨೧)</p>
<p> ಆದರೆ ಆತ್ಮಪ್ರೀತಿಯೂ ಆವಶ್ಯಕವೇ; ಅದರಿಂದ ಆತ್ಮರಕ್ಷಣೆಯಾಗುವುದು. ತಾನಿದ್ದರೆ ತಾನೇ ಇತರರ ರಕ್ಷಣೆಯಾಗುವುದು! ತಾನೂ ‘ಸರ್ವಭೂತ’ಗಳಲ್ಲಿ ಸೇರಿದವನೇಯೆ. ಸೃಷ್ಟಿರಕ್ಷಣೆಯು ಈಶ್ವರೋದ್ದಿಷ್ಟವಾದದ್ದು; ಆದ್ದರಿಂದ ಆತ್ಮರಕ್ಷಣೆಯೂ ನಿಷ್ಕಾಮ ಕರ್ಮದಲ್ಲಿ ಮುಗಿಯುತ್ತದೆ. ಆದರೆ ಅದರಿಂದ ಪರರ ಅನಿಷ್ಟವಾಗ ಬಾರದು.</p>
<p> ಪಾಶ್ಚಾತ್ಯರ ಬಹುಜನಹಿತ ವಾದವು ಅನುಶೀಲನತತ್ತ್ವದ ಒಂದು ಮೂಲೆಯಲ್ಲಿ ಅಡಗುತ್ತದೆ. (೨೨)</p>
<p> ಮನುಷ್ಯನಲ್ಲಿ ಪ್ರೀತಿ, ಈಶ್ವರನಲ್ಲಿ ಭಕ್ತಿ, ಇವೆರಡೂ ಧರ್ಮ.</p>
<p> ಗಂಡನು ಹೆಂಡತಿ ಮಕ್ಕಳನ್ನು ಪ್ರೀತಿಯಿಂದ ಸಾಕಬೇಕು; ಹೆಂಡತಿ ಗಂಡನ ಸೌಖ್ಯವನ್ನು ನೋಡಿ ಕೊಳ್ಳಬೇಕು; ಅವಳು ಅವನ ರಕ್ಷಣೆ ಮಾಡಲಾರಳು; ಪಾಶ್ಚಾತ್ಯರ ಸ್ತ್ರೀ ಪುರುಷ ಸಮತ್ವವು ಸಾಧ್ಯವಲ್ಲ. ಅಪತ್ಯ ಪ್ರೀತಿ ದಾಂಪತ್ಯಪ್ರೀತಿಗಳು ಬಹು ಪ್ರಬಲವಾದ ವೃತ್ತಿಗಳು, ಸುಖದಾಯಕವಾದ ವೃತ್ತಿಗಳು; ಅವುಗಳಿಗೆ ಅನುಶೀಲನ ಬೇಕಿಲ್ಲ, ಅಥವಾ ಸುಲಭ. ಆದ್ದರಿಂದಲೇ ಮನುಷ್ಯನು ಸಾಧಾರಣವಾಗಿ ಹೆಂಡತಿಮಕ್ಕಳ ಪ್ರೀತಿಗೆ ವಶನಾಗಿ ಧರ್ಮವನ್ನು ಕೈಬಿಡುತ್ತಾನೆ. ಆದರೆ ಸಂಸಾರಪ್ರೀತಿಯು ಜಗತ್ಪ್ರೀತಿಗೆ ಒಂದು ಮೆಟ್ಟಲು; ಆದರ್ಶ ಪುರಷನಾದ ಕೃಷ್ಣ ಸಂಸಾರಿ; ಯೇಸು ಗೌತಮಬುದ್ಧರು ಆದರ್ಶಪರುಷರಲ್ಲ. ಹೆಂಡತಿಮಕ್ಕಳ ಮೇಲಣ ಪ್ರೀತಿ</p>
<p>ಯಂತೆ ಬಂಧುಪ್ರೀತಿಯೂ ಧರ್ಮದಲ್ಲಿ ಸೇರಿದ್ದೇ.-ಅನುಶೀಲನ ಮಾಡತಕ್ಕದೇ. ಆದರೆ ಅದು ಸಾಮಂಜಸ್ಯ ನಿಯಮಕ್ಕೆ ಒಳಪಟ್ಟಿರಬೇಕು. (೨೩)</p>
<p> ಆತ್ಮರಕ್ಷಣಕ್ಕಿಂತ, ಆತ್ಮೀಯ ರಕ್ಷಣವೂ, ಆತ್ಮೀಯರಕ್ಷಣಕ್ಕಿಂತ, ದೇಶ ರಕ್ಷಣವೂ ಹೆಚ್ಚಿನ ಧರ್ಮ. ಆದರೆ ದೇಶಪ್ರೀತಿ ಜಗತ್ಪ್ರೀತಿ ಇವುಗಳ ಅನುಶೀಲನದಲ್ಲಿ ಸಾಮಂಜಸ್ಯ ಬೇಕು. ಹಿಂದೆ ನಮ್ಮ ದೇಶದಲ್ಲಿ ಜಗತ್ಪ್ರೀತಿಯು ದೇಶಪ್ರೀತಿಯನ್ನು ಮುಳುಗಿಸಿಬಿಟ್ಟಿತು. ಅದು ಅನುಶೀಲನವಲ್ಲ. (೨೪)</p>
<p> ಸಮಸ್ತಭೂತಹಿತವೂ ಧರ್ಮವಾದ್ದರಿಂದ, ಪಶುಪ್ರಾಣಿಗಳೂ ನಮ್ಮ ಪ್ರೀತಿಗೆ ವಿಷಯಗಳಾಗುತ್ತವೆ-ಮನುಷ್ಯರು ಮಾತ್ರವೇ ಅಲ್ಲ. (೨೫)</p>
<p> ಆರ್ತರಲ್ಲಿ ತೋರುವ ಪ್ರೀತಿಯೇ ದಯೆ. ಹಿಂದೂಧರ್ಮವು ಭಕ್ತಿ ಪ್ರೀತಿ ದಯೆ ಇವು ಮೂರನ್ನೂ ಒಂದೇ ಸೂತ್ರದಲ್ಲಿ ಕಟ್ಟಿದೆ.-ಅವನ್ನು ಬೇರೆ ಮಾಡಲಾಗುವುದಿಲ್ಲ. ಹಿಂದೂ ಧರ್ಮಶಾಸ್ತ್ರದಲ್ಲಿ ದಯೆಗಿಂತಲೂ ದಾನದ ಮಾತು ಹೆಚ್ಚಾಗಿದೆ. ಆದರೆ ದಾನಕ್ಕೆ ಸಂಕುಚಿತವಾದ ಅರ್ಥ ಬಂದುಬಿಟ್ಟಿದೆ. ಅದರ ನಿಜವಾದಅರ್ಥ ತ್ಯಾಗ. ಸ್ವರ್ಗಲಾಭಾರ್ಥವಾಗಿ ಧನದಾನ ಮಾಡುವುದು ವ್ಯಾಪಾರ! ದಾನವು ದಯಾವೃತ್ತಿಯ ಅನುಶೀಲನೆಗಾ ಗಿರಬೇಕು. (೨೬)</p>
<p> ಗಂಧ ಪುಷ್ಪ ಧೂಪ ದೀಪ ನೃತ್ಯಗೀತಾದಿಗಳಿಂದ ಪೂಜಾವಿಧಾನವು ಚಿತ್ತರಂಜಿನೀ ವೃತ್ತಿಯ ಅನುಶೀಲನದಿಂದ ಭಕ್ತಿಯನ್ನು ಉದ್ದೀಪನಗೊಳಿಸುವುದು. ನಮ್ಮ ದೇಶದಲ್ಲಿ ಸಂಗೀತ ಚಿತ್ರ ಶಿಲ್ಪಾದಿಗಳು ದೇವತಾ ಉಪಾಸನೆಗೆ ಸಹಾಯಗಳು. ಕಾವ್ಯವು ಚಿತ್ತರಂಜನೀವೃತ್ತಿಯ ಅನುಶೀಲನೆಗೆ ಶ್ರೇಷ್ಠವಾದ ದಾರಿ. ಸತ್ತನ್ನು ಜ್ಞಾನದಿಂದಲೂ, ಚಿತ್ತನ್ನು ಧ್ಯಾನದಿಂದಲೂ ಅರಿಯಬಹುದು. ಆದರೆ ಆನಂದದ ಅನುಭವಕ್ಕೆ ಚಿತ್ತ ರಂಜಿನೀ ವೃತ್ತಿಯ ಅನುಶೀಲನ ಬೇಕು. ಈಶ್ವರನು ಸಚ್ಚಿದಾನಂದ ಸ್ವರೂಪ. ಜಗತ್ತಿನ ಬಾಹ್ಯ ಸೌಂದರ್ಯವನ್ನು ಪರಿಶೀಲಿಸುತ್ತ ಬಂದರೆ, ಕ್ರಮೇಣ ಅಂತಃಪ್ರಕೃತಿಯ ಸೌಂದರ್ಯವನ್ನು ಅನುಭವಿಸಲು ಶಕ್ತಿ ಬರುತ್ತದೆ. ಕಲೆಗಳ ಮೂಲಕ ಬಾಹ್ಯಸೌಂದರ್ಯವನ್ನು ಅನುಭವಿಸುವ ಶಕ್ತಿಯು ಹೆಚ್ಚುತ್ತದೆ.-ಅವುಗಳಲ್ಲಿ ಉತ್ತಮಸಾಹಿತ್ಯವು ಪ್ರಧಾನ. ಮನುಷ್ಯತ್ವ ಸಾಧನೆಗೆ ವಿಜ್ಞಾನವೆಷ್ಟು ಮುಖ್ಯವೋ, ಧರ್ಮಶಾಸ್ತ್ರವೆಷ್ಟು ಮುಖ್ಯವೋ, ಸಾಹಿತ್ಯವೂ ಅಷ್ಟೇಮುಖ್ಯ. ದುಷ್ಟಕಾವ್ಯಗಳನ್ನು ಬರೆದು ಮನುಷ್ಯರ ಮನಸ್ಸನ್ನು ಕೆಡಿಸುವವರು ಶತ್ರುಗಳು; ಅವರು ಶಿಕ್ಷೆಗೆಅರ್ಹರು. (೨೭)</p>
<p> ಉಪಸಂಹಾರ. ಸಾರಾಂಶ. ಇದು ಕೊನೆಯ ವಾಕ್ಯ:-</p>
<p> ಗುರು:-ಹಾಗಾದರೆ, ನೀನು ಅನುಶೀಲನತತ್ವವನ್ನು ತಿಳಿದುಕೊಂಡಿದ್ದೀಯೆ; ಈಶ್ವರನಲ್ಲಿ ನಿನಗೆ ಭಕ್ತಿಯು ದೃಢವಾಗಲಿ ಎಂದು ಆಶೀರ್ವಾದ ಮಾಡುತ್ತೇನೆ. ಸ್ವದೇಶಪ್ರೀತಿಯು ಎಲ್ಲ ಧರ್ಮಕ್ಕೂ ಮೇಲಿನದು ಎಂಬುದನ್ನು ಮರೆಯಬೇಠ! (೨೮)</p>
<p> ಇದಕ್ಕೆ ನಾಲ್ಕು ‘ಕ್ರೋಡಪತ್ರ’ ಅಥವಾ ಅನುಬಂಧಗಳಿವೆ. ಮೊದಲನೆಯದು ಬಂಕಿಮಚಂದ್ರನು ಬರೆದ ‘ಧರ್ಮಜಿಜ್ಞಾಸಾ’ ಎಂಬ ಪ್ರಬಂಧದಿಂದ ಕೆಲವು ಭಾಗಗಳನ್ನು ತೆಗೆದುಕೊಟ್ಟಿದೆ. ಮತ್ತು ‘ಧರ್ಮ’ ಶಬ್ದವನ್ನು ಯಾವಯಾವ ಅರ್ಥಗಳಲ್ಲಿ ವ್ಯವಹಾರ ಮಾಡಲಾಗುತ್ತಿದೆ ಎಂದು ತಿಳಿಸುತ್ತದೆ.-
Religion 
(ಹಿಂದೂಧರ್ಮ), 
Morality 
(ಧರ್ಮವಿರುದ್ಧ), ನೀತಿ, 
Virtue
, ಸತ್ಕಾರ್ಯ, ಸದಾಚಾರ, ಇತ್ಯಾದಿ.</p>
<p> ಎರಡನೆಯದು ಅದೇ ಪ್ರಬಂಧದ ಮತ್ತೊಂದು ಭಾಗವನ್ನು ಎತ್ತಿಕೊಟ್ಟಿದೆ. ಅದರಲ್ಲಿ ಮೀಮಾಂಸಕರ ಮತ್ತು ಶ್ರೀಕೃಷ್ಣನ ಧರ್ಮಲಕ್ಷಣವನ್ನು ಹೇಳಿದೆ. ಆಮೇಲೆ ಕ್ಯಾಂಟ್​, ಫಿಕ್ಟೆ, ಟೈಲರ್​, ಮಿಲ್​, ಸೀಲೀ, ಕೋಮ್ತ, ಮುಂತಾದ ಪಾಶ್ಚಾತ್ಯರು
 Religion
 ಶಬ್ದಕ್ಕೆ ಕೊಟ್ಟಿರುವ ಅರ್ಥವನ್ನು ಹೇಳಿ ‘ಯಾರಾದರೂ ಮನುಷ್ಯದೇಹ ಧರಿಸಿ, ಧರ್ಮವನ್ನು ಸಂಪೂರ್ಣವಾಗಿ ಅರಿತು, ಮನುಷ್ಯಲೋಕದಲ್ಲಿ ಪ್ರಚಾರ ಮಾಡಲು ಶಕ್ತನಾಗಿದ್ದರೆ, ಅವನು ಶ್ರೀಮದ್ಭಗವದ್ಗೀತಾಕಾರ!’ ಎಂದು ಮುಗಿಯುತ್ತದೆ.</p>
<p> ಮೂರನೆಯದು 
Herbert Spencer
ನ
 Data of Ethics
ನಿಂದ ಒಂದ ಭಾಗವನ್ನು ತೆಗೆದುಕೊಟ್ಟಿದೆ. ಇದು ದೇಹವನ್ನು ಕೆಲವು ಪ್ರಕೃತಿನಯಮಗಳಿಗೆ ಅನುಸಾರವಾಗಿ ನೋಡಿಕೊಳ್ಳುವುದು ಕರ್ತವ್ಯವೆಂದು ತಿಳಿಸುತ್ತದೆ.</p>
<p> ನಾಲ್ಕನೆಯದು ಅನುಶೀಲನ ತತ್ವಕ್ಕೂ ಜಾತಿಭೇದ ಶ್ರಮಜೀವನಗಳಿಗೂ ಸಂಬಂಧಿಸಿದ್ದು. ಇದರಲ್ಲಿ ಗ್ರಂಥಕರ್ತನು ತನ್ನ ಭಗವದ್ಗೀತಾಟೀಕೆಯಿಂದ (॥-೧೧) ಕೆಲವು ಅಂಶಗಳನ್ನು ತೆಗೆದು ಬರೆದಿದ್ದಾನೆ. ಎಲ್ಲಾ ಕರ್ಮಾನುಷ್ಠಾನಕ್ಕೂ ಅನುಶೀಲನವು ಆವಶ್ಯಕ. ಯಾರಿಗೆ ಯಾವುದು ಸ್ವಧರ್ಮವೋ ಅದನ್ನು ಅನುಶೀಲನವು ಅನುಸರಿಸಬೇಕು. ಇಲ್ಲದಿದ್ದರೆ ಸ್ವಧರ್ಮಪಾಲನೆಯಾಗುವುದಿಲ್ಲ. ವೃತ್ತಿವಿಶೇಷಗಳನ್ನು ವಿಶೇಷ ರೀತಿಯಲ್ಲಿ ಹೇಗೆ ಅನುಶೀಲನ ಮಾಡಬೇಕೆಂಬುದು ಶಿಕ್ಷಣತತ್ತ್ವಕ್ಕೆ ಸೇರಿದ್ದು-ಎಂದು ಅದು ಮುಗಿಯುತ್ತದೆ.</p>
<p class="text-center">ಅಧ್ಯಾಯ ೨೬</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ದೇವತತ್ತ್ವ</h1>
<p> ಶ್ರೀಕೃಷ್ಣಚರಿತ್ರದ ಮೊದಲ ಮುದ್ರಣಕ್ಕೆ ಬಂಕಿಮನು ಬರೆದ ವಿಜ್ಞಾನಪನದಿಂದ ಅವನು ದೇವತತ್ತ್ವದ ಮೇಲೆ ಒಂದು ಗ್ರಂಥವನ್ನು ಬರೆದಂತೆಯೂ ಅದು ‘ಪ್ರಚಾರ’ ಮಾಸಪತ್ರಿಕೆಯಲ್ಲಿ ಪ್ರಕಟಗೊಂಡಂತೆಯೂ ಆದರೆ ಅದು ಸಂಪೂರ್ಣವಾಗಿರಲಿಲ್ಲವೆಂದೂ ತಿಳಿದುಬರುತ್ತದೆ. ಈ ಪ್ರಬಂಧವು ‘ಪ್ರಚಾರ’ದ ಮೊದಲಎರಡು ವರ್ಷಗಳ ಹದಿನಾರು ಸಂಚಿಕೆಗಳಲ್ಲಿ ಧಾರಾವಾಹಿಕವಾಗಿ ಬಂತು. ಈ ಗ್ರಂಥಕ್ಕೆ ಬಂಕಿಮನು ಹೆಸರು ಕೊಟ್ಟಿರ ಲಿಲ್ಲ. ವಿಷಯವನ್ನು ಹಿಡಿದು ಆಯಾ ಲೇಖನಕ್ಕೆ ಪ್ರತ್ಯೇಕ ಶೀರ್ಷಿಕೆಯನ್ನು ಕೊಟ್ಟಿದ್ದನು. ಇವುಗಳನ್ನೆಲ್ಲಾ ಸೇರಿಸಿ ಸಂಪಾದಕರು ‘ದೇವತತ್ತ್ವ ಮತ್ತು ಹಿಂದೂಧರ್ಮ’ ಎಂಬ ಹೆಸರಿನಿಂದ ಒಂದು ಗ್ರಂಥವಾಗಿ ಪ್ರಕಟಿಸಿದ್ದಾರೆ. (ಸಂಪುಟ೯-ವಿವಿಧ). ಈ ಲೇಖನಗಳು ಅನಾಮಕವಾಗಿ ಪ್ರಕಟವಾಗಿದ್ದುವು. ಅವು ಯಾವುವು ಎಂದರೆ:-೧. ಹಿಂದೂಧರ್ಮ, ೨. ವೇದ, ೩. ವೇದದ ದೇವತೆ, ೪. ಇಂದ್ರ, ೫. ಯವ ದಾರಿಯಲ್ಲಿ ಹೋಗುತ್ತಿದ್ದೇನೆ? ೬. ವರುಣಾದಿ, ೭. ಸವಿತಾ ಮತ್ತು ಗಾಯತ್ರಿ, ೮. ವೈದಿಕ ದೇವತಾ, ೯. ದೇವತತ್ತ್ವ, ೧೦. ದ್ಯಾವಾಪೃಥಿವೀ, ೧೧. ಚೈತನ್ಯ ವಾದ, ೧೨. ಉಪಾಸನಾ, ೧೩. ಹಿಂದುವು ಜಡೋಪಾಸಕನೇ? ೧೪. ಹಿಂದೂಧರ್ಮಸಂಬಂಧವಾಗಿ ಕೆಲವು ಸ್ಥೂಲ ವಿಷಯಗಳು, ೧೫. ವೇದದಲ್ಲಿ ಈಶ್ವರವಾದ, ೧೬. ಹಿಂದೂ ಧರ್ಮದಲ್ಲಿ ಈಶ್ವರನನ್ನು ಬಿಟ್ಟುಬೇರೆ ದೇವರಿಲ್ಲ. ಇವಲ್ಲದೆ ಇನ್ನೂ ಯಾವಯಾವ ವಿಷಯಗಳಮೇಲೆ ಎಷ್ಟು ಲೇಖನಗಳನ್ನು ಬರೆಯಬೇಕೆಂದಿದ್ದನೋ, ಕೊನೆಯಲ್ಲಿ ಒಟ್ಟು ಗ್ರಂಥಕ್ಕೆ ಏನು ಹೆಸರು ಕೊಡಬೇಕೆಂದಿದ್ದನೋ ತಿಳಿಯದು. ಈ ಲೇಖನಗಳಲ್ಲಿ ಹಿಂದೂಧರ್ಮವೂ ವೇದೋಕ್ತ ವಿಚಾರಗಳೂ ಹೆಚ್ಚಾಗಿ ಪ್ರಸಕ್ತವಾಗಿದ್ದರೂ ಇತರ ಧರ್ಮಗಳ ವಿಚಾರ ಅಲ್ಲಲ್ಲೇ ಬರುತ್ತದೆ. ಆದ್ದರಿಂದ ‘ಧರ್ಮತತ್ವ’ದಲ್ಲಿ ಹೇಗೋ ಹಾಗೆ ದೇವತತ್ವದಲ್ಲಿ ಯೂ ಬಂಕಿಮನ ಉದ್ದೇಶ ಮನುಷ್ಯಸಾಮಾನ್ಯರಿಗೂ, ಎಂದರೆ ಎಲ್ಲ ಜನಕ್ಕೂ, ಅನ್ವಯಿಸುವಂಥ ದೇವತಾ ತತ್ವವನ್ನು ವಿಚಾರ ಮಾಡಿ ಸಿದ್ಧಾಂತಪಡಿಸುವುದೇ ಆಗಿತ್ತೆಂದು ಹೇಳಬಹುದು.</p>
<p> ಮುಂದೆ ಈ ಲೇಖನಗಳ ಒಟ್ಟು ಸಾರಾಂಶವನ್ನು ಕೊಟ್ಟಿದೆ:-</p>
<p> ಹಿಂದೂಧರ್ಮದ ಪುನರುಜ್ಜೀವನವಿಲ್ಲದೆ ಭರತಖಂಡಕ್ಕೆ ಮಂಗಳವಿಲ್ಲ. ಹಿಂದೂ ಧರ್ಮವೆಂದ ರೇನು? ಶಕುನಗಳನ್ನು ನೋಡುವುದೇ? ಆಚಾರ ಪಾಲನೆಯೇ? ಶಾಸ್ತ್ರಾನುಸರಣೆಯೇ? ಯಾವ ಶಾಸ್ತ್ರ? ಮನುಧರ್ಮಶಾಸ್ತ್ರವನ್ನು ಇಂದು ಅಕ್ಷರಶಃ ಅನುಸರಿಸುವುದು ಅಸಾಧ್ಯ. ಆದ್ದರಿಂದ ಹಿಂದೂಧರ್ಮದಲ್ಲಿ ಸಾರವತ್ತಾದ ಭಾಗವನ್ನು, ಸಮಾಜವು ಅನುಸರಿಸಿ ಉನ್ನತಿ ಪಡೆಯಬಲ್ಲಂಥ ಭಾಗವನ್ನು, ಹಿಡಿಯಬೇಕು.</p>
<p> ಧರ್ಮದಲ್ಲಿ, ತತ್ತ್ವ ಉಪಾಸನೆ ನೀತಿ ಎಂದು ಮೂರುಭಾಗ; ಹಿಂದೂಧರ್ಮದ ತತ್ತ್ವಜ್ಞಾನದಲ್ಲಿ ವೈದಿಕ ದಾರ್ಶನಿಕ ಪೌರಾಣಿಕ ಎಂದು ಮೂರು ಭಾಗಗಳಿವೆ. ವೈದಿಕತತ್ವದಲ್ಲಿ ದೇವತಾತತ್ವ, ಈಶ್ವರತತ್ವ, ಆತ್ಮ ತತ್ವ ಎಂದು ಮೂರುವಿಭಾಗಗಳಿವೆ;ದೇವತಾತತ್ವವು ಮುಖ್ಯವಾಗಿ ಸಂಹಿತೆಯಲ್ಲಿಯೂ, ಆತ್ಮತತ್ವವು ಉಪನಿಷತ್ತಿ ನಲ್ಲಿಯೂ, ಈಶ್ವರತತ್ವವು ಈ ಎರಡರಲ್ಲಿಯೂ ಕಂಡುಬರುತ್ತದೆ.</p>
<p> ವೇದವು ಹಿಂದೂ ಶಾಸ್ತ್ರದ ಶಿರೋಭಾಗ; ಎಲ್ಲಕ್ಕಿಂತ ಪ್ರಾಚೀನ; ಅದನ್ನು ಹೇಳಿದವರು ಋಷಿಗಳು. ‘ಯಸ್ಯ ವಾಕ್ಯಂ ಸ ಋಷಿಃ’-(ಯಾಸ್ಕ). ಅದರಲ್ಲಿ ಇಂದು ನಾವು ಪೂಜಿಸುವ ಕಾಳಿ ಗಣಪತಿ ಲಕ್ಷ್ಮಿ ಮುಂತಾದ ದೇವತೆಗಳಿಲ್ಲ; ಅದರಲ್ಲಿ ಬರುವ ಮುವ್ವತ್ತಮೂರು ದೇವತೆಗಳೇ¹ ಕ್ರಮೇಣ ಮುವ್ವತ್ತಮೂರು ಕೋಟಿಯಾಗಿವೆ. ಈ ಮುವ್ವತ್ತಮೂರು ದೇವತೆಗಳು, ಆಕಾಶ ಸೂರ್ಯ ಅಗ್ನಿ ವಾಯು ಅಥವಾ ನದಿ ಮುಂತಾದ ಮತ್ತೆ ಯಾವುದಾದರೂ ಪ್ರಾಕೃತಿಕ ವಸ್ತು ಆಗಿರುತ್ತವೆ. ಇವುಗಳ ಗುಣವರ್ಣನೆಯಿಂದ ವೈದಿಕ ಪೌರಾಣಿಕ ಕಥೆಗಳು ಹುಟ್ಟಿಕೊಂಡಿರುತ್ತವೆ. ಉದಾ: ವೃತ್ರಾಸುರಸಂಹಾರ, ಅಹಲ್ಯಾವೃತ್ತಾಂತ; ಅಹಲ್ಯೆ ಎಂದರೆ ಹಲವನ್ನು (ನೇಗಿಲನ್ನು) ಕಾಣದ ಗಟ್ಟಿನೆಲ. ಸಹಸ್ರ ನೇತ್ರನೆಂದರೆ ಸಾವಿರಾರು ನಕ್ಷತ್ರಗಳಿವ ಆಕಾಶವೇ. ಅದು ಮಳೆ ತರುತ್ತದೆ. ವಿಷಯ ಲಂಪಟರು ಇಂದ್ರನನ್ನು ಅಹಲ್ಯಾಜಾರನನ್ನಾಗಿ ಮಾಡಿದ್ದಾರೆ. ಇವು ಜಡವಸ್ತುಗಳಾ ದರೂ ಜಗದೀಶ್ವರನ ಮಹಿಮೆಯನ್ನು ಸಾರುತ್ತ, ಸುಂದರವಾಗಿರುವುದರಿಂದ, ಭಕ್ತಿಯನ್ನೂ ಸ್ಫೂರ್ತಿಯನ್ನೂ ಉಂಟುಮಾಡುತ್ತವೆ. ಮನುಷ್ಯನು ಇವುಗಳಲ್ಲಿ ಚೈತನ್ಯವನ್ನು ಆರೋಪಿಸುತ್ತಾನೆ. ಇವು ಪ್ರಪಂಚದ ಅನೇಕ ನಾಗರಿಕ ಅನಾಗರಿಕ ಜನರಿಗೆ ಪೂಜಾವಸ್ತುಗಳಾಗಿವೆ. ಸತ್ಯ, ಶಿವ, ಸುಂದರ ಇವು ಮನುಷ್ಯನಿಗೆ ಎಂದೂ ಉಪಾಸ್ಯಗಳು.</p>
<p>__________</p>
<p>1
. ಇವು ಮೂರೇಎಂಬುದು ಯಾಸ್ಕನ ಮತ:- ‘‘ತಿಸ್ರ ಏವ ದೇವಾ ಇತಿ ನೈರುಕ್ತಾಃ; ಅಗ್ನಿಃ ಪೃಥಿವೀ ಸ್ಥಾನೇ, ವಾಯುರ್ವಾ ಇಂದ್ರೋ ವಾ ಅಂತರಿಕ್ಷಸ್ಥಾನಃ, ಸೂರ್ಯೋದ್ಯುಸ್ಥಾನಃ; ತಾಸಾಂ ಮಹಾಭಾಗ್ಯಾತ್​ ಏಕೈಕಸ್ಯಾಪಿ ಬಹೂನಿ ನಾಮಧೇಯಾನಿ ಭವಂತಿ. (೭-೫)</p>
<p> ಬುದ್ಧಿ ಭಕ್ತಿ ಮುಂತಾದವುಗಳು ಚೆನ್ನಾಗಿ ವಿಕಾಸವಾಗದಿದರೆ ಈಶ್ವರಜ್ಞಾನವುಂಟಾಗುವುದಿಲ್ಲ; ಈಶ್ವರನ ಹೆಸರಿನಲ್ಲಿ ದೇವದೇವಿಯರ ಪೂಜೆಯೇ ಸಂಭವ. ಹಿಂದಿನ ಕಾಲದಲ್ಲಿ ವೈಧಿಕ ಹಿಂದೂ ಜನರೇ ಬೇಗ ನಾಗರಿಕರಾಗಿ ಈಶ್ವರ ಜ್ಞಾನವನ್ನು ಪಡೆದವರು; ಇಂದ್ರಿನಿಂದ ಹಿಡಿದು ಒಂದು ಅಣುವಿನವರೆಗೆ ಎಲ್ಲವೂ ಈಶ್ವರನ ನಿಯಮಕ್ಕೆಒಳಪಟ್ಟವು, ಸೃಷ್ಟಿ ಸ್ಥಿತಿ ಲಯಕ್ಕೆಒಳಪಟ್ಟವು ಎಂದುತಿಳಿದವರು. ಈಶ್ವರನು ಒಬ್ಬನಾದರೂ ಅವನ ನಾಮರೂಪ ಕ್ರಿಯೆಗಳು ಅಸಂಖ್ಯ; ಕೊನೆಗೆ ಗೀತಾದಿ ಭಕ್ತಿಶಾಸ್ತ್ರಹುಟ್ಟಿತು; ಸಚ್ಚಿದಾನಂದದ ಉಪಾಸನೆ ಯಲ್ಲಿ ಭಕ್ತಿಸೇರಿಕೊಂಡಿತು. ಆಗ ಹಿಂದೂಧರ್ಮವು ಸಂಪೂರ್ಣವಾಯಿತು. ಇದೇ ಸರ್ವಾಂಗ ಸಂಪೂರ್ಣ ಧರ್ಮ; ಜಗತ್ತಿನಲ್ಲಿ ಸರ್ವಶ್ರೇಷ್ಠವಾದ ಧರ್ಮ. ಹಿಂದೂಗಳು ಇದನ್ನು ತಿಳಿಯದೆ, ಧರ್ಮಶಾಸ್ತ್ರಗಳನ್ನೋ ದೇಶಾಚಾರಗಳನ್ನೋ ಹಿಂದೂಧರ್ಮದ ಸ್ಥಳದಲ್ಲಿ ಕೂರಿಸಿದ್ದಾರೆ; ಇದರಿಂದಲೇ ಹಿಂದೂಧರ್ಮದ ಅವನತಿ, ಹಿಂದೂ ಜನರ ಅವನತಿ, ಉಂಟಾಗಿರುವುದು.</p>
<p> ಈ ಲೇಖನಗಳನ್ನು ಬಂಕಿಮಚಂದ್ರನ ಅಪಾರವಾದ ಧರ್ಮಶ್ರದ್ಧೆ ಈಶ್ವರಭಕ್ತಿ ವಿದ್ವತ್ತುಗಳು ಕಂಡು ಬರುತ್ತವೆ. ಅವನು ವೇದವನ್ನು ಯಾಸ್ಕಾದಿ ಭಾಷ್ಯ ಸಹಿತವಾಗಿ ಮೂಲದಲ್ಲಿಯೋ ಭಾಷಾಂತರದಲ್ಲಿಯೋ ಓದಿದ್ದಾನೆ; ಇಂಗ್ಲಿಷಿನಲ್ಲಿ ಮ್ಯಾಕ್ಸ್ಮುಲರ್​ ವೀಬರ್​ ಹೌಗ್​ ಮ್ಯೂರ್​ ಮುಂತಾದವರು ಅದರಮೇಲೆ ಬರೆದಿರುವ ಸಾಹಿತ್ಯವನ್ನೆಲ್ಲಾ ಸವಿಮರ್ಶವಾಗಿ ಓದಿದ್ದಾನೆ. ವಿಷಯವೂ ಅದರ ಪ್ರತಿಪಾದನವೂ ಗಂಭೀರವಾಗಿವೆ; ಆದರೂ ಅವನ ಸಹಜಸಿದ್ಧವಾದ ಹಾಸ್ಯವು ಇಲ್ಲಿಯೂ ಬಂದೇ ಬರುತ್ತದೆ. ಉದಾಹರಣೆಗೆ: ಅವನು ‘ವೇದವೇ ಹಿಂದೂಧರ್ಮ ಸರ್ವಸ್ವವಲ್ಲ; ಅದು ಹಿಂದೂಧರ್ಮದ ತಾಯಿಬೇರುಮಾತ್ರ; ಅದು ಮರವಾಗಿ ಕವಲೊಡೆದು ಹರಡುವುದು ಪುರಾಣೇತಿಹಾಸಾದಿಗಳಲ್ಲಿ; ಆದರೆ ಆ ಮರದಲ್ಲಿ ಈಚೆಗೆ ಹಲವು ಕೋತಿಗಳು ಸೇರಿಕೊಂಡಿವೆ!’ ಎಂದಿದ್ದಾನೆ. ‘ಪುರಾಣೇತಿಹಾಸಗಳಲ್ಲಿ ಇಂದ್ರಾದಿಗಳ ವರ್ಣನೆಯು, ರಾಜರ್ಷಿಗಳೂ ಮಹರ್ಷಿಗಳೂ ಹೋಗಿ ಕಾಣುವ ಮತ್ತು ಸಶರೀರರಾಗಿ ಭೂಲೋಕಕ್ಕೆ ಬಂದು ಲೀಲೆ ನಡಸುವ ಇಂದ್ರಾದಿಗಳ ವರ್ಣನೆಯು, ತುಂಬ ಚಮತ್ಕಾರವಾಗಿದೆ:-ಒಬ್ಬ ಗುರುತಲ್ಪಗಾಮಿ, ಒಬ್ಬಕಳ್ಳ, ಒಬ್ಬ ಬಂಗಾಳಿ ಬಾಬುವಿನ ಹಾಗೆ ಇಂದ್ರಿಯ ಪರವಶ ನಾಗಿ ನಂದನಕಾನನದಲ್ಲಿ ಉರ್ವಶೀ ಮೇನಕಾ ರಂಭಾ ಮುಂತಾದವರೊಡನೆ ಕ್ರೀಡಿಸುವವನು, ಮತ್ತೊಬ್ಬ ಅಭಿಮಾನೀ, ಇನ್ನೊಬ್ಬ ಸ್ವಾರ್ಥಪರ, ಮಗದೊಬ್ಬ ಲೋಭಿ. ಎಲ್ಲರೂ ಮಹಾಪಾಪಿಷ್ಠರು, ದುರ್ಬಲರು, ರಾಕ್ಷಸರ ಕೈಯಲ್ಲಿ ಏಟು ತಿನ್ನುತ್ತಾರೆ, ಅವರಿಗೆ ದಾಸರಾಗುತ್ತಾರೆ, ಕೆಲವು ವೇಳೆ ಮನುಷ್ಯರಿಗೂ ಸೋಲುತ್ತಾರೆ, ದುರ್ವಾಸಾದಿ ಋಷಿಗಳ ಶಾಪಕ್ಕೆ ಗುರಿಯಾಗಿ ವಿಪತ್ತಿನಲ್ಲಿ ಬೀಳುತ್ತಾರೆ; ಯಾವಾಗಲೂ ಬ್ರಹ್ಮಾ ವಿಷ್ಣು ಮಹೇಶ್ವರರ ಶರಣು ಹೋಗುತ್ತಾರೆ.- ಇದೇಯೇ ದೇವಚರಿತ್ರೆ?. . . ’ ಎನ್ನುತ್ತಾನೆ.</p>
<p class="text-center">ಅಧ್ಯಾಯ ೨೭</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಭಗವದ್ಗೀತೆಯ ಟೀಕೆ</h1>
<p> ಭಗವದ್ಗೀತೆಯ ವ್ಯಾಖ್ಯಾನವು ‘ಪ್ರಚಾರ’ದ ಎರಡನೆಯ ಸಂಪುಟದ ಮೊದಲನೆಯ ಸಂಚಿಕೆಯಿಂದ¹ ಆರಂಭವಾಗಿ ಆ ಸಂಪುಟದಲ್ಲಿಯೂ ನಾಲ್ಕನೆಯ ಸಂಪುಟದಲ್ಲಿಯೂ ಎರಡು ಅಧ್ಯಾಯ ಪೂರ್ತಿ ಪ್ರಕಾಶ ಗೊಂಡಿತು. ‘ಪ್ರಚಾರ’ವೂ ಅಲ್ಲಿಗೆ ನಿಂತಿತು. ಬಂಕಿಮಚಂದ್ರನ ಮರಣಾನಂತರ ರಾಖಾಲದಾಸನ ಮಗ ದಿವ್ಯೇಂದು ಸುಂದರನು ೧೯೦೨ರಲ್ಲಿ ‘ಶ್ರೀಮದ್ಭಗವದ್ಗೀತಾ’ ಗ್ರಂಥವನ್ನು ಪ್ರಕಟಿಸಿದನು. ಅದರಲ್ಲಿ ಬಂಕಿಮ ಚಂದ್ರನು ಮುಂದಕ್ಕೆ ನಾಲ್ಕನೆಯ ಅಧ್ಯಾಯದ ೧೯ನೆಯ ಶ್ಲೋಕದ ವರೆಗೆ ಬರೆದಿಟ್ಟಿದ್ದ ಭಾಗವನ್ನೂ, ಮುಂದಕ್ಕೆ ಕೊನೆಯ ವರೆಗೆ ಗೀತಾಮೂಲವನ್ನೂ ಕಾಳೀಪ್ರಸನ್ನ ಸಿಂಹರಿಂದ ರಚಿತವಾದ ಭಾಷಾಂತರವನ್ನೂ ಸೇರಿಸಿ ಪ್ರಕಟಿಸಿದನು.</p>
<p> ಗೀತಾವ್ಯಾಖ್ಯಾನವು ಅಸಮಗ್ರ; ಮೇಲೆ ಹೇಳಿದಂತೆ ನಾಲ್ಕನೆಯ ಅಧ್ಯಾಯದ ೧೯ನೆಯ ಶ್ಲೋಕ ಪೂರ್ತಿಯೇ ಗ್ರಂಥವಿರುವುದು; ಬಂಕಿಮನು ಅದನ್ನು ಮುಂದುವರಿಸುವುದರೊಳಗೆ ಮರಣಕ್ಕೆ ತುತ್ತಾದನು.</p>
<p> ಈ ಗ್ರಂಥದ ಸ್ವರೂಪ ಆವಶ್ಯಕತೆಗಳನ್ನು ಕುರಿತು ಅವನು ಮೊದಲ ಸಂಚಿಕೆಯ ಭೂಮಿಕೆಯಲ್ಲಿ ಹೀಗೆ ಬರೆದಿದ್ದಾನೆ:-</p>
<p> ‘ಭಗವಾನ್ ಶಂಕರಾಚಾರ್ಯರೇ ಮೊದಲದವರು ರಚಿಸಿರುವ ಗೀತಾಭಾಷ್ಯ ಟೀಕಾದಿಗಳಿರುವಾಗ ಬೇರೆ ವ್ಯಾಖ್ಯಾನವು ಅನಾವಶ್ಯಕ; ಆದರೆ ಈ ಭಾಷ್ಯ ಟೀಕೆಗಳು ಸಂಸ್ಕೃತದಲ್ಲಿವೆ. ಈಗಿನ ಕಾಲದಲ್ಲಿ ಸಂಸ್ಕೃತ ತಿಳಿಯದ ಅನೇಕರಿದ್ದಾರೆ; ಆದರೆ ಅವರಿಗೆ ಗೀತೆಯನ್ನು ಓದಬೇಕೆಂದು ತುಂಬ ಆಸೆ ಇರುತ್ತದೆ; ಟೀಕೆಯ ಸಹಾಯವಿಲ್ಲದೆ ಅನೇಕರಿಗೆ ಅದು ಅರ್ಥವಾಗುವುದಿಲ್ಲ; ಇಂಥವರಿಗೋಸ್ಕರ ಗೀತೆಯ ಒಂದು ಬಂಗಾಳೀ ಟೀಕೆಯು ಆವಶ್ಯಕ.’</p>
<p> ಅದುವರೆಗೆ, ಶಂಕರಾದಿ ರಚಿತ ಪ್ರಾಚೀನ ಭಾಷ್ಯಟೀಕೆಗಳ ಬಂಗಾಳೀ ಅನುವಾದಗಳಿದ್ದುವು. ಉದಾ: ಹಿತಲಾಲಮಿಶ್ರರು ತಮ್ಮ ಭಾಷಾಂತರದ ಜೊತೆಗೆ ಅಲ್ಲಲ್ಲಿ ಶಂಕರರ ಅಥವಾ ಶ್ರೀಧರರ ಅಭಿಪ್ರಾಯಗಳನ್ನು ಸಂಗ್ರಹಿಸಿ ಕೊಟ್ಟಿದ್ದರು; ಕೇದಾರನಾಥಬಾಬುಗಳು ತಮ್ಮ ಭಾಷಾಂತರದ ಜೊತೆಗೆ ಅನೇಕ ವೇಳೆ ವಿಶ್ವನಾಥ</p>
<p>_________</p>
<p>1
. ಅದಕ್ಕೆ ಆಗ ಬಂಕಿಮಚಂದ್ರನ ಅಳಿಯನಾದ ರಾಖಾಲದಾಸ ವಂದ್ಯೋಪಾಧ್ಯಾಯನು ಸಂಪಾದಕನಾಗಿದ್ದನು.</p>
<p>ಚಕ್ರವರ್ತಿಯ ಟೀಕೆಯ ಸಾರಾಂಶವನ್ನು ಕೊಟ್ಟಿದ್ದರು; ಭೂಧರ ಚಂದ್ರ ಚಟ್ಟೋಪಾಧ್ಯಾಯರು ಶಂಕರಭಾಷ್ಯ ವನ್ನು ಅನುವಾದ ಮಾಡಿದ್ದರು. ಶ್ರೀಕೃಷ್ಣ ಪ್ರಸನ್ನರು ಪೂರ್ವ ಪಂಡಿತರ ಅಭಿಪ್ರಾಯವನ್ನನುಸರಿಸಿ ‘ಗೀತಾ ಸಂದೀಪನೀ’ ಎಂಬ ಟೀಕೆಯನ್ನು ಭಾಷಾಂತರವನ್ನೂ ಬರೆದಿದ್ದರು. ಇವೆಲ್ಲಾ ಇದ್ದರೂ ಮತ್ತೊಂದು ಅನುವಾದ ಟೀಕೆಗಳ ಆವಶ್ಯಕತೆ ಏನಿತ್ತು?</p>
<p> ‘‘ಇಂದಿನ ಪಾಠಕರಲ್ಲನೇಕರು ಪಾಶ್ಚಾತ್ಯ ಶಿಕ್ಷಣ ಪಡೆದವರು. ಇವರು ಪ್ರಾಚೀನ ಪಂಡಿತರ ಮಾತನ್ನು ಸುಲಭವಾಗಿ ಅರ್ಥಮಾಡಿಕೊಳ್ಳಲಾರರು. ಬಂಗಾಳಿಗೆ ಭಾಷಾಂತರ ಮಾಡಿಕೊಟ್ಟರೂ ಅರ್ಥವಾಗುವುದಿಲ್ಲ. . ಇದು ಅವರ ದೋಷವಲ್ಲ, ಅವರ ಶಿಕ್ಷಣದ ನೈಸರ್ಗಿಕ ಫಲ. ಪಾಶ್ಚಾತ್ಯರ ಆಲೋಚನಾ ರೀತಿಯು ಪ್ರಾಚೀನ ಭಾರತೀಯರ ಆಲೋಚನಾ ರೀತಿಗಿಂತ ಎಷ್ಟು ಭಿನ್ನವಾದದ್ದೆಂದರೆ ಭಾಷಾಂತರ ಮಾಡಿದರೂ ಅದು ಮನಸ್ಸಿಗೆ ಹಿಡಿಯುವುದಿಲ್ಲ. (ಇಂದಿನ ಶಿಕ್ಷಣಸಂಪ್ರದಾಯದಲ್ಲಿ ಬಾಲ್ಯದಿಂದಲೂ ಪಾಶ್ಚಾತ್ಯ ಭಾವಗಳನ್ನೇ ಅನುಸರಿಸುವುದರಿಂದ, ಪ್ರಾಚೀನ ಭಾರತೀಯರ ಭಾವಗಳು ಸುತರಾಂ ಅಪರಿಚಿತವಾಗಿರುತ್ತವೆ. . .) ಅವರಿಗೆ ತಿಳಿಸಬೇಕಾದರೆ ಪಾಶ್ಚಾತ್ಯ ಸರಣಿಯನ್ನೇ ಅನುಸರಿಸಿ ಪಾಶ್ಚಾತ್ಯ ಭಾವಗಳ ಸಹಾಯವನ್ನು ಪಡೆಯಬೇಕಾಗು ತ್ತದೆ. ಹೀಗೆ ಪಾಶ್ಚಾತ್ಯರ ಸರಣಿಯನ್ನು ಹಿಡಿದು, ಪಾಶ್ಚಾತ್ಯ ಭಾವಗಳ ಸಹಾಯವನ್ನು ಪಡೆದು, ಗೀತೆಯ ಮರ್ಮವನ್ನು ಅವರಿಗೆ ತಿಳಿಸವುಸುವು ಈ ಟೀಕೆಯ ಉದ್ದೇಶ್ಯ.</p>
<p> ಇದಕ್ಕೆ ಮತ್ತೊಂದು ಪ್ರಯೋಜನವೂಇದೆ: ಪಾಶ್ಚಾತ್ಯಶಿಕ್ಷಣ ಪಡೆದವರ ಮನಸ್ಸಿನಲ್ಲಿ ಹುಟ್ಟಬಹುದಾದ ಸಂದೇಹಗಳು ಪೂರ್ವಪಂಡಿತರಿಂದ ರಚಿತವಾದ ಭಾಷ್ಯಾದಿಗಳಲ್ಲಿ ಚರ್ಚೆಗೆ ಬರುವುದಿಲ್ಲ; ಅದು ಸಂಭವವೂ ಅಲ್ಲ; ಏಕೆಂದರೆ ಅವರು ಯಾವಪಾಠಕರ ಅನುಕೂಲಕ್ಕಾಗಿ ಭಾಷ್ಯಾದಿಗಳನ್ನು ಬರೆದರೋ ಅವರ ಮನಸ್ಸಿನಲ್ಲಿ ಇಂಥ ಸಂಶಯಗಳು ಹುಟ್ಟುವ ಸಂಭವವಿರಲಿಲ್ಲ. ಈ ಟೀಕೆಯಲ್ಲಿ, ಸಾಧ್ಯವಾದಮಟ್ಟಿಗೂ, ಅಂಥ ಸಂಶಯ ಗಳನ್ನು ಚರ್ಚಿಸಿದೆ.</p>
<p> ಆದ್ದರಿಂದ ಬಂಗಾಳಿಯಲ್ಲಿ ಗೀತಾವ್ಯಾಖ್ಯಾನಗಳನ್ನು ರಚಿಸಿರುವ ಪಂಡಿತರಿಗೆ ನಾನು ಪ್ರತಿಸ್ಪರ್ಧಿ ಯಲ್ಲ; ಸಾಧ್ಯವಾದಮಟ್ಟಿಗೂ ಅವರಿಗೆ ಸಹಾಯವಾಗಬೇಕೆಂಬುದೇ ನನ್ನ ಅಲ್ಪಾಭಿಲಾಷೆ; ನಾನೂ ಹಿಂದಿನ ಪಂಡಿತರನ್ನು ಎಷ್ಟುದೂರ ಹಿಂಬಾಲಿಸಬಹುದೋ ಅಷ್ಟುದೂರ ಹಿಂಬಾಲಿಸಿದ್ದೇನೆ; ಆನಂದಗಿರಿ ಟೀಕೆಯೊಡ ಗೂಡಿದ ಶಾಂಕರಭಾಷ್ಯ, ಶ್ರೀಧರಸ್ವಾಮಿ ಟೀಕಾ, ರಾಮಾನುಜಭಾಷ್ಯ, ಮಧುಸೂದನ ಸರಸ್ವತಿಯ ಟೀಕಾ, ವಿಶ್ವನಾಥ ಚಕ್ರವರ್ತಿಯ ಟೀಕಾ ಮುಂತಾದವುಗಳನ್ನು ದೃಷ್ಟಿಯಲ್ಲಿಟ್ಟುಕೊಂಡು ಈ ಟೀಕೆಯನ್ನು ರಚಿಸಿದ್ದೇನೆ. ಪಾಶ್ಚಾತ್ಯಸಾಹಿತ್ಯ ವಿಜ್ಞಾನ ದರ್ಶನಗಳನ್ನು ತಿಳಿದವನು ಸದಾ ಪ್ರಾಚೀನರನ್ನನುಸರಿಸುವುದು ಸಂಭವವಲ್ಲ; ನಾನೂ ಎಲ್ಲೆಡೆಯಲ್ಲಿಯೂ ಅವರನ್ನು ಅನುಸರಿಸಿದ್ದೇನೆಂದು ಹೇಳಲಾರೆ. ಈ ದೇಶದ ಪ್ರಾಚೀನಪಂಡಿತರು ಹೇಳಿದ್ದೆಲ್ಲಾ ಸರಿ, ಪಾಶ್ಚಾತ್ಯರು ಜಗತ್ತತ್ವ ಸಂಬಂಧದಲ್ಲಿ ಹೇಳಿರುವುದೆಲ್ಲಾ ತಪ್ಪು, ಎಂದು ತಿಳಿಯುವವರಲ್ಲಿ ನನಗೆ ಸ್ವಲ್ಪವೂ ಸಹಾನುಭೂತಿಯಿಲ್ಲ.</p>
<p> ಟೀಕೆಯೇ ನನ್ನ ಉದ್ಧೇಶ್ಯ; ಆದರೆ ಮೂಲವಿಲ್ಲದೆ ಟೀಕೆ ಸಾಧ್ಯವಿಲ್ಲವಾದ್ದರಿಂದ ಮೂಲವನ್ನೂ ಕೊಟ್ಟಿದೆ; ಅನೇಕರಿಗೆ ಭಾಷಾಂತರವಿಲ್ಲದೆ ಮೂಲ ಅರ್ಥವಾಗದು; ಆದ್ದರಿಂದ ಭಾಷಾಂತರವನ್ನೂ ಕೊಟ್ಟಿದೆ.’’</p>
<p> ಈ ಅಸಮಗ್ರ ಗ್ರಂಥವು ೧೫೯ ಪುಟಗಳಾಗಿದೆ; ಪೂರ್ತಿಯಾಗಿದ್ದರೆ ಸುಮಾರು ಒಂದುಸಾವಿರ ಪುಟಗಳಾಗುತ್ತಿತ್ತೋ ಏನೋ!</p>
<p> ಕೆಲವು ಶ್ಲೋಕಗಳಿಗೆ ಭಾಷಾಂತರ ಮಾತ್ರವಿರುತ್ತದೆ. ‘ಟೀಕೆ ಅನಾವಶ್ಯಕ’ ಎಂದು ಟೀಕಾಕಾರನು ಮುಂದೆ ಹೋಗುತ್ತಾನೆ. ಮಿಕ್ಕವಕ್ಕೆ ಸಂದರ್ಭಾನುಸಾರವಾಗಿ ಕಷ್ಟವಾದ ಮಾತುಗಳಿಗೆ ಅರ್ಥ, ಟಿಪ್ಪಣಿ,²
ಹೆಚ್ಚು ವಿಷಯವಿದ್ದರೆ ವಿವರಣೆ, ಇರುತ್ತವೆ. ಆಚಾರ್ಯರಲ್ಲಿ ಭಿನ್ನಾಭಿಪ್ರಾಯವಿದ್ದರೆ ಅವುಗಳನ್ನು ತಿಳಿಸಿ ಥಾಮ್ಸನ್​, ಡೇವಿಸ್​, ಲ್ಯಾಸೆನ್​, ತೆಲಾಂಗ್​ ಮುಂತಾದ ಪಾಶ್ಚಾತ್ಯ ಮತ್ತು ಭಾರತೀಯ ಭಾಷಾಂತರಕಾರರ ಅಭಿಪ್ರಾಯ ಗಳು ಸರಿಯಾಗಿಲ್ಲದಿದ್ದರೆ ಖಂಡಿಸುತ್ತಾನೆ. ಪಾಶ್ಚಾತ್ಯರನ್ನು ಕಂಡರೆ ತುಂಬ ಅಸಮಾಧಾನವೆಂದೇ ಹೇಳಬೇಕು. ‘‘ಇಂಗ್ಲಿಷರಿಗೆ ಗೀತೆಯು ಸ್ವಲ್ಪವೂ ತಿಳಿಯುವುದಿಲ್ಲ.-ತಿಳಿಯುವ ಸಂಭವವೂ ಇಲ್ಲ.’’ ‘‘ಇಂಗ್ಲಿಷಿನವರ ಹತ್ತಿರಕ್ಕೆ ಗೀತಾರ್ಥ ತಿಳಿದುಕೊಳ್ಳುವುದಕ್ಕೆ ಹೋಗಬೇಡಿಎಂದು ಕೈಮುಗಿದು ಬೇಡಿಕೊಳ್ಳುತ್ತೇನೆ.’’ ಎಂದಿದ್ದಾನೆ. ಪಾಶ್ಚಾತ್ಯ ರಲ್ಲಿ ಜರ್ಮನರ ವಿಷಯದಲ್ಲಿ ಬಂಕಿಮನಿಗೆ ಗೌರವಹೆಚ್ಚು. ತನಗೆ ಜರ್ಮನ್​ ಭಾಷೆ ಬರದಲ್ಲಾ, ಮೂಲದಲ್ಲೇ ಅವರ ಗ್ರಂಥಗಳನ್ನೆಲ್ಲಾ ಓದಲಾರೆನಲ್ಲಾ ಎಂದುಅವನು ಪಶ್ಚಾತ್ತಾಪಪಟ್ಟುಕೊಂಡಿದ್ದಾನೆ; ಇಂಗ್ಲಿಷ್​ ಭಾಷಾಂತರ ಗಳಲ್ಲಿ ದೊರೆಯುವ ಅವರ ಗ್ರಂಥಗಳನ್ನು ಓದಿದ್ದಾನೆ-ಆವಶ್ಯಕವೆಂದು ಕಂಡಾಗ ಅವುಗಳಿಂದ ಕೆಲವು ವಾಕ್ಯ ಗಳನ್ನು ಎತ್ತಿಕೊಟ್ಟಿದ್ದಾನೆ. ನಮ್ಮ ದೇಶದ ಆಚಾರ್ಯರಲ್ಲಿ ಅವನಿಗೆ ಋಷಿಗಳನ್ನು ಕಂಡಷ್ಟು ಪೂಜ್ಯತೆ; ಆದರೂ ಅವರು ಹೇಳಿರುವುದೆಲ್ಲಾ ನೂರಕ್ಕೆ ನೂರು ಸರಿಎಂದು ಒಪ್ಪುವುದಿಲ್ಲ.(ಉದಾ:॥-೪೬:ಪುಟ೮೫-೯೩). ಇದು</p>
<p>__________</p>
<p>2
. ಉದಾಹರಣೆಗೆ ಮೊದಲನೆಯ ಅಧ್ಯಾಯದಲಿ:-ಕುರುಕ್ಷೇತ್ರ, ವ್ಯೂಹ, ಆತತಾಯೀ, ವರ್ಣಸಂಕರ.</p>
<p>‘ಧರ್ಮತತ್ತ್ವ’ವನ್ನು ಬರೆದಮೇಲೆ ಬಂದ ಗ್ರಂಥ; ಆದ್ದರಿಂದ ಅದರಲ್ಲಿ ಉಕ್ತವಾಗಿರುವ ಅಭಿಪ್ರಾಯಗಳಿಗೆ ಪದೇಪದೇ ಇಲಿ ನಿರ್ದೇಶವಿದೆ. ಧರ್ಮತತ್ತ್ವವೂ ಬಹುಮಟ್ಟಿಗೆ ಗೀತೆಯ ವಿವರಣೆಯೇ. ಹೀಗೆ ಇವು ಪರಸ್ಪರ ಪೋಷಕಗಳೆಂದರೆ ತಪ್ಪಾಗಲಾರದು.</p>
<p> ಸಾಧಾರಣವಾಗಿ ಪ್ರತಿ ಅಧ್ಯಾಯದ ಕೊನೆಯಲ್ಲಿಯೂ ಆ ಅಧ್ಯಾಯದ ಮುಖ್ಯ ತಾತ್ಪರ್ಯವನ್ನು ತನ್ನ ಅಭಿಪ್ರಾಯದೊಡನೆ ಕೊಟ್ಟಿರುತ್ತಾನೆ:-</p>
<p>ಮೊದಲನೆಯ ಅಧ್ಯಾಯ:-ಗೀತೆಯ ಮೊದಲ ಅಧ್ಯಾಯದಲ್ಲಿ ಧರ್ಮತತ್ವವೇನೂ ಇಲ್ಲ; ಆದರೆ ಈ ಅಧ್ಯಾಯವು ಒಂದು ಉತ್ಕೃಷ್ಟಕಾವ್ಯ. ಕಾವ್ಯಸಾಮಗ್ರಿಯೆಲ್ಲಾ ಇಲ್ಲಿ ಬಹು ಸುಂದರವಾಗಿ ಸಜ್ಜುಗೊಳಿಸಲ್ಪಟ್ಟಿದೆ. ಕುರುಕ್ಷೇತ್ರದಲ್ಲಿ ಎರಡು ಕಡೆಯ ಸೇನೆಯೂ ಸಿದ್ಧವಾಗಿ ಎದುರುಬದುರಿಗೆ ನಿಂತಿತು. ಪಾಂಡವರ ದೊಡ್ಡ ಸೇನೆಯು ವ್ಯೂಹಕಟ್ಟಿ ನಿಂತಿರುವುದನ್ನು ನೋಡಿ ದುರ್ಯೋಧನನು ರಣಪಂಡಿತನಾದ ತನ್ನ ಆಚಾರ್ಯನ ಕಡೆಗೆ ತಿರುಗಿ, ಸ್ವಲ್ಪ ಹೆದರಿಕೆಯಿಂದ, ‘ನೀವು ನಮ್ಮ ಸೇನಾಪತಿ ಭೀಷ್ಮನನ್ನು ರಕ್ಷಿಸಿಕೊಳ್ಳಬೇಕು’ ಎಂದನು. ಆದರೆ ಆ ಮುದುಕ ಭೀಷ್ಮನು ಯುವಕನಿತಿಂತ ಉದ್ಯಮಶೀಲ; ಅವನು ಅದೇ ಸಮಯದಲ್ಲಿ ಸಿಂಹನಾದ ಮಾಡಿ ಶಂಖವನ್ನು ಊದಿದನು-(ಶಂಖ ಆಗಿನ ಕಾಲದ 
bugle
). ಅವನ ಶಂಖಧ್ವನಿಯನ್ನು ಕೇಳಿ ಉತ್ಸಾಹ ದಿಂದಲೋ ಪ್ರತಿಯಾಗಿಯೋ ಎರಡು ಸೇನೆಯ ಯೋಧರೂ ಶಂಖಧ್ವನಿ ಮಾಡಿದರು. ಆಗ ಎರಡು ಕಡೆಯೂ ನಾನಾವಿಧವಾದ ರಣವಾದ್ಯ ಬಾಜಿಸಿತು-ಶಂಖ ಭೇರಿ ಮೊದಲಾದ ವಾಧ್ಯಗಳ ಕೋಲಾಹಲದಿಂದ ಆಕಾಶ ಕಿತ್ತುಹೋಯಿತು. ಭೂಮ್ಯಂತರಿಕ್ಷಗಳು ತುಮುಲಶಬ್ದದಿಂದ ತುಂಬಿಹೋದುವು. ಅಂಥ ಮಹೋತ್ಸಾಹ ಸಮಯದಲಿ ಸ್ಥಿರಚಿತ್ತನಾದ ಅರ್ಜುನನು-ಕೌರವರನ್ನು ಗೆಲ್ಲುವ ಭಾರ ಹೊತ್ತಿದ್ದ ಅರ್ಜುನನು-ತನ್ನ ಸಾರಥಿ ಯಾದ ಕೃಷ್ಣನನ್ನು ನೋಡಿ ‘ರಥವನ್ನು ಎರಡುಸೇನೆಗಳ ಮಧ್ಯೆ ತೆಗೆದುಕೊಂಡು ಹೋಗು, ನಾನು ಯಾರೊ ಡನೆ ಯುದ್ಧಮಾಡಬೇಕಾಗಿದೆಯೋ ನೋಡೋಣ!’ ಎಂದನು. ಕೃಷ್ಣನು ಬಿಳೀಯ ಕುದುರೆಗಳನ್ನು ಹೂಡಿದ್ದ ಮಹಾರಥವನ್ನು ಎರಡುಸೇನೆಗಳ ಮಧ್ಯೆ ನಿಲ್ಲಿಸಿ ‘ನೋಡು!’ ಎಂದನು. ಅರ್ಜುನನು ನೋಡಿದನು.-ಎರಡು ಕಡೆಯೂ ತನ್ನ ಜನ; ಚಿಕ್ಕಪ್ಪ, ದೊಡ್ಡಪ್ಪ, ಅಜ್ಜ, ಮಗ, ಮೊಮ್ಮಗ, ಮಾವ, ಭಾವಮೈದುನ, ಸ್ನೇಹಿತ. ಅವನ ದೇಹ ಕಂಪಿಸಿತು, ರೋಮಾಂಚಗೊಂಡಿತು, ಬಾಯಿ ಒಣಗಿತು, ಉಸಿರುಡುಗಿತು, ತಲೆ ಸುತ್ತಿತ್ತು, ಕೈಯಿಂದ ಗಾಂಡೀವ ಮಹಾಧನುಸ್ಸು ಜಾರಿಬಿತ್ತು. ಅವನು ‘ಕೃಷ್ಣ! ರಾಜ್ಯವು ಯಾರಿಗೋಸ್ಕರವೋ ಅವರನ್ನೇ ಕೊಂದು ರಾಜ್ಯದಿಂದ ಏನು ಫಲ ಪಡೆಯಬೇಕು? ನಾನು ಯುದ್ಧ ಮಾಡುವುದಿಲ್ಲ!’ ಎಂದನು. ಈ ರಣಕ್ಷೇತ್ರ, ಎರಡು ಕಡೆಯೂ ಎರಡು ದೊಡ್ಡಸೇನೆ, ತುಮುಲಕೋಲಾಹಲ, ರಣವಾದ್ಯ, ಮತ್ತು ಘೋರತರವಾದ ಉತ್ಸಾಹ-ಇಂಥ ಸಮಯದಲ್ಲಿ ಈ ಮಹಾವೀರನ ಮೊದಲ ಸ್ಥೈರ್ಯ, ಆಮೇಲೆ ಅವನ ಹೃದಯದಲ್ಲಿ ಕರುಣ ಮತ್ತು ಮಹಾ ಪ್ರಶಾಂತಭಾವ-ಇಂಥ ಹಿರಿಯಚಿತ್ರವು ಸಾಹಿತ್ಯ ಜಗತ್ತಿನಲ್ಲಿ ದುರ್ಲಭ! ‘‘ನ ಕಾಂಕ್ಷೇ ವಿಜಯಂ ಕೃಷ್ಣ ನ ಚ ರಾಜ್ಯಂ ಸುಖಾನಿ ಚ’’-ಇಂಥ ಅಮೃತಮಯವಾದ ವಾಣಿಯನ್ನು ಮತ್ತಾರು ಎಲ್ಲಿ ಕೇಳಿದ್ದಾರೆ?</p>
<p>ಎರಡನೆಯ ಮತ್ತು ಮೂರನೆಯ ಅಧ್ಯಾಯ:-ಅರ್ಜುನನು ಆತ್ಮೀಯರನ್ನು ಕೊಂದು ಅಂಥ ಪಾಪ ಕರ್ಮದ ಮೂಲಕ ರಾಜ್ಯಪಡೆಯುವುದನ್ನು ಒಪ್ಪಲಿಲ್ಲ; ಆದ್ದರಿಂದ ಯುದ್ಧ ಮಾಡುವುದಿಲ್ಲವೆಂದು ಸ್ಥಿರಮಾಡಿ ಕೊಂಡನು; ಅದಕ್ಕೆ ಉತ್ತರವಾಗಿ ಭಗವಂತನು ಮೊದಲು ಅವನಿಗೆ ಆತ್ಮಜ್ಞಾನವನ್ನು ಉಪದೇಶಿಸಿದನು; ಆಮೇಲೆ ಕರ್ಮದ ಮಾಹಾತ್ಮ್ಯ ಮತ್ತು ಅದರ ಅವಶ್ಯಕರ್ತವ್ಯತೆ ಇವುಗಳನ್ನು ತಿಳಿಸಿದನು. ಎಲ್ಲರೂ ಕರ್ಮ ಮಾಡಬೇಕು, ಬೇರೆ ಕರ್ಮ ಮಾಡದಿದ್ದರೂ ಜೀವನಯಾತ್ರೆ ನಡಸಲು ಕರ್ಮ ಮಾಡಬೇಕು. ಆದರೆ ಯಾರಿಗೆ ಆತ್ಮಜ್ಞಾನವಿಲ್ಲವೋ ಅವನು ಮೂರ್ಖನಾಗಿ ಫಲದಮೇಲೆ ಆಸೆಯಿಂದ ಕರ್ಮ ಮಾಡುತ್ತಾನೆ; ಆತ್ಮ ಜ್ಞಾನಿಯಾದವನು ನಿಷ್ಕಾಮನಾಗಿ ಕರ್ಮ ಮಾಡುತ್ತಾನೆ; ಆದರೆ ನಿಷ್ಕಾಮನಾಗಿಯಾಗಲಿ, ಸಕಾಮನಾಗಿಯೇ ಆಗಲಿ, ಮಾಡಬೇಕಾದ ಕರ್ಮವನ್ನು ಮಾಡಲೇಬೇಕು; ಮಾಡಲೇಬೇಕಾದರೆ ನಿಷ್ಕಾಮವಾಗಿ ಮಾಡುವುದೇ ಒಳ್ಳೆಯದು; ಏಕೆಂದರೆ ನಿಷ್ಕಾಮಕರ್ಮವೇ ಪರಮಧರ್ಮ; ಆದ್ದರಿಂದ ನೀನು ನಿಷ್ಕಾಮನಾಗಿ, ಫಲಕಾಮನೆ ಯನ್ನು ಬಿಟ್ಟು, ರಾಜ್ಯ ಬರುತ್ತದೆಯೋ ಇಲ್ಲವೋ ಆ ಯೋಚನೆ ಇಟ್ಟುಕೊಳ್ಳದೆ, ಕರ್ಮದ ಫಲಾಫಲಗಳನ್ನು ಈಶ್ವರನಿಗೆ ಒಪ್ಪಿಸಿ, ಯುದ್ಧವು ಕ್ಷತ್ರಿಯನ ಅನುಷ್ಠೇಯ ಕರ್ಮವೆಂದು ನಿರ್ವಿಕಾರಚಿತ್ತದಿಂದ ಯುದ್ಧಮಾಡು!</p>
<p> ಎರಡನೆಯ ಅಧ್ಯಾಯವು ೯೧ ಪುಟಗಳಾಷ್ಟಾಗುತ್ತದೆ. ಗೀತೆಯಲ್ಲಿ ಎರಡನೆಯ ಅಧ್ಯಾಯವೇ ಸಾರವತ್ತಾದ ಭಾಗ. ಇದಕ್ಕೆ ಪೀಠಿಕೆ, ಟೀಕೆ, ಟಿಪ್ಪಣಿಗಳನ್ನು ಬರೆದು ಮುಗಿಸಿದ್ದರಿಂದ, ಗ್ರಂಥವು ಅಪೂರ್ಣ ವಾದರೂ ಇದು ಅರ್ಜುನನಿಗೆ ರಣ ಕರ್ತವ್ಯವನ್ನು ಮಾತ್ರ ಬೋಧಿಸುತ್ತಿಲ್ಲ, ಕ್ಷತ್ರಿಯ ಧರ್ಮವನ್ನು ಮಾತ್ರ ಬೋಧಿಸುತ್ತಿಲ್ಲ, ಮನುಷ್ಯ ಸಾಮಾನ್ಯನೂ ಅನುಸರಿಸಬೇಕಾದ ಧರ್ಮವನ್ನು ಬೋಧಿಸುತ್ತದೆ. ಅದೇ ಬ್ರಹ್ಮನಿಷ್ಠೆ. ಯಥಾರ್ಥವಾದ ಬ್ರಹ್ಮನಿಷ್ಠೆ. ಯಥಾರ್ಥವಾದ ಬ್ರಹ್ಮನಿಷ್ಠೆಯೆಂದರೆ ಇಂದ್ರಿಯ ಸಂಯಮ ಮತ್ತು ಈಶ್ವರ ಚಿತ್ತಾರ್ಪಣಪೂರ್ವಕ-ನಿಷ್ಕಾಮ ಕರ್ಮದ ಅನುಷ್ಠಾನ. ‘‘ಇದು ಆದರೆ ಧರ್ಮವು ಸಂಪೂರ್ಣವಾಯಿತು; ಇದೇ ಹಿಂದೂ ಧರ್ಮದ ಸಾರಭಾಗ. ಗೀತೆಯಲ್ಲಿ ಇರುವ ಉಳಿದ ಭಾಗವೆಲ್ಲಾ, ಇದರ ವಿಸ್ತಾರ ಮಾತ್ರ.-</p>
<p>ಅಧಿಕಾರಭೇದದಿಂದ ಪದ್ಧತಿ ವಿವರಣೆ ಮಾತ್ರ. ಹಿಂದೂಧರ್ಮದಲ್ಲಿಯಾಗಲಿ ಮತ್ತಾವ ಇತರ ಧರ್ಮದಲ್ಲಿ ಯಾಗಲಿ ಇದನ್ನುಳಿದು ಇರುವುದೆಲ್ಲಾ ಧರ್ಮಕ್ಕೆ ಆವಶ್ಯಕವಾದ ಅಂಶವಲ್ಲ. ಅದುಕಥೆ, ಇಲ್ಲವೇ ಉಪಧರ್ಮ, ಇಲ್ಲವೇ ಸಾಮಾಜಿಕ ನೀತಿ, ಇಲ್ಲವೇ ಇತರ ವಿಷಯಗಳು. ಅವುಗಳನ್ನು ಬಿಟ್ಟುಬಿಟ್ಟರೇ ಒಳ್ಳೆಯದು. ಇದು ಎಲ್ಲರಿಗೂ ಸಾಧ್ಯ; ಇದಕ್ಕಾಗಿ ವೇದಾಧ್ಯಯನದ ಆವಶ್ಯಕತೆ ಇಲ್ಲ, ಸಂಧ್ಯಾ ಗಾಯತ್ರಿಗಳ ಆವಶ್ಯಕತೆ ಇಲ್ಲ. ಸ್ತ್ರೀ ಯರಾಗಲಿ ಪತಿತರಾಗಲಿ ಶೂದ್ರರಾಗಲಿ ಮ್ಲೇಚ್ಛರಾಗಲಿ ಮುಸಲ್ಮಾನರಾಗಲಿ ಕ್ರೈಸ್ತರಾಗಲಿ ಎಲ್ಲರಿಗೂ ಇದು ಸಾಧ್ಯ. ಇದೇ ಜಗತ್ತಿನಲ್ಲಿ ಏಕಮಾತ್ರ ಧರ್ಮ-ಇದೇ ಏಕಮಾತ್ರ 
Catholic religion
.’’</p>
<p> ಎರಡನೆಯ ಅಧ್ಯಾಯದ ಹನ್ನೊಂದನೆಯ ಶ್ಲೋಕದ ಮೇಲೆ ಒಂದು ಉದ್ದವಾದ ಟಿಪ್ಪಣಿ ಇದೆ. ಅದರಿಂದ ಮುಂದೆ ಕೆಲವು ಭಾಗಗಳನ್ನು ಎತ್ತಿಬರೆದಿದೆ. ಇದು ಧಾರ್ಮಿಕ ಸಂಗತಿಗಳಲ್ಲಿ ಬಂಕಿಮನ ವಿಚಾರ ಸರಣಿಯನ್ನು ತೋರಿಸುತ್ತದೆ:-</p>
<p> ‘‘ಈ ಸ್ಥಳದಲ್ಲಿ ಪ್ರಕೃತ ಗ್ರಂಥದ ಆರಂಭ. ಈಗ ಪ್ರಕೃತ ವಿಷಯವೇನು ನೋಡೋಣ.-ದುರ್ಯೋಧ ನಾದಿಗಳು ಅನ್ಯಾಯವಾಗಿ ಪಾಂಡವರ ರಾಜ್ಯವನ್ನು ಕಸಿದುಕೊಂಡಿದ್ದಾರೆ. ಯುದ್ಧವಿಲ್ಲದೆ ಅದು ಬರುವ ಸಂಭವವಿಲ್ಲ. ಈಗ ಯುದ್ಧವು ಕರ್ತವ್ಯವೋ? ಮಹಾಭಾರತದ ಉದ್ಯೋಗಪರ್ವದಲ್ಲಿ ಈ ವಿಷಯದ ವಿಸ್ತೃತ ಚರ್ಚೆಇದೆ. ಆ ಚರ್ಚೆಯಿಂದ ಯುದ್ಧ ಮಾಡತಕ್ಕದ್ದೆಂದು ನಿರ್ಧರವಾಯಿತು. ಆದ್ದರಿಂದ ಎರಡು ಸೇನೆಗಳೂ ಎದುರುಬದುರಿಗೆ ಒಡ್ಡಿ ನಿಂತಿವೆ.</p>
<p> ಇಂಥ ಸಂದರ್ಭದಲ್ಲಿ ಯುದ್ಧ ಮಾಡತಕ್ಕದ್ದೇ ಅಲ್ಲವೇ ಎಂದು ಆಧುನಿಕ ನೀತಿ ಹಿಡಿದು ವಿಚಾರ ಮಾಡಿದರೂ ನಾವು ಪಾಂಡವರ ತೀರ್ಮಾನವನ್ನು ಸರಿಯೆಂದು ಒಪ್ಪುತ್ತೇವೆ. ಈ ಜಗತ್ತಿನಲ್ಲಿ ಎಷ್ಟು ವಿಧವಾದ ಕಾರ್ಯವಿದೆಯೋ ಅದರಲ್ಲೆಲ್ಲಾ ಸಾಧಾರಣವಾಗಿ ಯುದ್ಧವೇ ಸರ್ವದೃಷ್ಟಿಯಿಂದಲೂ ನಿಕೃಷ್ಟ. ಆದರೆ ಧರ್ಮಯುದ್ಧವೂ ಇದೆ. ಅಮೆರಿಕದಲ್ಲಿ ವಾಷಿಂಗ್ಟನ್​, ಯೂರೋಪಿನಲ್ಲಿ ವಿಲಿಯಂ ದಿ ಸೈಲೆಂಟ್​, ಮತ್ತು ಭರತಖಂಡದಲ್ಲಿ ಪ್ರತಾಪಸಿಂಹ ಮೊದಲಾದವರು ಮಾಡಿದ ಯುದ್ಧಗಳು ಪರಮಧರ್ಮ-ದಾನಾದಿ ಗಳಿಗಿಂತ ಶ್ರೇಷ್ಠವಾದ ಧರ್ಮ. ಪಾಂಡವರ ಯುದ್ಧ ಪ್ರವೃತ್ತಿಯೂ ಇದೇ ಶ್ರೇಣಿಯ ಧರ್ಮ. . .</p>
<p> ಮಹಾಭಾರತದಲ್ಲಿ ಕಂಡುಬರುವುದೇನೆಂದರೆ, ಯುದ್ಧವಾಗದಿರಲೆಂದು ಕೃಷ್ಣನು ವಿಶೇಷಪ್ರಯತ್ನ ಮಾಡಿದನು. ಅದು ಅವಾರಣೀಯವಾದಾಗ, ಅವನು ಯುದ್ಧದಲ್ಲಿ ಯಾವ ಪಕ್ಷವನ್ನೂ ವಹಿಸುವುದಿಲ್ಲವೆಂದು ಪ್ರತಿಜ್ಞೆಮಾಡಿ ಅರ್ಜುನನಿಗೆ ಸಾರಥ್ಯಮಾಡುವುದನ್ನು ಮಾತ್ರಕೈಕೊಂಡನು. ಹೀಗೆ ಯುದ್ಧದಲ್ಲಿ ಕೈಹಾಕದಿದ್ದರೂ ಕೃಷ್ಣನು ಪರಮಧರ್ಮಜ್ಞನಾದ್ದರಿಂದ ಈ ಸಂದರ್ಭದಲ್ಲಿ ಧರ್ಮಮಾರ್ಗವಾವುದೆಂಬುದನ್ನು ಅರ್ಜುನನಿಗೆ ತಿಳಿಸಬೇಕಾಗಿದೆ. ಆದ್ದರಿಂದ ಯುದ್ಧ ಮಾಡುವುದೇ ಇಲ್ಲಿ ಧರ್ಮ, ಮಾಡದಿರುವುದು ಅಧರ್ಮ, ಎಂದು ಅರ್ಜುನನಿಗೆ ತಿಳಿಸಿದನು.</p>
<p> ವಾಸ್ತವಿಕವಾಗಿ, ರಣರಂಗದಲ್ಲಿ, ಯುದ್ಧಾರಂಭ ಸಮಯದಲ್ಲಿ ಕೃಷ್ಣಾರ್ಜುನರಿಗೆ ಈ ಸಂಭಾಷಣೆ ಜರುಗಿತು, ಎಂದು ನಂಬುದುವು ಕಷ್ಟ. ಆದರೆ ಗೀತಾಕಾರನು ಹೀಗೆ ಕಲ್ಪನೆ ಮಾಡಿ ಕೃಷ್ಣಪ್ರಚಾರಿತ ಧರ್ಮದ ಸಾರವನ್ನು, ಅದರ ಮರ್ಮಹಿಡಿದು, ಮಹಾಭಾರತದಲ್ಲಿ ಜೋಡಿಸಿದ್ದಾನೆ ಎಂದು ನಂಬಬಹುದು.</p>
<p> ಯುದ್ಧದಲ್ಲಿ ಪ್ರವರ್ತಿಸಬೇಕೆಂದು ಸೂಚಿಸಿ ಶ್ರೀಕೃಷ್ಣನು ಅರ್ಜುನನಿಗೆ ಕೊಟ್ಟ ಉಪದೇಶವು ಈ ಎರಡನೆಯ ಅಧ್ಯಾಯದಲ್ಲಿದೆ. . .ಆದರೆ ಯುದ್ಧ ಪಕ್ಷವನ್ನು ಸಮರ್ಥಿಸುವುದು ಈ ಗ್ರಂಥದ ಪ್ರಕೃತ ಉದ್ಧೇಶ ವಲ್ಲ. ಯುದ್ಧ ಪಕ್ಷಸಮರ್ಥನವನ್ನು ನಿಮಿತ್ತವಾಗಿಟ್ಟುಕೊಂಡು ಸಮಸ್ತ ಮನುಷ್ಯಧರ್ಮದ ಪರಿಚಯ ಮಾಡಿ ಕೊಡುವುದೇ ಇದರ ಉದ್ದೇಶ್ಯ. . .</p>
<p> ‘ಈ ಗ್ರಂಥವು ಮಹಾಭಾರತದಲ್ಲಿ ಅಂತರ್ಗತವಾದದ್ದು; ಮಹಾಭಾರತವು ಮಹರ್ಷಿವ್ಯಾಸರಿಂದ ಪ್ರಣೀತವಾದದ್ದು, ಅವರು ಯೋಗಬಲದಿಂದ ಸರ್ವವನ್ನೂ ತಿಳಿದಿದ್ದವರು, ಅಭ್ರಾಂತರು, ಆದ್ದರಿಂದ (ಕೃಷ್ಣಾರ್ಜುನರಿಗೆ ರಣರಂಗದಲ್ಲಿ ನಡೆದಸಂಭಾಷಣೆಯನ್ನು ಯಥಾವತ್ತಾಗಿ ಕೇಳಿತಿಳಿದು ಜ್ಞಾಪಕವಿಟ್ಟುಕೊಂಡು ಅದನ್ನು ಬರೆದರೇ ಮುಂತಾದ) ಸಂಶಯಗಳನ್ನು ಎತ್ತುವುದು ಸರಿಯಲ್ಲ’ ಎಂದು ಹೇಳುವವರೊಡನೆ ನಾನು ವಿವಾದ ಮಾಡುವವನಲ್ಲ. ಏಕೆಂದರೆ ಆ ತೆರನಾದ ಪಾಠಕರಿಗಾಗಿ ಈ ವ್ಯಾಖ್ಯಾನವನ್ನು ಬರೆದಿಲ್ಲ. . . .</p>
<p> ಸರ್ವರೂ ಸ್ವಧರ್ಮಪಾಲನೆ ಮಾಡುವುದು ಕರ್ತವ್ಯವೆಂಬುದು ಶ್ರೀಕೃಷ್ಣವಚನದ ಸ್ಥೂಲಮರ್ಮ. ಈ ‘ಸ್ವಧರ್ಮ’ವೆಂಬುದೇನು? ಶಂಕರಾದಿ ಪೂರ್ವಪಂಡಿತರಿಗೆ ಇದರ ತತ್ತ್ವವನ್ನು ತಿಳಿಸುವುದು ಸುಲಭವಾಗಿತ್ತು; ಅರ್ಜುನ ಕ್ಷತ್ರಿಯ, ಆದ್ದರಿಂದ ಅರ್ಜುನನ ಸ್ವಧರ್ಮ ಕ್ಷಾತ್ರಧರ್ಮ, ಅಥವಾ ಯುದ್ಧ; ಅವನು ಯುದ್ಧ ಮಾಡದೆ ‘ಭಿಕ್ಷವಾದರೂ ಮಾಡಿಕೊಂಡಿದ್ದೇನು, ಅದೇ ಒಳ್ಳೆಯದು’ ಎಂದು ಹೇಳಿದ್ದು ಅನ್ಯಧರ್ಮವನ್ನು ಅವಲಂಬಿಸುವ ಇಚ್ಛೆ; ಏಕೆಂದರೆ ಭಿಕ್ಷೆಯು ಬ್ರಾಹ್ಮಣ ಧರ್ಮ.</p>
<p> ಆದರೆ ನಮಗೆ ಈ ವ್ಯಾಖ್ಯಾನದಿಂದ ಎಲ್ಲವೂ ಅರ್ಥವಾಗುತ್ತದೆಯೇ? ವರ್ಣಾಶ್ರಮಾವಲಂಬಿಗಳಾದ ಹಿಂದೂಗಳ ಸ್ವಧರ್ಮವು ವರ್ಣವಿಭಾಗಾನುಸಾರವಾಗಿ ನಿರ್ಣೀತವಾಗಿರಬಹುದು. ಆದರೆ ಹಿಂದೂಗಳಲ್ಲದ ವರ ಸ್ವಧರ್ಮವಾವುದು? ಬ್ರಾಹ್ಮಣ ಕ್ಷತ್ರಿಯ ವೈಶ್ಯ ಶೂದ್ರರ ಗುಂಪು, ಭೂಲೋಕದ ಜನಸಂಖ್ಯೆಯಲ್ಲಿ ಬಹು ಸಣ್ಣಭಾಗ; ಹೆಚ್ಚಿನಭಾಗದ ಜನರು ಚತುರ್ವರ್ಣಗಳಿಗಿಂತ ಹೊರಗಿರುವವರು; ಅವರಿಗೆ ಸ್ವಧರ್ಮವಿಲ್ಲವೇ? ಜಗದೀಶ್ವರನು ಅವರಿಗೆ ಯಾವ ಧರ್ಮವನ್ನೂ ವಿಧಿಸಿಲ್ಲವೇ? ಕೋಟಿಕೋಟಿ ಮನುಷ್ಯರನ್ನು ಸೃಷ್ಟಿಸಿ ಕೇವಲ ಭಾರತೀಯರಿಗೋಸ್ಕರ ಧರ್ಮವನ್ನು ಗೊತ್ತುಮಾಡಿ ಮಿಕ್ಕವರನ್ನೆಲ್ಲಾ ಧರ್ಮಚ್ಯುತರನ್ನಾಗಿ ಮಾಡಿದನೇ? ಭಗವಂತನಿಂದ ಉಕ್ತವಾದಧರ್ಮ ಹಿಂದೂಗಳಿಗೆ ಮಾತ್ರವೇ? ಮ್ಲೇಚ್ಛರು ಅವನಸಂತಾನರಲ್ಲವೇ? ಭಾಗವತ ಧರ್ಮವು ಇಷ್ಟು ಸಂಕುಚಿತವಲ್ಲ. ಜಗದೀಶ್ವರನಲ್ಲಿ ಇಂಥ ಧರ್ಮಚ್ಯುತಿಯನ್ನು ನಂಬುವವನು ಕ್ರೈಸ್ತನ ಸಮಾನ; ಅದನ್ನು ನಂಬದವನು ‘ಸ್ವಧರ್ಮ’ಕ್ಕೆ ಬೇರೆ ತಾತ್ಪರ್ಯವನ್ನು ಹುಡುಕುವನು; ಸಂದೇಹವಿಲ್ಲ.</p>
<p> ಯಾರಿಗೆ ಯಾವುದು ಧರ್ಮವೋ, ಅದೇಅವನಿಗೆ ಸ್ವಧರ್ಮ; ಈಗ, ಮನುಷ್ಯನ ಧರ್ಮವಾವುದು? ಏತರಿಂದ ಮನುಷ್ಯತ್ವೋ ಅದೇ ಮನುಷ್ಯನ ಧರ್ಮ. ಮನುಷ್ಯತ್ವ ಏತರಿಂದ? ಮನುಷ್ಯನಿಗೆ ಶರೀರವಿದೆ, ಮನಸ್ಸಿದೆ. ಈ ಶರೀರವೆಂದರೇನು? ಮನಸ್ಸೆಂದರೇನು? ಶರೀರವು ಕೆಲವು ಜಡಪದಾರ್ಥಗಳ ಜೋಡಣೆ; ಅದರಿಂದ ಕೆಲವು ಶಕ್ತಿಗಳೂ ಉಂಟಾಗಿವೆ; ಈ ಶಕ್ತಿಗಳು ಶರೀರದಿಂದ ಕಾಣದೇಹೋದರೆ, ಮನುಷ್ಯತ್ವವಿಲ್ಲ; ಏಕೆಂದರೆ ಮನುಷ್ಯನ ಮೃತದೇಹದಲ್ಲಿ ಮನುಷ್ಯತ್ವವಿದೆ ಎಂದು ಹೇಳುವಹಾಗಿಲ್ಲ;...ಈ ಶಕ್ತಿಗಳನ್ನು ಬೇರೊಂದೆ ಡೆಯಲ್ಲಿ ‘ಶಾರೀರಕೀ ವೃತ್ತಿ’ ಎಂದು ಕರೆದಿದ್ದೇನೆ. ಮನುಷ್ಯನ ಮನಸ್ಸೂ ಹೀಗೆ ಶಕ್ತಿಯ ಅಥವಾ ವೃತ್ತಿಯ ಜೋಡಣೆ; ಅವುಗಳನ್ನು ಮಾನಸಿಕವೃತ್ತಿ ಎನ್ನೋಣ. ಈ ಶಾರೀರಕ ಮತ್ತು ಮಾನಸಿಕ ವೃತ್ತಿಗಳಿಂದಲೇ ಮನುಷ್ಯನ ಮನುಷ್ಯತ್ವ. ಈ ವೃತ್ತಿಗಳ ವಿಹಿತ ಅನುಶೀಲನವೇ ಮನುಷ್ಯನ ಧರ್ಮ.</p>
<p> ವೃತ್ತಿಗಳ ಸಂಚಾಲನದಿಂದ ನಾವೇನು ಮಾಡುತ್ತೇವೆ?-ಏನಾದರೂ ಕೆಲಸ ಮಾಡುತ್ತೇವೆ, ಇಲ್ಲವೇ ಏನಾದರೂ ತಿಳಿಯುತ್ತೇವೆ. . .ಆದ್ದರಿಂದ ಜ್ಞಾನ ಮತ್ತು ಕರ್ಮ ಮನುಷ್ಯನ ಸ್ವಧರ್ಮ. ಎಲ್ಲಾ ವೃತ್ತಿಗಳೂ ವಿಹಿತರೂಪದಲ್ಲಿ ಅನುಷ್ಠಿತವಾದರೆ ಎರಡೂ ಎಲ್ಲರಿಗೂ ಸ್ವಧರ್ಮವಾಗುತ್ತಿತ್ತು. ಆದರೆ ಮನುಷ್ಯ ಸಮಾಜದ ಅಪರಿಣತ ಅವಸ್ಥೆಯಲ್ಲಿ ಅದು ಸಾಧಾರಣವಾಗಿ ಕಂಡುಬರುವುದಿಲ್ಲ; ಕೆಲವರು ಮುಖ್ಯವಾಗಿ ಜ್ಞಾನಕ್ಕೇ ಸ್ವಧರ್ಮಸ್ಥಾನವನ್ನು ಕೊಡುತ್ತಾರೆ, ಮತ್ತೆಕೆಲವರು ಕರ್ಮಕ್ಕೇ ಪ್ರಧಾನವಾಗಿ ಸ್ವಧರ್ಮಸ್ಥಾನವನ್ನು ಕೊಡುತ್ತಾರೆ.</p>
<p> ಜ್ಞಾನದ ಚರಮೋದ್ದೇಶ್ಯ ಬ್ರಹ್ಮ; ಜಗತ್ತೆಲ್ಲಾ ಬ್ರಹ್ಮದಲ್ಲಿದೆ; ಆದ್ದರಿಂದ ಜ್ಞಾನಾರ್ಜನೆಯು ಯಾರ ಸ್ವಧರ್ಮವೋ ಅವರನ್ನು ಬ್ರಾಹ್ಮಣರೆಂದು ಕರೆದಿದೆ. ಬ್ರಾಹ್ಮಣ ಶಬ್ದವು ಬ್ರಹ್ಮನ್​ ಶಬ್ದದಿಂದ ಬಂದದ್ದು.</p>
<p> ಕರ್ಮವನ್ನು ಮೂರು ಭಾಗ ಮಾಡಬಹುದು. . . .ಉತ್ಪಾದನ, ಸಂಯೋಜನ ಅಥವಾ ಸಂಗ್ರಹ, ರಕ್ಷಣಎಂದು. ಉತ್ಪಾದನ ಮಾಡುವವರು ಕೃಷಿಧರ್ಮಿಗಳು, ಸಂಯೋಜನ ಅಥವಾ ಸಂಗ್ರಹ ಮಾಡುವವರು ಶಿಲ್ಪ ಅಥವಾ ವಾಣಿಜ್ಯಧರ್ಮಿಗಳು, ರಕ್ಷಣೆ ಮಾಡುವವರು ಯುದ್ಧಧರ್ಮಿಗಳು. ಇವರಿಗೇ (ಹಿಂದಿನಿಂದ) ಕ್ಷತ್ರಿಯ, ವೈಶ್ಯ, ಶೂದ್ರ ಎಂದು ಬೇರೆ ಹೆಸರು. . .ಜ್ಞಾನಧರ್ಮಿ ಯುದ್ಧಧರ್ಮಿ ವಾಣಿಜ್ಯಧರ್ಮಿ ಕೃಷಿಧರ್ಮಿ ಗಳ ಕರ್ಮಹೆಚ್ಚಾಗಿ, ತಮ್ಮ ದೈಹಿಕಾದಿ ಕೆಲಸ ನಡಸಿಕೊಳ್ಳಲು ಆಗದೆಹೋದಾಗ, ಅವರು ಕೆಲವು ಜನರನ್ನು ಪರಿಚರ್ಯೆಗಾಗಿ ನಿಯಮಿಸಿಕೊಳ್ಳುತ್ತಾರೆ. ಆದ್ದರಿಂದ (೧)ಜ್ಞಾನಾರ್ಜನ ಅಥವಾ ಲೋಕಶಿಕ್ಷಣ (೨) ಯುದ್ಧ ಅಥವಾ ಸಮಾಜರಕ್ಷೆ (೩) ಶಿಲ್ಪ ಅಥವಾ ವಾಣಿಜ್ಯ (೪) ಉತ್ಪಾದನ ಅಥವಾ ಕೃಷಿ (೫) ಪರಿಚರ್ಯೆ- ಎಂದು ಕರ್ಮವು ಐದು ವಿಧವಾಗುತ್ತದೆ.</p>
<p> ಇದಕ್ಕೆ ಅನುರೂಪವಾಗಿ ಐದು ಜಾತಿಗಳು, ರೂಪಾಂತರ ಹೊಂದಿ, ಎಲ್ಲಾ ಸಮಾಜಗಳಲ್ಲಿಯೂ ಇರುತ್ತವೆ...ಈ ಕರ್ಮಗಳಲ್ಲಿ, ಜೀವಿಕೆಗಾಗಲಿ ಇತರ ಕಾರಣದಿಂದಾಗಲಿ, ಯಾರು ಯಾವುದನ್ನು ಹಿಡಿದಿರು ತ್ತಾರೋ ಅದೇ ಅವರ ಅನುಷ್ಠೆಯ ಕರ್ಮ, ಅವರ 
Duty
; ಅದೇ ಅವರ ಸ್ವಧರ್ಮ. ಇದೇ, ನನ್ನ ಬುದ್ಧಿಗೆ ಅನುಸಾರವಾಗಿ, ಗೀತೋಕ್ತ ಸ್ವಧರ್ಮದ ಉದಾರ ವ್ಯಾಖ್ಯೆ. ಯಾರು ಇದಕ್ಕೆ ಕೇವಲ ಪ್ರಾಚೀನ ಹಿಂದೂ ಸಮಾಜಕ್ಕೆ ಅನ್ವಯಿಸುವ ಅರ್ಥವನ್ನು ಹೇಳುತ್ತಾರೋ ಅವರು ಭಗವದುಕ್ತಿಯನ್ನು ಅತಿ ಸಂಕುಚಿತಾರ್ಥದ್ದ ನ್ನಾಗಿ ತಿಳಿಯುತ್ತಾರೆ. ಭಗವಂತನು ಎಂದಿಗೂ ಸಂಕುಚಿತಬುದ್ಧಿಯವನಲ್ಲ.</p>
<p> . . .ಧರ್ಮವು ನಿತ್ಯ; ಮತ್ತು ಸಮಾಜಕ್ಕೂ ಅದಕ್ಕೂ ಇರುವ ಸಂಬಂಧವೂ ನಿತ್ಯ. ಈಶ್ವರೋಕ್ತ ಧರ್ಮವು ಕೇವಲ ಒಂದುವಿಶೇಷ ಸಮಾಜಕ್ಕೋ ಅಥವಾ ವಿಶೇಷ ಸಾಮಾಜಿಕ ಅವಸ್ಥೆಗೋ ಮಾತ್ರ ಧರ್ಮ, ಸಮಾಜದ ಅವಸ್ಥಾಂತರಕ್ಕೆ ಅಲ್ಲ, ಆದ್ದರಿಂದ ಸಮಾಜವನ್ನು ಪೂರ್ವಾವಸ್ಥೆಯಲ್ಲಿಯೇ ಇಟ್ಟಿರಬೇಕು-ಎಂಬುದು ಎಂದಿಗೂ ಈಶ್ವರಾಭಿಪ್ರಾಯವಾಗಲಾರದು. ಕಾಲಕ್ರಮದಲ್ಲಿ ಸಾಮಾಜಿಕ ಬದಲಾವಣೆಗಳಾದ ಹಾಗೆ, ಈಶ್ವರೋಕ್ತಿಗೆ ಸಾಮಾಜಿಕ ಜ್ಞಾನೋಪಯೋಗಿಯಾದ ವ್ಯಾಖ್ಯಾನವು ಆವಶ್ಯಕ. ಕೃಷ್ಣೋಕ್ತವಾದ ಸ್ವಧರ್ಮದ ಅರ್ಥದಲ್ಲಿ ವರ್ಣಾಶ್ರಮ ಧರ್ಮವೂ ಇದೆ; ನಾನು ಏನು ಹೇಳಿದ್ದೇನೋ ಅದೂ ಇದೆ; ಏಕೆಂದರೆ ಅದು ವರ್ಣಾಶ್ರಮಧರ್ಮದ ವಿಸ್ತರಣ ಮಾತ್ರ. . . .</p>
<p> ಶ್ರೀಕೃಷ್ಣನು ಎರಡುವಿಧವಾದ ವಿಚಾರವನ್ನು ಹಿಡಿದು ಈ ತತ್ವವನ್ನು ಅರ್ಜುನನಿಗೆ ಉಪದೇಶಿಸಿದನು. ಒಂದು ಜ್ಞಾನಮಾರ್ಗ, ಇನ್ನೊಂದು ಕರ್ಮಮಾರ್ಗ. ಈ ಅಧ್ಯಾಯದ ಹನ್ನೆರಡನೆಯ ಶ್ಲೋಕದಿಂದ ಶ್ಲೋಕ</p>
<p>ದಿಂದ ಮುವ್ವತ್ತೆಂಟನೆಯ ಶ್ಲೋಕದವರೆಗೆ ಜ್ಞಾನಮಾಗ್​, ಅಲ್ಲಿಂದ ಮುಂದೆ ಕರ್ಮಮಾರ್ಗ.’’</p>
<p> ಹನ್ನೆರಡನೆಯ ಮತ್ತು ಹದಿಮೂರನೆಯ ಶ್ಲೋಕಗಳ ಮೇಲೂ ಹೀಗೇ ವಿಸ್ತಾರವಾದ ವಿವರಣೆಯಿದೆ. ಅದರಲ್ಲಿ ಬಂಕಿಮನು ಆತ್ಮನಿತ್ಯತ್ವ ಕರ್ತೃತ್ವ ಭೋಕ್ತೃತ್ವ ಮತ್ತು ಜನ್ಮಾಂತರ ಇವುಗಳನ್ನು ಪ್ರಾಜ್ಯ ಮತ್ತು ಪಾಶ್ಚಾತ್ಯ ದಾರ್ಶನಿಕರ ದೃಷ್ಟಿಯಿಂದಲೂ ಆಧುನಿಕ ವಿಜ್ಞಾನಿಗಳ ದೃಷ್ಟಿಯಿಂದಲೂ ವಿಚಾರ ಮಾಡಿ ‘‘ಗೀತೋಕ್ತ ಧರ್ಮವು ಎಲ್ಲಮನುಷ್ಯರಿಗಾಗಿ. ಚಿತ್ತಶುದ್ಧಿ ಮತ್ತು ಇಂದ್ರಿಯಸಂಯಮಗಳು ಗೀತೆಯ ಉದ್ದೇಶ್ಯ. ಇಂಥ ವಿಶ್ವಲೌಕಿಕ ಮತ್ತು ಸರ್ವವ್ಯಾಪಕ ಧರ್ಮವು ಪೃಥಿವಿಯಲ್ಲಿ ಮತ್ತಾವಾಗಲೂ ಪ್ರಚಾರಿತವಾಗಿಲ್ಲ. ಯಾರಿಗೆ ಎಷ್ಟು ಅಧಿಕಾರವೋ ಅವರು ಅಷ್ಟನ್ನು ಗ್ರಹಿಸುತ್ತಾರೆ’’ ಎಂಬ ತೀರ್ಮಾನಕ್ಕೆ ಬರುತ್ತಾನೆ.³</p>
<p> ಇವು ಈ ಅಧ್ಯಾಯದಲ್ಲಿ ಮುಂದೆ ಬರುವ ಕೆಲವು ಅಭಿಪ್ರಾಯಗಳು:-</p>
<p> ಸಹಿಷ್ಣುತೆ ಅಥವಾ ಧೈರ್ಯಗುಣವಿದ್ದರೇ ಜೀವನವು ಮಧುರವಾಗುತ್ತದೆ.</p>
<p> ಸ್ಥೂಲವಾಗಿ ಹೇಳುವುದಾದರೆ ದುಃಖಾನುಭವದಿಂದ ಮುಕ್ತಿ ಪಡೆಯುವುದೇ ಮೋಕ್ಷ.</p>
<p> ಸುಖದುಃಖಗಳನ್ನು ಸತ್​ ಎಂದಾದರೂ ಕರೆಯಿರಿ, ಅಸತ್​ ಎಂದಾದರೂ ಕರೆಯಿರಿ, ಸುಖದುಃಖ ಗಳೇನೋ ಇವೆ.</p>
<p> ಇಂದ್ರಿಯಾಧೀನವಾದ ಸುಖವೂ ಪರಿತ್ಯಾಜ್ಯವಲ್ಲ; ಅದನ್ನು ಬಿಡಬೇಕೆಂಬುದು ಗೀತೋಕ್ತಧರ್ಮದ ಉದ್ದೇಶವಲ್ಲ; ಅದರಲ್ಲಿ ಅನಾಸಕ್ತಿಯೇ ಗೀತೆಯ ಉದ್ದೇಶ ಹೊರತು ಪರಿತ್ಯಾಗ ಉದ್ಧೇಶವಲ್ಲ.</p>
<p> ಸಾಕಾರನಿರಾಕಾರ ಉಪಾಸನೆಗಳಲ್ಲಿ ಯಾವುದೂ ನಿಷ್ಫಲವಲ್ಲ; ಅವುಗಳಲ್ಲಿ ಉತ್ಕರ್ಷಾಪಕರ್ಷಗಳಿಲ್ಲ.</p>
<p> ಎಲ್ಲರ ಸ್ವಧರ್ಮವೂ ಒಂದೇ ವಿಧವಲ್ಲ-ಕೆಲವರ ಧರ್ಮವು ಶಿಕ್ಷೆ, ಕೆಲವರ ಧರ್ಮವು ಕ್ಷಮೆ. ಶಿಪಾಯಿಯ ಸ್ವಧರ್ಮವು ಆಘಾತ, ವೈದ್ಯನ ಸ್ವಧರ್ಮವು ಆಘಾತಕ್ಕೆ ಚಿಕಿತ್ಸೆ.</p>
<p> ಗೀತಾಗ್ರಂಥದಲ್ಲಿ ಸಾಂಖ್ಯಶಬ್ದವು ‘ತತ್ವಜ್ಞಾನ’ವೆಂಬ ಅರ್ಥದಲ್ಲಿಯೇ ವ್ಯವಹೃತವಾಗುವಂತೆ ಕಾಣುತ್ತದೆ; ಮತ್ತು ಇದೇ ಅದರ ಪ್ರಾಚೀನ ಅರ್ಥವೆಂದು ತೋರುತ್ತದೆ.</p>
<p> ಗೀತೆಯಲ್ಲಿ ‘ಯೋಗ’ ಶಬ್ದವು ಎಲ್ಲೆಡೆಯಲ್ಲಿಯೂ ಒಂದೇ ಅರ್ಥದಲ್ಲಿ ವ್ಯವಹೃತವಾಗುತ್ತದೆ ಎಂದು ಹೇಳುವಂತಿಲ್ಲ. . .ಈಶ್ವರಾರಾಧನೆಯ ಅಥವಾ ಮೋಕ್ಷದ ಸಾಧನ ವಿಶೇಷವೇ ಯೋಗ. . . ಇಲ್ಲಿ(॥-೩೯) ಯೋಗವೆಂದರೆ ಕರ್ಮಯೋಗ.</p>
<p> ಈಗ ಈ ಮೂರು ಶ್ಲೋಕಗಳ (॥ ೪೨-೪೪) ಅರ್ಥವಾಗುತ್ತದೆ. ವೇದದಲ್ಲಿ ನಾನಾ ವಿಧವಾದ ಕಾಮ್ಯಕರ್ಮದ ವಿಧಿ ಇದೆ; ಆ ಕಾಮ್ಯಕರ್ಮದ ಫಲವಾಗಿ ಸ್ವರ್ಗಾದಿ ಬಹುವಿಧ ಭೋಗೈಶ್ವರ್ಯಗಳು ಪ್ರಾಪ್ತಿ ಯಾಗುತ್ತವೆಂದು ವೇದ ಹೇಳುತ್ತದೆ. ಆದ್ದರಿಂದ ಆ ಮಾತು ಕೇಳುವುದಕ್ಕೆ ಆಪಾತತಃ ಬಹು ಮನೋಹರ ವಾಗಿರುತ್ತದೆ. ಕಾಮನಾಪರಾಯಣರಾಗಿ ಭೋಗೈಶ್ವರ್ಯವನ್ನು ಕೋರುವವರು ಸ್ವರ್ಗಾದಿಗಳಿಗೆ ಆಶೆಪಟ್ಟು ಈ ಮಾತುಗಳಿಂದ ಮುಗ್ಧರಾಗುತ್ತಾರೆ. ಅವರು ವೇದಪ್ರಾಮಾಣ್ಯವನ್ನು ಕೊಟ್ಟುಕೊಂಡು ತಿರುಗುತ್ತ, ಇದನ್ನುಬಿಟ್ಟರೆ ಬೇರೆ ಧರ್ಮವಿಲ್ಲವೆನ್ನುತ್ತಾರೆ. ಅವರು ಮೂಢರು. ಅವರ ಬುದ್ಧಿಯು ಎಂದಿಗೂ ಈಶ್ವರನಲ್ಲಿ ಏಕಾಗ್ರವಾಗ ಲಾರದು. ಏಕೆಂದರೆ, ಅವರ ಬುದ್ಧಿ ‘ಬಹುಶಾಖಾ’ ಮತ್ತು ‘ಅನಂತಾ’. ಇದನ್ನು ಹಿಂದಿನಶ್ಲೋಕದಲ್ಲಿ ಹೇಳಿದೆ.</p>
<p> ಇದು ತುಂಬ ಭಯಂಕರ ಮತ್ತು ವಿಸ್ಮಯಕರ. ಭರತಖಂಡದಲ್ಲಿ, ಈ ಹತ್ತೊಂಬತ್ತನೆಯ ಶತಮಾನ ದಲ್ಲಿಯೂ ವೇದಶಾಸನವಿದೆ; ಇಂದಿಗೂ ವೇದದ ಪ್ರತಾಪದಲ್ಲಿ ನೂರರಲ್ಲಿ ಒಂದು ಪಾಲೂ ಬ್ರಿಟಿಷ್​ ಸರಕಾರ ಕ್ಕಿಲ್ಲ. ಆ ಪ್ರಾಚೀನಕಾಲದಲ್ಲಿ ವೇದಕ್ಕೆ ಈಗಿಗಿಂತಲೂ ಸಾವಿರದಷ್ಟು ಪ್ರತಾಪವಿತ್ತು. . . ಶ್ರೀಕೃಷ್ಣನು ಮುಕ್ತಕಂಠ ನಾಗಿ ‘ಈ ವೇದವಾದಿಗಳು ಮೂಢರು, ವಿಲಾಸಿಗಳು; ಇವರು ಈಶ್ವರಾರಾಧನೆಗೆ ಅಯೋಗ್ಯರು’ ಎಂದು ಹೇಳಿದ್ದಾನೆ!</p>
<p> ಇದೇ (॥-೪೧) ಸುವಿಖ್ಯಾತವಾದ ನಿಷ್ಕಾಮ ಕರ್ಮತತ್ತ್ವ.ಇಂಥ ಉನ್ನತವೂ ಪವಿತ್ರವೂ ಮತ್ತು ಮನುಷ್ಯರಿಗೆ ಮಂಗಳದಾಯಕವೂ ಮಹಾಮಹಿಮಮಯವೂ ಆದ ಧರ್ಮೋಕ್ತಿ ಜಗತ್ತಿನಲ್ಲಿ ಮತ್ತಾವಾಗಲೂ ಪ್ರಚಾರಿತವಾಗಿಲ್ಲ. ಕೇವಲ ಭಗವತ್ಪ್ರಸಾದದಿಂದಲೇ ಹಿಂದೂಗಳು ಇಂಥ ಪವಿತ್ರ ಧರ್ಮತತ್ತ್ವವನ್ನು ಪಡೆದಿದ್ದಾರೆ.</p>
<p> ಮುಂದೆ, ಮಾದರಿಗಾಗಿ, ಒಂದು ಶ್ಲೋಕದಮೇಲೆ ಬಂಕಿಮನು ಬರೆದಿರುವ ಟೀಕೆ ಟಿಪ್ಪಣಿಗಳನ್ನು ಪೂರ್ತಿಯಾಗಿ ಕೊಟ್ಟಿದೆ:-</p>
<p> ಯೋಗಸ್ಥಃ ಕುರು ಕರ್ಮಾಣಿ ಸಂಗಂ ತ್ಯಕ್ತ್ವಾ ಧನಂಜಯ ।</p>
<p> ಸಿದ್ಧ್ಯಸಿದ್ಧ್ಯೋಸ್ಸಮೋ ಭೂತ್ವಾ ಸಮತ್ವಂ ಯೋಗ ಉಚ್ಯತೇ ॥೨-೪೮॥</p>
<p>_________</p>
<p>3
. ಹೀಗೇ ಮೂರನೆಯ ಅಧ್ಯಾಯದಲ್ಲಿ ಯಜ್ಞದ ಮೇಲೂ (ಶ್ಲೋಕ ೯), ನಾಲ್ಕನೆಯ ಅಧ್ಯಾಯದಲ್ಲಿ ಅವತಾರತತ್ತ್ವ (ಶ್ಲೋಕ ೫), ಉಪಾಸನಾ ಪದ್ಧತಿ (ಶ್ಲೋಕ ೧೧), ಚಾತುರ್ವರ್ಣ್ಯ ಸೃಷ್ಟಿ (ಶ್ಲೋಕ ೧೩), ಇವುಗಳ ಮೇಲೂ ವಿಮರ್ಶಾತ್ಮಕವಾದ ಟಿಪ್ಪಣಿಗಳಿವೆ.</p>
<p> ಧನಂಜಯ! ಯೋಗಸ್ಥನಾಗಿ ‘ಸಂಗ’ ತ್ಯಾಗಮಾಡಿ ಕರ್ಮಮಾಡು. ಸಿದ್ಧಿ ಮತ್ತು ಅಸಿದ್ಧಿ ಇವುಗಳನ್ನು ಒಂದೇ ವಿಧವಾಗಿ ತಿಳಿದು (ಕರ್ಮಮಾಡು). (ಇಂಥ) ಸಮತ್ವವೇ ಯೋಗ.</p>
<p> ಹಿಂದಿನ ಶ್ಲೋಕದಲ್ಲಿ ಫಲಾಕಾಂಕ್ಷಾರಹಿತವಾದ ಕರ್ಮ ಯಾವುದುಂಟೋ ಅದನ್ನೇ ವಿಧಿಸಿದೆ. ಈಗ ಇಂಥ ಕರ್ಮಮಾಡುವವರಿಗಾಗಿ ಮೂರು ನಿಯಮಗಳನ್ನು ನಿರ್ದೇಶಿಸಿದೆ:-</p>
<p> ೧. ಯೋಗಸ್ಥನಾಗಿ ಕರ್ಮಮಾಡು.</p>
<p> ೨. ಸಂಗವನ್ನು ತ್ಯಜಿಸಿ ಕರ್ಮಮಾಡು.</p>
<p class="li">೩.  ಸಿದ್ಧಿ ಅಸಿದ್ಧಿಗಳನ್ನು ಒಂದೇ ವಿಧವಾಗಿ ತಿಳಿ.</p>
<p style="text-indent:36.0pt">
ಈ ಮೂರು ನಿಯಮಗಳನ್ನೂ ಕ್ರಮವಾಗಿ ತಿಳಿಯಲು ಪ್ರಯತ್ನಪಡೋಣ. ಮೊದಲು, ಯೋಗಸ್ಥನಾಗಿ ಕರ್ಮಮಾಡು. ಯೋಗವಾವುದು? ಯೋಗಶಬ್ದವು ಗೀತೆಯಲ್ಲಿ ಬೇರೆಬೇರೆ ಸ್ಥಳಗಳಲ್ಲಿ ಬೇರೆ ಬೇರೆ ಅರ್ಥದಲ್ಲಿ ವ್ಯವಹರಿಸಲ್ಪಟ್ಟಿದೆ ಎಂದು ಹಿಂದೆ ಹೇಳಿದ್ದೇನೆ. ಯಾವುದನ್ನು ಪತಂಜಲಿದೇವನು ‘ಚಿತ್ತ ವೃತ್ತಿ ನಿರೋಧ’ವೆಂದು ಹೇಳಿದ್ದಾನೋ ಆ ಯೋಗ ಪ್ರಸಕ್ತವಲ್ಲ ಎಂದು ಪಾಠಕನಿಗೆ ತಿಳಿಯಹೇಳಬೇಕಾಗಿಲ್ಲ.</p>
<p> ಇಲ್ಲಿ ‘ಯೋಗ’ ಶಬ್ದಕ್ಕೆ ‘ಪರಮೇಶ್ವರೈಕಪರತೆ’ ಎಂಬುದು ಶ್ರೀಧರಸ್ವಾಮಿಗಳ ಮತ. ಶಂಕರಾಚಾರ್ಯ ರೂ ಹಾಗೆಯೇ ತಿಳಿಯುತ್ತಾರೆ. ಅವರು ‘‘ಯೋಗಸ್ಥಃ ಸನ್​ಕುರು ಕರ್ಮಾಣಿ ಕೇವಲಮೀಶ್ವರಾರ್ಥಂ’ ಎಂದಿ ದ್ದಾರೆ. ಆದರೆ ಶ್ಲೋಕದ ಕಡೆಯ ಭಾಗವನ್ನು ವ್ಯಾಖ್ಯಾನ ಮಾಡುವಾಗ ‘‘ಕೋಸೌ ಯೋಗೋ ಯತ್ರಸ್ಥಃ ಕುರ್ವಿತ್ಯುಕ್ತಮಿದಮೇವ ತತ್​ ಸಿದ್ಧ್ಯಸಿದ್ಧ್ಯೋಃ ಸಮತ್ವಂ ಯೋಗ ಉಚ್ಯತೇ’’ ಎಂದು ಹೇಳುತ್ತಾರೆ.</p>
<p> ಸ್ಥೂಲವಾಗಿ, ಯೋಗವೆಂದರೇನೆಂಬುದನ್ನು ಭಗವಂತನೇ ಈ ಶ್ಲೋಕದಲ್ಲಿಯೇ ತಿಳಿಸಿರುವಾಗ, ಬೇರೆ ಅರ್ಥವನ್ನು ಹುಡುಕಿಕೊಂಡು ಹೋಗುವುದರ ಆವಶ್ಯಕತೆ ಏನು? ಸಿದ್ಧಿ ಅಸಿದ್ಧಿಗಳಲ್ಲಿ ಸಮತ್ವಜ್ಞಾನವೇ ಯೋಗ. ಮೂರನೆಯ ನಿಯಮವನ್ನು ತಿಳಿದರೇ ಅದು ಗೊತ್ತಾಗುತ್ತದೆ. ಮೂರನೆಯ ನಿಯಮ ಮೊದಲನೆ ಯ ವಿಧಿಯ ವಿಸ್ತರಣ ಮಾತ್ರ. ವಿಸ್ತರಣವನ್ನು ಪುನರುಕ್ತಿ ಎಂದು ಹೇಳಲಾಗುವುದಿಲ್ಲ.</p>
<p> ಮೂರನೆಯ ನಿಯಮಕ್ಕಿಂತ ಮೊದಲು ಎರಡನೆಯ ನಿಯಮವನ್ನು ತಿಳಿದುಕೊಳ್ಳೋಣ. ‘ಸಂಗ’ ಬಿಟ್ಟು ಕರ್ಮಮಾಡಬೇಕು. ಸಂಗವೆಂದರೇನು? ಶ್ರೀಧರನು ‘ಕರ್ತೃತ್ವಾಭಿನಿವೇಶಃ’ ಎಂದು ಹೇಳುತ್ತಾನೆ:-ನಾನು ಕರ್ತಾ ಎಂಬ ಅಭಿನಿವೇಶವನ್ನು ಬಿಟ್ಟು ಕೇವಲ ಈಶ್ವರಾಶ್ರಯದಲ್ಲಿ, ಎಂದರೆ ಈಶ್ವರನೇ ಕರ್ತಾ ಎಂಬುದನ್ನು ತಿಳಿದು, ಕರ್ಮಮಾಡಬೇಕು. ಶಂಕರಾಚಾರ್ಯರು ‘ಯೋಗಸ್ಥಃ ಸನ್​ ಕುರು ಕರ್ಮಾಣಿ, ಕೇವಲ ಮೀಶ್ವರಾರ್ಥಂ ತತ್ರಾಪೀಶ್ವರೋ ಮೇ ತುಷ್ಯತ್ವಿತಿ ಸಂಗಂ ತ್ಯಕ್ತ್ವಾ’ ಎಂದು ಹೇಳುತ್ತಾರೆ:- ಕೇವಲ ಈಶ್ವರಾರ್ಥವಾಗಿ ಮಾಡ ಬೇಕು; ಆದರೆ ಈಶ್ವರನು ಅದರಿಂದ ನಮಗೆ ಶುಭವುಂಟುಮಾಡಲಿ, ಎಂಬ ಆಶೆಯನ್ನು ಬಿಟ್ಟು ಕರ್ಮಮಾಡ ಬೇಕು. ಫಲಿತಾಂಶದಲ್ಲಿ, ಫಲಕಾಮನೆಯ ತ್ಯಾಗವೇ ಸಂಗತ್ಯಾಗ. ಈ ಅರ್ಥದಲ್ಲಿ ‘ಸಂಗ’ ಶಬ್ದವು ಮತ್ತೆಮತ್ತೆ ಗೀತೆಯಲ್ಲಿ ವ್ಯವಹೃತವಾಗಿರುವುದು ಕಂಡುಬರುತ್ತದೆ.</p>
<p> ಈಗ ಮೂರನೆಯ ನಿಯಮವನ್ನು ತಿಳಿದುಕೊಳ್ಳೋಣ. ಕರ್ಮಸಿದ್ಧಿ ಮತ್ತು ಕರ್ಮದ ಅಸಿದ್ಧಿ ಇವುಗಳಲ್ಲಿ ಸಮಜ್ಞಾನವುಳ್ಳವನಾಗಬೇಕು. ಈ ಸಮತ್ವಜ್ಞಾನವೇ ಯೋಗ. ಇದನ್ನು ಜ್ಞಾನವಾದಿಗಳಾದ ಶಂಕರಾ ಚಾರ್ಯರು ಹೆಗೆ ತಿಳಿಸಿದ್ದಾರೋ, ಹಾಗೇ ನಮ್ಮಂಥ ಅಜ್ಞಾನಿಗಳೂ ತಿಳಿದುಕೊಂಡರೆ ಹೆಚ್ಚು ಲಾಭವಿಲ್ಲ. ಜ್ಞಾನಪ್ರಾಪ್ತಿಯೇ ಕರ್ಮದ ಸಿದ್ಧಿಯೆಂಬುದು ಅವರಮತ. ಆದ್ದರಿಂದಲೇ ಅವರು ‘ಸತ್ತ್ವಶುದ್ಧಿಜಾ ಜ್ಞಾನಪ್ರಾಪ್ತಿ ಲಕ್ಷಣಾ ಸಿದ್ಧಿಃ’ ‘ತದ್ವಿಪರ್ಯಯಜಾ ಅಸಿದ್ಧಿಃ’ ಎಂದುಹೇಳಿದರು. ಶ್ರೀಧರದೇವನೂ ಇಲ್ಲಿ ಶಂಕರಾಚಾರ್ಯರ ಅನುವರ್ತಿ. ಅವನು ‘ಕರ್ಮ ಫಲಸ್ಯ ಜ್ಞಾನಸ್ಯ ಸಿದ್ಧ್ಯಸಿದ್ಧ್ಯೋಃ’ ಎಂದು ಮುಂತಾಗಿ ಹೇಳಿದ್ದಾನೆ.</p>
<p> ಈಗ ಜ್ಞಾನವು ಕರ್ಮದ ಫಲ ಹೌದೇ ಅಲ್ಲವೇ ಎಂಬ ವಿಚಾರದ ಆವಶ್ಯಕತೆ ಇಲ್ಲ. ಬೇರೆ ಸ್ಥಳದಲ್ಲಿ ಆ ವಿಚಾರವನ್ನು ಎತ್ತಿಕೊಳ್ಳಬೇಕಾಗಿದೆ. ಆಪಾತತಃ ಪ್ರಸಕ್ತವಿಷಯಕ್ಕೆ ನೇರವಾದ ಅರ್ಥವನ್ನು ತಿಳಿದುಕೊಂಡರೆ ನಮಗೆ ಹೆಚ್ಚು ಪ್ರಯೋಜನವಾಗುತ್ತದೆ. ಟೀಕಾಕಾರನಾದ ಮಧುಸೂದನ ಸರಸ್ವತಿಯು ಈ ನೇರವಾದ ಅರ್ಥ ವನ್ನು ತಿಳಿಸಿದ್ದಾನೆ. ಅವನು ‘ಸಿದ್ಧ್ಯಸಿದ್ಧ್ಯೋಃ ಸಮೋ ಭೂತ್ವೇತಿ ಫಲಸಿದ್ಧೌ ಹರ್ಷಂ ಫಲಾಸಿದ್ಧೌ ಚ ವಿಷಾದಂ ತ್ಯಕ್ತ್ವಾ’ ಎಂದು ಮುಂತಾಗಿ ಹೇಳಿದ್ದಾನೆ. ಫಲ ಲಭಿಸಿದಾಗ ಹರ್ಷವಿಲ್ಲದಿರುವುದು ಮತ್ತು ಫಲ ಲಭಿಸದಿದ್ದಾಗ ವಿಷಾದವನ್ನು ಬಿಡುವುದು, ಇದೇ ಸಿದ್ಧಿ ಅಸಿದ್ಧಿಗಳ ಸಮತ್ವ ಜ್ಞಾನ. ಸಾಧಾರಣ ಪಾಠಕರಿಗೆ ಇದೇ ಸಂಗತವಾದ ಅರ್ಥವೆನ್ನಿಸುತ್ತದೆ. ಯಾರು ನಿಷ್ಕಾಮರೋ, ಫಲಕ್ಕೆ ಆಸೆಪಡುವುದಿಲ್ಲವೋ, ಅವರಿಗೆ ಫಲಲಭಿಸಿತೆಂದು ಹರ್ಷವಾಗುವುದಿಲ್ಲ, ಲಭಿಸಲಿಲ್ಲವೆಂದು ವಿಷಾದವಾಗುವುದಿಲ್ಲ. ಫಲಪ್ರಾಪ್ತಿಯಿಂದ ಎಲ್ಲಿಯ ವರೆಗೆ ಆನಂದವಾಗುತ್ತದೆಯೋ ಅಲ್ಲಿಯವರೆಗೆ ಅವರು ಫಲಕ್ಕೆ ಆಸೆಪಡುತ್ತಾರೆಂದು ತಿಳಿಯಬೇಕು. ಏಕೆಂದರೆ ಫಲಕ್ಕೆ ಆಸೆಪಡದಿದ್ದರೆ ಫಲಪ್ರಾಪ್ತಿಯಿಂದ ಏಕೆ ಸಂತೋಷಪಡಬೇಕು? ಕರ್ಮಕಾರಿಯು ನಿಷ್ಕಾಮನಾಗಿದ್ದರೆ, ಅವನಿಗೆ ಫಲಸಿದ್ಧಿಯಿಂದ ಹರ್ಷವಿಲ್ಲ ಅಸಿದ್ಧಿಯಿಂದ ದುಃಖವಿಲ್ಲ. ಅವನ ಪಾಲಿಗೆ ಅಸಿದ್ಧಿ ಸಿದ್ಧಿ ಎರಡೂ ಸಮಾನ. ಈ ಸಮತ್ವಜ್ಞಾನವೇ ಯೋಗ. ಅಂಥ ಯೋಗದಲ್ಲಿದ್ದು ಕರ್ಮಮಾಡು; ಇದೇ ಮೊದಲ ನಿಯಮ.</p>
<p> ಮೂರನೆಯ ಅಧ್ಯಾಯವು ‘‘ಈ ನಿಶ್ಚಯಾತ್ಮಿಕ ಬುದ್ಧಿಯ ಮೂಲಕ ಪರಮಾತ್ಮನನ್ನು ಅರಿತು, ತಾನು ನಿಶ್ಚಲನಾಗಿ, ಕಾಮವನ್ನು ಗೆಲ್ಲಬೇಕು. ಇಂದ್ರಿಯವನ್ನು ಜಯಿಸಲು ಇದಕ್ಕಿಂತ ಉತ್ಕೃಷ್ಟವಾದ ಉಪಾಯವು ಮತ್ತೆಲ್ಲಿಯೂ ಯಾವಾಗಲೂ ಹೇಳಿರುವಂತೆ ಕಾಣೆ’’ ಎಂದು ಮುಗಿಯುತ್ತದೆ. ಅದಕ್ಕೆ ಗ್ರಂಥಕರ್ತನು ಒಂದು ಅಡಿಟಿಪ್ಪಣಿಯನ್ನು ಬರೆದಿದ್ದಾನೆ. ಅದಕ್ಕೆ ಕಾರಣವು ಆ ಟಿಪ್ಪಣಿಯ ಕೊನೆಯಲ್ಲಿದೆ. ಅದು ಗ್ರಂಥಕ್ಕೆ ಸಾಕ್ಷಾತ್ತಾಗಿ ಸಂಬಂಧಪಡದಿದ್ದರೂ ಬಂಕಿಮನ ನೈತಿಕ ಮನೋವೃತ್ತಿಯನ್ನು ತೋರಿಸುವುದರಿಂದ ಮುಂದೆ ಕನ್ನಡಿಸಿ ಬರೆದಿದೆ:-</p>
<p> ನಾಗರಿಕ ಸಮಾಜದಲ್ಲಿ ಮನುಷ್ಯನ ಒಂದು ಇಂದ್ರಿಯ ಎಷ್ಟು ಪ್ರಬಲವಾಗಿ ಕಂಡುಬರುತ್ತದೆ ಎಂದರೆ ‘ಇಂದ್ರಿಯ ದೋಷ’ವೆಂದಾಗ ಆ ಇಂದ್ರಿಯದ ದೋಷವೇ ಎಂದು ಅರ್ಥವಾಗುತ್ತದೆ. ಇದರ ಪ್ರಾಬಲ್ಯ ನಿವಾರಣೆಗೆ ಉಪಾಯವನ್ನು ಹಲವರು ಚರ್ಚಿಸುತ್ತಿದ್ದಾರೆ. ಅನೇಕರು ತಿಳಿಯಲಿಚ್ಛೆಯಿದ್ದರೂ, ನಾಚಿಕೆಯಿಂದ ಪ್ರಶ್ನೆಮಾಡುವುದಿಲ್ಲ. ಈಶ್ವರನಲ್ಲಿ ನಂಬಿಕೆ ಇಲ್ಲದೆಯೋ ನಿಶ್ಚಯಾತ್ಮಿಕ ಬುದ್ಧಿಯ ಮೂಲಕ ಅವನನ್ನು ಅರಿ ಯಲು ಅಶಕ್ತರಾಗಿಯೋ ಇರುವವರೂ ಅನೇಕರಿದ್ದಾರೆ. ಆದ್ದರಿಂದ ಇಂದ್ರಿಯ ದಮನದ ಸಣ್ಣಸಾಧನಗಳನ್ನು ಕೆಳಗೆ ಬರೆದಿದೆ:-</p>
<p>೧. ಶಾರೀರಕ ವ್ಯಾಯಾಮ:-ಇದರಿಂದ ದೈಹಿಕ ಮಾನಸಿಕ ಎರಡು ವಿಧವಾದ ಆರೋಗ್ಯವೂ ಲಭಿಸು ತ್ತದೆ. ದೈಹಿಕ ಮತ್ತು ಮಾನಸಿಕ ಆರೋಗ್ಯವಿದ್ದರೆ ದೂಷಣೀಯವಾದ ಇಂದ್ರಿಯ ವೇಗ ಉಂಟಾಗುವುದಿಲ್ಲ.</p>
<p>೨. ಆಹಾರದ ನಿಯಮ:-ಉತ್ತೇಜಕವಾದ ಪಾನಾಹಾರಗಳನ್ನು ಬಿಡಬೇಕು. ಮದ್ಯಾದಿಗಳು ತುಂಬ ನಿಷಿದ್ಧ. ಮತ್ಸ್ಯ ಮಾಂಸಗಳನ್ನು ಪೂರ್ತಿಯಾಗಿ ನಿಷೇಧಿಸಲಾಗುವುದಿಲ್ಲ; ಮತ್ಸ್ಯಾಹಾರದಲ್ಲಿ ಅನೇಕ ಸದ್ಗುಣ ಗಳಿವೆ; ಆದರೆ ಮತ್ಸ್ಯವು ಇಂದ್ರಿಯಕ್ಕೆ ತುಂಬ ಉತ್ತೇಜಕ. ಆದ್ದರಿಂದ ಮತ್ಸ್ಯಮಾಂಸಗಳನ್ನು ಮಿತವಾಗಿ ಸೇವಿಸುವುದು ಒಳ್ಳೆಯದು. ಈ ದೋಷವಿರುವುದರಿಂದಲೇ ಹಿಂದೂ ಶಾಸ್ತ್ರದಲ್ಲಿ ಮತ್ಸ್ಯಮಾಂಸಗಳನ್ನು ಬ್ರಹ್ಮ ಚಾರಿಗಳಿಗೆ ನಿಷೇಧಮಾಡಿದೆ. ಮತ್ಸ್ಯವು ಹಿಂದೂಗಳಿಗೆ ಮಾತ್ರ ನಿಷಿದ್ಧ.</p>
<p>೩. ಅಲಸತೆಯ ಪರಿತ್ಯಾಗ:- ಇಂದ್ರಿಯದೋಷಕ್ಕೆ ಅಲಸತೆಯು ಬಹುದೊಡ್ಡ ಕಾರಣ. ಸೋಮಾರಿ ತನದಿಂದ ಕೆಟ್ಟ ಯೋಚನೆಗಳಿಗೆ ಅವಕಾಶವುಂಟಾಗುತ್ತದೆ; ಬೇರೆ ಯೋಚನೆ ಇಲ್ಲದಿದ್ದರೆ ಇಂದ್ರಿಯ ಸುಖದ ಯೋಚನೆಯೇ ಬಲವಾಗುತ್ತದೆ. ಬೇರೆಕೆಲಸವಿಲ್ಲದಿದ್ದರೆ, ಇಂದ್ರಿಯ ಪರಿತೃಪ್ತಿಗೆ ಪ್ರಯತ್ನವೇ ಪ್ರಬಲವಾಗುತ್ತದೆ. ಲೌಕಿಕವಾದ ಉದ್ಯೋಗವಿರುವವರು ತಮ್ಮಉದ್ಯೋಗದಲ್ಲಿ ಹೆಚ್ಚು ಮನಸ್ಸಿಡುತ್ತಾರೆ; ಅವಕಾಶ ದೊರೆತಾಗಲೂ ಉದ್ಯೋಗವನ್ನು ಉತ್ತಮಗೊಳಿಸಿಕೊಳ್ಳಲು ಪ್ರಯತ್ನಪಡುತ್ತಾರೆ. ಅದರಿಂದ ಎರಡು ವಿಧವಾದ ಸತ್ಫಲ ಉಂಟಾಗುತ್ತದೆ.-ಇಂದ್ರಿಯವೂ ಹದ್ದಿನಲ್ಲಿರುತ್ತದೆ. ಉದ್ಯೋಗವೂ ಉತ್ತಮಗೊಳ್ಳುತ್ತದೆ. ಆದರೆ ಈ ಔದ್ಯೋಗಿಕ ಚಿಂತೆಯಿಂದ ಬರುವ ಒಂದು ದೋಷವೇನೆಂದರೆ, ಮನುಷ್ಯನು ಅತ್ಯಂತ ಲೌಕಿಕಮನಸ್ಕನಾಗಿ ಬಿಡುತ್ತಾನೆ. ಅದು ಮನಸ್ಸಿನ ಅವನತಿಗೆ ಕಾರಣ. ಆದ್ದರಿಂದ ಸಾಧ್ಯವಾದವರು ಅವಕಾಶ ಕಾಲದಲ್ಲಿ ಒಳ್ಳೆಯ ಸಾಹಿತ್ಯವನ್ನು ಓದಬೇಕು ಅಥವಾ ವೈಜ್ಞಾನಿಕ ವಿಚಾರವನ್ನು ಕುರಿತು ಯೋಚಿಸಬೇಕು. ವಿದ್ಯಾವಂತರಾಗದೆ ಅದರಲ್ಲಿ ಅಭಿ ರುಚಿ ಹುಟ್ಟದೆ ಇರುವವರು ತಮ್ಮ ಕೆಲಸ ಮುಗಿದಮೇಲೆ ಇತರರ ಕಾರ್ಯಮಾಡಬೇಕು. ಪರಿವಾರದೊಡನೆ ಮಾತುಕಥೆ, ಮಕ್ಕಳ ವಿದ್ಯಾಭ್ಯಾಸದ ವಿಚಾರಣೆ, ತಮ್ಮ ಆಯವ್ಯಯದ ವಿಚಾರಣೆ, ಮತ್ತು ನೆರೆಹೊರೆಯವರ ಕಷ್ಟಸುಖಗಳ ವಿಚಾರಣೆ ಇವುಗಳನ್ನು ನಡಸಬೇಕು. ಇದರಲ್ಲಿ ಮನಸ್ಸು ಹೋಗದವರು ಯಾವುದಾದರೂ ದೊಡ್ಡ ಪರಹಿತಕಾರ್ಯದಲ್ಲಿ ತೊಡಗಬೇಕು. ಬಹುಜನರು ಒಂದು ಸ್ಕೂಲು ಅಥವಾ ಔಷಧಶಾಲೆ ಸ್ಥಾಪಿಸಿ ನಡಸಿಕೊಂಡು ಬರುವ ವ್ರತವನ್ನು ಹಿಡಿದರೆ ಅನೇಕ ಪಾಪಗಳಿಂದ ಮುಕ್ತರಾಗುವರು.</p>
<p>೪. ದುಸ್ಸಹವಾಸ ತ್ಯಾಗ:-ಅತ್ಯಂತ ಮುಖ್ಯವಾದ ಸಾಧನವೆಂದರೆ ದುಷ್ಟರ ಸಹವಾಸದಿಂದ ದೂರ ವಾಗಿರುವುದು. ಇಂದ್ರಿಯ ಪರವಶರೂ, ಅಶ್ಲೀಲ ಭಾಷಿಗಳೂ, ಅಶ್ಲೀಲವಾದ ಆಮೋದ ಪ್ರಮೋದಗಳಲ್ಲಿ ಅನುರಕ್ತರೂ, ಆದವರ ನೆರಳನ್ನೂ ತ್ಯಜಿಸಿ ದೂರ ಇರಬೇಕು. ಅವರ ಉದಾಹರಣೆ ಪ್ರೇರೇಪಣೆ ಸಂಭಾಷಣೆ ಗಳು ದೇವರ್ಷಿಗಳನ್ನೂ ಕಲುಷಿತವಾಗಿ ಮಾಡಬಲ್ಲವು. ನಾಗರಿಕ ಸಮಾಜದಲ್ಲಿ ವಾಸಮಾಡುವುದರ ಒಂದು ದೊಡ್ಡ ಕೇಡು ದುಸ್ಸಹವಾಸ.</p>
<p>೫. ದಾಂಪತ್ಯ ಪ್ರಣಯ:-ಎಲ್ಲಕ್ಕಿಂತಲೂ ಶ್ರೇಷ್ಠವಾದ ಸಾಧನ-ಕೇವಲ ಈಶ್ವರಚಿಂತೆಯನಂತರ ಬರ ತಕ್ಕದ್ದು-ಪವಿತ್ರ ದಾಂಪತ್ಯ ಪ್ರಣಯ. ಈ ವಿಚಾರದಲ್ಲಿ ಹೆಚ್ಚಾಗಿ ಬರೆಯಬೇಕಾದ ಆವಶ್ಯಕತೆ ಇರುವುದಿಲ್ಲ.</p>
<p> ಈ ಸಂಗತಿಗಳೆಲ್ಲಾ ಗೀತಾವ್ಯಾಖ್ಯಾನಕ್ಕೆ ಸಂಬಂಧ ಪಡದಿದ್ದರೂ, ಜನಕ್ಕೆ ತುಂಬ ಮಂಗಳಕರವೆಂದು ಕೊಂಡು ಅವನ್ನು ಇಲ್ಲಿ ಬರೆದಿದೆ.</p>
<p> ಮೂರನೆಯ ಅಧ್ಯಾಯದ ೩೭ನೆಯ ಶ್ಲೋಕದ ಕೊನೆಯಲ್ಲಿ ಪರಧರ್ಮವು ಹೇಗೆ ಭಯಾವಹ ವೆಂಬುದನ್ನು ತಿಳಿಸಲು ಪ್ರಪಂಚದ ಇತಿಹಾಸದಿಂದ ಮೂರು ಉದಾಹರಣೆಗಳನ್ನು ಕೊಟ್ಟಿದ್ದಾನೆ. ಮೊದಲನೆ ಯದರಲ್ಲಿ ರಾಜನು ಪ್ರಜಾಪಾಲನ ಮಾಡುವುದನ್ನು ಬಿಟ್ಟು ಧರ್ಮಪ್ರಚಾರ ಮಾಡುವುದಕ್ಕೆ ಹೊರಟರೆ ಹೇಗೆ ಅನರ್ಥವಾಗಬಹುದೆಂಬುದನ್ನು 
St. Bartholomew, Sicilian Vespers, Inquisition
 ಮುಂತಾದವುಗಳಿಂದ ತಿಳಿಸಿದ್ದಾನೆ. ‘ಐದನೆಯ ಛಾರ್ಲ್ಸ್ನ ಕಾಲದಲ್ಲಿ ನೆದರ್ಲೆಂಡ್​ ದೇಶದಲ್ಲಿ ರಾಜಧರ್ಮಕ್ಕಿಂತ ಬೇರೆಯ ಧರ್ಮ ದವರೆಂದು ಹತ್ತು ಲಕ್ಷ ಜನರು ಕೊಲೆಯಾದರಂತೆ. . .’ಎಂದಿದ್ದಾನೆ.</p>
<p> ‘‘ಎರಡನೆಯ ಉದಾಹರಣೆ, ಬಂಗಾಳಾ ದೇಶದಲ್ಲಿ ಇಂಗ್ಲಿಷ್​ ಸರ್ಕಾರವು ಬಂದ ಮೊದಲಕಾಲದ್ದು. ರಾಜನ ಧರ್ಮ ಕ್ಷತ್ರಿಯಧರ್ಮ; ವಾಣಿಜ್ಯ ವೈಶ್ಯನ ಧರ್ಮ. ರಾಜನು ಈ ಕಾಲದಲ್ಲಿ ವೈಶ್ಯಧರ್ಮವನ್ನು ಹಿಡಿದನು.-ಈಸ್ಟ್​ ಇಂಡಿಯ ಕಂಪೆನಿ ವ್ಯಾಪಾರದಲ್ಲಿ ತೊಡಗಿತ್ತು. ಅದರ ಫಲವಾಗಿ ಬಂಗಾಳದ ಶಿಲ್ಪನಾಶ ವ್ಯಾಪಾರನಾಶ ಅರ್ಥನಾಶ ಉಂಟಾಯಿತು. ಬಂಗಾಳದ ಹತ್ತಿಯ ಬಟ್ಟೆ, ರೇಷ್ಮೆ ಬಟ್ಟೆ, ಹಿತ್ತಾಳೆ, ಕಂಚು, ಎಲ್ಲಾ ಧ್ವಂಸವಾಯಿತು. ಒಳದೇಶದ ವ್ಯಾಪಾರವು ಒಟ್ಟಿಗೆ ಮಾಯವಾಯಿತು; ಇಲ್ಲವೇ ಇತರರ ಕೈಸೇರಿತು; ಬಂಗಾಳ ವು ಎಂಥ ದಾರಿದ್ರ್ಯ ಸಮುದ್ರದಲ್ಲಿ ಮುಳುಗಿತೆಂದರೆ ಅದು ಮತ್ತೆ ಮೇಲಕ್ಕೆ ಏಳಲಿಲ್ಲ. ಕಂಪೆನಿಯೂ ಕೊನೆಗೆ ವ್ಯಾಪಾರವನ್ನು ಬಿಡಬೇಕಾಯಿತು. ಮನುಷ್ಯನು ಎಲ್ಲವನ್ನೂ ಬಿಡುತ್ತಾನೆ, ಆಫೀಮನ್ನು ಬಿಡಲಾರ. ಆ ವ್ಯಾಪಾರದಲ್ಲಿ ಈಗಲೂ ಅಫೀಮು ಇದೆ.</p>
<p> ಮೂರನೆಯ ಉದಾಹರಣೆ, ಅಮೇರಿಕಾದ ಇಂದಿನಹೆಂಗಸರು ತಮ್ಮ ಧರ್ಮವನ್ನು ಬಿಟ್ಟು ಗಂಡಸಅರ ಧರ್ಮವನ್ನು ಹಿಡಿದಿರುವುದು. ಇದರಿಂದ ಹೆಂಗಸರ ಉದ್ಯೋಗದಲ್ಲಿ ಅವನತಿ, ಮನೆಯಲ್ಲಿ ಉಚ್ಛೃಂಖಲತೆ, ಮತ್ತು ಜಾತೀಯ ಸುಖಹಾನಿ ಇವು ಉಂಟಾಗಿವೆ. ಹೆಂಗಸರು ತಮ್ಮ ಹೊಟ್ಟೆಯಲ್ಲಿ ಹುಟ್ಟಿದ ಮಗುವಿಗೆ ಹಾಲು ಕೊಡಲಾರರೆಂಬುದನ್ನು ನೆನೆದು ಸಹಮರಣಾಭಿಲಾಷಿಣಿಯಾದ ಹಿಂದೂ ಮಹಿಳೆಯು ‘ಸ್ವಧರ್ಮೇ ನಿಧನಂ ಶ್ರೇಯಃ ಪರಧರ್ಮೋ ಭಯಾವಹಃ’ ಎಂದು ಅವಶ್ಯವಾಗಿ ಹೇಳುವಳು.’’-ಎಂದು ಬರೆದಿದ್ದಾನೆ.</p>
<p> ಇದು ಈ (ಅಸಂಪೂರ್ಣ) ಗ್ರಂಥದ ಕೊನೆಯ ವಾಕ್ಯ:-</p>
<p> ‘‘ಸ್ವದೇಶಹಿತೈಷಿಯು ಕೇವಲ ಸ್ವದೇಶದ ಹಿತವನ್ನು ಗುರಿಯಾಗಿಟ್ಟುಕೊಂಡು ಕರ್ಮಮಾಡಿದರೆ ಅವನ ಕರ್ಮ ನಿಷ್ಕಾಮ; ತನ್ನ ಯಶಸ್ಸು, ಮಾನ, ಸಂಭ್ರಮ, ಉನ್ನತಿ ಮುಂತಾದವುಗಳ ಆಸೆಯಿಂದ ಸ್ವದೇಶದ ಇಷ್ಟ ಸಾಧನೆಯಲ್ಲಿ ಪ್ರವೃತ್ತನಾದರೆ, ಅವನ ಕರ್ಮ ಸಕಾಮಕರ್ಮ.’’</p>
<p> ಈ ಕೆಲವು ವಾಕ್ಯಗಳನ್ನು ಓದಿದರೆ ಬಂಕಿಮನು ಎಂಥ ನಿಸ್ಸ್ವಾರ್ಥ ದೇಶಾಭಿಮಾನಿಯಾಗಿದ್ದನೆಂದೂ ಧಾರ್ಮಿಕ ಗ್ರಂಥವನ್ನು ವ್ಯಾಖ್ಯಾನಮಾಡುತ್ತಿರುವಾಗಲೂ ತರ್ಕಜಾಲದಲ್ಲಿ ಸಿಕ್ಕದೆ ದೇಶದ ಹಿತವನ್ನು ಯೋಚಿಸುತ್ತಿದ್ದನೆಂದೂ ತಿಳಿಯುತ್ತದೆ.</p>
<p> ಇದು ಅವನ ಕೊಟ್ಟ ಕೊನೆಯ ಗ್ರಂಥ; ಆದರೆ ಇದರ ಅಭಿಪ್ರಾಯಗಳೆಲ್ಲವೂ ಬಹು ಹಿಂದಿನಿಂದ ಅವನ ಮನಸ್ಸಿನಲ್ಲಿ ಕಡೆಯುತ್ತಿದ್ದುವು. ದೇವೀಚೌಧುರಾಣೀ ಸೀತಾರಾಮ ಮುಂತಾದ ಐತಿಹಾಸಿಕ ಕಾದಂಬರಿ ಗಳಲ್ಲಿ ಈ ಧಾರ್ಮಿಕ ಆದರ್ಶವು ಹಿನ್ನೆಲೆಯಲ್ಲಿರುತ್ತದೆ. ಈ ಅಭಿಪ್ರಾಯಗಳು ದಿನದಿನಕ್ಕೆ ಬೆಳೆದು ಬಲಿತು ಪಕ್ವವಾಗಿ ಕೃಷ್ಣಚರಿತ್ರ, ಧರ್ಮತತ್ವ, ಭಗವದ್ಗೀತೆಗಳಲ್ಲಿ ಕಂಡುಬಂದುವು. ಇವು ಮೂರೂ ಮೂರು ಧಾರ್ಮಿಕ ಸರೋವರಗಳು; ಒಂದಕ್ಕೊಂದಕ್ಕೆ ಕಾಲುವೆಗಳನ್ನು ಹೊಡೆದಿದೆ. ಒಂದರ ನೀರು ಮತ್ತೊಂದಕ್ಕೆ ಹಾಯುತ್ತದೆ. ಕೊನೆಗೆ ಭಗವದ್ಗೀತೆಯು ಅನಂತವಾದ ಸಮುದ್ರದಲ್ಲಿ ಸೇರುವ ಹೊಳೆಯಂತೆ ಮುಗಿಯುತ್ತದೆ. ಅದು ಸಮಗ್ರವೆಂದರೆ ಸಮಗ್ರ, ಅಸಮಗ್ರವೆಂದರೆ ಅಸಮಗ್ರ!.</p>
<p class="text-center">ಅಧ್ಯಾಯ ೨೮</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಧರ್ಮದರ್ಶನಾದಿಗಳಿಗೆ ಸಂಬಂಧಪಟ್ಟ ಇಂಗ್ಲಿಷ್​ ಲೇಖನಗಳು</h1>
<p class="text-center">೧. ಹಿಂದೂಮತದ ಮೇಲಣ ಪತ್ರಗಳು</p>
<p> ‘
Letters on Hinduism
’ ಎಂಬುದೊಂದು ಅಸಮಗ್ರ ಇಂಗ್ಲಿಷ್​ ಗ್ರಂಥವಿದೆ. ಅದು ಬಂಕಿಮನ ಜೀವಿತಕಾಲದಲ್ಲಿ ಅಚ್ಚಾಗಲಿಲ್ಲ. ಈಚೆಗೆ (ಸುಮಾರು ೧೯೩೭) ಕುಮಾರ ಬಿಮಲಚಂದ್ರಸಿಂಹರಿಂದ ‘ಬಂಕಿಮ ಪ್ರತಿಭಾ’ ಎಂದು ಪ್ರಕಟವಾಯಿತು.</p>
<p> ಬಂಕಿಮಚಂದ್ರನಿಗೂ ಅವನ ಸ್ನೇಹಿತನಾದ ಜೋಗೇಂದ್ರಚಂದ್ರ ಘೋಷನಿಗೂ ಹಿಂದೂಧರ್ಮದ ಮೇಲೆ ವಾದವಿವಾದ ನಡೆದಿತ್ತು. ವಿಷಯವು ಘನವಾದ್ದರಿಂದ ಅದನ್ನು ಗಾಳಿಗೆ ಹೋಗಗೊಡದೆ ಬರೆದಿ ಡೋಣವೆನ್ನಿಸಿ, ಬಂಕಿಮನು ಜೋಗೇಂದ್ರರಿಗೆ ಬರೆದ ಪತ್ರಗಳ ಆಕಾರದಲ್ಲಿ ಅದನ್ನು ರೂಪಗೊಳಿಸಿದನೆಂದು ತೋರುತ್ತದೆ. ಸ್ವಲ್ಪ ದೂರ ಹೋದ ಮೇಲೆ ಅದನ್ನು ಗ್ರಂಥವಾದ ಪ್ರಕಟಿಸಬಹುದೆಂಬ ಯೋಚನೆ ಬಂದಿರ ಬೇಕು. ಆದ್ದರಿಂದ ನಾಲ್ಕು ಪತ್ರಗಳಾದಮೇಲೆ ಐದನೆಯ ಮತ್ತು ಆರನೆಯ ‘ಅಧ್ಯಾಯ’ಗಳು ಬಂದಿವೆ. ಹಸ್ತ ಪ್ರತಿಯನ್ನು ನೋಡಿದರೆ, ಅದನ್ನು ಬಂಕಿಮನು ಮತ್ತೆ ನೋಡಿ ತಿದ್ದಲೂ ಅವಕಾಶವಿರಲಿಲ್ಲವೆಂದು ತೋರುತ್ತದೆ.</p>
<p> ಇದರ ಕಾಲವು ಸರಿಯಾಗಿ ಗೊತ್ತಿಲ್ಲ. ಆದರೆ ‘ಧರ್ಮತತ್ವ’ಕ್ಕಿಂತ (೧೮೮೮)ಹಿಂದೆ ಬರೆದಿದ್ದರಬೇಕು. ಏಕೆಂದರೆ ಧರ್ಮತತ್ವದಲ್ಲಿ ಇದರಿಂದ ಒಂದು ಭಾಗವನ್ನು ಎತ್ತಿ ಬರೆದಿದದೆ.(ಕ್ರೋಡಪತ್ರ, ಖ-ಪುಟ ೧೫೬) ಅದು ಇನ್ನೂ ಅಪ್ರಕಾಶಿತವಾಗಿದ್ದ ಒಂದು ಪ್ರಬಂಧದಿಂದ ತೆಗೆದುಕೊಂಡದ್ದೆಂದು ಬಂಕಿಮನೇ ಹೇಳಿದ್ದಾನೆ. ಈ ‘ಪತ್ರ’ಗಳೇ ಆ ‘ಪ್ರಬಂಧ’ವಿರಬೇಕು. ಆ ಭಾಗವು ಎರಡನೆಯ ಪತ್ರದಲ್ಲಿ ಬಂದಿದೆ.</p>
<p> ಇದನ್ನು ಇಂಗ್ಲಿಷಿನಲ್ಲಿ ಬರೆದದ್ದಕ್ಕೆ ಕಾರಣವನ್ನು ಪೀಠಿಕೆಯಾದ ಮೊದಲನೆಯ ಪತ್ರದಲ್ಲಿ ಹೀಗೆ ಹೇಳಿದ್ದಾನೆ:-</p>
<p> . . . an ambition on my part of obtaining a hearing from the educated portion of my countrymen, has induced me to write in a language which is neither your vernacular nor mine. We may laugh at but we cannot ignore, the lofty contempt with which a large section of my educated countrymen regard their own vernacular. Conscious that no amount of eloquence or sound argument on my part will enable me to attain the honour of being read by any considerable number of those whom along with you, I intend to address,ಸಿ if I made the unfortunate choice of my own vernacular as the medioum of communication, I discard it in favour of what is, in the eyes of a subject race, the loftiest and holiest of human languages, the language of their rulers. To me who have spent the best years of my life in addressing my countrymen in my own vernacular, this seems like the desertion of a beloved parent by one who had [been] hitherto a dutiful child and I feel that to you, who has been to me like a brother in his attachment to our own mother tongue, I owe an explanation for this apparent desertion.</p>
<p> Hinduism, too, is not the exclusive property of us Bengalis, but belongs to all Hindus in India. Sanskrit has ceased to be to India what Latin was to Europe during the middle ages and any one who whishes to address all HIndus must of necessity write in English. I am not at all ambitious of finding European readers, when, as I expect to do, I come to publish these letters, but I shall be happy if any European friends of this country can be found to bestow on the matters contained in these letters, such attention as to them may seem to deserve.</p>
<p> ಈ ವಾಕ್ಯಗಳನ್ನು ಓದಿದರೆ, ಬಂಕಿಮನಿಗೆ ಇಂಗ್ಲಿಷಿನಲ್ಲಿ ಬರೆಯಲು ಇದ್ದ ಸಾಮರ್ಥ್ಯ, ಅದರಲ್ಲಿದ್ದ ಗೌರವ, ಅದರಲ್ಲಿ ಬರೆಯಬೇಕಾದ ಆವಶ್ಯಕತೆಗಳು ಗೊತ್ತಾಗುವುವಲ್ಲದೆ, ಬಂಗಾಳಿಯಲ್ಲಿದ್ದ ಅಪಾರ ಮಮತೆ ಯೂ ಭಕ್ತಿಯೂ ವ್ಯಕ್ತಪಡುತ್ತವೆ</p>
<p> ಎರಡನೆಯ ಮತ್ತು ಮೂರನೆಯ ಪತ್ರಗಳಲ್ಲಿ ‘‘ಹಿಂದೂಮತ’’ (
Hinduism
) ಎಂದರೇನು ಎಂದು ವಿಚಾರ ಮಾಡಿದೆ. ಬಂಕಿಮನ ಕಾಲದಲ್ಲಿ ಹಿಂದೂಮತವನ್ನು ದೂಷಿಸುತ್ತಿದ್ದವರೇ ಬಹುಮಂದಿ; ಅದು ನಿರ್ಮೂಲವಾದರೇ ಹಿಂದೂಜನ ಉದ್ಧಾರವಾಗುವರೆಂದು ಕ್ರೈಸ್ತಪಾದ್ರಿಗಳೂ ಅವರ ಅನುಯಾಯಿಗಳೂ ಕೂಗುತ್ತಿದ್ದರು. ಸರ್​ ಆಲ್ಫ್ರಡ್​ ಲಯಲ್​ ಅಂಥವರು ಅದನ್ನು</p>
<p> ‘‘
A tangled jungle of disorderly superstitions, ghosts and demons, demigods and deified saints; household gods, tribal gods local gods, universal gods; with their count less shrines and temples, and the din of their discordant rites; deities who abhor a fly's death, those who still delight in human victims, and those would not either sacrifice or make offering-a religious chaos throughout a vast region never subdued or levelled (like all Western Asia) by Mahomedan or Christian monotherism
’’</p>
<p> ಎಂದು ವರ್ಣಿಸಿದರು. ಜನಗಣಿತಿಯು(೧೮೮೧) ಇಲ್ಲಿನ ಧಾರ್ಮಿಕ ಸ್ಥಿತಿಯನ್ನು ಅರಿಯಬೇಕೆನ್ನು ವವರು ಈ ಮಾತುಗಳನ್ನು ಬಾಯಿಪಾಠ ಮಾಡಬೇಕೆಂದು ಬರೆಯಿತು.</p>
<p> ‘ಹಿಂದೂ’ ಎಂಬ ಮಾತು ಅನ್ಯದೇಶೀಯರು ಬಳಕೆಗೆ ತಂದದ್ದು. ಭರತಖಂಡದ ಜನರನ್ನು ಅವರು ‘ಹಿಂದೂ’ ಎಂದುಕರೆದರು; ಅವರೆಲ್ಲರೂ ಒಂದು ಜನರೆಂದೂ ಅವರೆಲ್ಲರಿಗೂ ಒಂದು ಧರ್ಮವಿತ್ತೆಂದೂ ಭ್ರಮಿಸಿದರು. ವಸ್ತುತಃಆರ್ಯರು ಇಲ್ಲಿಗೆಬಂದು ಅನಾರ್ಯರನ್ನು ಜಯಿಸಿದರು. ಅವರು ಆರ್ಯರಲ್ಲಿ ಸೇರಿಹೋದರೂ ಅನಾರ್ಯ ಸಂಪ್ರದಾಯಗಳು ಉಳಿದು ತಲೆಎತ್ತಿ ಹಲವುಮತಗಳಾದುವು. ಇವೆಲ್ಲವನ್ನೂ ಇಂದಿನ ಯೂರೋ ಪೀಯರು ಒಟ್ಟಿಗೆ ‘ಹಿಂದೂಮತ’ವೆನ್ನುವುದು ರೂಢಿಯಾಗಿದೆ. ಆದರೆ ಈಚೆಗೆ ಅವರಲ್ಲಿ ವಿಮರ್ಶಕರಾದವರು</p>
<p>___________</p>
<p>1. A Bengali gentleman of high attainments and a European reputation once made enquiries of me regarding a certain vernacular publication. He felt that he had compromised his dignity by stooping to enquire about a vernacular publication, and he hastened to explain that his interest proceeded from a desire which his wife, to whom all literature but the vernacular was sealed treasure, felt to become acquainted with the publication in question.</p>
<p>ಇದನ್ನು ಆಧುನಿಕ ಭಾರತೀಯರಿಗೆ ಮಾತ್ರ ಅನ್ವಯಿಸಿ ಪ್ರಾಚೀನ ಭಾರತೀಯರನ್ನು ವೇದಮತೀಯರೆನ್ನುತ್ತಿ ದ್ದಾರೆ. ಇಂದಿನ ಹಿಂದೂಗಳಲ್ಲಿ ಜೈನರು ಸಿಕ್ಕರು ಬೌದ್ಧರು ಕೊನೆಗೆ ಬ್ರಾಮ್ಹೋಗಳೂ ಇದ್ದಾರೆ. ನಮ್ಮಲ್ಲಿ ‘ಮತ’ ವೆನ್ನವುದು ಪ್ರತ್ಯೇಕವಲ್ಲ; ‘ಧರ್ಮ’ವು ಲೌಕಿಕ ಧಾರ್ಮಿಕ ಎರಡೂ ಆಗಿತ್ತು; ಸಂಪೂರ್ಣ ಜೀವನಕ್ಕೆ ಅನ್ವಯಿ ಸುತ್ತಿತ್ತು. ಇದರ ಜೊತೆಗೆ ನಾನಾ ಬುಡಕಟ್ಟಿನ ಜನರ ಸಂಪ್ರದಾಯಗಳೂ ದೇಶಾಚಾರಗಳೂ ಸೇರಿಕೊಂಡುವು. ಈ ಪೊದೆಯನ್ನು ಬಿಡಿಸಿದರೆ ಹಿಂದೂಧರ್ಮದ ಮೂಲತತ್ವಗಳು ದೊರೆಯುತ್ತವೆ. ಇವು ಮರೆಯಾಗಿರುವು ದಕ್ಕೆ ವಿದೇಶೀಯರ ಅಜ್ಞತೆ ಅಸಹನೆ ತಿರಸ್ಕಾರಗಳೂ ನಮ್ಮ ಜನರ ಅವನತಿಯೂ ಕಾರಣ. ನಿಜಸ್ಥಿತಿ ತಿಳಿಯ ಬೇಕಾದರೆ ಜಳ್ಳನ್ನು ತೂರಿ ಕಾಳನ್ನು ಆರಿಸಿಕೊಳ್ಳಬೇಕು.</p>
<p> ಇದು ಮುಂದಿನ ಪತ್ರಗಳ ಮತ್ತು ಅಧ್ಯಾಯಗಳ ಸಾರಾಂಶ:-</p>
<p> ಹಿಂದೂಮತದಲ್ಲಿ ಅದ್ವೈತ, ದ್ವೈತ, ಬಹು ದೇವತ್ವ, ಪ್ರಕೃತಿ ದೇವತ್ವ, ನಾಸ್ತಿಕ, ಯಾಜ್ಞಿಕ, ಅಯಾಜ್ಞಿಕ, ವೈಷ್ಣವ, ಶೈವ, ಶಾಕ್ತ, ಕಬೀರ, ಚೈತನ್ಯ ಮುಂತಾದ ಹಲವು ಭೇದಗಳಿವೆ. ಇವೆಲ್ಲಕ್ಕೂ ಆಧಾರವಾದ ಮೂಲ ತತ್ವಗಳೇ ಹಿಂದೂಧರ್ಮ; ಧರ್ಮವು ಮನುಷ್ಯರನ್ನು ಒಂದುಗೂಡಿಸಬೇಕು; ಸರಿಯಾಗಿ ನಡಸಬೇಕು; ಸಂಸ್ಕೃತಿಯು ಅದರ ಸಾರ; ಅದು ಲೋಕಾತೀತವಾಗಬೇಕಾಗಿಲ್ಲ. ಅದರ ತತ್ವಗಳನ್ನು ಸರಿಯಾಗಿ ಅನುಸರಿಸ ದಿದ್ದರೆ ಅವಿವೇಕವಾಗಬಹುದು; ಅವ್ಯವಸ್ಥೆಯುಂಟಾಗಬಹುದು; ಸರಿಯಾದ ಅನುಸರಣೆಯಿಂದ ತಪ್ಪನ್ನು ತಿದ್ದಿ ಕೊಂಡರೆ ಸಂಸ್ಕರಣಕ್ಕೆ ದಾರಿಯಾಗುವುದು; ವಿಕಾರವಿದೆಯೆಂದು ವಿನಾಶವನ್ನು ಕೈಕೊಳ್ಳತಕ್ಕದ್ದಲ್ಲ. ಇಂದಿನ ವಿದ್ಯಾವಂತರು ಮಾಡುತ್ತಿರುವುದು ಅದೇಯೆ; ಅವರು ಮತವೇ ಬೇಡವೆನ್ನುವರು. ಅರಿಯದ ಜನರು ಕಸ ರಸ ಎಲ್ಲವೂ ಇರಲಿ ಎನ್ನುವರು.</p>
<p> ಹಿಂದೂಮತವು ಕ್ರೈಸ್ತ ಬೌದ್ಧ ಮುಂತಾದ ಮತಗಳಂತೆ ಒಬ್ಬ ವ್ಯಕ್ತಿಯಿಂದ ಸ್ಥಾಪಿತವಾದದ್ದಲ್ಲ; ಆದ್ದರಿಂದ ಅದರ ತತ್ತ್ವಗಳು ಒಂದುಕಡೆ ಸುಲಭವಾಗಿ ದೊರೆಯುವುದಿಲ್ಲ. ಅದು ಬಹುಕಾಲ ಬೆಳೆದ ಕಾಡಾಗಿದೆ. ಅದರಲ್ಲಿ ತತ್ವ ಕಥೆ ಕಾವ್ಯ ಎಲ್ಲ ಬೆರೆತುಹೋಗಿದೆ. ಅದರೊಳಗೆ ಸಾರವಾದದ್ದನ್ನು ಉಳಿಸಿಕೊಳ್ಳ ಬೇಕಾದರೆ ಒಂದುಸಲ ಎಲ್ಲವನ್ನೂ ನೋಡಬೇಕು. ಯೂರೋಪೀಯ ವಿದ್ವಾಂಸರು ತಮ್ಮ ಆಧುನಿಕ ಸಂಶೋಧನೆಗಳಿಂದ ಇವನ್ನು ಸವಿಮರ್ಶವಾಗಿ ನೋಡಲು ತುಂಬ ಸಹಾಯ ಮಾಡಿದ್ದಾರೆ. ಉದಾಹರಣೆ: ಅಂತರಿಕ್ಷ ಭೂಮಿಗಳು ‘ದ್ಯಾವಾಪೃಥಿವಿ’ಯಾದುವು. ಪ್ರಪಂಚದ ತಂದೆತಾಯಿಗಳಾದುವು. ಮುಂದೆ ಪುರುಷ ಪ್ರಕೃತಿಗಳಾದುವು. ಇಂತ ಕೆಲವು ಸುಂದರವಾದ ಕಥೆಗಳು ಮೂಲಾರ್ಥವನ್ನು ಬಿಟ್ಟು ಅಜ್ಞರ ಕೈಯಲ್ಲಿ ವಿಕಾರ ವಾದುವು. ಉದಾ: ಅಹಲ್ಯಾವೃತ್ತಾಂತ; ವೈತರಣೀ. ವೈತರಣಿ ಎಂದರೆ ವಿತರಣ ಅಥವಾ ದಾನ; ದಾನಧರ್ಮ ಗಳು ನರಕದಿಂದ ದಾಟಿಸುತ್ತವೆ ಎಂಬುದು ಮೂಲಾರ್ಥವಿದ್ದಿರಬಹುದು; ಇದು ಒರಿಸ್ಸಾ ಪ್ರಾಂತದ ಒಂದು ಸಣ್ಣಹೊಳೆ ಎಂದು ಭಾವಿಸಿ ಜನ ಅಲಿ ಹಸುವಿನ ಬಾಲಹಿಡಿದು ಅದನ್ನು ಹಾದು ತಾವು ನರಕದಿಂದ ಪಾರಾ ದೆವೆಂದು ಭ್ರಾಂತರಾಗುತ್ತಾರೆ. ರಾಮಕೃಷ್ಣರು ಚಾರಿತ್ರ ವ್ಯಕ್ತಿಗಳು; ಧ್ರುವ, ಪ್ರಹ್ಲಾದ, ಸಾವಿತ್ರಿ ಇವರು ಕಲ್ಪಿತ ಕಥಾವ್ಯಕ್ತಿಗಳಿರಬಹುದು; ಆದರೆ ಯೂರೋಪೀಯ ಸಾಹಿತ್ಯವನ್ನೆಲ್ಲಾ ಹುಡುಕಿದರೂ ಇಂಥ ಸುಂದರವಾದ ಕಾವ್ಯನಿಧಿ ದೊರೆಯುವುದಿಲ್ಲ.</p>
<p> ಹಿಂದೂಗಳಲ್ಲಿ ಬಹುದೇವತಾಪೂಜೆ ಇರುವುದು ನಿಜ; ಆದರೆ ಇದರಲ್ಲಿ ಕಲ್ಲುಮಣ್ಣು ಮರಗಿಡ ಹಾವು ಹಕ್ಕಿ ಮುಂತಾದವುಗಳ ಪೂಜೆ ಸೇರುವುದಿಲ್ಲ. ಅವು ಅನಾರ್ಯರ ಪೂಜಾವಸ್ತುಗಳು; ಸಾಲಿಗ್ರಾಮಗಳೂ ಲಿಂಗಗಳೂ ವಿಗ್ರಹಗಳು; ತುಲಸಿಬಿಲ್ವಗಳು ಪೂಜಾವಸ್ತುಗಳಾದ್ದರಿಂದ ಆದರಕ್ಕೆ ಪಾತ್ರ; ಹಸುವು ತುಂಬ ಉಪಯುಕ್ತವಾದ ಪ್ರಾಣಿ; ಆಂಜನೇಯನನ್ನು ಪೂಜಿಸುವುದು ವಾಯುಪತ್ರನಾದ್ದರಿಂದ; ಕಪಿಯೆಂದಲ್ಲ. ಹಾವಿನ ಪೂಜೆಯು ನಾಗಜನಗಳದ್ದು. ಅದು ‘ಅನಂತ’; ಸರ್ವವ್ಯಾಪಿಯಾದ ವಿಷ್ಣುವಿಗೆ ಹಾಸಿಗೆ. ಬಹು ದೇವತಾಪೂಜೆ ಏಕೆ ತಪ್ಪು? ಅದು ಗ್ರೀಕರಲ್ಲಿರಲಿಲ್ಲವೇ? ಕ್ರೈಸ್ತರು ಅದು ತಪ್ಪೆಂದರೆ ನಾವೂ ತಪ್ಪೆನ್ನಬೇಕೇ? ದೇವರು ಹಲವರಲ್ಲ, ಒಬ್ಬನೇ, ಎನ್ನುವುದಕ್ಕೆ ಪ್ರಮಾಣವೇನು? ಆದಿಮೂಲ ಒಬ್ಬನಾಗಿದ್ದಿರಬಹುದಾದರೂ, ಶಿಲ್ಪಿಯ ಸಹಾಯಕರಂತೆ, ಇತರ ಕಾರಣಗಳು ಇದ್ದಿರಬಾರದೇನು? ವೇದಕಾಲದಲ್ಲಿ ಸೂರ್ಯ ಚಂದ್ರ ಅಗ್ನಿ ವಾಯು ಆಕಾಶ ಮರುತ್ತು ಮುಂತಾದ ಹಲವು ಪ್ರಕೃತಿಸ್ವರೂಪಗಳನ್ನು ಜನರು ಪೂಜಿಸುತ್ತಿದ್ದರು. ಪ್ರಕೃತಿಯು ದೇವರಾದರೆ ಅದು ದೇವರ ಪೂಜೆಯಾಗಲಿಲ್ಲವೇ? ದೇವರು ಪ್ರಕೃತಿಯಿಂದ ಭಿನ್ನನಾಗಿದ್ದರೆ, ಅವನ ಸೃಷ್ಟಿಗೆ ಸಲ್ಲಿಸಿದ ಪೂಜೆ ಅವನಿಗೆ ಸಲ್ಲಿಸಿದ್ದೇ ಆಗುತ್ತದೆ.</p>
<p> ತಿಳಿವಳಿಕೆ ಹೆಚ್ಚಿದಹಾಗೆ ಬಹುದೇವತಾಪೂಜೆ ಶಿಥಿಲವಾಗುತ್ತದೆ; ಸೃಷ್ಟಿಯೆಲ್ಲಾ ಒಂದೇನಿಯಮಕ್ಕೆ ಒಳ ಪಟ್ಟಿರುವುದು ಅನುಭವಕ್ಕೆ ಬರುತ್ತದೆ; ಋಷಿಗಳು ಇದನ್ನು ಅರಿತರು; ಆದರೆ ಜನಸಾಮಾನ್ಯಕ್ಕೆ ಇದು ಅರ್ಥ ವಾಗಲಿಲ್ಲ; ಅನುಭವಕ್ಕೆ ಬರಲಿಲ್ಲ; ಮನುಷ್ಯನು ದೇವರನ್ನು ತನ್ನಂತೆಯೇ ಇರುವ ಹಾಗೆ ಭಾವಿಸುತ್ತಾನೆ; ಆದರೆ ಅವನಲ್ಲಿ ಅನಂತ ಶಕ್ತಿ, ಕಲ್ಯಾಣಗುಣ, ಸೌಂದರ್ಯಗಳನ್ನು ಕಾಣುತ್ತಾನೆ. ಅವನೇ ಈಶ್ವರ. . . .</p>
<p> ಇದರಲ್ಲಿ ‘ದೇವತತ್ವ’ದ ವಿಷಯಗಳೇ ಹೆಚ್ಚಾಗಿರುವುದು. ಆದರೆ ಇದರ ದೃಷ್ಟಿಯು ಇಂಗ್ಲಿಷನ್ನು ಬಲ್ಲ</p>
<p>ಪಾಠಕರ ಮೇಲೆ; ಇಂಗ್ಲಿಷನ್ನು ಮಾತ್ರ ಓದುವ ಜನರ ಮೇಲೆ; ಇದನ್ನು ಬಂಕಿಮನೇ ಮೊದಲ ಪತ್ರದಲ್ಲಿ ಹೇಳಿದ್ದಾನೆ. ಭಾರತೀಯ ಧರ್ಮದರ್ಶನಾದಿಗಳ ಮೇಲೆ ಪಾಶ್ಚಾತ್ಯ ವಿದ್ವಾಂಸರು ಬರೆದಿದ್ದ ಹಲವು ಗ್ರಂಥ ಗಳನ್ನು ಓದಿ ಜೀರ್ಣಿಸಿಕೊಂಡು ಅವುಗಳ ಸಾರವನ್ನು ಹಿಡಿದು ವಿಮರ್ಶಿಸಿ, ಹಿಂದೂಧರ್ಮಕ್ಕೆ ಒಂದು ಗೌರವಾರ್ಹವಾದ ಸ್ಥಾನವನ್ನು ಕೊಡಲು ಯತ್ನಿಸಿದ್ದಾನೆ. ಅವನ ತೀಕ್ಷ್ಣಬುದ್ಧಿಯೂ ಪ್ರತಿಭೆಯೂ ಸ್ವಧರ್ಮಾ ಭಿಮಾನವೂ ಪ್ರಶಂಸಾರ್ಹವಾಗಿವೆ.</p>
<p class="text-center">೨. ಹಿಂದೂ ಹಬ್ಬಗಳ ಉತ್ಪತ್ತಿ</p>
<p> ‘‘ಹಿಂದೂ ಹಬ್ಬಗಳ ಉತ್ಪತ್ತಿ’’ ಎಂಬ ಲೇಖನವು ಬಂಕಿಮನು ‘ಬಂಗಾಳಾ ಸಮಾಜ ವಿಜ್ಞಾನಸಂಘ’ ದಲ್ಲಿ ಓದಿದ್ದು.(೨೦-೧-೧೮೬೯) ಇದರಲ್ಲಿ ಅವನು ಹಿಂದೂಹಬ್ಬಗಳನ್ನು ಅವುಗಳ ಉತ್ಪತ್ತಿಯನ್ನನುಸರಿಸಿ ಆರು ಗುಂಪಾಗಿ ಮಾಡುತ್ತಾನೆ:-</p>
<p> (೧) ಅಯನಗಳ ಹಬ್ಬಗಳು-ಕರ್ಕಾಟಕ ಮತ್ತು ಮಕರಸಂಕ್ರಾಂತಿಗಳು.</p>
<p> (೨) ನಕ್ಷತ್ರಗಳ ಹಬ್ಬಗಳು-ದುರ್ಗಾಪೂಜೆ, ಕಾರ್ತಿಕಾಪೂಜೆ (ದುರ್ಗೆಯು ಸಿಂಹದ ಮೇಲೆ ಕುಳಿತಿ ರುವ ‘ಕನ್ಯೆ’ಯ ಪೂಜೆ)²</p>
<p> (೩) ಋತುಗಳ ಹಬ್ಬಗಳು-ಡೋಲಾಯಾತ್ರೆ, ಮತ್ತು ಇತರ ಮೂರು ಹುಣ್ಣಿಮೆ ಹಬ್ಬಗಳು. ಇವೆಲ್ಲಾ ಈಗ ಕೃಷ್ಣನ ಹಬ್ಬಗಳಾಗಿವೆ. ಚಳಿಗಾಲದ ಎರಡು ಹುಣ್ಣಿಮೆಗಳು ಚಳಿಯಿಂದ ಹಿತವಲ್ಲ; ಆದ್ದರಿಂದ ಆಗ ಹಬ್ಬವಿಲ್ಲ. ಮೊದಲು ವಸಂತೋತ್ಸವವಾಗಿದ್ದದ್ದು ಆಮೇಲೆ ಕಾಮನ ಹಬ್ಬವಾಯಿತು. ಬಂಗಾಳದಲ್ಲಿ ಅದು ಕೃಷ್ಣನ ಡೋಲಾಯಾತ್ರೆಯಾಗಿದೆ.</p>
<p> (೪) ಸುಗ್ಗಿಯ ಹಬ್ಬಗಳು-ನಾಲ್ಕು ಲಕ್ಷ್ಮಿಯ ಹಬ್ಬಗಳು.</p>
<p> (೫) ಪೌರಾಣಿಕ ಹಬ್ಬಗಳು-ಕಾಳೀಪೂಜೆ, ಜಗದ್ಧಾತ್ರಿಯ ಪೂಜೆ. (ಇವೇ ಅತ್ಯಂತ ಈಚಿನವು)</p>
<p> (೬) ಭಯಮೂಲವಾದವು-ಮನಸಾ (ಹಾವಿನ) ಪೂಜೆ.</p>
<p> ಚರಿತ್ರೆಗೆ ಸಂಬಂಧಪಟ್ಟಹಾಗೆ ಯಾವ ಹಬ್ಬವೂ ಇಲ್ಲ; ದೀಪಾವಳಿಯ ಅರ್ಥವೇನೋ-ಕಾರ್ತೀಕ ಮಾಸದಲ್ಲಿ ಎಲ್ಲೆಲ್ಲೂ ದೀಪಗಳನ್ನುಹಚ್ಚಿ, ಹೊಳೆಯಲ್ಲಿ ದೀಪವನ್ನು ತೇಲಿಬಿಡುವುದೇಕೋ ಅರ್ಥವಾಗುವುದಿಲ್ಲ ಎಂದು ಪ್ರಬಂಧವನ್ನು ಮುಗಿಸಿದ್ದಾನೆ.</p>
<p> ಈ ಹಬ್ಬಗಳಲ್ಲಿ ಕೆಲವು ದಕ್ಷಿಣದೇಶದಲ್ಲಿಲ್ಲ; ಆದ್ದರಿಂದ ಅವುಗಳ ವಿವರಗಳು ನಮಗೆ ಸರಿಯಾಗಿ ಅರ್ಥವಾಗುವುದಿಲ್ಲ.</p>
<p class="text-center">೩. ಬೌದ್ಧಮತ ಮತ್ತು ಸಾಂಖ್ಯದರ್ಶನ</p>
<p> ಇದು ‘‘ಕಲ್ಕತ್ತ ರೆವ್ಯೂ’’ ಪತ್ರಿಕೆಯಲ್ಲಿ (೧೮೭೧-೧೦೬) ಬಂದ ಒಂದು ವಿಮರ್ಶಲೇಖನ. ರಾಜ ಕೃಷ್ಣ ಮುಕರ್ಜ್ಯ, ಬ್ಯಾಲೆರ್ಂಟೈ, ಮ್ಯಾಕ್ಸ್​ಮುಲ್ಲರ್​ ಮುಂತಾದ ಪ್ರಾಚ್ಯ ಮತ್ತು ಪಾಶ್ಚಾತ್ಯ ವಿದ್ವಾಂಸರಲ್ಲಿ ಅಂದು ಬೌದ್ಧಮತವು ಅದಕ್ಕಿಂತ ಹಿಂದೆ ಇದ್ದ ದರ್ಶನಗಳಿಂದ, ಮುಖ್ಯವಾಗಿ ಸಾಂಖ್ಯದಿಂದ ಹುಟ್ಟಿದ್ದೇ ಅಲ್ಲವೇ ಎಂಬ ವಿಚಾರದಲ್ಲಿ ಭಿನ್ನಾಭಿಪ್ರಾಯಗಳಿದ್ದುವು; ಬಂಕಿಮನು ಸಾಂಖ್ಯದಲ್ಲಿ ಸೇಶ್ವರ ನಿರೀಶ್ವರವಾದವನ್ನೂ ವೇದಪ್ರಾಮಾಣ್ಯವನ್ನೂ ಚರ್ಚಿಸಿ, ಬೌದ್ಧಮತವು ವೇದಪ್ರಾಮಾಣ್ಯವನ್ನು ನಿರಾಕರಿಸಿತೆಂದೂ, ಇವೆರಡು ಮತ ಗಳಿಗೂ ಸಾದೃಶ್ಯಗಳಿದ್ದರೂ, ಬೌದ್ಧದಿಂದ ಸಾಂಖ್ಯ ಹುಟ್ಟಿತೇ, ಸಾಂಖ್ಯದಿಂದ ಬೌದ್ಧ ಹುಟ್ಟಿತೇ ಎಂದು ನಿರ್ಧರಿಸಲು ಈ ಲೇಖನದಲ್ಲಿ ಸಾಧ್ಯವಿಲ್ಲವೆಂದೂ ತಿಳಿಸುತ್ತಾನೆ.</p>
<p> ದರ್ಶನಗಳಲ್ಲೆಲ್ಲಾ ಸಾಂಖ್ಯದಲ್ಲಿ ಬಂಕಿಮನು ಹೆಚ್ಚುಪರಿಶ್ರಮ ಮಾಡಿದಂತೆ ಕಾಣುತ್ತದೆ. ಅದರ ಮೇಲೆ ಅವನು ಬಂಗಾಳಿಯಲ್ಲಿಯೂ ಒಂದು ಲೇಖನವನ್ನು ಬರೆದಿದ್ದಾನೆ. (ಮುಂದೆ ೨೯ನೆಯ ಅಧ್ಯಾಯವನ್ನು ನೋಡಿ) ಅದರಲ್ಲಿ ಅವನು ಸಾಂಖ್ಯದಿಂದಲೇ ಬೌದ್ಧ ಹುಟ್ಟಿತೆಂದು ಅಭಿಪ್ರಾಯಪಟ್ಟಿದ್ದಾನೆ.</p>
<p class="text-center">೪. ಹಿಂದೂದರ್ಶನದ ವ್ಯಾಸಂಗ</p>
<p> ಈ ಲೇಖನವು ಬಂಕಿಮನ ಸ್ನೇಹಿತನಾದ ಶಂಭುಚಂದ್ರ ಮುಖರ್ಜಿಯ ಸಂಪಾದಕತ್ವದಲ್ಲಿ ನಡೆಯು ತ್ತಿದ್ದ 
Mookerjee's Magazine
 ಎಂಬ ಮಾಸಪತ್ರಿಕೆಯಲ್ಲಿ ಮೊದಲು ಪ್ರಕಟವಾಯಿತು. (ಮೇ-೧೮೭೩) ಇದರಲ್ಲಿ ಬಂಕಿಮನು ಹೀಗೆ ಅಭಿಪ್ರಾಯಪಟ್ಟದ್ದಾನೆ:-</p>
<p> ಯೂರೋಪಿನ ಬೌದ್ಧಿಕ ಸಾಹಿತ್ಯವನ್ನು ಓದಿದರೆ, ನಾಗರಿಕತೆಯು ಸ್ವತಂತ್ರವಾಗಿ ಅಡ್ಡಿ ಅಡಚಣೆಗಳಿ ಲ್ಲದೆ ಬೆಳೆದರೆ ಹೇಗೆ ವಿಕಾಸಗೊಂಡು ಹರಡಬಹುದೆಂಬುದು ಗೊತ್ತಾಗುತ್ತದೆ. ಭಾರತೀಯ ಬೌದ್ಧಿಕ ಸಾಹಿತ್ಯ ವನ್ನು ಓದಿದರೆ ಅದು ರೋಗ ತಗಲಿದಾಗ ಹೇಗೆ ಕ್ಷಯಿಸಿ ಮೃತಿಹೊಂದುವುದೆಂಬುದು ಗೊತ್ತಾಗುತ್ತದೆ.</p>
<p>_________</p>
<p>2
. ಬಂಕಿಮನು ದುರ್ಗೆಯ ಮೇಲೆ ‘ವಂಗದರ್ಶನ’ದಲ್ಲಿ ಒಂದುಲೇಖನವನ್ನು ಬರೆದಿದ್ದಾನೆ. ಈ ದೇವತೆಗೆ ವೈದಿಕಮೂಲವಿದೆಯೇ ಎಂದು ವಿಚಾರ ಮಾಡಿ ಕೊನೆಗೆ ‘ನಾವು ಪೂಜಿಸುವ ದುರ್ಗೆಯು ರಾತ್ರಿಯೇ ಮಹಾದೇವನ ತಂಗಿಯೇ ಬ್ರಹ್ಮವಿದ್ಯೆಯೇ ಅಗ್ನಿಜಿಹ್ವೆಯೇ ಎಂಬುದನ್ನು ವಿಮರ್ಶೆ ಮಾಡತಕ್ಕದ್ದಾಗಿದೆ ಎಂದು ಆ ಲೇಖನವನ್ನು ಮುಗಿಸಿದ್ದಾನೆ.</p>
<p>ಪಾಶ್ಚಾತ್ಯರು ಸಂಸ್ಕೃತವನ್ನು ಹೆಚ್ಚಾಗಿ ಓದುತ್ತಿದ್ದಾರೆ. ಆದರೆ ಅವರ ದೃಷ್ಟಿಯು ದೇವ ದೇವತೆಗಳು ಯಜ್ಞ ಯಾಗಾದಿಗಳು ಇವುಗಳ ಮೇಲೆ ಹೆಚ್ಚಾಗಿದೆ. ನಾವೂ ದರ್ಶನಕ್ಕೆ ಹೆಚ್ಚು ಗಮನ ಕೊಡುತ್ತಿಲ್ಲ. ನದೀಯ ಮುಂತಾದ ಕಡೆ ಕೆಲವು ಪಾಠಶಾಲೆಗಳಲ್ಲಿ ಅದನ್ನು ಕಲಿಯುತ್ತಿರುವುದು ನಿಜ; ಆದರೆ ಅವರು ನಿರರ್ಥಕವಾದ ಪಾಂಡಿತ್ಯಕ್ಕೂ ವಾಕ್ಯಾರ್ಥಕ್ಕೂ ತಮ್ಮ ಗಮನವನ್ನೆಲ್ಲಾ ಕೊಡುತ್ತಾರೆ. ಹಿಂದೂ ದರ್ಶನದ ವ್ಯಾಸಂಗವು ಚರಿತ್ರೆ ಗೂ ಸಮಾಜವಿಜ್ಞಾನಕ್ಕೂ ಸಹಾಯವಾಗಬಹುದು. ಪಾಶ್ಚಾತ್ಯರು ಹಿಂದೂ ದರ್ಶನವನ್ನು ಓದುತ್ತಾರೆ, ಆದರೆ ಸರಿಯಾಗಿ ಅರ್ಥಮಾಡಿಕೊಳ್ಳುವುದಿಲ್ಲ; ನಮ್ಮ ಜನರು ಅರ್ಥಮಾಡಿಕೊಳ್ಳಬಲ್ಲರು; ಆದರೆ ಅದನ್ನು ವಾದಕ್ಕೆ ಉಪಯೋಗಿಸುತ್ತಾರೆ. ಹೀಗಾಗಿ ಇಬ್ಬರಿಂದಲೂ ಪ್ರಯೋಜನವಾಗಿಲ್ಲ. ಅದನ್ನು ಈ ದೃಷ್ಟಿಗಳಿಂದ ವ್ಯಾಸಂಗ ಮಾಡಿದರೆ ಪ್ರಯೋಜನವಾಗುತ್ತದೆ:-</p>
<p> ೧. ಹಿಂದೂದರ್ಶನಕ್ಕೂ ಪುರಾಣ ಸಾಹಿತ್ಯಕ್ಕೂ (
Mythology
) ಇರುವ ಸಂಬಂಧ, ಇವಕ್ಕೂ ಜನತೆಯ ಸ್ವಭಾವಕ್ಕೂ ಇರುವ ಸಂಬಂಧ, ದಾರ್ಶನಿಕ ತತ್ವಗಳ ಜೊತೆಗೆ, ಅವುಗಳನ್ನು ಮೆಟ್ಟಿ, ಪೌರಾಣಿಕ ದೇವತೆಗಳೂ ಕರ್ಮಾಚರಣೆಗಳೂ ಪ್ರಬಲವಾಗಿರುವುದರ ಕಾರಣ, ಇತ್ಯಾದಿ.</p>
<p> ೨. ಹಿಂದೂದರ್ಶನಕ್ಕೂ ವಿಜ್ಞಾನಕ್ಕೂ ಇರುವ ಸಂಬಂಧ-ಆರ್ಯಭಟ್ಟನಿಗೆ ಸೂರ್ಯನ ಸುತ್ತ ಗ್ರಹಗಳು ಸುತ್ತುವುವೆಂದು ಗೊತ್ತಿತ್ತು; ಜಾನ್​ ಸ್ಟೂಯರ್ಟ್ಮಿಲ್​ ಹೇಳುವ ಕಾರಣಲಕ್ಷಣವೂ ನ್ಯಾಯಶಾಸ್ತ್ರದಲ್ಲಿ ಹೇಳಿರುವ ಕಾರಣಲಕ್ಷಣವೂ ಒಂದೇ. ಇಂಥ ಬೆಲೆಯುಳ್ಳ ಅಂಶಗಳು ಇನ್ನೂ ಎಷ್ಟಿವೆ?</p>
<p> ೩. ರಾಜಕೀಯ ಮತ್ತು ಸಾಮಾಜಿಕ ಜೀವನದ ಮೇಲೆ ಹಿಂದೂದರ್ಶನದ ಪ್ರಭಾವ. ಇದು ತುಂಬ ಮುಖ್ಯವಾದದ್ದು. ಉದಾಹರಣೆಗೆ: ಸಾಂಖ್ಯದರ್ಶನವು ಬೌದ್ಧಮತದಂಥ ಸಮಾಜ ಕ್ರಾಂತಿಕಾರಕ ಪಂಥ ಹುಟ್ಟಿ ಬೆಳೆಯಲು ಎಷ್ಟುಮಟ್ಟಿಗೆ ಸಹಾಯ ಮಾಡಿತು?</p>
<p> ಈ ವಿಷಯದ ಮೇಲೆ ಇನ್ನೂ ಬರೆಯಬೇಕೆಂಬುದು ಬಂಕಿಮನ ಉದ್ದೇಶವಾಗಿತ್ತು. ಆದರೆ ಬರೆಯುವುದು ಸಾಧ್ಯವಾಗಲಿಲ್ಲ. (ಪತ್ರ ೧೨ ನೋಡಿ.)</p>
<p class="text-center">೫. ಹೇಸ್ಟೀ ವಿವಾದದಲ್ಲಿ ಬರೆದ ಪತ್ರಗಳು</p>
<p> ‘‘ಹೇಸ್ಟೀ ವಿವಾದದಲ್ಲಿ ಬರೆದ ಪತ್ರಗಳು’’ ನಾಲ್ಕು. ಇವು ಸ್ಟೇಟ್ಸ್​ಮನ್ ಪತ್ರಿಕೆಯಲ್ಲಿ ೧೮೮೨ನೆಯ ಇಸವಿ ಅಕ್ಟೋಬರ್​ ನವೆಂಬರ್​ ತಿಂಗಳಲ್ಲಿ ಪ್ರಕಟವಾದುವು. ಇವುಗಳ ಶೀರ್ಷಿಕೆಗಳನ್ನು ಕನ್ನಡದಲ್ಲಿ ಆಧುನಿಕ ಸಂತಪಾಲ್​, ಹಿಂದೂ ತತ್ವಗಳ ಯೂರೋಪೀಯ ರೂಪಗಳು, ಯೂರೋಪಿನ ಬೌದ್ಧಿಕ ಉತ್ಕರ್ಷ, ಈಚಿನ ವಿವಾದ, ಎಂದು ಬರೆಯಬಹುದು. ಇವುಗಳಲ್ಲಿ ಮೊದಲ ಮೂರರ ಲೇಖಕನ ಹೆಸರು ‘‘ರಾಮಚಂದ್ರ’’ ನೆಂದಿದೆ, ಕೊನೆಯದಕ್ಕೆ ಬಂಕಿಮಚಂದ್ರನ ಹೆಸರೇ ಇದೆ. ಈ ಲೇಖನಗಳಲ್ಲಿ ಬಂಕಿಮನು ಹಿಂದೂ ಧಾರ್ಮಿಕ ಸಂಪ್ರದಾಯಗಳನ್ನು ಖಂಡಿಸುವವರ ಅಜ್ಞತೆಯನ್ನು ಬಯಲಿಗೆಳೆದಿದ್ದಾನೆ. ಇವುಗಳಿಂದ ಹೇಸ್ಟಿಯಂಥ ಪಾದ್ರಿ ಗಳು ತಮ್ಮ ಅಧಿಕ ಪ್ರಸಂಗವನ್ನು ತಡೆದು ನಿಲ್ಲುವಂತಾಯಿತಲ್ಲದೆ, ಯೂರೋಪಿಯನರ ಮಾತಿಗೆ ಅಪಾರ ಗೌರವ ಕೊಡುತ್ತಿದ್ದವರು ಅದನ್ನು ವಿಮರ್ಶೆ ಮಾಡುವಂತಾಯಿತು; ಬಂಕಿಮನ ಧರ್ಮಾಭಿಮಾನವೂ ಆತ್ಮ ಗೌರವವೂ ಚೆನ್ನಾಗಿ ಪ್ರಕಾಶಗೊಂಡುವು.</p>
<p> ಈ ವಿವಾದ ಹುಟ್ಟುವುದಕ್ಕೆ ಕಾರಣವಾದ ಸಂಗತಿ, ಸಣ್ಣದು; ಯಾರದೋ ಮನೆಯಲ್ಲಿ ನಡೆದ ವೈಯಕ್ತಿಕವಾದ, ಸ್ವಂತ ಗೃಹಕೃತ್ಯವಿಚಾರ. ಹರೇಂದ್ರ ಕೃಷ್ಣದೇವ ಬಹದ್ದೂರ್​ ಎಂಬವರು ೧೭-೯-೧೮೮೨ ರಲ್ಲಿ ತಮ್ಮ ಅಜ್ಜಿಯ ದಾನಸಾಗರ ಶ್ರಾದ್ಧವನ್ನು ಮಾಡಿ ಸಾವಿರಾರು ಜನರಿಗೆ ಸಂತರ್ಪಣೆ ನಡಸಿದರು. ತಮ್ಮ ಮನೆದೇವರಾದ ಗೋಪೀನಾಥ ವಿಗ್ರಹವನ್ನಿಟ್ಟು ಪೂಜಿಸಿದರು. ಅದಕ್ಕೆ ಜತೀಂದ್ರಮೋಹನ ಠಾಕೂರ್​, ರಾಜೇಂದ್ರಲಾಲ ಮಿತ್ರ ಮುಂತಾದ ಎಷ್ಟೋ ಜನ ಇಂಗ್ಲಿಷ್​ ಶಿಕ್ಷಣ ಪಡೆದವರೂ ಬಂದಿದ್ದರು. ಸ್ಟೇಟ್ಸ್​ಮನ್​ ಪತ್ರಿಕೆಯಲ್ಲಿ ಇದರ ವಿವರವಾದ ವರ್ಣನೆ ಬಂತು. ಕಲ್ಕತ್ತೆಯ ಜನರಲ್​ ಅಸೆಂಬ್ಲಿ ಸಂಸ್ಥೆಯೆಂಬ ಕಾಲೇಜಿನ ಅಧ್ಯಕ್ಷನಾದ ಡಬ್ಲಿಯು ಹೇಸ್ಟಿ ಎಂಬ ಪಾದ್ರಿಯು ಇದನ್ನು ಓದಿ ನಾಲ್ಕು ಲೇಖನಗಳನ್ನು ಬರೆದು ಅವುಗಳಲ್ಲಿ ರಾಜೇಂದ್ರಲಾಲ ಮಿತ್ರರಂಥ ಇಂಗ್ಲಿಷ್​ ಓದಿದ ವಿದ್ಯಾವಂತರು ಬಂದು ಇಂಥ ಸಂಪ್ರದಾಯಗಳನ್ನೂ ವಿಗ್ರಹಾ ರಾಧನೆಯನ್ನೂ ಪ್ರೋತ್ಸಾಹಿಸಿರುವುದು ತುಂಬ ವಿಸ್ಮಯವುಂಟುಮಾಡಿದೆಯೆಂದದ್ದಲ್ಲದೆ, ಕಾಳಿ ಕೃಷ್ಣ ಗಣಪತಿ ಮುಂತಾದ ದೇವತೆಗಳನ್ನು ಹೀನಾಮಾನವಾಗಿ ನಿಂದಿಸಿದನು; ಇಂಥ ಹಿಂದೂ ಸಂಪ್ರದಾಯಗಳ ದುಷ್ಪರಿಣಾ ಮಗಳಿಗೆಲ್ಲಾ ಕ್ರೈಸ್ತ ಧರ್ಮಾವಲಂಬನೆಯೊಂದೇ ಸರಿಯಾದ ಮದ್ದೆಂದು ನಿರ್ಣಯಿಸಿದನು. ಇದನ್ನು ಓದಿ ಬಂಗಾಳಿಗಳೂ ಸುಮ್ಮನೆಕುಳಿತಿರಲಿಲ್ಲ. ಯಾರುಯಾರೋ ಪ್ರತ್ಯುತ್ತರಗಳನ್ನು ಬರೆದರು.-ಕೆಲವರು ಹೇಸ್ಟಿಯನ್ನು ಅನುಮೋದಿಸಿಯೂ ಬರೆದರು. ಬಂಕಿಮನು ಆ ಕಟಕ್​ಜಿಲ್ಲೆಯ ಜಾಜಪುರದಲ್ಲಿದ್ದನು. ‘ಆಧುನಿಕ ಸಂತಪಾಲ’ ನೆಂಬ ಅವನ ಮೊದಲನೆಯ ಲೇಖನವು ಅಕ್ಟೋಬರ್​ ಆರನೆಯ ತಾರೀಖಿನ ಸ್ಟೇಟ್ಸ್​ಮನ್ ಪತ್ರಿಕೆಯಲ್ಲಿ ಪ್ರಕಟವಾಯಿತು. ಅದರಲ್ಲಿ ಅವನು ಹೇಸ್ಟಿಗೆ ನಮ್ಮ ಸಂಪ್ರದಾಯ ಒಂದೂ ತಿಳಿಯದೆಂದೂ ಅವನು ಹಿಂದೂ ಧರ್ಮದರ್ಶನಗಳನ್ನು ಅದರಲ್ಲಿ ನಂಬಿಕೆ ಇರುವ ಹಿಂದೂಗಳಿಂದ-ಯೂರೋಪಿಯನರಿಂದಲ್ಲ-ತಿಳಿಯಲಿ ಎಂದೂ ಬರೆದನು. ಹೇಸ್ಟಿಯು ‘ಈ ಆಧುನಿಕ ರಾಮಚಂದ್ರನು ಈ ಪಾಶ್ಚಾತ್ಯ ಜನಕನ ಬಿಲ್ಲನ್ನು ಬಗ್ಗಿಸಲಿ ನೋಡೋಣ!’ ಎಂದನು. ಬಂಕಿಮನು ತನ್ನ ಮೂರನೆಯ ಪತ್ರದಲ್ಲಿ ಹಿಂದೂಮತದ ವಿಚಾರವಾಗಿ ತನ್ನ ಅಭಿಪ್ರಾಯವನ್ನು ವಿವರವಾಗಿಯೂ ಸ್ಪಷ್ಟವಾಗಿಯೂ ತಿಳಿಸಿದನು. ಬಂಕಿಮನು ಪಾಶ್ಚಾತ್ಯರು ವಿದ್ವತ್ತಿಗೆ ಗೌರವ ಕೊಟ್ಟು ಅವರ ಬೌದ್ಧಿಕ ಉತ್ಕರ್ಷದ ಮೇಲೆ ಬರೆದರೆ ಹೇಸ್ಟಿಯು ತಿರುಗಿಕೊಂಡು ಭಾರತೀಯರ ಬೌದ್ಧಿಕ ಅಪಕರ್ಷದ ಮೇಲೆ ಬರೆದನು; ಬಾಯಿಗೆ ಬಂದಹಾಗೆ ದೂಷಿಸಿದನು; ಆಗಿನ ಕಾಲದ ವಿದ್ಯಾವಂತರಂತೆ ಬಂಕಿಮನು ಯೂರೋಪಿಯನರು ಹೇಳಿದ್ದನ್ನೆಲ್ಲಾ ವೇದವಾಕ್ಯದಂತೆ ಗೌರವಿಸದೆ ಹೀಗೆ ಪ್ರತಿಭಟಿಸಿದನಲ್ಲಾ ಎಂದೇ ಹೇಸ್ಟಿಗೆ ಮಹಾ ಪರಿತಾಪ! ಆದ್ದರಿಂದ ಬಂಕಿಮನು ತಂತ್ರಗಳ ವಿಚಾರವಾಗಿ ಬರೆದದ್ದನ್ನು, ತಪ್ಪು ಅರ್ಥಮಾಡಿ, ದೂಷಿಸಿದನು. ಇಷ್ಟು ಹೊತ್ತಿಗೆ ರಾಮಚಂದ್ರನೇ ಬಂಕಿಮಚಂದ್ರನೆಂದು ಗೊತ್ತಾಗಿತ್ತು. ಅದನ್ನು ಸೂಚಿಸಿ ರೆ॥ ಕೆ. ಎಂ. ಬ್ಯಾನರ್ಜಿಯೂ ತಂತ್ರದ ವಿಚಾರದಲ್ಲಿ ಲಘುವಾಗಿ ಬರೆದನು. ಆಗ ಬಂಕಿಮನು ತನ್ನ ನಿಜವಾದ ಹೆಸರನ್ನು ಕೊಟ್ಟು ‘ಈಚಿನ ವಿವಾದ’ ಎಂಬ ಲೇಖನದಲ್ಲಿ ಉತ್ತರಬರೆದು ಮುಗಿಸಿದನು. ಹಿಂದೂ ಜನರಮೇಲೆ ತಂತ್ರದ ಪ್ರಭಾವವಿತ್ತೆಂದ ಮಾತ್ರಕ್ಕೇ, ಅದೇ ಹಿಂದೂಮತಕ್ಕೆ ಆಧಾರವೆಂಬುದಾಗಲಿ ತಿರುಳೆಂಬು ದಾಗಲಿ ತನ್ನ ಅಭಿಪ್ರಾಯವಲ್ಲ; ಹಿಂದೂಮತವೂ ತಂತ್ರವೂ ಬೆಳಕು ಕತ್ತಲೆಗಳಂತೆ ಭಿನ್ನವಾದವು; ತಂತ್ರ ಹೋದರೆ ತಾನು ಏನೂ ವ್ಯಥೆಪಡುವುದಿಲ್ಲ.-ಎಂದು ವಿವರಿಸಿದನು.</p>
<p> ಹೀಗೆ ಈ ಸಂಗತಿಯು ಒಬ್ಬ ಕ್ರೈಸ್ತ ಪಾದ್ರಿಯ ಅಧಿಕಪ್ರಸಂಗಿತನದಿಂದ ತುಂಬ ಗಲಭೆ ಎಬ್ಬಿಸಿತು. ಬಂಕಿಮಚಂದ್ರನು ಅದರಲ್ಲಿ ಪ್ರಧಾನ ಪಾತ್ರವಹಿಸಿ, ಇಂಗ್ಲಿಷ್​ ಜನರಲ್ಲಿ ಭಾರತೀಯರ ವಿಚಾರವಾಗಿ ಗೌರವ ಹುಟ್ಟುವಂತೆ ಮಾಡಿದನು.</p>
<p> ಮುಂದೆ ಮೂರನೆಯ ಪತ್ರದ ಸಾರಾಂಶವನ್ನು ಕೊಟ್ಟಿದೆ:-</p>
<p> ಕೆಲವು ಯೂರೋಪೀಯರು ತಾವು ಸರ್ವಜ್ಞರೆಂದು ತಿಳಿದುಕೊಂಡಿದ್ದಾರೆ. ಆದರೆ ಭಾರತೀಯ ಸಂಸ್ಕೃತಿಯ ವಿಚಾರಲ್ಲಿ ಅವರ ತಿಳಿವಳಿಕೆ ತೆಂಗಿನಕಾಯಿಯ ಜುಂಗನ್ನೂ ಕರಟವನ್ನೂ ತಿನ್ನುವುದಕ್ಕೆ ಹೋಗಿ, ಹಲ್ಲು ನೋಯಿಸಿಕೊಂಡು ತೆಂಗಿನಕಾಯಿಯ ಜ್ಞಾನವನ್ನು ಪಡೆದವನಂತೆ ಇರುತ್ತದೆ. ವೈದಿಕ ಸಾಹಿತ್ಯದಲ್ಲಿ ಅವರ ಜ್ಞಾನ ಹೆಚ್ಚಿನದಿರಬಹುದು. ಇಂದಿನ ಭಾರತೀಯನಿಗೆ ಅದು ಮೃತಪ್ರಾಯ. ಆದರೆ ನ್ಯಾಯ, ದರ್ಶನ, ತಂತ್ರ, ಸ್ಮೃತಿ, ಸಾಹಿತ್ಯದ ಬಹುಭಾಗ, ಇದರಲ್ಲೆಲ್ಲಾ ಹಿಂದೂಗಳೇ ಮೇಲುಗೈ ಆಗಿದ್ದಾರೆ. ಹಿಂದೂಧರ್ಮವು ಶ್ರುತಿ ಸ್ಮೃತಿಗಳು ಸೂತ್ರಪ್ರಾಯವಾಗಿದ್ದು ಸಾಂಪ್ರದಾಯಿಕವಾದ ವಿವರಣೆಗಳನ್ನು ಅಪೇಕ್ಷಿಸುತ್ತವೆ. ಸದಾಚಾರವು ನೋಡಿ, ಹೇಳಿ, ತಿಳಿಯಬೇಕಾದದ್ದು. ಇವು ಆಚಾರ್ಯರಿಂದ ಶಿಷ್ಯರಿಗೆ ಉಪದೇಶರೂಪವಾಗಿ ಪರಂಪರೆಯಿಂದ ಬಂದಿರುತ್ತವೆ. ಅವು ಎಷ್ಟೋವೇಳೆ ಗೋಪ್ಯವಾಗಿದ್ದು, ತಮ್ಮ ಶಿಷ್ಯಮಂಡಲಿಯಿಂದ ಹೊರಗೆ ಹೋಗುವುದಿಲ್ಲ. ಇದೆಲ್ಲಾ ಯೂರೋಪೀಯರಿಗೆ ಗೊತ್ತಾಗುವುದು ಹೇಗೆ?</p>
<p> ಜಗತ್ತು ಶಕ್ತಿಮಯವಾದದ್ದು. ವಿಜ್ಞಾನವು ಹೇಳುವುದೂ ಆದೇಯೆ. ಅದನ್ನೇ ನಾವು ಪೂಜಿಸುತ್ತೇವೆ. ಸೃಷ್ಟ್ಯಾತ್ಮಕವಾದ ಶಕ್ತಿಯನ್ನು ದುರ್ಗಾಎಂದೂ ಪ್ರಳಯಾತ್ಮಕವಾದ ಶಕ್ತಿಯನ್ನು ಕಾಳೀಎಂದೂ ಪೂಜಿಸುತ್ತೇವೆ. ಪ್ರಕೃತಿಯು ಸತ್ತ್ವ ರಜಸ್ತಮೋ ಗುಣಾತ್ಮಕವಾದದ್ದು. ಅದನ್ನು ಬ್ರಹ್ಮ ವಿಷ್ಣು ಮಹೇಶ್ವರ ಎಂದು ಪೂಜಿಸುತ್ತೇವೆ. ಪೂಜೆಯೆಂಬುದು ವಿಗ್ರಹಾರಾಧನೆಯೇ ಆಗಬೇಕಾಗಿಲ್ಲ. ನಿತ್ಯದ ಸಂಧ್ಯಾವಂದನೆಯಲ್ಲಿ ಯಾವ ವಿಗ್ರಹದ ಪೂಜೆಯೂ ಇಲ್ಲ. ವಿಗ್ರಹಗಳು ಭಕ್ತನ ಭಕ್ತಿಯೇ ಫಲ, ಮತ್ತು ಕಾರಣ. ವಿಗ್ರಹವನ್ನು ಯಾರೂ ದೇವರೆಂದು ಪೂಜಿಸುವುದಿಲ್ಲ; ಪೂಜೆ ಮಾಡುವಾಗ ಅದರಲ್ಲಿ ದೇವರನ್ನು ‘ಆವಾಹನೆ’ ಮಾಡುತ್ತೇವೆ; ಅಲ್ಲಿ ಬಂದು ನೆಲಸಿ ನಮ್ಮ ಪೂಜೆ ಕೈಗೊಳ್ಳುವಂತೆ ಅವನಿಗೆ ಆಹ್ವಾನ ಕೊಡುತ್ತೇವೆ. ಪೂಜೆಯಾದಮೇಲೆ ಅದು ಬೊಂಬೆ ಮಾತ್ರ; ಅದಕ್ಕೆ ಗೌರವವಿಲ್ಲ. ಜಾತಿಗಳು ಸಾಮಾಜಿಕ ಕಟ್ಟುಪಾಡು. ಜಾತಿಯಿಲ್ಲದೆ ಹಿಂದೂವಾಗಿರಬಹುದು. ಚೈತನ್ಯ ವೈಷ್ಣವರು ಇಂಥವರು.</p>
<p> ಆಧುನಿಕ ರಾಮಚಂದ್ರನು ಆಧುನಿಕ ಜನಕನ ಬಿಲ್ಲನ್ನೇಕೆ ಬಗ್ಗಿಸಬೇಕು? ಈ ಜನಕನೇನು ಜಾನಕಿಯನ್ನು ಕೊಡಬಲ್ಲನೇ? ನನಗೆ ಯಾವ ಯೂರೋಪೀಯನಿಂದಲೂ ಗೌರವ ಬೇಡ; ಒಂದು ಕಾಲು ಶತಮಾನದಿಂದ ನನ್ನ ಜನ ನನ್ನನ್ನು ಮೆಚ್ಚಿಕೊಂಡಿದ್ದಾರೆಂದು ನನ್ನ ಮನಸ್ಸಿಗೆ ಸಮಾಧಾನವಿದೆ. ಜನ ಮಾಲೆ ಹಾಕಿ ಪೂಜಿಸಬೇಕಾದರೆ ಪೂರ್ಣಕಲಶಕ್ಕೆ ಹೊರತು ಬರಿಯ ಚೊಂಬಿಗಲ್ಲ-ಎಂಬುದು ಹೇಸ್ಟಿಗೆ ಗೊತ್ತಿರಬೇಕು.</p>
<p> ಹೇಸ್ಟಿಯ ಆರು ಪತ್ರಗಳನ್ನೂ ಶತವಾರ್ಷಿಕ ಸಂಸ್ಕರಣದ ಎಂಟನೆಯ ಸಂಪುಟದಲ್ಲಿ ಅನುಬಂಧ ರೂಪವಾಗಿ ಕೊಟ್ಟಿದೆ. (ಪುಟ ೧೧೦-೧೨೭) ಅವುಗಳಲ್ಲಿ ಕಂಡುಬರುವ ಹೇಸ್ಟಿಯ ಆತ್ಮಸ್ತುತಿ, ಪರನಿಂದೆ, ದುರಭಿಮಾನ, ತಿರಸ್ಕಾರ, ಅನಿಮಿತ್ತದೂಷನೆ, ಪಾಂಡಿತ್ಯ ಪ್ರಕಾಶಗಳನ್ನೂ, ಭಾಷೆಯ ಬಿರುಸನ್ನೂ, ನೋಡಿದರೆ ಎಂಥ ಶೀತಲಪ್ರಕೃತಿಯವನ ರಕ್ತವೂ ಬಿಸಿ ಏರುತ್ತದೆ.</p>
<p class="text-center">೬. ವೈದಿಕ ಸಾಹಿತ್ಯ</p>
<p> ‘ವೈದಿಕ ಸಾಹಿತ್ಯ’ವೆಂಬುದು ಯುವಕರ ಉಚ್ಚಶಿಕ್ಷಣ ಸಂಘದ ಸಾಹಿತ್ಯಶಾಖೆಯಲ್ಲಿ ಬಂಕಿಮನು ಮಾಡಿದ ಅಧ್ಯಕ್ಷಭಾಷಣ(೯-೨-೧೮೯೪) ಅದು ಕಲ್ಕತ್ತಾ ವಿಶ್ವವಿದ್ಯಾನಿಲಯದ ಪತ್ರಿಕೆಯಲ್ಲಿ ಪ್ರಕಟವಾಯಿತು. (ಮಾರ್ಚಿ ಮತ್ತು ಏಪ್ರಿಲ್​ ೧೮೯೪) ಇದರ ಕೆಲವು ಅಂಶಗಳು ‘ದೇವತತ್ವ’ ‘ಹಿಂದೂಮತದ ಮೇಲಣ ಪತ್ರಗಳು’ ಮುಂತಾದ ಕಡೆ ಬಂಗಾಳಿಯಲ್ಲಿಯೂ ಇಂಗ್ಲಿಷಿನಲ್ಲಿಯೂ ಬಂದಿವೆ. ಒಟ್ಟಿನಮೇಲೆ ಇಲ್ಲಿ ವೈದಿಕ ಸಾಹಿತ್ಯದ ಬಹುಸೂಕ್ಷ್ಮ ಪರಿಚಯವನ್ನು ಕೊಡುವುದೇ ಬಂಕಿಮನ ಉದ್ದೇಶ. ಆದ್ದರಿಂದ ಅವನೇ ಹೇಳಿರು ವಂತೆ ಇದು ‘ಶುಷ್ಕವೂ ನೀರಸವೂ ಆದ ಹೆಸರುಗಳು ಪಟ್ಟಿ’ಯಾಗಿದೆ. ವೇದದ ವಿಚಾರ ಏನೂ ತಿಳಿಯದವರಿಗೆ ಇಷ್ಟಾದರೂ ತಿಳಿಯಲಿ ಎಂಬುದು ಅವನ ಉದ್ದೇಶ; ಅದರಲ್ಲಿ ಆಸಕ್ತಿಯುಂಟಾದರೆ ಅದನ್ನು ಓದುವವರೂ ಬೋಧಿಸುವರೂ ಹೆಚ್ಚುವರು ಎಂಬುದು ಅವನ ಆಸೆ. ಏಕೆಂದರೆ ವೇದಗಳು ನಮ್ಮ ಧಾರ್ಮಿಕ ಮತ್ತು ಸಾಮಾಜಿಕ ಕಟ್ಟಡಕ್ಕೆ ತಳಹದಿ. ವೇದದ ಓದು ಕಷ್ಟ; ಅದಕ್ಕೆ, ಮೊಟ್ಟಮೊದಲು ಚೆನ್ನಾದ ಸಾಹಿತ್ಯ ಜ್ಞಾನವಿರಬೇಕು; ಅದನ್ನು ಬೋಧಿಸುವ ಸಾಮರ್ಥ್ಯಉಳ್ಳ ಗುರು ದೊರೆಯಬೇಕು; ಇಷ್ಟು ಕಷ್ಟಪಟ್ಟು ಓದಿದರೆ, ಅದರಿಂದ ಹೊಟ್ಟೆ ತುಂಬುವುದಿಲ್ಲ. ಹೀಗಾಗಿ, ಅವನು ನೋಡುವುದಕ್ಕೆ ಹೋಗಿದ್ದ ಕಲ್ಕತ್ತೆಯ ಒಂದು ಪಾಠ ಶಾಲೆಯಲ್ಲಿ ಒಂಬತ್ತೆ ಜನ ವಿದ್ಯಾರ್ಥಿಗಳಿದ್ದಂತೆ.</p>
<p> ವೇದದ ವಿಚಾರ ಏನೂ ತಿಳಿಯದಿದ್ದವರಿಗೆ ಈ ಪ್ರಬಂಧದಿಂದ ಸ್ವಲ್ಪವಾದರೂ ಅದರ ಪರಿಚಯ ವಾಗುತ್ತದೆ. ವೇದಗಳು ಎಷ್ಟು, ಅವುಗಳಲ್ಲಿ ಯಾವಯಾವುದಕ್ಕೆ ಏನು ಸ್ಥಾನ, ಸಂಹಿತೆ ಬ್ರಾಹ್ಮಣ ಉಪನಿಷತ್ತು ಗಳ ಸ್ವರೂಪ ಪ್ರತಿಪಾದ್ಯ ವಿಷಯಗಳೇನು, ಶಾಖೆಗಳೆಂದರೇನು, ವೇದಗಳಲ್ಲಿಯೂ ಪ್ರಕ್ಷಿಪ್ತ ಭಾಗವುಂಟೇ, ಅವುಗಳಲ್ಲಿ ಬರುವ ದೇವತಾಸ್ವರೂಪವೇನು ಎಂಬುದನ್ನು ವಿವರಿಸಿ ಇಂದು ಪಾಶ್ಚಾತ್ಯರು ನಮಗಿಂತ ಹೆಚ್ಚಾಗಿ ವೈದಿಕಸಾಹಿತ್ಯವನ್ನು ವ್ಯಾಸಂಗ ಮಾಡಿರುವವರಾದರೂ ಅವರು ಹೇಳಿದ್ದನ್ನೆಲ್ಲಾ ಅಂಗೀಕರಿಸಬಾರದು, ಅದನ್ನು ವಿಮರ್ಶೆ ಮಾಡಬೇಕು. ಉದಾಹರಣೆ: ಅವರಿಗೆ ಎಲ್ಲ ಐತಿಹ್ಯಗಳನ್ನೂ ಸೂರ್ಯಸಂಬಂಧಿ ಕಥೆಗಳೆಂದು ಹೇಳುವುದು ಒಂದು ಹುಚ್ಚು. ನಮ್ಮ ಬುದ್ಧಿಯನ್ನು ಪರಾಧೀನ ಮಾಡುವುದಕ್ಕಿಂತ ಸ್ವಂತವಾಗಿ ಯೋಚಿಸಿ ತಪ್ಪು ಮಾಡುವುದು ಒಳ್ಳೆಯದು. ಪಾಶ್ಚಾತ್ಯ ವಿದ್ವಾಂಸರು ನಮ್ಮ ಪ್ರಾಚೀನ ಇತಿಹಾಸವನ್ನು ತಿರಸ್ಕಾರದಿಂದ ಕಂಡು, ಅದನ್ನು ನಾವು ಮರೆತುಬಿಡುವುದು ವಾಸಿ ಎಂಬಂತೆ ಮಾತನಾಡುತ್ತಾರೆ; ಅವರ ಮಾತಿನಲ್ಲಿ ನಮ್ಮ ಜನಕ್ಕೆ ತುಂಬ ಗೌರವ; ಆದರೆ ನಮ್ಮ ರಾಷ್ಟ್ರೀಯತೆಗೆ ಆಧಾರವಾದ ನಮ್ಮ ಪ್ರಾಚೀನ ಸಾಹಿತ್ಯವನ್ನು ನಾವು ಮರೆಯಬಹುದೇ? ಅದನ್ನು ಹೆಚ್ಚು ಜನ ವ್ಯಾಸಂಗ ಮಾಡಬೇಕು-ಎಂಬುದು ಅವನ ಅಭಿಪ್ರಾಯ.</p>
<p class="text-center">ಪ್ರಬಂಧಗಳು</p>
<p class="text-center">ಅಧ್ಯಾಯ ೨೯</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಪ್ರಬಂಧಗಳು</h1>
<p class="text-center">ವಿಜ್ಞಾನರಹಸ್ಯ - ಸಾಮ್ಯ - ವಿವಿಧ ಪ್ರಬಂಧ</p>
<p> ಬಂಕಿಮಚಂದ್ರನು ವಿದ್ಯಾರ್ಥಿಯಾಗಿದ್ದಾಗಲೇ ಬಂಗಾಳೀ ಗದ್ಯಪದ್ಯಗಳ ಬರವಣಿಗೆಗೆ ಆರಂಭಮಾಡಿ ದನು; ಅವು ‘ಸಂವಾದ ಪ್ರಭಾಕರ’ದಲ್ಲಿ ಪ್ರಕಟಗೊಂಡುವು. ಆ ಪದ್ಯಗಳ ಪರಿಚಯವನ್ನು ಹಿಂದೆ ಮಾಡಿ ಕೊಟ್ಟಿದೆ.(ಪುಟ ೨೭-೩೩). ಆ ಕವಿತೆಗಳ ಜೊತೆಗೆ ಅವನು ಎರಡು ಸಣ್ಣ ಗದ್ಯ ಪ್ರಬಂಧಗಳನ್ನೂ ಬರೆದನು. ಅವು ಹೂಗ್ಲಿ ಕಾಲೇಜಿನ ವಿದ್ಯಾರ್ಥಿಯದೆಂದು ೧೮೫೨ರ ಸಂವಾದ ಪ್ರಭಾಕರವು ಪ್ರಕಟಿಸಿತು. ಇವು ಒಂದೊಂದು ಪುಟದಷ್ಟು ಮಾತ್ರ ಇವೆ; ಭಾಷೆ ಸಂಸ್ಕೃತಮಯ, ಜಟಿಲ.</p>
<p> ಮುಂದೆ ‘‘ವರ್ಷಋತು’’ ಎಂಬ ಅವನ ಗದ್ಯವರ್ಣನೆಯಿಂದ ಅದರ ಶೈಲಿಯನ್ನು ಉದಾಹರಿಸಲು ಬಹುಮಟ್ಟಿಗೆ ಮೂಲದ ಮಾತುಗಳನ್ನೇ ಇಟ್ಟುಕೊಂಡು ಕೆಲವು ವಾಕ್ಯಗಳನ್ನು ಅನುವಾದ ಮಾಡಿಕೊಟ್ಟಿದೆ:-</p>
<p> ‘‘ಸ್ವನಾಥ ಶಶಧರ ವಿರಹಿಣಿಯಾಗಿ ವಿಘೋರ ತಮಸಾಂಬರಾವೃತೆಯಾದ ನಿಶೀಥಿನಿಯಲ್ಲಿ ನಿಬಿಡ ವಾದ ಜಲಧರ ಮಾಲೆಯನ್ನು ಗಗನಮಂಡಲದತ್ತ ನೋಡುತ್ತಿದ್ದೇನೆ. ಮನ್ಮಥೋನ್ಮಥಿತ ಜನರಾಜಿಯು ಹೃದಯವಿದಾರಕವಾದ ಘೋರ ಘನನಿರ್ಘೋಷವನ್ನು ಕೇಳಿ ಚಮಕಿತಚಿತ್ತರಾಗಿ ಚಾಪಲ್ಯ ಪಡೆದಿದ್ದಾರೆ. ನಿಬಿಡ ನೀಲಾಂಗಿನಿಯಾದ ಯಮುನಾ ಪುಲಿನದಲ್ಲಿ ಶ್ರೀ ರಾಧಾ ಚಾತಕೆಯು ನೀರದ ಕದಂಬವಿಹಾರಿಯಾದ ಶ್ಯಾಮನ ಶರೀರದ ಮೇಲೆ ತರಲಿತ ವಿಕಚ ವಿಮಲ ವನಮಾಲೆಯನ್ನು ಏರಿಸಲು. . .ಕರ್ಣಕುಹರ ವಿದಾರಕವಾದ ಭೀಷಣಾಶನಿ ನಿನಾದದಿಂದ ಭುವನ ಚಮಕಿತ ವಾಗುತ್ತಿದೆ; ಕಾದಂಬಿನಿಯು ವರ್ಷಿಸಿದ ವಾರಿ ಬಿಂದುಗಳು ವಿಶಾಲವೇಗದಿಂದ ಧರಾತಲದಲ್ಲಿ ಬೀಳುತ್ತಿವೆ. . .’’</p>
<p> ಇದು ಆಗ ಬಂಗಾಳಿಯಲ್ಲಿ ಬರೆಯುತ್ತಿದ್ದ ಸಂಸ್ಕೃತ ವಿದ್ವಾಂಸರ ‘ಸಾಧು ಭಾಷೆ’. ಹದಿಮೂರು ಹದಿನಾಲ್ಕುವರ್ಷದ ಹುಡುಗನಾಗಿದ್ದ ಬಂಕಿಮನು ಹಿರಿಯ ವಿದ್ವಾಂಸರನ್ನು ಅನುಸರಿಸಿ ಆ ‘ಸಾಧುಭಾಷೆ’ ಯಲ್ಲಿಯೇ ಬರೆದನು. ಅವನು ಪ್ರಾಪ್ತವಯಸ್ಕನಾಗಿ, ಸ್ವತಂತ್ರವಾಗಿ ಯೋಚಿಸಲೂ ನಿರ್ಧರಿಸಲೂ ಬಲ್ಲ ಕಾಲ ಬಂದಾಗ, ‘ವಂಗದರ್ಶನ’ದಲ್ಲಿ ‘‘ಬಂಗಾಳಿಭಾಷೆ-ಬರೆಯುವಭಾಷೆ’’ ಹೇಗಿರಬೇಕೆಂದು ಒಂದು ಲೇಖನವನ್ನು ಬರೆದನು. (೧೯೭೮) ಇಲ್ಲಿ ಅದರ ಸಾರಾಂಶವನ್ನು ಕೊಡಬಹುದು:-</p>
<p> ‘‘ಪುಸ್ತಕ ಬರೆಯುವವರು ಸಂಸ್ಕೃತ ವಿದ್ವಾಂಸರಾಗಿದ್ದದ್ದರಿಮದ ಅವರು ‘ಸಾಧುಭಾಷೆ’ಯನ್ನೇ ಉಪ ಯೋಗಿಸುತ್ತಿದ್ದರು. ಹಳ್ಳಿಯ ಹೆಂಗಸರು, ಚೆನ್ನಾಗಿರಲಿ ಇಲ್ಲದಿರಲಿ, ಚಿನ್ನದ ಒಡವೆಯನ್ನು ಹೊತ್ತಷ್ಟೂ ಚೆನ್ನ ವೆಂದು ಭಾವಿಸುವಂತೆ ಅವರು ಸಂಸ್ಕೃತವನ್ನು ಸೇರಿಸಿದಷ್ಟೂ ಚೆನ್ನ, ಅದರಿಂದಲೇ ಗೌರವ, ಎಂದು ಭಾವಿಸಿದ್ದರು. ಇದರಿಂದ ಬಂಗಾಳಿ ಸಾಹಿತ್ಯದಲ್ಲಿ ಕಳೆ ಶಕ್ತಿರಸ ಒಂದೂ ಇಲ್ಲದಂತಾಯಿತು. ಟೇಕಚಂದನು ಈ ವಿಷವೃಕ್ಷದ ಬುಡಕ್ಕೆ ಕೊಡಲಿಹಾಕಿದನು. ಅವನು ಇಂಗ್ಲಿಷನ್ನು ಬಲ್ಲವನು. ಅವನ ಕಾಲದಿಂದ ಬಂಗಾಳಿಗೆ ಕಳೆಏರಿತು. ಬಂಗಾಳೀ ಜನಸಾಮಾನ್ಯದಲ್ಲಿ ಬಳಕೆಯಾಗಿರುವ ಭಾಷೆಯೇ ಗ್ರಂಥದಲ್ಲಿ ವ್ಯವಹಾರ ಯೋಗ್ಯ ವೆಂದು ಈಗ ಅನೇಕರು ಕಂಡುಕೊಂಡಿದ್ದಾರೆ.</p>
<p> ಸಂಸ್ಕೃತವನ್ನು ಬಿಟ್ಟು ಬಂಗಾಳಿ ಮಾತನ್ನು ಹಾಕಿದರೆ ರಚನೆಯು ಹೆಚ್ಚು ಮಧುರವೂ ಸ್ಪಷ್ಟವೂ ತೇಜಸ್ವಿಯೂ ಆಗುತ್ತದೆ.-‘ಹೇ ಭ್ರಾತಃ!’ ಎನ್ನುವುದು ಹೇಗಿದೆ? ‘ಭಾಈರೇ’ ಎನ್ನುವುದು ಹೇಗಿದೆ? ಬಂಗಾಳಿ ಯು ಇನ್ನೂ ಬೆಳೆಯಬೇಕಾಗಿರುವ ಭಾಷೆ; ಆದ್ದರಿಂದ ಸಂಸ್ಕೃತವನ್ನು ಎಲ್ಲೆಲ್ಲಿಬೇಕೋ ಅಲ್ಲಲ್ಲಿ ಉಪಯೋಗಿಸಿ</p>
<p>ಕೊಳ್ಳೋಣ. ಭಾಷೆಯ ಉಚ್ಚತೆ ಸಾಮಾನ್ಯತೆಗಳು ವಿಷಯ ಸ್ವರೂಪದಿಂದ ನಿರ್ಧರವಾಗಲಿ. ಹೇಳಬೇಕಾದದ್ದು ಸ್ಪಷ್ಟವಾಗುವುದಾದರೆ, ಇಂಗ್ಲಿಷ್​ ಪಾರಸಿ ಅರಬ್ಬಿ ಸಂಸ್ಕೃತ ಗ್ರಾಮ್ಯ ವನ್ಯ ಎಲ್ಲವನ್ನೂ ಉಪಯೋಗಿಸೋಣ; ಅಶ್ಲೀಲವಾದದ್ದು ಬೇಡ. ಹೀಗಾದರೆ ಭಾಷೆಗೆ ಶಕ್ತಿ, ಸಂಪತ್ತು, ಅಲಂಕಾರ ಎಲ್ಲಾ ಬರುತ್ತವೆ.’’</p>
<p> ಮುಂದೆ, ಬಂಕಿಮನು ಕಾದಂಬರಿಗಳನ್ನು ಬರೆದಾಗ ‘ದುರ್ಗೇಶನಂದಿನಿ’ಯ (೧೮೬೫) ವರ್ಣನೆ ಗಳಲ್ಲಿ ಮೇಲೆಕಂಡ ಜಟಿಲತೆ ಕೃತಕತೆಗಳಿದ್ದರೂ, ಸಂಸ್ಕೃತವೂ ಬಂಗಾಳಿಯೂ ಸಮರಸವಾಗಿ ಹೊಂದಿಕೊಂಡ ಲಲಿತಮನೋಹರ ಶೈಲಿಯನ್ನು ಅವನೇ ಕ್ರಮಕ್ರಮವಾಗಿ ರೂಪಿಸಿಕೊಂಡನು. ‘ವಂಗದರ್ಶನ’ವನ್ನು ಆರಂಭಿಸಿ (೧೮೭೨) ಅದರಲ್ಲಿ ಜನಸಾಮಾನ್ಯದ ಉಪಯೋಗಕ್ಕಾಗಿ ಬಗೆಬಗೆಯ ಗದ್ಯ ಲೇಖನಗಳನ್ನು ಬರೆಯತೊಡಗಿ ದಾಗ, ಅವನ ಭಾಷೆಯು ಆಡುವ ಮಾತಿನ ಹತ್ತಿರಕ್ಕೆ ಬಂತು; ಸ್ಪಷ್ಟವಾಯಿತು. ಉದ್ವೇಗವಿರಲಿ, ಆವೇಶವಿರಲಿ, ಹಾಸ್ಯವಿರಲಿ, ವರ್ಣನೆಯಾಗಲಿ, ಕಥನವಾಗಲಿ, ಅದಕ್ಕೆ ಅನುರೂಪವಾಯಿತು. ಆದರೆ, ಎಂದೂ ಗ್ರಾಮ್ಯವಾಗ ಲಿಲ್ಲ, ಪಾಂಡಿತ್ಯದಿಂದ ಕ್ಲಿಷ್ಟವೂ ಆಗಲಿಲ್ಲ. ಇದನ್ನು ಅವನ ಪ್ರಬಂಧಗಳಲ್ಲಿ ನೋಡಬಹುದು.¹</p>
<p>ಪ್ರಬಂಧರೂಪದಲ್ಲಿ², ಎಷ್ಟು ಬಗೆಯ ಸಣ್ಣಲೇಖನಗಳನ್ನು ಬರೆಯಬಹುದೋ ಅಷ್ಟನ್ನೂ ಬಂಕಿಮನು ‘ವಂಗದರ್ಶನ’ದಲ್ಲಿಯೂ ‘ಪ್ರಚಾರ’ದಲ್ಲಿಯೂ ಬರೆದಿದ್ದಾನೆ.- ವಂಗದರ್ಶನದಲ್ಲಿಯೇ ಹೆಚ್ಚು; ಪ್ರಚಾರದಲ್ಲಿ ಎಲ್ಲಿಯೋ ಕೆಲವು. ಅವುಗಳ ಪ್ರತಿಪಾದನ ಕ್ರಮದಲ್ಲಿ ಹೊಸ ಬಗೆಗಳನ್ನು ಕಲ್ಪಿಸಿಕೊಂಡಿದ್ದಾನೆ. ಅವು ಭಾಷೆ ಸಾಹಿತ್ಯ ಕಲೆ ವಿಜ್ಞಾನ ಧರ್ಮದರ್ಶನ ವಿಮರ್ಶೆ ಚರಿತ್ರೆ ಪುರಾತತ್ವ ಸಂಗೀತ ಮುಂತಾದ ಹಲವು ವಿಷಯ ಗಳಿಗೆ ಸಂಬಂಧಪಟ್ಟಿವೆ. ವ್ಯಂಗ್ಯಚಿತ್ರಗಳು, ಶಬ್ದಚಿತ್ರಗಳು, ಪ್ರಹಸನಗಳು, ವಿಡಂಬನಗಳು ಮುಂತಾದ ರೂಪ ಗಳಲ್ಲಿವೆ. ಇವು ವಿಜ್ಞಾನರಹಸ್ಯ, ಲೋಕರಹಸ್ಯ, ಕಮಲಾಕಾಂತ, ಸಾಮ್ಯ, ಗದ್ಯಪದ್ಯ, ವಿವಿಧ ಪ್ರಬಂಧ, ಮುಚಿ ರಾಮಗುಡನ ಜೀವನಚರಿತ, ಧರ್ಮತತ್ವ, ಕೃಷ್ಣಚರಿತ್ರ ಮುಂತಾದ ಪುಸ್ತಕರೂಪಗಳಲ್ಲಿ ಬಂದಿವೆ. ಧರ್ಮ ದರ್ಶನಗಳಿಗೆ ಸಂಬಂಧಪಟ್ಟ ಕೆಲವು ಇಂಗ್ಲಿಷ್​ಲೇಖನಗಳನ್ನು ಹಿಂದೆ ೨೮ನೆಯಅಧ್ಯಾಯದಲ್ಲಿ ಪರಿಶೀಲಿಸಿದೆ. ಹಾಸ್ಯಪ್ರಧಾನವಾದ ಲೋಕರಹಸ್ಯ, ಕಮಲಾಕಾಂತ, ಮುಚಿರಾಮಗುಡನ ಜೀವನಚರಿತ ಇವುಗಳನ್ನು ೨೦-೨೨ನೆಯ ಅಧ್ಯಾಯಗಳಲ್ಲಿ ಪ್ರತ್ಯೇಕವಾಗಿ ಪ್ರತಿಪಾದಿಸಿದೆ. ಇಲ್ಲಿ ಮಿಕ್ಕ ಪ್ರಬಂಧಗಳನ್ನು ತೆಗೆದುಕೊಂಡಿದೆ.</p>
<p> ಮೊದಲು ‘ಗದ್ಯಪದ್ಯ’ದ ವಿಚಾರವಾಗಿ ಎರಡುಮಾತು. ‘ಗದ್ಯಪದ್ಯ’ದಲ್ಲಿ(೧೮೭೮) ‘ಮೇಘ’ ‘ಖದ್ಯೋತ’ ‘ವೃಷ್ಟಿ’ ಎಂಬ ಮೂರು ಗದ್ಯಚಿತ್ರಗಳಿವೆ. (ಮಿಕ್ಕವು ಕವಿತೆಗಳು.) ಇವುಗಳಲ್ಲಿ ಮೊದಲೆರಡು ‘ವಂಗದರ್ಶನ’ದಲ್ಲಿಯೂ (೧೮೭೩,೧೮೭೭) ಮೂರನೆಯದು ‘ಭ್ರಮರ’ದಲ್ಲಿಯೂ (೧೮೭೪) ಮೊದಲು ಬಂದುವು. ಇವು ತಮ್ಮ ವೃತ್ತಾಂತವನ್ನು ತಾವೇ ಹೇಳಿಕೊಂಡ ರೂಪದಲ್ಲಿವೆ-ಕಾವ್ಯಾತ್ಮಕವಾಗಿ ಸೂಕ್ಷ್ಮ ಹಾಸ್ಯ ಗರ್ಭಿತವಾಗಿ ಭಾವವತ್ತಾಗಿ ಇವೆ.</p>
<p>_________</p>
<p>1
.
Thus we see that this opposition between the plain and ornate styles persistently dominated the history of Bengali prose for almost half a century and reached to a crisis in the two antithetical movements of the fifties-indicated by the Alas style and the Sanskrit College style-of which the genius of a writer like Bankim alone could find a proper synthesis-S.K. De. Page 291.</p>
<p>2
.
 ಈ ಮಾತನ್ನು ಗದ್ಯ ‘ಲೇಖನ’ವೆಂಬ ವಿಶಾಲವಾದ ಅರ್ಥದಲ್ಲಿ ಉಪಯೋಗಿಸಿದೆ.</p>
<p class="text-center">I
 ವಿ ಜ್ಞಾ ನ ರ ಹ ಸ್ಯ</p>
<p> ‘ವಂಗದರ್ಶನ’ದ ಎರಡನೆಯ ಸಂಚಿಕೆಯಲ್ಲಿಯೇ ಬಂಕಿಮನು ‘ವಿಜ್ಞಾನ ಕೌತುಕ’ ಎಂಬ ವಿಭಾಗ ವನ್ನು ಆರಂಭಿಸಿ, ಅದರಲ್ಲಿ ‘ವಿಲಿಯಂ ಥಾಮ್ಸನ್​ನ ಜೀವಸೃಷ್ಟಿಯ ವಿವರಣೆ’ ಎಂಬಲೇಖನವನ್ನು ಬರೆದನು. ಮುಂದೆ, ಹೀಗೆ ‘ದೊಡ್ಡದೊಡ್ಡ ವಿಷಯಗಳ ಮೇಲಣ ಸಣ್ಣಸಣ್ಣ ಲೇಖನಗಳು’ ಆಗೊಂದು ಈಗೊಂದು ಬರುತ್ತಿದ್ದುವು. ಇವುಗಳಿಗೆ ಅಂದಿನಪ್ರಸಿದ್ಧ ವೈಜ್ಞಾನಿಕರಾದ, ಥಾಂಸನ್​, ಟಿನ್ಡಲ್​, ಪ್ರಾಕ್ಟರ್​, ಹರ್ಷಲ್​, ಲಪ್ಲಾಸ್​ ಮುಂತಾದ ಪಾಶ್ಚಾತ್ಯವೈಜ್ಞಾನಿಕರ ಗ್ರಂಥಗಳೂ ಸಂಶೋಧನೆಗಳೂ ಆಧಾರವಾಗಿದ್ದುವು. ಈಗ ಈವಿಷಯಗಳು ಹಳದಾಗಿವೆ;ಆ ಕ್ಷೇತ್ರಗಳಲ್ಲಿ ಸಂಶೋಧನಗಳು ಅನೇಕವಾಗಿವೆ, ಆಸೆಗಳು ಸಫಲವಾಗಿವೆ. ಆದರೆ ಜ್ಞಾಪಕದಲ್ಲಿಡ ಬೇಕಾದ ಸಂಗತಿಯೇನೆಂದರೆ, ಕಾಯಿದೆಪಂಡಿತನೂ ಕಾದಂಬರಿಕಾರನೂ ಆದ ಬಂಕಿಮನು ಈವಿಷಯಗಳಲ್ಲಿ ಎಷ್ಟೊಂದು ಆಸಕ್ತಿವಹಿಸಿ, ಅವುಗಳನ್ನು ಕರತಲಾಮಲಕ ಮಾಡಿಕೊಂಡು ಜನಸಾಮಾನ್ಯರಿಗೆ ಅರ್ಥವಾಗುವ ಹಾಗೆ, ಸ್ವಾರಸ್ಯವಾಗಿ, ಬರೆದನೆಂಬುದು. ಇವುಗಳನ್ನು ಸೇರಿಸಿ ಅವನು ‘ವಿಜ್ಞಾನ ರಹಸ್ಯ’ ಎಂಬ ಹೆಸರಿಟ್ಟು ೧೮೭೫ರಲ್ಲಿ ಒಂದು ಪುಸ್ತಕವನ್ನು ಪ್ರಕಟಿಸಿದನು. ಇವುಗಳಲ್ಲಿ (೧) ಆಶ್ಚರ್ಯ ಸೌರೋತ್ಪಾತ (
Great solar eruption
) (೨) ಆಕಾಶದಲ್ಲಿ ಎಷ್ಟು ನಕ್ಷತ್ರಗಳಿವೆ? (೩) ಧೂಳು (೪) ಗಗನ ಪರ್ಯಟನ (೫) ಚಂಚಲ ಜಗತ್ತು (೬) ಮನುಷ್ಯನು ಎಷ್ಟು ಕಾಲದಿಂದಿದ್ದಾನೆ? (೭) ಜೈವನಿಕ (
Protoplasm
) (೮) ಪರಿಮಾಣ ರಹಸ್ಯ-ಸಮುದ್ರದ ಆಳ, ಶಬ್ದ, ಬೆಳಕಿನಅಲೆ, ಸಮುದ್ರದಅಲೆ (೯) ಚಂದ್ರಲೋಕ, ಎಂಬ ಲೇಖನಗಳಿದ್ದುವು. ಇವುಗಳ ವಿಷಯವನ್ನು ಸಂಗ್ರಹಿಸಿ ಕೊಡುವುದರಿಂದ ಹೆಚ್ಚು ಪ್ರಯೋಜನವಾಗಲಾರದು. ಆದರೆ ಅವುಗಳ ಶೈಲಿಯೂ, ಪ್ರತಿಪಾದನ ಕ್ರಮವೂ ತಿಳಿಯುವಂತೆ ಮುಂದೆ ಕೆಲವುವಾಕ್ಯಗಳನ್ನು ಅನುವಾದ ಮಾಡಿಕೊಟ್ಟಿದೆ:-</p>
<p> ೧. ಭೂಮಿಯಿಂದ ಹೊರಟು ರೈಲಿನಲ್ಲಿ, ಘಂಟೆಗೆ ಇಪ್ಪತ್ತು ಮೈಲಿಯಂತೆ, ಹಗಲೂ ರಾತ್ರಿಯೂ ಬಿಡದೆಪ್ರಯಾಣ ಮಾಡುವುದಾದರೆ ಸೂರ್ಯನನ್ನು ತಲಪಬೇಕಾದರೆ ೫೨೦ವರ್ಷ ಆರುತಿಂಗಳು ಹದಿನಾರು ದಿವಸಗಳಾಗುತ್ತವೆ. (ಚಂದ್ರನನ್ನು ಇದೇ ರೀತಿ ೫೦ ದಿನಗಳಲ್ಲಿ ತಲಪಬಹುದು.)</p>
<p> ೨. ಭೂಮಿಯ ಒಂದು ಮರಳಿನಕಣಹೇಗೋ, ಜಗತ್ತಿನ ಮಧ್ಯದಲ್ಲಿ ಈ ಭೂಮಿಹಾಗೆ-ಅದಕ್ಕಿಂತ ಲೂ ಎಷ್ಟೋಚಿಕ್ಕದು. ಅದರ ಮೇಲಿರುವ ಮನುಷ್ಯ ಎಷ್ಟು ಸಣ್ಣ ಜೀವಿ! ಇದನ್ನು ಭಾವಿಸಿಕೊಂಡರೆಯಾವನು ತನ್ನ ಮನುಷ್ಯತ್ವವನ್ನು ಕುರಿತು ಅಹಂಕಾರ ಪಟ್ಟಾನು?</p>
<p> ೩. ಜಗತ್ತು ಎಲ್ಲೂ ಯಾವಾಗಲೂ ಚಲನಶೀಲ;. . .ಜೀವಾಧಾರವಾದ ರಕ್ತಚಲನೆಯೇ ಜೀವನ; ಹೃದಯ ಅಥವಾ ಶ್ವಾಸಕೋಶವು ಚಲನರಹಿತವಾದರೆ ಮರಣವುಂಟಾಗುವುದು...ಚಲನಶೀಲವಾದ ಬುದ್ಧಿಯೇ ಚಿಂತನಶೀಲವಾಗಿರುತ್ತವೆ; ಚಲನಶೀಲವಾದ ಸಮಾಜವೇ ಉನ್ನತಿಪಡೆಯುವುದು. ಸಮಾಜವು ಉಚ್ಛೃಂಖಲ ವಾದರೂ ಚಿಂತೆಯಿಲ್ಲ, ಸ್ಥಿರವಾಗಿರುವುದು ಒಳ್ಳೆಯದಲ್ಲ.</p>
<p> ೪. ನೆಲ, ನೀರು, ಬೆಂಕಿ, ಗಾಳಿ, ಆಕಾಶ-ಇವು ಭರತಖಂಡದಲ್ಲಿ ಬಹುಕಾಲದಿಂದಲೂ ಭೌತಿಕ ಸಿಂಹಾಸನದ ಮೇಲೆ ಅಧಿಕಾರ ಮಾಡಿಕೊಂಡಿದ್ದುವು. ಅವೇ ಪಂಚಭೂತಗಳು.-ಮಿಕ್ಕ ಯಾವುವೂ ಭೂತ ಗಳಲ್ಲ. ಈಗ ಯೂರೋಪಿನಿಂದ ನವೀನ ವಿಜ್ಞಾನಶಾಸ್ತ್ರವು ಬಂದು ಅವುಗಳನ್ನು ಸಿಂಹಾಸನದಿಂದ ಕೆಳಕ್ಕೆ ತಳ್ಳಿದೆ...ನಾನು ವಿಲಾಯತಿಯಿಂದ ಹೊಸ ಭೂತಗಳನ್ನು ತಂದಿದ್ದೇನೆ; ನೀವುಯಾರು?. . .ಎಂದು ಕೇಳುತ್ತಿದೆ.</p>
<p> ೫. ಸಾಹಿತ್ಯದಲ್ಲಿ ಚಂದ್ರನು ಬಹು ಕೆಲಸ ಮಾಡಿದ್ದಾನೆ.-ವರ್ಣನೆ, ಉಪಮೆ, ವಿರಹ, ಸಂಗಮ, ಅಲಂಕಾರ, ಅನಂದ, ಇವುಗಳಲ್ಲಿ ಏರು ಪೇರು ಮಾಡಿದ್ದಾನೆ. . .ಸುಧಾಕರ, ಹಿಮಕರ ಕರನಿಕರ, ಮೃಗಾಂಕ, ಶಶಾಂಕಕಳಂಕ ಮುಂತಾದ ಅನುಪ್ರಾಸಗಳಿಂದ ಬಂಗಾಳಿ ಹುಡುಗರ ಮನಸ್ಸನ್ನು ಭ್ರಾಂತಿಗೀಡುಮಾಡಿದ್ದಾನೆ. ನಾವೂ ನೀಲವಾದ ಗಗನ ಸಮುದ್ರದಲ್ಲಿ ಈ ಸ್ವರ್ಣದ್ವೀಪವನ್ನು ನೋಡಿದಾಗ, ಈ ಸ್ವರ್ಣಲೋಕದಲ್ಲಿ ಚಿನ್ನದ ಮನುಷ್ಯರು, ಚಿನ್ನದ ಪಾತ್ರೆಯಲ್ಲಿ ಚಿನ್ನದ ಅನ್ನವನ್ನು ತಿನ್ನುತ್ತಾರೆ. . . ಎಂದುಕೊಳ್ಳುತ್ತೇವೆ. ಆದರೆ ವಿಜ್ಞಾನವು ‘ಅದೊಂದು ಹಾಳುಲೋಕ; ಆ ಸುಟ್ಟಲೋಕಕ್ಕೆ ಯಾರೂ ಹೋಗಲಾಗುವುದಿಲ್ಲ;-ಅದು ದಗ್ಧ ಮರುಭೂಮಿ.’ ಎನ್ನುತ್ತದೆ; ‘.. .ಚಂದ್ರಲೋಕವು ಶಿಲಾಮಯ-ಒಡೆದು, ಮುರಿದು, ಚೂರಾಗಿ, ಅಸ್ತವ್ಯಸ್ತವಾಗಿ ಬಿದ್ದಿರುವ ಸುಟ್ಟ ಶಿಲೆ.- ಅಲ್ಲಿ ನೀರುಇಲ್ಲ, ಸಾಗರಇಲ್ಲ, ನದಿಇಲ್ಲ, ಕೆರೆಯಿಲ್ಲ, ಗಾಳಿ ಇಲ್ಲ, ಮೋಡವಿಲ್ಲ, ಮಳೆಯಿಲ್ಲ, ಜನವಿಲ್ಲ, ಜೀವವಿಲ್ಲ, ಮರವಿಲ್ಲ, ಹುಲ್ಲಿಲ್ಲ, ಸದ್ದಿಲ್ಲ,-ಕಾದು ಉರಿಯುವ ನರಕದಂಥದು ಈ ಚಂದ್ರಲೋಕ!’ ಎನ್ನುತ್ತದೆ.</p>
<p> ಆದ್ದರಿಂದ ಕಾವ್ಯವನ್ನೂ ವಿಜ್ಞಾನವನ್ನೂ ಗಂಟುಹಾಕಲಾಗುವುದಿಲ್ಲ.-ಕಾವ್ಯಕಟ್ಟುತ್ತದೆ; ವಿಜ್ಞಾನ ಕೆಡವುತ್ತದೆ.</p>
<p class="text-center">II
 ಸಾ ಮ್ಯ</p>
<p> ಕೆಲವು ಪ್ರಬಂಧಗಳು ಸಣ್ಣಸಣ್ಣ ಪುಸ್ತಕಗಳಾಗುವಷ್ಟು ದೊಡ್ಡವಾಗಿವೆ. ‘ಸಾಮ್ಯ’ವೆಂಬುದು ಇಂಥ ದೊಂದು. ಇದು ಐದುಪರಿಚ್ಛೇದಗಳುಳ್ಳ ಗ್ರಂಥವಾಗಿ ೧೮೭೯ರಲ್ಲಿ ಪ್ರಕಟಿಸಲ್ಪಟ್ಟಿತು. ಇದರೊಳಗೆ ‘ವಂಗ ದರ್ಶನ’ದಲ್ಲಿ ‘ಸಾಮ್ಯ’ದ ಮೇಲೆಬಂದ ಮೂರು ಲೇಖನಗಳೂ, ‘ಬಂಗಾಳಾ ದೇಶದ ರೈತ’ ಎಂಬ ಲೇಖನದ ಕೆಲವು ಭಾಗವೂ³ ಸೇರಿವೆ. ಇದನ್ನು ಬಂಕಿಮನು ತುಂಬ ಉದ್ವೇಗಪೂರ್ಣವಾಗಿ ಬರೆದಿದ್ದಾನೆ. ಈ ಪುಸ್ತಕದ ಪ್ರತಿಗಳು ಬಹುಬೇಗ ಮಾರಿದುವಂತೆ; ಅವನಿಗೆ ಖ್ಯಾತಿಯೂ ಬಂತಂತೆ; ಆದರೆ, ಆಮೇಲೆ ಅದಕ್ಕೆ ಅವನು</p>
<p>__________</p>
<p>3
. ‘ವಂಗದೇಶದ ಕೃಷಕ’ (ರೈತ) ಎಂಬ ವಿಸ್ತೃತ ಲೇಖನವೂ ಪೂರ್ತಿಯಾಗಿ ಪ್ರಕಟಿತವಾಗಿದೆ; ಅದರಲ್ಲಿ ಬಂಕಿಮನ ಟೀಕೆಯನ್ನು ಇನ್ನೂ ಕಟುವಾಗಿದೆ. ಸರ್ಕಾರವೂ ಸಾಹುಕಾರರೂ ಜಮೀನುದಾರರೂ ರೈತರನ್ನು ಹಿಂಡಿದ್ದಾರೆ ಎಂದು ಅವನು ಅಂಕಿಅಂಶಗಳಿಂದ ತೋರಿಸಿದ್ದಾನೆ. ಆದರೆ ಈಚೆಗೆ ಜಮೀನುದಾರರ ಅತ್ಯಾಚಾರ ಕಡಮೆಯಾಗಿದೆ, ರೈತನ ಸ್ಥಿತಿ ಉತ್ತಮವಾಗಿದೆ ಎಂದು ಅದಕ್ಕೆ ಒಂದು ಟಿಪ್ಪಣಿ ಬರೆದಿದ್ದಾನೆ.</p>
<p>ಅಷ್ಟು ಪ್ರಾಶಸ್ತ್ಯ ಕೊಟ್ಟಹಾಗೆ ಕಾಣುವುದಿಲ್ಲ; ಏಕೆಂದರೆ ಅದನ್ನು ಮತ್ತೆ ಮುದ್ರಣ ಮಾಡಿಸಲಿಲ್ಲ; ಇದರ ಪೀಠಿಕೆಯಲ್ಲಿ ‘ಸಾಮ್ಯನೀತಿಯು ನೂತನ ತತ್ವವೇನಲ್ಲ; ಆದರೆ ಯೂರೋಪೀಯರು ಇದನ್ನು ವಿಚಾರಮಾಡಿ ರುವ ರೀತಿಯಲ್ಲಿ ನಾನು ಮಾಡಿಲ್ಲ; ನಾನು ಸಾಮ್ಯ ನೀತಿಯನ್ನು ಹೇಗೆ ತಿಳಿದುಕೊಂಡಿದ್ದೇನೆಯೋ ಹಾಗೆ ಬರೆದಿದ್ದೇನೆ. . . ಮತ್ತು ನಮ್ಮ ದೇಶದ ಸಾಧಾರಣ ಜನಕ್ಕೆ ಈ ತತ್ವವನ್ನು ತಿಳಿಸುವ ಸಲುವಾಗಿ ಬರೆದಿದ್ದೇನೆ.’ ಎಂದು ಹೇಳಿದ್ದಾನೆ. ಮುಂದೆ ಇದರ ಸಾರಾಂಶವನ್ನು ಕೊಟ್ಟಿದೆ:-</p>
<p> ಸೃಷ್ಟಿಯಲ್ಲಿ ಅಸಮಾನತೆ ಇದ್ದೇಇದೆ;-ಬಲ, ಬುದ್ಧಿ, ಸೌಂದರ್ಯಾದಿಗಳು ಒಬ್ಬರಿಗಿದ್ದ ಹಾಗೆ ಮತ್ತೊಬ್ಬರಿ ಗಿರುವುದಿಲ್ಲ; ಇದರಂತೆ, ಕೃತಕವಾದ ಅಸಮಾನತೆಯೂ ಇದೆ-ಉಚ್ಚ-ನೀಚ ಜಾತಿಗಳು, ದೇಶೀ ವಿದೇಶೀ ಭೇದಗಳು, ಐಶ್ವರ್ಯ ದಾರಿದ್ರ್ಯಗಳು; ಭರತಖಂಡದ ದುರ್ದಶೆಗೆ ಈ ಕೃತಕ ವೈಷಮ್ಯಗಳೇ ಪ್ರಧಾನ ಕಾರಣ.</p>
<p> ಪ್ರಪಂಚದಲ್ಲಿ ಮೂರು ಸಾರಿ, ಮೂರು ದೇಶಗಳಲ್ಲಿ, ಮೂವರು ಮಹಾ ಶುದ್ಧಾತ್ಮರು ಹುಟ್ಟಿ, ‘‘ಮನುಷ್ಯರೆಲ್ಲರೂ ಸಮಾನರು’’ ಎಂದು ಸಾರಿದರು. ಅವರು ಯಾರೆಂದರೆ, ಬುದ್ಧ, ಕ್ರಿಸ್ತ, ಮತ್ತು ರೂಸೋ-ಬುದ್ಧನ ಬೋಧನೆಯಿಂದ ಬ್ರಾಹ್ಮಣ ಶೂದ್ರರಿಗಿದ್ದ ಅಸಮಾನತೆಯೂ, ಕ್ರಿಸ್ತನ ಬೋಧನೆಯಿಂದ ರೋಮನರ ಶ್ರೀಮಂತರು ಗುಲಾಮರಿಗಿದ್ದ ಅಸಮಾನತೆಯೂ, ರೂಸೋವಿನ ಲೇಖನಗಳಿಂದ-ಫ್ರಾನ್ಸಿನವಿಪ್ಲವದ ಮೂಲಕ ರಾಜ ಪ್ರಜೆಗಳಿಗಿದ್ದ ಅಸಮಾನತೆಯೂ ಹೋದುವು; ಇದರಿಂದ ದೇಶದಲ್ಲಿ ನವಜೀವನವೂ ಅಭ್ಯುದಯವೂ ಉಂಟಾದುವು.</p>
<p> ನಮ್ಮ ದೇಶದಲ್ಲಿ ಜಮೀನುದಾರರು ರೈತರನನು ಬಡವರಾಗಿ ಮಾಡಿದ್ದಾರೆ; ದೇಶವು ‘ತೃಪ್ತಿ’ ಒಳ್ಳೆಯ ದೆಂದು ಬಡತನವನ್ನು ಮೆಚ್ಚಿಕೊಳ್ಳುತ್ತದೆ; ಜನ ಆಶಕ್ತರೂ ಅಲಸರೂ ಆಗಿದ್ದಾರೆ; ಕೀಳುಜಾತಿಯವರ ದುಃಸ್ಥಿತಿ ಯಿಂದ ಮೇಲುಜಾತಿಯವರೂ ಅಧೋಗತಿಗಿಳಿದಿದ್ದಾರೆ. ಹೀಗೆ ‘ವೈಷಮ್ಯ ವಿಷವು ಭಾರತೀಯ ಪ್ರಜೆಗಳ ದುರ್ದಶೆಗೆ ಒಂದು ಮೂಲಕಾರಣ’ವಾಗಿದೆ.</p>
<p> ಹೀಗೇ ಗಂಡಸರಿಗೂ ಹೆಂಗಸರಿಗೂ ಇರುವ ಅಸಮಾನತೆ. ದುರ್ಬಲತೆಯೇ ವ್ಯತ್ಯಾಸಕ್ಕೂ ಅನಿಷ್ಟಕ್ಕೂ ಕಾರಣವಲ್ಲ; ಬಂಗಾಳಿಗಳು ದುರ್ಬಲರು, ಇಂಗ್ಲಿಷರು ಬಲಿಷ್ಠರು; ಆದ್ದರಿಂದ ಇಂಗ್ಲಿಷರಿಗ ಬಂಗಾಳಿಗಳು ದಾಸರಾಗಬೇಕೇ? ಹೆಂಗಸರಿಗೆ ವಿದ್ಯೆಇಲ್ಲ, ಸ್ವಾತಂತ್ರ್ಯವಿಲ್ಲ, ಘೋಷಾಇದೆ; ಆದ್ದರಿಂದ ಅವರು ಸಂಪಾದಿಸುವ ಹಾಗಿಲ್ಲ; ಆಸ್ತಿಪಾಸ್ತಿ, ಮದುವೆ, ಮುಂತಾದವುಗಳಲ್ಲಿ ಗಂಡಸಿಗಿರುವ ನ್ಯಾಯಬಲ, ಸಮಾಜಬಲ, ಹೆಂಗಸಿಗಿಲ್ಲ; ಈಶ್ವರಚಂದ್ರ ವಿದ್ಯಾಸಾಗರ ಮುಂತಾದ ಒಬ್ಬಿಬ್ಬರು ಅವರ ಸ್ಥಿತಿಯನ್ನು ಉತ್ತಮಪಡಿಸಲು ಯತ್ನಿಸಿದ್ದಾರೆ; ಆದರೆ ಜನ ಸಮಾಜಕ್ಕೆ ಹೆದರಿ ಅದನ್ನು ಆಚರಣೆಗೆ ತರಲು ಹಿಂಜರಿಯುತ್ತಿದೆ. ಸಂಘಗಳೂ ಸಭೆಗಳೂ ಏನೇನೂ ಕೆಲಸ ಮಾಡುತ್ತಿವೆ; ಹೆಂಗಸರ ಉನ್ನತಿಗೆ ಮಾತ್ರ ಯಾವ ಸಂಸ್ಥೆಯೂ ಇಲ್ಲ; ಏಕೆಂದರೆ ಅದರಲ್ಲಿ ಏನೂ ವಿನೋದವಿಲ್ಲ; ತಮಾಷೆಯಿಲ್ಲ. ಆ ಕೆಲಸ ಮಾಡಿದರೆ ರಾವ್​ ಬಹದ್ದೂರ್​, ಸ್ಟಾರ್​ ಆಫ್​ ಇಂಡಿಯಾ, ಮುಂತಾದ ಬಿರುದುಗಳು ಬರುವುದಿಲ್ಲ; ಬರಿಯ ಅಜ್ಞರ ಚಪ್ಪಾಳೆ!</p>
<p> ಇದರಿಂದ, ಎಲ್ಲಾ ಮನುಷ್ಯರೂ ಎಲ್ಲಾ ಕಾಲದಲ್ಲೂ ಸಮಾನ ಸ್ಥಿತಿಯನ್ನು ಪಡೆಯಬೇಕೆಂಬುದಲ್ಲ.- ವಿದ್ಯೆ, ಬುದ್ಧಿ, ಮನೋಬಲ, ದೇಹಬಲ ಮುಂತಾದ ಪ್ರಾಕೃತಿಕ ವ್ಯತ್ಯಾಸವಿರುವ ಕಡೆ ತಾರತಮ್ಯವಿದ್ದೇ ಇರುತ್ತದೆ; ಆದರೆ, ಯಾರೇ ಆಗಲಿ, ಮುಂದಕ್ಕೆ ಬರಲು ದಾರಿ ತೆರೆದಿರಬೇಕು; ಕೃತಕವಾದ ಏರುಪೇರುಗಳೂ ಅಡ್ಡಿ ಅಡಚಣೆಗಳೂ ಇರಬಾರದು.</p>
<p> ಬಂಕಿಮನ ಕಾಲಕ್ಕೂ ಈಗಿಗೂ ಬಹು ವ್ಯತ್ಯಾಸವಿದೆ-ಭರತಖಂಡಕ್ಕೆ ಸ್ವಾತಂತ್ರ್ಯ ಬಂದ ಮೇಲೆ ಇದೆಲ್ಲಕ್ಕೂ ಕಾಂಗ್ರೆಸ್​ ಸರ್ಕಾರ ಪ್ರತೀಕಾರವನ್ನು ಯೋಚಿಸುತ್ತಿದೆ; ಅದಕ್ಕೆ ಕಾಯಿದೆ ಮಾಡುತ್ತಿದೆ; ಈಗ್ಗೆ ಐವತ್ತು ವರ್ಷದಿಂದ ಸ್ತ್ರೀ ವಿದ್ಯಾಭ್ಯಾಸವು ದಿನದಿನಕ್ಕೆ ಹೆಚ್ಚಿ ಈಗ ಹೆಂಗಸು ಗಂಡಸು ಓದುವುದನ್ನೆಲ್ಲಾ ಓದ ಬಹುದು; ಅವನು ಅವಲಂಬಿಸುವ ಕಸಬನ್ನೆಲ್ಲಾ ಅವಲಂಬಿಸಬಹುದು; ಧಾರಾಳವಾಗಿ ಓಡಾಡಿಕೊಂಡಿರ ಬಹುದು; ಅನೇಕ ಸಾಮಾಜಿಕ ಧಾರ್ಮಿಕ ಪದ್ಧತಿಗಳಲ್ಲಿ ಅವಳಿಗೂ ಗಂಡಸಿನಷ್ಟೇ ಸ್ವಾತಂತ್ರ್ಯವಿದೆ. ಘೋಷಾ ಪದ್ಧತಿಯೂ ಹೋಗುತ್ತಿದೆ. ಇದರ ಫಲವೇನಾಗಬಹುದೋ ಕಾಲ ಮಾತ್ರ ಬಲ್ಲುದು.</p>
<p> ಈ ಸ್ಥಳದಲ್ಲಿಯೇ ‘ಬಹುಪತ್ನೀವಿವಾಹ’4 ಮತ್ತು ‘ವಿಧವಾವಿವಾಹ’ಗಳ ವಿಚಾರವಾಗಿ ಎರಡುಮಾತು ಹೇಳಬೇಕು-ಏಕೆಂದರೆ ‘ಸಾಮ್ಯ’ ಲೇಖನದಲ್ಲಿ ಅದರ ಪ್ರಸ್ತಾಪವಿದೆ; ‘ಬಹುವಿವಾಹ’ದ ಮೇಲೆ ಬಂಕಿಮನು ಪ್ರತ್ಯೇಕ ಲೇಖನವೊಂದನ್ನು ಬರೆದಿದ್ದಾನೆ. ಅವನ ಸಾಮಾಜಿಕ ಕಾದಂಬರಿಗಳಲ್ಲಿ ಬಹುಪತ್ನಿಯರುಳ್ಳವರೂ, ವಿಧವೆಯನ್ನು ಮದುವೆಮಾಡಿಕೊಂಡವರೂ ಬರುತ್ತಾರೆ. ಬಹುಪತ್ನಿಯರನ್ನು ಮದುವೆ ಮಾಡಿಕೊಳ್ಳುವುದು ಕಷ್ಟವನ್ನೇ ತಂದು ಒಡ್ಡುತ್ತದೆ-ರಾಮಾಯಣ ಕಾಲದಿಂದ ಇದು ನಿದರ್ಶನಕ್ಕೆ ಬಂದಿದೆ. ಈಶ್ವರಚಂದ್ರ ವಿದ್ಯಾ</p>
<p>__________</p>
<p>4
.ಇದನ್ನು ‘ವಿವಿಧಪ್ರಬಂಧ-ಭಾಗ ೨’ ಎಂದು ಪುಸ್ತಕದಲ್ಲಿ ಪ್ರಕಟಿಸಿದಾಗ ಪ್ರಬಂಧದ ‘ತೀವ್ರಾಂಶ’ವನ್ನು ಬಿಟ್ಟುಬಿಟ್ಟಂತೆ ಬಂಕಿಮನು ತಿಳಿಸಿದ್ದಾನೆ.</p>
<p>ಸಾಗರನು ಇದು ಅಶಾಸ್ತ್ರೀಯವೆಂದು ಒಂದು ಗ್ರಂಥ ಬರೆದನು. ಸರ್ಕಾರವು ಹೀಗೆಂದು ವಿಧಿಸಲಿ ಎಂಬುದು ಅವನ ಉದ್ದೇಶ; ಕೂಡಲೆ ಕೆಲವರು ಸಶಾಸ್ತ್ರೀಯವೆಂದು ಬರೆದರು. ಬಂಕಿಮನು ಮೇಲಣ ಲೇಖನದಲ್ಲಿ ‘‘ಈ ಪದ್ಧತಿ ಎಲ್ಲೋ ಸ್ವಲ್ಪ ಸ್ವಲ್ಪ ಇದೆ; ಅದೂ ಹೋಗುತ್ತಿದೆ; ಇದಕ್ಕೆ ಕಾಯಿದೆ ಮಾಡಹೋದರೆ ತೊಡಕು ಬರುತ್ತದೆ. ಶಾಸ್ತ್ರವೇ ‘ಸದ್ಯಸ್ತ್ವಪ್ರಿಯವಾದಿನೀ’, ‘ಕ್ಷತ್ರವಿಟ್​ ಶೂದ್ರ ಕ ನ್ಯಾಸ್ತು. . .ವಿವಾಹ್ಯಾಃ ಕ್ವಚಿದೇವ ತು’- ಕೆಟ್ಟ ಬಾಯಿಯ ಹೆಂಡತಿಯನ್ನು ಕೂಡಲೆ ಬಿಡಬೇಕು, ಕ್ಷತ್ರಿಯ ವೈರ್ಶಯ ಶೂದ್ರ ಹುಡುಗಿಯರನ್ನು ಕೆಲವು ವೇಳೆ ಮದುವೆಮಾಡಿಕೊಳ್ಳಬಹುದು-ಎಂದು ಹೇಳುತ್ತದೆ. ಇದರಂತೆ ಬಹುವಿವಾಹ ಹೆಚ್ಚೇ ಆಗುತ್ತದೆ; ಅಲ್ಲದೆ, ಬಂಗಾಳದಲ್ಲಿ ಹಿಂದೂ ಮುಸಲ್ಮಾನರಿಬ್ಬರೂ ಇದ್ದಾರೆ; ಮುಸಲ್ಮಾನರಿಗೆ ಹಿಂದೂ ಧರ್ಮ ಶಾಸ್ತ್ರಾನುಸಾರವಾಗಿ ಸರ್ಕಾರ ಕಾಯಿದೆ ಮಾಡಲಾದೀತೆ?’’ ಎಂದು ಉತ್ತರಕೊಟ್ಟನು.</p>
<p> ‘ಸಾಮ್ಯ’ ಲೇಖನದಲ್ಲಿ ‘ವಿಧವಾವಿವಾಹ’ದ ಪ್ರಸ್ತಾಪವನ್ನೆತ್ತಿಕೊಂಡು ‘ವಿಧವಾ ವಿವಾಹ ಒಳ್ಳೆಯದೂ ಅಲ್ಲ, ಕೆಟ್ಟದೂ ಅಲ್ಲ; ವಿಧವೆಯರೆಲ್ಲರೂ ಮದುವೆ ಮಾಡಿಕೊಳ್ಳುವುದು ಎಂದೂ ಒಳ್ಳೆಯದಲ್ಲ; ಆದರೆ ವಿಧವೆಯರು ತಮ್ಮ ಇಷ್ಟ ಬಂದರೆ ಮದುವೆಮಾಡಿಕೊಳ್ಳಲು ಅವಕಾಶವಿರುವುದು ಒಳ್ಳೆಯದು. ಹೆಂಡತಿ ಹೋದ ಗಂಡಸು ಇಷ್ಟಪಟ್ಟರೆ ಮತ್ತೆ ಮದುವೆಮಾಡಿಕೊಳ್ಳಲು ಹೇಗೆ ಅಧಿಕಾರವಿದಯೋ, ಗಂಡ ಹೋದ ಹೆಂಗಸಿಗೂ ಹಾಗೇ ಇಷ್ಟ ಬಂದರೆ ಮದುವೆಮಾಡಿಕೊಳ್ಳಲು ಅಧಿಕಾರವಿರಬೇಕು. ಇದರ ತತ್ವವನ್ನು ಎಲ್ಲರೂ ಒಪ್ಪಿಕೊಂಡರೂ ಲೋಕಾಚಾರದ ಪ್ರಾಬಲ್ಯದಿಂದ, ಸಮಾಜದ ಭಯದಿಂದ, ಇದನ್ನು ಆಚರಣೆಗೆ ತರಲು ಸಾಧ್ಯವಾಗಿಲ್ಲ’ ಎಂದು ಅಭಿಪ್ರಾಯಪಟ್ಟಿದ್ದಾನೆ.</p>
<p> ಸಮಾಜದಲ್ಲಿ ಇಂದಿನ ಅತೃಪ್ತಿ ಅಸುಖಗಳಿಗೆ ಬಹುಮಟ್ಟಿನ ಕಾರಣ ಏರುಪೇರಾದ ಆರ್ಥಿಕಸ್ಥಿತಿ; ಅದರಲ್ಲಿ ಹೆಚ್ಚಿನ ಸಮತೆಯುಂಟಾಗಬೇಕು; ಅದನ್ನು ಬಂಕಿಮನು ‘ಹಣವು ಸಗಣಿಯ ಹಾಗೆ; ಅದು ಒಂದು ಕಡೆ ರಾಶಿಯಾದರೆ ದುರ್ನಾತ ಬಡಿಯುತ್ತದೆ; ಅನಿಷ್ಟಕಾರಕವಾಗುತ್ತದೆ; ಹೊಲಗದ್ದೆಗಳ್ಲಲಿ ಹರಡಿದರೆ ಭೂಮಿ ಫಲವತ್ತಾಗುತ್ತದೆ; ಮಂಗಳಕರವಾಗುತ್ತದೆ’ ಎಂದು ಆಲಂಕಾರಿಕವಾಗಿ ಹೇಳಿದ್ದಾನೆ.</p>
<p class="text-center">III 
ವಿ ವಿ ಧ ಪ್ರ ಬ ಂ ಧ</p>
<p> ಬಂಕಿಮಚಂದ್ರನು ‘ವಂಗದರ್ಶನ’ದಲ್ಲಿ ಬರೆದ ಒಂಬತ್ತು ಪ್ರಬಂಧಗಳನ್ನು ‘ವಿವಿಧ ಸಮಾಲೋಚನ’ ವೆಂದೂ(೧೮೭೬) ಮತ್ತೆ ಹತ್ತು ಪ್ರಬಂಧಗಳನ್ನು ‘ಪ್ರಬಂಧ ಪುಸ್ತಕ’ವೆಂದೂ (೧೮೭೯) ಪ್ರಕಟಿಸಿದನು. ಇವು ಗಳನ್ನು ಒಟ್ಟುಕೂಡಿಸಿಯೂ, ಅಲ್ಪಸ್ವಲ್ಪ ಬಿಟ್ಟೂ, ೧೮೮೭ರಲ್ಲಿ ‘ವಿವಿಧಪ್ರಬಂಧ-ಭಾಗ ೧’ ಎಂದು ಪ್ರಕಾಶ ಪಡಿಸಿದನು. ‘ವಂಗದರ್ಶನ’ದಲ್ಲಿಯೂ ‘ಪ್ರಚಾರ’ದಲ್ಲಿಯೂ ಹೊಸದಾಗಿ ಬರೆದ ಪ್ರಬಂಧಗಳು ೧೮೯೨ರಲ್ಲಿ ‘ವಿವಿಧಪ್ರಬಂಧ-ಭಾಗ ೨’ ಎಂದು ಪ್ರಕಾಶಗೊಂಡುವು. ಬಂಕಿಮನ ಜೀವಿತ ಕಾಲದಲ್ಲಿ ಇವು ಮತ್ತೆ ಮುದ್ರಿತ ವಾಗಲಿಲ್ಲ.</p>
<p> ಈ ಎರಡು ಭಾಗಗಳಿಂದಲೂ ಒಟ್ಟು ೩೮ ಲೇಖನಗಳಿವೆ. ಇವನ್ನು ವಿಷಯಾನುಸಾರವಾಗಲಿ ಕಾಲಾನುಕ್ರಮದಲ್ಲಾಗಲಿ ವಿಂಗಡಿಸಿಪ್ರಕಟಿಸಿದಂತಿಲ್ಲ. ಮುಂದೆ, ಆ ಪುಸ್ತಕದಲ್ಲಿ ಬಂದಿರುವ ಕ್ರಮವನ್ನೇ ಹಿಡಿದು ಆಯಾ ವಿಷಯವನ್ನು ಅನುಸರಿಸಿ ಸಂಗ್ರಹವನ್ನೂ ಟಿಪ್ಪಣಿಯ್ನನೂ ಬರೆದಿದೆ. ಗ್ರಂಥ ವಿಸ್ತಾರವಾಗುವುದೆಂದು ಅವನ ಅಭಿಪ್ರಾಯಗಳ ಹೆಚ್ಚಿನ ವಿಮರ್ಶೆ ಮಾಡಿಲ್ಲ.</p>
<p> ಈ ಲೇಖನಗಳ ವಿಚಾರವಾಗಿ-ಮುಖ್ಯವಾಗಿ ಚರಿತ್ರೆ ಮತ್ತು ಸಾಹಿತ್ಯಗಳಿಗೆ ಸಂಬಂಧಪಟ್ಟ ಲೇಖನ ಗಳ ವಿಚಾರವಾಗಿ-ಬಂಕಿಮನು ಎರಡನೆಯ ಭಾಗದ ‘ವಿಜ್ಞಾಪನ’ದಲ್ಲಿ ಹೀಗೆ ಬರೆದಿದ್ದಾನೆ:-</p>
<p>‘‘. . .ಬಂಗಾಳದ ಚರಿತ್ರೆಗೆ ಸಂಬಂಧಪಟ್ಟ ಅನೇಕ ಪ್ರಬಂಧಗಳು ಪುನಃ ಅಚ್ಚಾಗಿವೆ. ಅವಕ್ಕೆ ಹೆಚ್ಚಿನ ಬೆಲೆ ಇಲ್ಲ. ಬಂಗಾಳದ ಐತಿಹಾಸಿಕ ತತ್ವವನ್ನು ಅನುಸಂಧಾನಮಾಡಿ ಬಂಗಾಳದ ಚರಿತ್ರೆಯನ್ನು ಬರೆಯ ಬೇಕೆಂದು ಒಂದು ಕಾಲದಲ್ಲಿ ಇಚ್ಛೆ ಇತ್ತು. ಕಾಲಾವಕಾಶವೂ ಇತರರ ಸಹಾಯವೂ ಇಲ್ಲದೆ ಆ ಅಭಿಪ್ರಾಯವನ್ನು ಕೈಬಿಡಬೇಕಾಯಿತು. ಇತರರು ಪ್ರವರ್ತಿಸಲಿ ಎಂದು ಬಂಗಾಳದಚರಿತ್ರೆಯ ಸಂಬಂಧವಾಗಿ ವಂಗದರ್ಶನದಲ್ಲಿ ಕೆಲವು ಲೇಖನಗಳನ್ನು ಬರೆದೆ. ‘ವಂಗ ದರ್ಶನ’ದ ಮೂಲಕ ಸರ್ವಾಂಗಸಂಪನ್ನ ಸಾಹಿತ್ಯವನ್ನು ಸೃಷ್ಟಿಸುವುದಕ್ಕೂ ಸಾಮಾನ್ಯವಾಗಿ ಇದೇ ದಾರಿಹಿಡಿದೆ. ಕೂಲಿಗಳು ಮೊದಲು ದುರ್ಗಮವಾದ ಕಾಡನ್ನು ಕಡಿದು ಸೇನಾಪತಿಗೂ ಸೇನೆಗೂ ದಾರಿಮಾಡಿಕೊಡುವಂತೆ, ನಾನೂ ಸಾಹಿತ್ಯ ಸೇನಾಪತಿಗಳಿಗೋಸ್ಕರ ಸಾಹಿತ್ಯದ ಎಲ್ಲ ಪ್ರದೇಶಗಳಲ್ಲಿಯೂ ದಾರಿಮಾಡಿಕೊಡಲು ಪ್ರಯತ್ನಪಟ್ಟೆ. ಇವು ಬಂಗಾಳಾ ಚರಿತ್ರೆಗೆ ನನ್ನ ಕೂಲಿಕೆಲಸ. ಆದ್ದರಿಂದ ಇವಕ್ಕೆ ಹೆಚ್ಚು ಬಎಲೆ ಇಲ್ಲವೆಂದು ಹೇಳಿದೆ. ಚಿನ್ನ ಬೆಳ್ಳಿ ಇಲ್ಲದ ಬಡವನು ತಾಯಿಯ ಪಾದಕ್ಕೆ ಕಾಡು ಹೂವನ್ನು ಅರ್ಪಿಸಬಾರದೇ? ನಾನೇನೋ ಮುಂಗೂಲಿಯ ಕೆಲಸ ಮಾಡಿದ್ದೇನೆ. ಆದರೆ ಈ ದಾರಿಯಲ್ಲಿ ಯಾವ ಸೇನಾಪತಿಯೂ ಸೇನೆ ತೆಗೆದುಕೊಂಡು ಬರುವ ಸಮಾಚಾರವನ್ನು ಕೇಳಿಲ್ಲ.’’</p>
<p class="text-center">೧. ಉತ್ತರ ಚರಿತ</p>
<p> ‘‘ಉತ್ತರಚರಿತ’’ವು ಭವಭೂತಿಯ ಉತ್ತರರಾಮಚರಿತದ ವಿಮರ್ಶೆ. ಇದು ತುಂಬ ದೀರ್ಘವಾಗಿದೆ- ೪೩ದೊಡ್ಡಪುಟಗಳು! ಇದಕ್ಕೆಕಾರಣ, ಇದರ ಉಪಕ್ರಮೋಪ ಸಂಹಾರಗಳಿಗೆ ಸಂವಾದಿಗಳಾದ ಶ್ರೀಮದ್ರಾಮಾ ಯಣ ಭಾಗಗಳ ಉದ್ಧರಣ, ಮತ್ತು ಅನುವಾದ. ಇಷ್ಟು ದೊಡ್ಡದಾಯಿತಲ್ಲ ಎಂದು ಬಂಕಿಮನಿಗೆ ಸಂಕೋಚ ವಿಲ್ಲ. ‘‘ಯಾವ ದೇಶದಲ್ಲಿ ಗ್ರಂಥ ಸಮಾಲೋಚನೆಯು ಸಾಧಾರಣವಾಗಿ ಮೂರು ವಾಕ್ಯವೃಂದ (ಪ್ಯಾರಾ) ಗಳಲ್ಲಿ ಮುಗಿದುಹೋಗುವುದೋ ಆ ದೇಶದಲ್ಲಿ ಒಂದು ಪ್ರಾಚೀನ ಗ್ರಂಥದ ಸಮಾಲೋಚನೆಯು ಉದ್ದವಾ ದರೆ ಆ ದೋಷವು ಅಕ್ಷಮ್ಯವಲ್ಲ. ಅದರಿಂದ ಒಬ್ಬ ಓದುಗನಿಗಾದರೂ ಕಾವ್ಯಾನುರಾಗ ಹೆಚ್ಚಿ, ಅವನ ಕಾವ್ಯ ರಸಗ್ರಹಣಶಕ್ತಿಗೆ ಸ್ವಲ್ಪವಾದರೂ ಸಹಾಯವಾದರೆ ಈ ದೀರ್ಘಪ್ರಬಂಧ ಸಫಲವಾಯಿತೆಂದು ಭಾವಿಸುತ್ತೇನೆ’’ ಎಂದು ತನ್ನ ವಿಮರ್ಶೆಯನ್ನು ಮುಗಿಸುತ್ತಾನೆ. ಉತ್ತಮ ಕಾವ್ಯಸಾಮಾನ್ಯಕ್ಕೂ ಅನ್ವಯಿಸುವಂತಹ ವಿಮರ್ಶತತ್ವ ಗಳ ಪ್ರತಿಪಾದನೆ ಮತ್ತೊಂದು ಕಾರಣ-ನಾಟಕವನ್ನು ಅಂಕಅಂಕವಾಗಿ ಪರಿಶೀಲಿಸಿ ಕೊನೆಗೆ ಈ ತತ್ವಗಳನ್ನು ಹೇಳಿ, ವಿವರಿಸಿ, ಅನ್ವಯಿಸುತ್ತಾನೆ. ಒಂದು ಮಾತಿನಲ್ಲಿ ಅವನ ಅಭಿಪ್ರಾಯವನ್ನು ಸಂಗ್ರಹಿಸಿ ಹೇಳಬೇಕಾದರೆ-ಈ ನಾಟಕದಲ್ಲಿ ಕವಿತ್ವಗುಣ ಬೇಕಾದಷ್ಟಿದೆ; ನಾಟಕವಾಗಿ ನೋಡಿದರೆ ಅದರಲ್ಲಿ ಬೇಕಾದಷ್ಟು ದೋಷಗಳಿವೆ. ಅವುಗಳಲ್ಲಿ ಕೆಲವು ಅಂಶಗಳನ್ನು ಹೀಗೆ ಸೂಚಿಸಬಹುದು:-</p>
<p> ರಾಮಾಯಣದ ರಾಮನಿಗಿಂತ ಭವಭೂತಿಯ ರಾಮನು ಕೋಮಲಪ್ರಕೃತಿಯವನು; ಇದಕ್ಕೆ ಒಂದು ಕಾರಣ ವಾಲ್ಮೀಕಿ ಭವಭೂತಿಗಳ ಕಾಲದಚರಿತ್ರೆ; ವಾಲ್ಮೀಕಿಯ ಕಾಲದಲ್ಲಿ ಜನರು ವೀರಸ್ವಭಾವದವರಾಗಿದ್ದರು; ರಾಜರು ವೀರರರಾಗಿದ್ದರು; ಭವಭೂತಿಯ ಕಾಲದಲ್ಲಿ ಜನ ಭೋಗಾಕಾಂಕ್ಷೆ ಅಲಸತೆಗಳ ಕಾರಣದಿಂದ ಕೋಮಲ ಪ್ರಕೃತಿಯವರಾಗಿದ್ದರು. ಭವಭೂತಿಯ ರಾಮನಲ್ಲಿ ಯಾವ ವೀರಲಕ್ಷಣವೂ ಇಲ್ಲ. ಸೀತೆಯ ಅಪ ವಾದವನ್ನು ಕೇಳಿದಕೂಡಲೆ, ಅವನು ಹುಡುಗಿಯ ಹಾಗೆ ಅಳುತ್ತಾನೆ; ದೀರ್ಘಭಾಷಣ ಮಾಡುತ್ತಾನೆ; ಈ ವಾಗಾಡಂಬರ ಕರುಣರಸಕ್ಕೆ ಅಡ್ಡಿಯಾಗುತ್ತದೆ. ರಾಮಾಯಣದ ರಾಮನು ಮಹಾ ವೀರಪ್ರಕೃತಿ; ಸಭಾಮಧ್ಯ ದಲ್ಲಿ ಸೀತಾಪವಾದವನ್ನು ಕೇಳುತ್ತಾನೆ. ಸಭೆಯನ್ನು ‘ಏನು, ಎಲ್ಲರೂ ಹೀಗೇ ಹೇಳುತ್ತೀರಾ?’ ಎಂದು ಪ್ರಶ್ನಿಸು ತ್ತಾನೆ. ಅವರು ಹೌದೆನ್ನಲು, ಅವರಿಗೆ ಏನೂ ಹೇಳದೆ, ಸಭೆಯಿಂದ ಎದ್ದು ಹೋಗುತ್ತಾನೆ. ಎದೆಯಲ್ಲಿ ಇರಿಯಲ್ಪಟ್ಟ ಸಿಂಹದಂತೆ ರೋಷದಿಂದಲೂ ದುಃಖದಿಂದಲೂ ಗರ್ಜಿಸುತ್ತಾನೆ. ಭವಭೂತಿಯ ರಾಮನ ಮಾತುಗಳು ಯಾವನೋಒಬ್ಬ ಆಧುನಿಕ ಬಂಗಾಳಿಬಾಬುವಿನ ಬಾಯಿಂದ ಬರುವುದಕ್ಕೆ ಯೋಗ್ಯವಾದವುಗಳು, ನವಪ್ರೇಮದಲ್ಲಿ ಮುಗ್ಧನಾದ ಜೊಳ್ಳು ಯುವಕನ ಮಾತುಗಳು.</p>
<p> ಮೊದಲನೆಯ ಅಂಕಕ್ಕೂ ಎರಡನೆಯ ಅಂಕಕ್ಕೂ ಮಧ್ಯದಲ್ಲಿ ಹನ್ನೆರಡು ವರ್ಷದ ಅಂತರವಿದೆ; ನಾಟಕದಲ್ಲಿ ವರ್ಣಿತವಾದ ಅನೇಕ ಘಟನೆಗಳಿಗೆ ಹೀಗೆ ಕಾಲ ಸಾಮೀಪ್ಯವಿಲ್ಲ.</p>
<p> ಅಂಕಗಳ ನಡುವೆ ಬರುವ ವಿಷ್ಕಂಭಕಗಳು ಚೆನ್ನಾಗಿವೆ. ಮೂರನೆಯ ಅಂಕವು, ನಾಟಕದ ದೃಷ್ಟಿ ಯಿಂದ ಅನಾವಶ್ಯಕ; ಇದನ್ನು ಬಿಟ್ಟರೆ ನಾಟಕಕ್ಕೆ ಏನೂ ಹಾನಿ ಇಲ್ಲ; ಇದರಲ್ಲಿ ಮೇಲಿಂದಮೇಲೆ ಬರುವ ರಾಮನ ಉದ್ದುದ್ದವಾದ ಗೋಳಾಟದಲ್ಲಿ ಅಸಹ್ಯ.</p>
<p> ಲವಕುಶರ ವೃತ್ತಾಂತ ತುಂಬ ಸುಂದರವಾಗಿದೆ.</p>
<p> ಆರನೆಯ ಅಂಕದಲ್ಲಿ ಬರುವ ದೀರ್ಘಸಮಾಸಗಳು ಕವಿತ್ವಪೂರ್ಣವಾದರೂ, ದೋಷವೆನ್ನಲೇಬೇಕು. ಅವುಗಳಿಂದ ಅರ್ಥಬೋಧಕ್ಕೆ ಅಡ್ಡಿ; ಅಭಿನಯಕ್ಕೆ ಅಡ್ಡಿ.</p>
<p> ಇದರ ಉಪಸಂಹಾರಕ್ಕಿಂತ ರಾಮಾಯಣದ ಉಪಸಂಹಾರ ಹೆಚ್ಚು ಮಧುರ, ಮತ್ತು ಕರುಣರಸ ಪೂರ್ಣ.</p>
<p> ಹೀಗೆ ನಾಟಕದ ವಿಮರ್ಶೆಯನ್ನು ಮುಗಿಸಿ ಮುಂದೆಕೆಲವು ಸಾಮಾನ್ಯತತ್ವಗಳನ್ನು ಪ್ರತಿಪಾದಿಸುತ್ತಾನೆ:</p>
<p> ೧. ಕಾವ್ಯ ಯಾವ ಸ್ಥಳದಲ್ಲಿ ಚೆನ್ನಾಗಿದೆ, ಯಾವ ಸ್ಥಳದಲ್ಲಿ ಇಲ್ಲ ಎಂದು ಒಂದೊಂದು ಅಂಶವಾಗಿ ವಿವೇಚಿಸಿದರೆ ಅದರ ಗುಣಾವಗುಣಗಳ ವಿಮರ್ಶೆಯಾಗುವುದಿಲ್ಲ.-ತಾಜಮಹಲಿನ ಒಂದೊಂದು ಕಲ್ಲನ್ನೂ ಬೇರೆ ಬೇರೆ ಮಾಡಿ ನೋಡಿದರೆ, ಕಟ್ಟಡದ ಮಹತ್ವ ಗೊತ್ತಾಗುವುದಿಲ್ಲ; ಒಬ್ಬ ಮನುಷ್ಯನ ಒಂದೊಂದು ಅಂಗ ವನ್ನೂ ವರ್ಣಿಸಿ ಅವನ ಸೌಂದರ್ಯವನ್ನು ತಿಳಿಸಲಾಗುವುದಿಲ್ಲ; ಕೋಟಿ ಕೊಡ ನೀರನ್ನು ಸಮಾಲೋಚಿಸಿ ಸಾಗರದ ಮಾಹಾತ್ಮ್ಯವನ್ನು ಅನುಭವಕ್ಕೆ ತಂದುಕೊಡಲಾಗುವುದಿಲ್ಲ. ಒಂದು ಸೌಧವನ್ನು ಒಟ್ಟಿಗೆ ನೋಡಿ ಅದರ ಸೌಂದರ್ಯವನ್ನು ಗ್ರಹಿಸಬೇಕು. ಮಹಾಭಾರತ ರಾಮಾಯಣಗಳನ್ನು ಹೀಗೆ ನೋಡಿದರೇ ಅವುಗಳ ಮಹತ್ವ ತಿಳಿಯುವುದು.</p>
<p> ೨. ಕವಿಯ ಪ್ರಧಾನಗುಣ, ಸೃಷ್ಟಿ; ಅದು ಸ್ವಭಾವಾನುಸಾರಿಯಾಗಿಯೂ ಸೌಂದರ್ಯ ವಿಶಿಷ್ಟವಾಗಿಯೂ ಇರಬೇಕು.</p>
<p> ೩. ಕಾವ್ಯದ ಉದ್ದೇಶ-ಆಧುನಿಕ ಕಾದಂಬರಿಯ ಹಾಗೆ-ಚಿತ್ತರಂಜನ ಮಾತ್ರವಲ್ಲ. ಚದುರಂಗದ ಆಟ ದಿಂದಲೂ ಚಿತ್ತರಂಜನೆಯಾಗುತ್ತದೆ; ಹಾಗಾದರೆ ಒಬ್ಬ ಪಕ್ಕಾ ಚದುರಂಗದ ಆಟಗಾರನು ಸ್ಕಾಟ್​ ಕಾಲಿದಾಸರಿ ಗಿಂತ ದೊಡ್ಡವನೇ?</p>
<p> ೪. ಕಾವ್ಯದ ಉದ್ದೇಶ ನೀತಿಜ್ಞಾನವೂ ಅಲ್ಲ-ಆದರೆ ನೀತಿಯ ಉದ್ಧೇಶವೇನೋ ಕಾವ್ಯದಉದ್ದೇಶವೂ ಅದೇಯೆ; ಮನುಷ್ಯನ ಚಿತ್ತೋತ್ಕರ್ಷಸಾಧನ, ಚಿತ್ತಶುದ್ಧಿಜನನ; ಅದು ಗೌಣ; ಸೌಂದರ್ಯಸೃಷ್ಟಿ ಮುಖ್ಯ.</p>
<p> ಈ ದೃಷ್ಟಿಗಳಿಂದ ನೋಡಿದರೆ ಉತ್ತರರಾಮಚರಿತೆಗೆ ಅತ್ಯುಚ್ಚಾಸನವನ್ನು ಕೊಡಲಾಗುವುದಿಲ್ಲ. ರಸೋದ್ಭಾವನೆಯಲ್ಲಿ ಭವಭೂತಿಗೆ ಅಸೀಮ ಸಾಮರ್ಥ್ಯವಿತ್ತು-ಆ ಸಾಮರ್ಥ್ಯವಿದ್ದರೂ ಅವನು ರಾಮವಿಲಾಪ ವನ್ನು ಇಷ್ಟು ದೊಡ್ಡದು ಮಾಡಿಬಿಟ್ಟಿದ್ದಾನೆ. ಇದರಿಂದ ಅವನ ಯಶಸ್ಸಿಗೆ ತುಂಬ ಲಾಘವವುಂಟಾಗಿದೆ.5</p>
<p class="text-center">೨. ಗೀತಿಕಾವ್ಯ</p>
<p> ಮುಂದೆ ‘ಅವಕಾಶರಂಜಿನೀ’ ಎಂಬ ‘ಗೀತಿಕಾವ್ಯ’ವನ್ನು ವಿಮರ್ಶಿಸುತ್ತ, ಭಾವಗೀತೆಯ ಲಕ್ಷಣವನ್ನು ಹೇಳಿ, ‘ಉತ್ತರರಾಮಚರಿತೆ’ಯಲ್ಲಿ ಹೇಗೆ ‘ಗೀತಿಕಾವ್ಯ’ದ ಅಂಶ ಹೆಚ್ಚಾಗಿದೆ ಎಂದು ತೋರಿಸಿದ್ದಾನೆ.</p>
<p> ಗೀತಿಕಾವ್ಯವೆಂಬುದು ಖಂಡಕಾವ್ಯದ ಒಂದುಬಗೆ. ಇದು ಹಾಡತಕ್ಕದ್ದೆಂಬ ಅಭಿಪ್ರಾಯವಿದ್ದರೂ ಭಾವಾಭಿವ್ಯಕ್ತಿಯೇ ಉದ್ದೇಶವಾಗಿ ಉಳ್ಳ ಕವಿತೆ ಭಾವಗೀತೆ ಅಥವಾ ‘ಗೀತಿ’ ಕಾವ್ಯವೆನ್ನಿಸಿಕೊಂಡಿದೆ. ಭಾವವನ್ನು ಕ್ರಿಯೆಯ ಮೂಲಕ ವ್ಯಕ್ತಪಡಿಸಿದರೆ ನಾಟಕವಾಗುತ್ತದೆ.</p>
<p> ಕೆಲವು ನಾಟಕಗಳಲ್ಲಿ ನಾಯಕನಾಯಿಕೆಯರು ವಾಗಾಡಂಬರದಲ್ಲ ಪ್ರವೃತ್ತರಾಗುತ್ತಾರೆ. ಉದಾ-ಭವ ಭೂತಿಯ ರಾಮ. ಭವಭೂತಿಯ ರಾಮನ ಹೃದಯದಲ್ಲಿ ಯಾವಾಗ ಯಾವ ಭಾವ ಉದಿಸುತ್ತದೆಯೋ ಅದನ್ನು ಕೂಡಲೆ ಹಿಡಿದುಬರೆಯುತ್ತಾನೆ; ಇದು ನಾಟಕೋಚಿತವಾಗದೆ ನಾಟಕವು ಗೀತಿಕಾವ್ಯದ ಸ್ವರೂಪವನ್ನು ತಾಳುತ್ತದೆ. ಈ ರಾಮವಿಲಾಪದ ಜೊತೆಗೆ (ಡೆಸ್ಡಿಮೋನಳನ್ನು ಕೊಂದ) ಒಥೆಲೋವಿನ ವಿಲಾಪವನ್ನು ಹೋಲಿಸಿದರೆ, ಷೇಕ್ಸ್​ಪಿಯರ್​ ಕವಿಯು ಮಾತು ಹೆಚ್ಚಿಲ್ಲದ ಒಥೆಲೋವಿನಿಂದ ಒಂದಕ್ಕೆ ಸಾವಿರದಷ್ಟು ದುಃಖ ವನ್ನು ವ್ಯಕ್ತಪಡಿಸಿದ್ದಾನೆಂಬುದು ಗೊತ್ತಾಗುತ್ತದೆ.</p>
<p class="text-center">೩. ಪ್ರಕೃತ ಮತ್ತು ಅತಿಪ್ರಕೃತ</p>
<p> ಕಾವ್ಯದಸಾಮಗ್ರಿ ಮನುಷ್ಯಹೃದಯ; ಕೆಲವು ಮಹಾಕವಿಗಳು ಅತಿಮಾನುಷ ಚರಿತ್ರವನ್ನು ಚಿತ್ರಿಸುತ್ತಾರೆ; ಅದೂ ಮನುಷ್ಯ ಚರಿತ್ರದಂತೆಯೇ ಇರುವುದರಿಂದ ಪಾಠಕರಿಗೆ ಅದರಲ್ಲಿ ಸಹೃದಯತೆ ಉಂಟಾಗುತ್ತದೆ.- ಉದಾ: ಕುಮಾರಸಂಭವ; ಇದರಲ್ಲಿ ಒಬ್ಬ ಮನುಷ್ಯವ್ಯಕ್ತಿಯೂ ಇಲ್ಲ. ಗಿರಿಜಾಕಲ್ಯಾಣದಲ್ಲಿ ಕವಿ ಶಾರೀರಕ ಮತ್ತು ಪಾರತ್ರಿಕ ಕಲ್ಯಾಣವನ್ನು ಚಿತ್ರಿಸಿದ್ದಾನೆ. ಉಮಾ ಪಾರ್ಥಿವಶರೀರ ರೂಪಿಣೀ, ಮಹಾದೇವನು ಪಾರತ್ರಿಕ ಶಾಂತಿಸ್ವರೂಪ. ಅವಳು ಶಾಂತಿಯನ್ನು ಮದನನ ಸಹಾಯದಿಂದ ಪಡೆಯಲು ಪ್ರಯತ್ನಪಟ್ಟು ವಿಫಲಳಾಗಿ, ಚಿತ್ತಶುದ್ಧಿಯಿಂದ ಅದನ್ನು ಪಡೆಯುತ್ತಾಳೆ. ‘ಚಿತ್ತಶುದ್ಧಿ ಇದ್ದರೆ, ಐಹಿಕ ಪಾರತ್ರಿಕಗಳು ಪರಸ್ಪರ ವಿರೋಧಿಗಳಾ ಗುವುದಿಲ್ಲ; ಸಹಾಯಕವೇ ಆಗುತ್ತವೆ.’</p>
<p> ಮಿಲ್ಟನ್ನಿನ 
Paradise Lost
ನಲ್ಲಿಯೂ ಅಮಾನುಷವೇ ಮೂಲವಸ್ತು. ಆದರೆ ಮಿಲ್ಟನ್ನಿಗಿಂತ ಕಾಳಿದಾಸನು ಹೆಚ್ಚು ಕೌಶಲವನ್ನು ತೋರಿಸಿದ್ದಾನೆ. ‘ಕುಮಾರ ಸಂಭವದ ಮೂರನೆಯ ಸರ್ಗದಲ್ಲಿರುವ ಕವಿತ್ವ ದಂಥ ಕವಿತ್ವ, ಯಾವುದಾದರೂ ಭಾಷೆಯ ಯಾವುದಾದರೂ ಮಹಾಕಾವ್ಯದಲ್ಲಿ ಇದೆಯೋ ಇಲ್ಲವೋ ಸಂದೇಹ.’ 
Paradise Lost
ನ್ನು ಓದುವುದುಶ್ರಮ; ಕುಮಾರಸಂಭವವನ್ನು ಮತ್ತೆಮತ್ತೆ ಓದಿದರೂ ತೃಪ್ತಿಯಾಗು ವುದಿಲ್ಲ. ಅದರ ಕಾರಣ ಕಾಳಿದಾಸನದೇವಚಿತ್ರ ಮನುಷ್ಯಚಿತ್ರದಂತಿರುವುದು. ಉಮಾ ಮೊದಲಿಂದ ಕೊನೆಯ ವರೆಗೆ ಮಾನುಷಿ; ಅವಳ ತಾಯಿ ‘ಮೇನೆ, ಪಾಷಾಣರಾಣಿ; ಆದರೆ ಕುಲವತೀ ಮಾನವಿಯಂತೆ ಅವಳ ಹೃದಯ ಕುಸುಮ ಸುಕುಮಾರ.’</p>
<p class="text-center">೪. ವಿದ್ಯಾಪತಿ ಮತ್ತು ಜಯದೇವ</p>
<p> ಸಾಹಿತ್ಯವು6 ದೇಶದಸ್ಥಿತಿಯ ಮತ್ತು ಜಾತೀಯತೆಯ ಪ್ರತಿಬಿಂಬ. ರಾಮಾಯಣ, ಭಾರತ, ಪುರಾಣ ಕಾವ್ಯ, ನಾಟಕಎಲ್ಲಾ ಇವಕ್ಕೆ ಉದಾಹರಣೆ. ಗೀತಿಕಾವ್ಯವೂಅಷ್ಟೇ. ಆರ್ಯರು ಬಂಗಾಳಕ್ಕೆ ಬಂದು ನೆಲಸಿದಾಗ ಅವರ ತೇಜಸ್ಸುಕುಂದಿತು;ಇಲ್ಲಿನ ಹವಾಫಲವತ್ತಾದ ಭೂಮಿ ಮುಂತಾದವುಗಳಿಂದ ಆರ್ಯರು ಕೋಮಲರೂ ಅಲಸರೂ ಆದರು. ‘ಈ ಉಚ್ಚಾಭಿಲಾಷ ಶೂನ್ಯ, ಅಲಸ, ನಿಶ್ಚೇಷ್ಟ, ಗೃಹಸುಖಪರಾಯಣರ ಚಾರಿತ್ರದಿಂದ ಒಂದುವಿಚಿತ್ರ ಗೀತಿಕಾವ್ಯ ಹುಟ್ಟಿತು.’ ಅದು ಎಂಟುನೂರುವರ್ಷ ಜಾತೀಯ ಸಾಹಿತ್ಯವೆಂದು ನಡೆದು ಬಂತು.</p>
<p> ಇದರಲ್ಲಿ ಎರಡುಗುಂಪು; ಒಂದು ಪ್ರಕೃತಿಸೌಂದರ್ಯಕ್ಕೂ ಮತ್ತೊಂದು ಮನುಷ್ಯಹೃದಯಕ್ಕೂ ಪ್ರಾಧಾನ್ಯ ವನ್ನು ಕೊಟ್ಟಿತು; ಜಯದೇವ ವಿದ್ಯಾಪತಿಗಳು ಇವಕ್ಕೆ ಕ್ರಮವಾಗಿ ಉದಾಹರಣೆ. ‘ಜಯದೇವನ ಗೀತ ರಾಧಾ ಕೃಷ್ಣ ವಿಲಾಸ ಪೂರ್ಣ; ವಿದ್ಯಾಪತಿಯ ಗೀತ ರಾಧಾಕೃಷ್ಣ ಪ್ರಣಯಪೂರ್ಣ.’ ಈಗ ಇಂಗ್ಲಿಷ್​ ಅನುಗಾಮಿ ಯಾದ ಮತ್ತೊಂದು ಗುಂಪು ಆಗಿದೆ; ಈ ಗುಂಪಿನವರ ಜ್ಞಾನ ವಿಸ್ತಾರವಾಗಿದೆ; ಅದೇ ಕಾರಣವಾಗಿ ಗಾಢತೆ ಕಡಮೆಯಾಗಿದೆ.</p>
<p>_________</p>
<p>5
. ಬಂಕಿಮನು ಇದನ್ನು ಬರೆದ ಕಾಲಕ್ಕೆ ಈಶ್ವರಚಂದ್ರ ವಿದ್ಯಾಸಾಗರನ ‘ಸೀತಾವನವಾಸ’ವು ಪ್ರಕಟವಾಗಿತ್ತು. ಈ ಲೇಖನದಲ್ಲಿ ಅದಕ್ಕೆ ಅಲ್ಲಲ್ಲೇ ನಿರ್ದೇಶವಿದೆ; ಖಂಡನಮಂಡನಗಳಿವೆ.</p>
<p>6
. ಇದು ‘ಮಾನಸವಿಕಾಶ’ ಎಂಬ ಕಾವ್ಯ ಸಂಗ್ರಹದ ವಿಮರ್ಶೆಯಾಗಿದ್ದು, ಅದರಲ್ಲಿ ಕೆಲವು ಬದಲಾವಣೆಗಳನ್ನು ಮಾಡಿ, ಲೇಖನಕ್ಕೆ ಈ ಹೊಸ ಹೆಸರು ಕೊಟ್ಟು ‘ವಿವಿಧ ಪ್ರಬಂಧ’ದಲ್ಲಿ ಮುದ್ರಿಸಿದಂತೆ ಕಾಣುತ್ತದೆ. (ಸಂಪುಟ ೯, ಪುಟ ೩೪೬ ನೋಡಿ.)</p>
<p> ಕಾವಯದಲ್ಲಿ ಅಂತಃಪ್ರವೃತ್ತಿ ಬಹಿಃಪ್ರವೃತ್ತಿಗಳಿಗೆ ಬಿಂಬ ಪ್ರತಿಬಿಂಬ ಭಾವವಿರಬೇಕು. ಇಲ್ಲದಿದ್ದರೆ, ಇಂದ್ರಿಯಪತರೆಯೋ ಆಧ್ಯಾತ್ಮಿಕತೆಯೋ ಪ್ರಬಲವಾಗಿ ಕಾಣಬಹುದು; ಜಯದೇವನು ಇಂದ್ರಿಯಪರತೆಯ ದೋಷಕ್ಕೂ, ವರ್ಡ್ಸ್ವರ್ತ್ ಆಧ್ಯಾತಿಮಕತೆಗೂ ಉದಾಹರಣೆ.</p>
<p class="text-center">೫. ಆರ್ಯಜನದ ಸೂಕ್ಷ್ಮಶಿಲ್ಪ (ಕುಶಲ ಕಲೆಗಳು)</p>
<p> ಪ್ರಪಂಚದಲ್ಲಿ ಸೌಂದರ್ಯವನ್ನು ಕಂಡು ಸಂತೋಷಪಡದವನಿಲ್ಲ; ಇದು ಪ್ರಶಂಸಾರ್ಹವಾದದ್ದು; ಇದನ್ನು ಒದಗಿಸಿ ಕೊಡುವವರು ಮನುಷ್ಯ ಜಾತಿಗೆ ಉಪಕಾರಕರು. ಕಾವ್ಯ, ಸಂಗೀತ, ನೃತ್ಯ, ವಾಸ್ತು, ಶಿಲ್ಪ, ಚಿತ್ರ, ಈ ಆರೂ ಸೌಂದರ್ಯವನ್ನು ಒದಗಿಸಿ ಕೊಡುವ ಕುಶಲ ಕಲೆಗಳು.</p>
<p> ಬಂಗಾಳಿಗಳಿಗೆ ಇವುಗಳಲ್ಲಿ ಅನಾದರ;-ಅದಕ್ಕೆ ಕಾರಣ ಒಂದುಕಡೆ ದಾರಿದ್ರ್ಯ;ಮನೆಯಲ್ಲಿ ಇರುವೆಯ ಗೂಡಿನಂತೆ ಜನ. ಮತ್ತೊಂದುಕಡೆ ಶ್ರಾದ್ಧ, ಹಬ್ಬ, ಮದುವೆ ಮುಂತಾದ ಸಾಮಾಜಿಕ ಶೃಂಖಲೆಗಳಿಗೆ ಸಿಕ್ಕಿ ಮಾಡಬೇಕಾದ ಖರ್ಚು. ನಾಲ್ಕಾರು ಜನ ಹಣವಂತರಾದ ಬಾಬುಗಳು ಇಂಗ್ಲಿಷಿನವರಂತೆ ಮನೆಯನ್ನು ಚಿತ್ರಾದಿಗಳಿಂದ ಅಲಂಕರಿಸಿ ಕೊಂಡಿದ್ದಾರೆ. ಅದು ಅನುಕರಣದಿಂದ ಆದದ್ದೇ ಹೊರತು ಆಂತರಿಕವಾದ ಸೌಂದರ್ಯಾನುರಾಗದಿಂದ ಆದದ್ದಲ್ಲ; ಅದರಲ್ಲಿ ಒಳ್ಳೆಯದು ಕೆಟ್ಟದು ಎಂಬ ವಿವೇಚನೆ ಇಲ್ಲ; ಪ್ರತಿಮೆಗಳು ಚಿತ್ರಗಳು ಇರಲಿ, ಕಾವ್ಯಸಂಬಂಧದಲ್ಲಿಯೂ ವಿಚಾರಶಕ್ತಿ ಕಂಡುಬರುವುದಿಲ್ಲ.- ನೃತ್ಯಗೀತಗಳಂತೂ ಬಂಗಾಳ ದಿಂದ ಓಡಿಹೋಗಿವೆ. ಸೌಂದರ್ಯವಿಚಾರ ಶಕ್ತಿ, ಸೌಂದರ್ಯ ರಸಾಸ್ವಾದನಸುಖ, ಇವುಗಳನ್ನು ಬ್ರಹ್ಮನು ಬಂಗಾಳಿಯ ಹಣೆಯಲ್ಲಿ ಬರೆದಿರುವಂತೆಯೇ ಕಾಣುವುದಿಲ್ಲ.</p>
<p class="text-center">೬. ದ್ರೌಪದಿ</p>
<p> ವಾಲ್ಮೀಕಿಯು ಸೀತೆಯನ್ನು ಸೃಷ್ಟಿಸಿದಂದಿನಿಂದ, ಸಂಸ್ಕೃತಸಾಹಿತ್ಯದ ಎಲ್ಲಾ ನಾಯಿಕೆಯರೂ ಅದೇ ಅಚ್ಚಿನಲ್ಲಿ ಸೃಷ್ಟರಾಗಿದ್ದಾರೆ-ಶಕುಂತಲಾ, ದಮಯಂತಿ, ರತ್ನಾವಳೀ ಇತ್ಯಾದಿ. ಆದರೆ ದ್ರೌಪದಿಯೊಬ್ಬಳು ಮಾತ್ರ ಇವರಿಗಿಂತ ಭಿನ್ನ. ಅವಳು ಭೀಮಸೇನನಿಗೆ ಯೋಗ್ಯಳಾದ ವೀರಪತ್ನಿ. ರಾವಣನು ಅವಳನ್ನು ಕದಿಯುವುದಕ್ಕೆ ಬಂದಿದ್ದರೆ ಅವನಿಗೆ ಕೀಚಕನ ಗತಿಯೇ ಆಗುತ್ತಿತ್ತು; ಅವಳು ಅಂಥ ತೇಜಸ್ವಿನಿ. ಸ್ವಯಂವರ ಕಾಲದಲ್ಲಿ, ಸಭೆಯಲ್ಲಿ, ಧೃತರಾಷ್ಟ್ರನಿಂದ ವರಗ್ರಹಣ ಕಾಲದಲ್ಲಿ, ಅದನ್ನು ಅವಳು ವ್ಯಕ್ತಪಡಿಸಿದ್ದಾಳೆ.</p>
<p> ಅವಳು ಐದು ಜನ ಗಂಡಂದಿರನ್ನು ಮದುವೆಯಾದದ್ದು, ಆಗಿನ ಜನರ ಪದ್ಧತಿಯೆಂದು ಪಾಶ್ಚಾತ್ಯರು ಹೇಳುತ್ತಾರೆ.-ಆದರೆ ಆ ಪದ್ಧತಿ ಪ್ರಾಚೀನ ಪುರಾಣ ಸ್ಮೃತಿ ದರ್ಶನಾದಿಗಳಲ್ಲಿ ಎಲ್ಲಿಯೂ ಕಂಡುಬರುವುದಿಲ್ಲ. ಅದರ ತತ್ವ ನಿರ್ಲಿಪ್ತತೆ ಅಥವಾ ಅನಾಸಕ್ತಿಯಾಗಿ ಕಾಣುತ್ತದೆ. ‘ದ್ರೌಪದಿಯು ಸ್ತ್ರೀಜಾತಿಯ ಅನಾಸಕ್ತಿಧರ್ಮದ ಮೂರ್ತಿಸ್ವರೂಪಳು.’ ಅವಳು ಗೃಹಧರ್ಮದಲ್ಲಿ ನಿಷ್ಕಾಮಳೂ ನಿಶ್ಚಲಳೂ ನಿರ್ಲಿಪ್ತಳೂ ಆಗಿ ಅನುಷ್ಠೇಯ ಕರ್ಮವನ್ನು ಆಚರಿಸಿದಳು. ಅವಳಿಗೆ ಒಬ್ಬೊಬ್ಬ ಗಂಡನಲ್ಲಿ ಒಬ್ಬೊಬ್ಬ ಮಗಮಾತ್ರ ಆದನು. ಹೆಚ್ಚು ಮಕ್ಕಳನ್ನು ಪಡೆಯುವುದು ಇಂದ್ರಿಯ ತೃಪ್ತಿಯಿಂದ ಮಾತ್ರ. ಅವಳಿಗೆ ಚಿತ್ತ ಶುದ್ಧಿ ಇದ್ದದ್ದರಿಂದ, ಮಿಕ್ಕ ಹೆಂಗಸರಿಗೆ ಪಾಪವಾಗಬಹುದಾಗಿದ್ದದ್ದು ಅವಳ ಪಾಲಿಗೆ ಧರ್ಮವಾಗಿಯೇ ಪರಿಣಮಿಸಿತು.</p>
<p class="text-center">೭. ಅನುಕರಣ</p>
<p> ೧೮೭೨ರ ಸುಮಾರಿನಲ್ಲಿ, ರಾಜನಾರಾಯಣ ಬಸುವು ‘ಆ ಕಾಲ ಈ ಕಾಲ’ ಎಂಬ ಉಪನ್ಯಾಸವನ್ನು ಪ್ರಕಟಿಸಿ ಅದರಲ್ಲಿ ಬಂಗಾಳಿ ಬಾಬುಗಳು ಅನೇಕ ದೋಷಗಳನ್ನು ಚಿತ್ರಿಸಿದನು. ಬಂಕಿಮನು ಅದನ್ನು ಅನುಮೋದಿಸುತ್ತ-ಇದು ತುಂಬ ಕಟುವಾಗಿಯೂ ವ್ಯಂಗ್ಯವಾಗಿಯೂ ಇದೆ-ಆ ದೋಷಗಳಲ್ಲಿ ಒಂದಾದ ಅನುಕರಣ ಪ್ರವೃತ್ತಿಯನ್ನು ತೆಗೆದುಕೊಂಡು, ಅದು ಯಾವಾಗ ದೋಷ, ಯಾವಾಗ ಅಲ್ಲ, ಎಂದು ವಿಚಾರ ಮಾಡಿದ್ದಾನೆ.</p>
<p> ಅನುಕರಣ ಸಾಮಾನ್ಯವೂ ದೂಷ್ಯವಲ್ಲ; ಅದುಸ್ವಾಭಾವಿಕ; ಮಕ್ಕಳು ಕಲಿಯುವುದೇ ಅನುಕರಣದಿಂದ; ರೋಮನರು ಗ್ರೀಕರನ್ನು ಅನುಕರಣ ಮಾಡಿದರು. ಮಹಾಭಾರತವು ರಾಮಾಯಣವನ್ನು ಅನುಕರಣ ಮಾಡಿತು. ಯೂರೋಪೀಯ ಕಲಾಸಾಹಿತ್ಯಗಳೆಲ್ಲವೂ ಮೊದಮೊದಲು ಅನುಕರಣವೇ. ಪ್ರತಿಭೆಯಿದ್ದದ್ದರಿಂದ ಅವು ಚೇತರಿಸಿಕೊಂಡು ಉತ್ಕರ್ಷ ಪಡೆದುವು.</p>
<p> ಬಂಗಾಳಿಗಳಲ್ಲಿ ಅನುಕರಣಹೆಚ್ಚು; ಪ್ರತಿಭಾಶೂನ್ಯರ ಅನುಕರಣವೇ ಹೆಚ್ಚು; ಗುಣಗಳ ಅನುಕರಣಕ್ಕಿಂತ ದೋಷಗಳ ಅನುಕರಣವೇ ಹೆಚ್ಚು; ಇದೇ ದುಃಖ. ಎಲ್ಲರೂ ಅನುಕರಣನಿರತರಾದರೆ ವೈಚಿತ್ರ್ಯ ನಿಂತು ಹೋಗುತ್ತದೆ; ಸ್ಫೂರ್ತಿ ನಿಂತುಹೋಗುತ್ತದೆ.</p>
<p class="text-center">೮. ಶಕುಂತಲಾ, ಮಿರಾಂಡಾ ಮತ್ತು ಡೆಸ್ಡಿಮೋನಾ</p>
<p> ಇದರಲ್ಲಿ ಬಂಕಿಮನು ಶಕುಂತಲೆಯನ್ನು ಮಿರಾಂಡಾಳೊಡನೆಯೂ ಡೆಸ್ಡಿಮೋನಳೊಡನೆಯೂ ಹೋಲಿಸುತ್ತಾನೆ. ಮಿರಾಂಡಾ ಷೇಕ್ಸ್​ಪಿಯರನ ಟೆಂಪೆಸ್ಟ್​ ನಾಟಕದ ನಾಯಿಕೆ; ಡೆಸ್ಡಿಮೋನಾ ಅವನ ಒಥೆಲೋ ನಾಟಕದ ನಾಯಿಕೆ.</p>
<p> ಮೊದಲು ಶಕುಂತಲೆ ಮತ್ತು ಮಿರಾಂಡಾ-ಇಬ್ಬರೂ ಋಷಿಪುತ್ರಿಯರಂತೆ ಅರಣ್ಯದಲ್ಲಿ ಬೆಳೆದವರು. ಇಬ್ಬರೂ ಸರಳೆಯರು-ಆದರೆ ಮಿರಾಂಡಳ ಸರಳತೆ ಎಷ್ಟು ದೂರ ಹೋಗುತ್ತದೆ ಎಂದರೆ ಅವಳೂ ಲಜ್ಜೆ ಯನ್ನು ಅರಿಯಳು; ಶಕುಂತಲೆ ಮೊದಲು ಮದ್ದಾನೆಯ ಸೊಂಡಲಿಗೆ ಸಿಕ್ಕಿದ ತಾವರೆಯಂತೆ ವರ್ತಿಸಿದರೆ, ಆಮೇಲೆ ರಾಜಸಭೆಯಲ್ಲಿ ಮಹಾರಾಣಿಯಂತೆ, ತಾಯಿಯಾಗಲುಳ್ಳವಳಂತೆ ವರ್ತಿಸುತ್ತಾಳೆ.</p>
<p> ಶಕುಂತಲೆಯು ಡೆಸ್ಡಿಮೋನಳಂತೆ ತನ್ನನ್ನು ವೀರಪುರಷನಿಗೆ ಅರ್ಪಿಸಿಕೊಳ್ಳುತ್ತಾಳೆ; ಇಬ್ಬರೂ ಪತಿ ಪ್ರೇಮದಲ್ಲಿ ಮೈಮರೆಯುತ್ತಾರೆ. ಆದರೆ ಇದರಲ್ಲಿ ಡೆಸ್ಡಿಮೋನಳು ಒಂದು ಕೈಮೇಲು; ಗಂಡನು ತನ್ನ ಮೇಲೆ ಕೆಟ್ಟ ಹೆಸರು ಹೊರಿಸಿ ತನ್ನನ್ನು ಕೊಲ್ಲುವುದಕ್ಕೆ ಬಂದಾಗಲೂ ಅವಳಿಗೆ ಅವನ ಮೇಲೆ ಕೋಪವಿಲ್ಲ.</p>
<p> ಹೀಗೆ ಶಕುಂತಲೆಯು ಅರ್ಧಮಿರಾಂಡಾ, ಅರ್ಧ ಡೆಸ್ಡಿಮೋನಾ; ಮದುವೆಯಾದ ಶಕುಂತಲೆಯು ಡೆಸ್ಡಿಮೋನಳಂತೆಯೂ, ಕನ್ಯೆಯಾದ ಶಕುಂತಲೆಯು ಮಿರಾಂಡಾಳಂತೆಯೂ ಇರುತ್ತಾಳೆ.</p>
<p> ಶಾಕುಂತಲ ಟೆಂಪೆಸ್ಟ್​ ಇವೆರಡೂ ನಾಟಕರೂಪದಲ್ಲಿ ಉಪಾಖ್ಯಾನ ಕಾವ್ಯಗಳು; ಒಥೆಲೋ ನಿಜವಾದ ನಾಟಕ.</p>
<p class="text-center">೯. ಬಂಗಾಳಿಗಳ ಬಾಹುಬಲ</p>
<p> ವೇದಕಾಲದಲ್ಲಿ ಬಂಗಾಳಾದೇಶವು ಅನಾರ್ಯರ ಪ್ರದೇಶ; ಚೀನಾ ಯಾತ್ರಿಕರು ಬಂದಿದ್ದ ಮಧ್ಯಕಾಲ ದಲ್ಲಿ, ಬಂಗಾಳವು ಕ್ಷುದ್ರಕ್ಷುದ್ರರಾಜ್ಯಗಳಾಗಿ ವಿಭಕ್ತವಾಗಿತ್ತು. ಆಮೇಲೆ ಪಾಲವಂಶೀಯರೂ ಸೇನವಂಶೀಯರೂ ರಾಜ್ಯವನ್ನು ಕಟ್ಟಿ ಮಾಂಘೀರಿನವರೆಗೆ ಅಧಿಕಾರ ಮಾಡುತ್ತಿದ್ದರು. ಅವರು ಪ್ರಬಲರಾಗಿರಲಿಲ್ಲ.</p>
<p> ಬಂಗಾಳಿಗಳ ಈ ದುರ್ಬಲತೆಗೆ, ಹೆಚ್ಚು ಶ್ರಮವನ್ನು ಅಪೇಕ್ಷಿಸದ ಫಲವತ್ತಾದ ಭೂಮಿ, ಅನಾರೋಗ್ಯ ಕರವಾದ ಹವಾ, ಅಕ್ಕಿಯ ಆಹಾರ, ಬಾಲ್ಯವಿವಾಹ ಮುಂತಾದವು ಕಾರಣಗಳಾಗಿ ಊಹಿಸಲ್ಪಟ್ಟಿವೆ.</p>
<p> ಆದರೆ ಶಾರೀರಕಬಲ ಬಾಹುಬಲವಲ್ಲ.-ದುರ್ಬಲನಾದ ಮನುಷ್ಯ ಆನೆ ಕುದುರೆಗಳನ್ನು ವಶಪಡಿಸಿ ಕೊಂಡಿಲ್ಲವೇ? ಸಿಕ್ಕರಿಗಿಂತ ಇಂಗ್ಲಿಷರು ಗಟ್ಟಿಗರೇನಲ್ಲ; ಆದರೆ ಸಿಕ್ಕರು ಏಕೆ ಸೋತರು? ‘ಉದ್ಯಮ, ಐಕಮತ್ಯ, ಸಾಹಸ, ಅಧ್ಯವಸಾಯ, ಈ ನಾಲ್ಕನ್ನೂ ಉಪಯೋಗಿಸಿ ವ್ಯವಹಾರ ಮಾಡುವ ಶಾರೀರಕ ಬಲದಿಂದಲೇ ಬಾಹುಬಲ.’ ಇವು ಬಂಗಾಳಿಗಳಿಗೆ ಹಿಂದೆ ಎಂದೂ ಇರಲಿಲ್ಲ; ಆದ್ದರಿಂದ ಅವರು ದುರ್ಬಲರಾಗಿದ್ದರು;- ಯಾವುದಾದರೂ ರಾಷ್ಟ್ರೀಯ ಸುಖದಮೇಲಣ ಆಸೆಪ್ರಬಲವಾಗಿ, ಅದು ಸರ್ವಸಾಮಾನ್ಯವಾಗಿ, ಸ್ಥಾಯಿಯಾಗಿ ನಿಂತರೆ ಬಂಗಾಳಿಗಳಿಗೆ ಉದ್ಯಮಾದಿಗಳು ಉಂಟಾಗಿ ಬಾಹುಬಲ ಲಭಿಸಿಯೇ ಲಭಿಸುತ್ತದೆ.</p>
<p class="text-center">೧೦. ಪ್ರೀತಿಯ ಅತ್ಯಾಚಾರ</p>
<p> ನಮ್ಮ ಮೇಲೆ ಅತ್ಯಾಚಾರ ನಡೆಯುವುದು ಶತ್ರುಗಳಿಂದ ಮಾತ್ರವೇ ಅಲ್ಲ; ಪ್ರೀತಿಸುವವರಿಂದ ಹೆಚ್ಚು ಅತ್ಯಾಚಾರ ನಡೆಯುತ್ತದೆ-ರಾಜ, ಸಮಾಜ, ಪ್ರಣಯಿ ಈ ಮೂವರೂ ಹೀಗೆ ಅತ್ಯಾಚಾರ ನಡಸುತ್ತಾರೆ. ಒಬ್ಬ ಹುಡುಗ ತನ್ನ ಕಣ್ಣಿಗೆ ಬೇಕಾದ ಹುಡುಗಿಯನ್ನು ಮದುವೆಮಾಡಿಕೊಳ್ಳುತ್ತೇನೆಂದರೆ ತಂದೆ ಅಡ್ಡಿ ಬಂದು ಯಾವನೋ ಒಬ್ಬ ಧನಿಕನ ಮಗಳನ್ನು ಗಂಟು ಹಾಕುತ್ತಾನೆ; ದೂರದೇಶಕ್ಕೆ ಓದಲು ಹೋಗುತ್ತೇನೆಂದರೆ ತಾಯಿ ಅಡ್ಡಿ ಬರುತ್ತಾಳೆ; ಅಣ್ಣ ಸಂಪಾದಿಸಿದ ಹಣವನ್ನು ಕೆಲಸವಿಲ್ಲದ ತಮ್ಮಂದಿರು ಹಾಳು ಮಾಡುತ್ತಾರೆ.</p>
<p> ತಾಯಿಯ ಪ್ರೀತಿಯಂಥ ಪ್ರೀತಿಯ ಹಿಂದೆಯೂ ಸ್ವಾರ್ಥವಿರುತ್ತದೆ; ಅವಳ ಪ್ರೀತಿಗೆ ಮಗ ಅವಿದ್ಯಾವಂತನಾದರೂ ಚಿಂತೆಇಲ್ಲ, ಸಂಪಾದನೆ ಮಾಡದಿದ್ದರೂ ಚಿಂತೆಇಲ್ಲ, ಅವನು ತನ್ನ ಕಣ್ಣಮುಂದಿರಲಿ, ತಾನು ಅವನನ್ನು ನೋಡುತ್ತಿರುವ ಸಂತೋಷ ಕಡಮೆಯಾಗದಿರಲಿ-ಎಂದು ತಾನೇ ಅರ್ಥ? ಅಸ್ವಾರ್ಥ ಪರತೆಯೇ ನಿಜವಾದ ಪ್ರೀತಿಯ ಹೆಗ್ಗುರುತು.</p>
<p> ‘ಮತ್ತೊಬ್ಬರಿಗೆ ಅನಿಷ್ಟ ಉಂಟುಮಾಡಬೇಡ; ಆದಷ್ಟು ಒಳ್ಳೆಯದನ್ನು ಮಾಡು!’ ಎಂಬುದು ಧರ್ಮದ ಸಾರ.</p>
<p> ಕೈಕೇಯಿ ದಶರಥ ಇಬ್ಬರೂ ಪ್ರೀತಿಯಿಂದ ಅತ್ಯಾಚಾರ ನಡಸಿದ್ದಾರೆ;-ಕೈಕೇಯಿ ತನ್ನ ಗಂಡನಮೇಲೆ, ದಶರಥ ರಾಮನಮೇಲೆ. ಸತ್ಯಭಂಗದಿಂದ ಪರರಿಗೆ ಅನಿಷ್ಟವಾಗುವುದಾದರೆ, ಅದು ಪಾಲಿಸತಕ್ಕದ್ದಲ್ಲ. ದಶರಥ ನಿಗೂ ತನ್ನ ಹೆಸರು ಕೆಡದಿರಬೇಕೆಂಬ ಸ್ವಾರ್ಥವಿತ್ತು. ಧರ್ಮ, ಪ್ರೇಮ, ಎರಡರ ಉದ್ದೇಶವೂ ಒಂದೇ-ಅನ್ಯರ ಮಂಗಳ.</p>
<p class="text-center">೧೧. ಜ್ಞಾನ್ಅ</p>
<p> ನಮ್ಮ ಸರಿಯಾದ ಜ್ಞಾನ ಅಥವಾ ‘ಪ್ರಮಾ’ಕ್ಕೆ ಪ್ರತ್ಯಕ್ಷ, ಅನುಮಾನ, ಶಬ್ದ, ಉಪಮಾನ, ಇತ್ಯಾದಿ ‘ಪ್ರಮಾಣ’ಗಳು ಮೂಲ. ಇವುಗಳ ಸಂಖ್ಯೆ ಹಿಂದೂ ದರ್ಶನ ಶಾಸ್ತ್ರಗಳಲ್ಲಿ ಒಂದೊಂದರಲ್ಲಿಯೂ ಹೆಚ್ಚು ಕಡಮೆಯಾಗುತ್ತದೆ. ಇವುಗಳಲ್ಲಿ ‘ಶಬ್ದ’ ಅಥವಾ ‘ಆಪ್ತವಾಕ್ಯ’ಕ್ಕೆ ವಿವೇಚನೆ ಇಲ್ಲದೆ ಪ್ರಾಶಸ್ತ್ಯ ಕೊಟ್ಟದ್ದು, ನಮ್ಮ ಅವನತಿಗೆ ಒಂದು ಕಾರಣವಾಗಿದೆ.</p>
<p> ಪಾಶ್ಚಾತ್ಯದಾರ್ಶನಿಕರಾದ ಕ್ಯಾಂಟ್​, ಲಾಕ್​, ಹ್ಯೂಮ್, ಮಿಲ್​, ಸ್ಪೆನ್ಸರ್​ಮುಂತಾದವರು ಜ್ಞಾನವೆಲ್ಲವೂ ಪ್ರತ್ಯಕ್ಷ ಮೂಲಕವೆಂದು ಹೇಳಬಹುದೇ, ಆಭ್ಯಂತರ ಅಥವಾ ಸ್ವತಸ್ಸಿದ್ಧ ಪ್ರಮಾಣವುಂಟೇ, ಪೂರ್ವಪುರುಷ ಪರಂಪರೆಯಿಂದ ಬಂದ ಪ್ರತ್ಯಕ್ಷ ಜ್ಞಾನದ ಫಲವೇ-ಎಂದು ಮುಂತಾಗಿ ಚರ್ಚೆಮಾಡಿದ್ದಾರೆ.</p>
<p class="text-center">೧೨. ಸಾಂಖ್ಯದರ್ಶನ</p>
<p> ‘ಸಾಂಖ್ಯದರ್ಶನ’ವೆಂಬ ಪ್ರಬಂಧದಲ್ಲಿ ೧) ಉಪಕ್ರಮಣಿಕಾ ೨) ವಿವೇಕ ೩) ಸೃಷ್ಟಿ ೪) ನಿರೀಶ್ವರತಾ ೫) ವೇದ-ಎಂಬ ಐದು ಪರಿಚ್ಛೇದಗಳಿವೆ. ಇದರಲ್ಲಿ ಬಂಕಿಮನು ಕಪಿಲರ ಸಾಂಖ್ಯ ಸೂತ್ರಗಳಿಂದ ಹಿಡಿದು ಮುಂದೆ ಬಂದ ಮುಖ್ಯ ಮುಖ್ಯ ಆ ಶಾಸ್ತ್ರಗ್ರಂಥಗಳ ಆಧಾರದ ಮೇಲೆ ಸಾಂಖ್ಯತತ್ವವನ್ನು ವಿಶದವಾಗಿ ತಿಳಿಸಿದ್ದಾನೆ. ಅದರ ಸಾರಾಂಶವನ್ನೆಲ್ಲಾ ಕೊಡದೆ, ಬಂಕಿಮನ ಕೆಲವು ಅಭಿಪ್ರಾಯಗಳನ್ನು ಮಾತ್ರ ಇಲ್ಲಿ ನಿರೂಪಿಸಬಹುದು:-</p>
<p> ಸಾಂಖ್ಯವೇ ಬೌದ್ಧಧರ್ಮದ ಮೂಲ. ಪ್ರಪಂಚದಲ್ಲಿ ಸುಖಕ್ಕಿಂತ ದುಃಖವೇ ಹೆಚ್ಚು, ಅದರಿಂದ ಬಿಡುಗಡೆಯೇ ಮನುಷ್ಯನ ಪ್ರಥಮೋದ್ದೇಸ ಎಂಬುದು ಇವೆರಡರ ಅಭಿಪ್ರಾಯವೂ ಆಗಿದೆ.</p>
<p> ಸಾಂಖ್ಯದ ಪ್ರಕಾರ ವೇದವು ಪೌರುಷೇಯವೂ ಅಲ್ಲ ಅಪೌರುಷೇಯವೂ ಅಲ್ಲ;- ಆಂತರಿಕವಾಗಿ ಸಾಂಖ್ಯಕ್ಕೆ ವೇದದಲ್ಲಿ ಪ್ರಾಮಾಣ್ಯಬುದ್ಧಿ ಇರುವಂತಿಲ್ಲ. ಆಸ್ತಿಕವೆನ್ನಿಸಿಕೊಂಡಿರುವ ಹಿಂದೂ ಶಾಸ್ತ್ರಗಳಲ್ಲಿಯೇ ಅಲ್ಲಲ್ಲಿ ವೇದಕ್ಕೆ ಅಗೌರವ ಸೂಚಕವಾದ ವಾಕ್ಯಗಳಿವೆ.-ಉದಾ: ಭಗವದ್ಗೀತೆ
II
, ೪೨-೪೫’ ಕಠೋಪನಿಷತ್ತು
II-
 ೨೩,. ಇತ್ಯಾದಿ.</p>
<p> ಇದರಲ್ಲಿ ಸಾಂಕ್ಯತತ್ವಗಳನ್ನು ಸುಮ್ಮನೆ ಪಟ್ಟಿಹಾಕಿಕೊಟ್ಟಿರುವುದಿಲ್ಲ. ಮಿಕ್ಕ ಶಾಸ್ತ್ರಗಳ ದೃಷ್ಟಿಯಿಂದಲೂ, ವೇದಪುರಾಣಾದಿಗಳ ದೃಷ್ಟಿಯಿಂದಲೂ, ಪಾಶ್ಚಾತ್ಯದರ್ಶನಗಳ ದೃಷ್ಟಿಯಿಂದಲೂ ಪರಿಶೀಲಿಸಿ ಸವಿಮರ್ಶವಾಗಿ ಮಾಡಿದ ವ್ಯಾಖ್ಯಾನವಿದೆ.-ಆದರೂ ಸರಳವಾಗಿದೆ.</p>
<p class="text-center">೧೩. ಭಾರತಕಲಂಕ</p>
<p> ಯೂರೋಪೀಯರಿಂದ ಭಾರತೀಯರು ‘ಸ್ತ್ರೀಸ್ವಭಾವದವರು’ ಎಂಬ ಅಪಪ್ರಥೆ ಬಂದಿದೆ. ಆದರೆ ಮಹಾರಾಷ್ಟ್ರರಿಂದಲೂ ಸಿಕ್ಕರಿಂದಲೂ ತಾವು ಎಷ್ಟೋವೇಳೆ ಪರಾಜಿತರಾಗಿರುವುದನ್ನು ಅವರು ಮರೆಯುತ್ತಾರೆ.</p>
<p> ಇಂದಿನ ಹಿಂದೂಗಳು ಬಲವೀರ್ಯರಹಿತರಾಗಿದ್ದಾರೆ, ಅದಕ್ಕೆ ಕಾರಣ ಅವರ ನೂರಾರು ವರ್ಷಗಳ ಗುಲಾಮಗಿರಿ;ಹಿಂದೆ ಅವರು ಹಾಗಿರಲಿಲ್ಲ. ಅರಬರು ಮುನ್ನೂರುವರ್ಷ ಪ್ರಯತ್ನಪಟ್ಟರೂ ಭರತಖಂಡವನ್ನು ವಶಪಡಿಸಿಕೊಳ್ಳಲಾಗಲಿಲ್ಲ; ಗ್ರೀಕರು ಭಾರತೀಯ ಸೈನಿಕರ ಶೌರ್ಯವನ್ನು ಪ್ರಶಂಸಿಸಿದ್ದಾರೆ; ೧೫೦೦ ವರ್ಷಗಳ ಕಾಲ ಆರ್ಯಜನರು ಇತರ ದೇಶೀಯರನ್ನು ತಡೆದು ಸ್ವದೇಶವನ್ನು ರಕ್ಷಣೆ ಮಾಡಿಕೊಂಡಿದ್ದರು.</p>
<p> ಭಾರತೀಯ ಜನ ಸ್ವಭಾವತಃ ಸ್ವಾತಂತ್ರ್ಯದಲ್ಲಿ ಅಪೇಕ್ಷೆಯಿಲ್ಲದವರು-ಯಾರಾದರೂ ರಾಜನಾಗಿರಲಿ, ಚೆನ್ನಾಗಿ ರಾಜ್ಯವಾಳಿದರೆ ಸರಿ ಎಂಬುದು ಅವರ ಭಾವ; ಅವರು ಶಾಂತಿ ಸುಖವನ್ನು ಪ್ರೀತಿಸತಕ್ಕವರು; ಅದಕ್ಕೆ ಕಾರಣ, ಫಲವತ್ತಾದ ಪ್ರದೇಶದಲ್ಲಿದ್ದ ಸಮೃದ್ಧಿ; ಅದರ ಫಲ, ಕಾವ್ಯ ದರ್ಶನಗಳ ಉತ್ಪತ್ತಿ.</p>
<p> ಯುದ್ಧವಾದಾಗ, ರಾಜರು ತಮ್ಮ ಸಂಪತ್ತನ್ನು ರಕ್ಷಿಸಿಕೊಳ್ಳುವುದಕ್ಕಾಗಿ ಯುದ್ಧ ಮಾಡಿದರು; ಅದು ಸಮಾಜ ಕೈಕೊಂಡ ಯುದ್ಧವಲ್ಲ; ಯಾವ ಸಮಾಜದಲ್ಲಿ ರಾಷ್ಟ್ರೀಯಭಾವನೆ ಇರುತ್ತದೆಯೋ ಅದು ಮುಂದಕ್ಕೆ ಬರುತ್ತದೆ; ನಮ್ಮಲ್ಲಿ, ಭಾಷೆ ಆಚಾರ ವ್ಯವಹಾರ ಸಂಪ್ರದಾಯ ಜಾತಿ ಮುಂತಾದವುಗಳಿಂದ ಜನ ಒಡೆದು ಹೋಗಿದ್ದಾರೆ; ಸಾಲದ್ದಕ್ಕೆ ಮುಸಲ್ಮಾನರು, ಮೊಗಲರು, ಪಠಾಣರು, ರಾಜಪುತ್ರರು, ಮರಾಠರು ಮುಂತಾದ ವರು ಒಟ್ಟಿಗೆ ದುಡಿಯಬೇಕಾಯಿತು. ಇವರಲ್ಲಿ ಐಕ್ಯಬುದ್ಧಿ ಹೇಗೆ ಬರುತ್ತದೆ? ಶಿವಾಜಿಯೂ ರಣಜಿತಸಿಂಗನೂ ಇದನ್ನು ಉಂಟುಮಾಡಿ ಇಂಗಿಷರನ್ನು ನಡುಗಿಸಿದರು. ಒಂದೊಂದು ಪ್ರದೇಶದಲ್ಲಿ, ಒಂದೊಂದು ಸಾರಿ, ಒಬ್ಬೊಬ್ಬರಿಂದ, ಇಂಥ ಫಲ ಉಂಟಾದರೆ, ಭರತ ಖಂಡವೆಲ್ಲಾ ಏಕರಾಷ್ಟ್ರೀಯ ಬಂಧನದಿಂದ ಬದ್ಧವಾದರೆ ಏನು ತಾನೇ ಸಾಧ್ಯವಾಗದು?</p>
<p> ಇಂಗ್ಲಿಷರಿಂದ ನಮಗೆ ತುಂಬ ಉಪಕಾರವಾಗಿದೆ. ನಾವು ಅವರಿಂದ ಎಷ್ಟೋ ಕಲಿತಿದ್ದೇವೆ. ಅವುಗಳಲ್ಲಿ ಸ್ವಾತಂತ್ರ್ಯ ಪ್ರೀತಿ, ರಾಷ್ಟ್ರೀಯತೆ, ಇವೆರಡನ್ನು ಇಲ್ಲಿ ಉಲ್ಲೇಖಿಸಲಾಗಿದೆ.</p>
<p class="text-center">೧೪. ಭರತಖಂಡದ ಸ್ವಾಧೀನತೆ ಮತ್ತು ಪರಾಧೀನತೆ</p>
<p> ರಾಜನು ಅನ್ಯದೇಶವಾಸಿಯಾಗಿದ್ದರೆ, ದಕ್ಷ ಆಡಳಿತಕ್ಕೆ ಅಡ್ಡಿಯಾಗುತ್ತದೆ; ಅವನ ದೃಷ್ಟಿ ತನ್ನ ದೇಶದ ಜನರ ಅಭ್ಯಯದಯದ ಮೇಲಿರುತ್ತದೆ; ಅದರಿಂದ ದೂರದ ರಾಜ್ಯಕ್ಕೆ ಅಮಂಗಳ ಉಂಟಾಗುತ್ತದೆ. ಹಿಂದೆ ಭರತಖಂಡದ ರಾಜರು ಆತ್ಮಸುಖ ಪರಾಯಣರಾಗಿದ್ದಾಗ ರಾಜ್ಯಕ್ಕೆ ಹೀಗೇ ಕೆಡುಕಾಗುತ್ತಿತ್ತು; ಸಾಧಾರಣವಾಗಿ ಕ್ಷತ್ರಿಯರ ಕೈಯಲ್ಲಿ ಮಿಲಿಟರಿ ಆಡಳಿತವೂ, ಬ್ರಾಹ್ಮಣರ ಕೈಯಲ್ಲಿ ಸಿವಿಲ್​ ಆಡಳಿತವೂ, ಇತ್ತು; ಇದರಿಂದ ಅವರಿಗೆ ಹೆಚ್ಚು ಸುಖಸೌಲಭ್ಯಗಳಿದ್ದುವು; ಶೂದ್ರರಿಗೆ ಅಷ್ಟು ಇರಲಿಲ್ಲ; ಅದರಂತೆ ಈಗ ಇಂಗ್ಲಿಷರು ತಮಗೆ ಬೇಕಾದ ಸೌಲಭ್ಯಗಳನ್ನು ಕಲ್ಪಿಸಿಕೊಂಡಿದ್ದಾರೆ. ಉದಾಃ- ಅವರ ವಿಚಾರಣೆಗೇ ಬೇರೆ ನ್ಯಾಯಸ್ಥಾನ, ಹಿಂದೂ ಗಳ ವಿಚಾರಣೆಗೇ ಬೇರೆ ನ್ಯಾಯಸ್ಥಾನ; ಆಡಳಿತದಲ್ಲಿ ಉನ್ನತಾಧಿಕಾರಗಳೆಲ್ಲಾ ಅವರಿಗೇ; ಆದ್ದರಿಂದ ಹಿಂದೂ ಗಳಿಗೆ ಆಡಳಿತದ ಮತ್ತು ರಾಜ್ಯರಕ್ಷಣೆಯ ಅನುಭವವಾಗುವುದಿಲ್ಲ; ಮತ್ತು ಎಲ್ಲವನ್ನೂ ಅವರು ನೋಡಿ ಕೊಂಡು ಹೋಗುತ್ತಾರೆಂದು, ನಾವು ಅಲಸರೂ ಕರ್ಮಹೀನರೂ ಆಗಿದ್ದೇವೆ; ನಮ್ಮಲ್ಲಿ ರಾಷ್ಟ್ರಬುದ್ಧಿ ಉಂಟಾಗುವುದಿಲ್ಲ. ಆದರೆ ಅವರ ಆಡಳಿತದಲ್ಲಿ ನಾವು ಯೂರೋಪೀಯ ಸಾಹಿತ್ಯ ಮತ್ತು ವಿಜ್ಞಾನಗಳನ್ನು ಕಲಿತಿದ್ದೇವೆ; ಇದು ಪರಾಧೀನತೆಯ ಒಂದು ಸುಫಲ.</p>
<p> ಈಗಿನ ಭರತಖಂಡದಲ್ಲಿ ಬ್ರಾಹ್ಮಣ ಕ್ಷತ್ರಿಯರಿಗೆ ಅವನತಿಯುಂಟಾಗಿದೆ; ಶೂದ್ರನಿಗೆ, ಎಂದರೆ ಸಾಧಾರಣ ಪ್ರಜೆಗೆ, ಸ್ವಲ್ಪ ಉನ್ನತಿ ಉಂಟಾಗಿದೆ.</p>
<p class="text-center">೧೫. ಪ್ರಾಚೀನ ಭರತಖಂಡದ ರಾಜನೀತಿ</p>
<p> ಮಹಾಭಾರತದಲ್ಲಿ ರಾಜನೀತಿ ಅನೇಕಕಡೆ ಅನೇಕ ರೂಪದಲ್ಲಿ ಬರುತ್ತದೆ. ಬಂಕಿಮನು ಈ ಲೇಖನ ದಲ್ಲಿ ಸಭಾಪರ್ವದಲ್ಲಿ ಬರುವ ನಾರದ ಯುಧಿಷ್ಠಿರ ಸಂವಾದದಿಂದ ಸುಮಾರು ಇಪ್ಪತ್ತು ವಾಕ್ಯಗಳನ್ನು ತೆಗೆದುಕೊಂಡು ಅವುಗಳಲ್ಲಿ ಒಂದೊಂದರ ಮೇಲೂ ಪ್ರಾಚೀನ ಮತ್ತು ಆಧುನಿಕ ರಾಜ್ಯಗಳ ದೃಷ್ಟಿಯಿಂದ ವಿವೇಚನೆ, ವಿಮರ್ಶೆ, ವಿವರಣೆ, ಟಿಪ್ಪಣಿ ಮುಂತಾದವುಗಳನ್ನು ವ್ಯಾಖ್ಯಾನ ರೂಪವಾಗಿ ಬರೆದುಕೊಂಡು ಹೋಗಿದ್ದಾನೆ. ಅವನ ಅಭಿಪ್ರಾಯದಲ್ಲಿ ‘‘ಪ್ರಾಚೀನ ರೋಮನರು ಮತ್ತು ಆಧುನಿಕ ಯೂರೋಪೀಯರು ಹೊರತು ಮತ್ತಾವ ಜನರೂ ರಾಜನೀತಿಯಲ್ಲಿ ಆ ಔನ್ನತ್ಯವನ್ನು ಪಡೆಯಲಿಲ್ಲ...ಈ ನಾರದೀಯ ವಾಕ್ಯಗಳನ್ನು ರಾಜನೀತಿ ವಿಶಾರದರಾದ ಇಂಗ್ಲಿಷರೂ ಅರ್ಥಮಾಡಿಕೊಂಡು ಅದರಂತೆ ನಡೆದರೆ ಅವರಿಗೆ ಉಪಕಾರ ವಾಗುತ್ತದೆ.’’</p>
<p class="text-center">೧೬. ಪ್ರಾಚೀನ ಮತ್ತು ನವೀನೆ</p>
<p class="text-center">(ಹಿಂದಿನ ಕಾಲದವಳು ಮತ್ತು ಇಂದಿನ ಕಾಲದವಳು)</p>
<p> ಸ್ತ್ರೀವಿದ್ಯಾಭ್ಯಾಸದಿಂದ ಪಾತಿ, ರಾಮಿ, ಮಾದಿ ಇಂಥವರು ವಿಲಾಯತಿಯ ಮೇಡಂಗಳಾಗಬಹುದಾ ದರೆ ನಮ್ಮ ಶಾಲವೃಕ್ಷಗಳೂ ಓಕ್​ಮರಗಳಾದಾವು. ವಸ್ತುತಃ ಪುಸ್ತಕದ ಓದಿನಿಂದಲೂ ಸುತ್ತಿನವರ ಅನುಕರಣ ದಿಂದಲೂ ಏನಾಗಿದೆಯೆಂದರೆ:-</p>
<p>೧) ಅಲಸತ್ೆ:-ಅದರಿಂದ ನಿಶ್ಯಕ್ತಿ; ರೋಗಕ್ಕೆ ಮೂಲ; ಸಂಸಾರದಲ್ಲಿ ಸುಖವಿಲ್ಲ; ವಿತರಣೆ ಇಲ್ಲ; ಖರ್ಚು; ಮಕ್ಕಳನ್ನು ನೋಡಿಕೊಳ್ಳುವವರಿಲ್ಲ; ತಾಯಿ ಅಕಾಲಮರಣಕ್ಕೆ ತುತ್ತಾದರೆ ಮಕ್ಕಳು ತಬ್ಬಲಿ; ದುರ್ಬಲ ರಾದ ತಾಯಿಯರ ಹೊಟ್ಟೆಯಲ್ಲಿ ಹುಟ್ಟುವ ಮಕ್ಕಳೂ ದುರ್ಬಲರೇ; ಮನೆಕೆಲಸ ತಿಳಿಯದು; ಕಾರ್ಪೆಟ್​ ಹೆಣೆಯುತ್ತ, ಕನ್ನಡಿಯ ಮುಂದೆ ನಿಂತು ಅಲಂಕಾರ ಮಾಡಿಕೊಳ್ಳುತ್ತ, ‘ಸೀತಾವನವಾಸ’ವನ್ನು ಓದುತ್ತ ಸಂತಾನ ಪಡೆಯುವವರಿಂದ ತಮ್ಮನ್ನು ಬಿಟ್ಟು ಇತರರಿಗೆ ಸುಖವಿಲ್ಲ. ನೆರೆಹೊರೆಯವರಲ್ಲಿ ಜಗಳ; ಸಂಸಾರ ಸಂಕಟಮಯ.</p>
<p>೨) ಧರ್ಮ:- ಈ ವಿಚಾರದಲ್ಲಿ ಹುಡುಗಿಯರು ಹುಡುಗರಿಗಿಂತ ಎಷ್ಟೋ ಮೇಲು. ಆದರೆ ಅವರ ಒಳ್ಳೆಯ ನಡತೆಗೆ ಧರ್ಮಭೀತಿಗಿಂತ ಲೋಕನಿಂದೆಯ ಭೀತಿಯೇ ಹೆಚ್ಚಿನಕಾರಣ; ದಾನಧರ್ಮಗಳಲ್ಲಿ ನಂಬಿಕೆ ಇಲ್ಲ; ಅತಿಥಿಗಳ ಆದರವಿಲ್ಲ. ಇದಕ್ಕೆ ಅಲ್ಪ ವಿದ್ಯೆಯೇ ಬಹುಮಟ್ಟಿನ ಕಾರಣ.</p>
<p> ಇದಕ್ಕೆ ಬಂಕಿಮನು ಚಂಡಿಕಾಸುಂದರೀ ದೇವಿ, ಲಕ್ಷ್ಮೀಮಣಿದೇವಿ, ರಸಮಯೀ ದಾಸಿ, ಎಂಬ ಮೂವರು ಹೆಂಗಸರಿಂದ ಬಂದಂತೆ ಕಾಲ್ಪನಿಕ ಉತ್ತರಗಳನ್ನು ಪ್ರಕಟಿಸಿದ್ದಾನೆ. ಇದರಿಂದ ಇಂದಿನ ಸುಶಿಕ್ಷಿತ ಹೆಂಗಸರ ಈ ಬದಲಾವಣೆಗೆ ಗಂಡಸರೇ ಎಷ್ಟು ಜವಾಬುದಾರರು, ಅವರಲ್ಲಿಯೂ ಏನು ದೋಷಗಳಿವೆ ಎಂಬುದು ಸೂಚಿತವಾಗುತ್ತದೆ. ನಮ್ಮ ದೋಷ ನಮ್ಮ ಕಣ್ಣಿಗೇ ಬೀಳುವುದಿಲ್ಲ.</p>
<p>ಮೊದಲನೆಯವಳು-ನೀವು ಇಂಗ್ಲಿಷ್​ ಕಲಿತು ಯಾರಿಗೇನು ಉಪಕಾರ? ನೀವು ಆತ್ಮೋಪಕಾರಿಗಳೂ, ಪ್ರಿಯವಾದಿಗಳು-ಸತ್ಯವಾದಿಗಳಲ್ಲ. ನಿಮ್ಮ ಭಕ್ತಿ ತಾಯಿ ತಂದೆಗಳಿಂದ ಪತ್ನಿ ಉಪಪತ್ನಿಯರ ಕಡೆಗೆ ಹರಿದಿದೆ; ಮಕ್ಕಳ ಮೇಲಿರಬೇಕಾದ ಪ್ರೀತಿ ಕುದುರೆ ನಾಯಿಗಳ ಮೇಲೆ ಹೋಗಿದೆ. ಪರಂಗಿಯವರೇ ನಿಮ್ಮ ದೇವರು; ನೀವು ಅಲಸರು ಮಾತ್ರವಲ್ಲ, ಬಾಬುಗಳು!-ಎಂದು ಮುಂತಾಗಿ ಹಳಿಯುತ್ತಾಳೆ.</p>
<p>ಎರಡನೆಯವಳು-ನಮ್ಮ ಕೆಲವು ದೋಷಗಳು ನಿಮ್ಮ ಗುಣಗಳಿಂದಲೇ ಬಂದಿವೆ; ನೀವು ನಮ್ಮನ್ನು ಇಷ್ಟು ಪ್ರೀತಿಸಿ ಸುಖದಲ್ಲಿಟ್ಟಿರದಿದ್ದರೆ ನಾವು ಅಲಸರಾಗುತ್ತಿರಲಿಲ್ಲ-ಮುಡಿದಿದ್ದ ಹೂವು ಕೆಳಗೆ ಬಿದ್ದರೆ ಅದನ್ನು ತೆಗೆದು ನೀವು ಮುಡಿಸುತ್ತೀರಿ! ನಾವು ಅತಿಥಿಗಳನ್ನು ಆದರಿಸದಿರುವುದಕ್ಕೆ ಕಾರಣ ಗಂಡ ಮಕ್ಕಳ ಮೇಲೆ ನಮಗಿರುವ ಪ್ರೀತಿ; ನಮ್ಮ ಚಿಕ್ಕ ಹೃದಯದಲ್ಲಿ ಬೇರೆ ಧರ್ಮಕ್ಕೆ ಸ್ಥಳವಿಲ್ಲ; ನಿಮ್ಮನ್ನು ನೋಡಿಕೊಂಡು ನಾವು ಯಾವ ಆತ್ಮವಿಸರ್ಜನವನ್ನು ಕಲಿತಿದ್ದೇವೆಯೋ ಅದನ್ನು ಓದುಬರಹದಿಂದ ಎಂದಿಗೆ ಕಲಿತೇವು?-ಎಂದು ವ್ಯಂಗ್ಯವಾಗಿ ಬರೆಯುತ್ತಾಳೆ.</p>
<p>ಮೂರನೆಯವಳು-ನಾವು ಅಲಸರಾಗದೆ ಅಲೆಯುವುದಕ್ಕೆ ಮೊದಲು ಮಾಡಿದರೆ ನಿಮ್ಮ ಗತಿಯೇನು? ಆಮೇಲೆ ಮನೆಯ ಅಂಧಕಾರದಲ್ಲಿ ಈ ಮಿಂಚನ್ನೂ ರೂಪವನ್ನೂ ಕಲಕಂಠವನ್ನೂ ಎಲ್ಲಿ ಕೇಳುತ್ತೀರಿ? ಒಂದೊಂದು ಸಲ ನಮ್ಮ ನಿಮ್ಮ ಸ್ಥಾನಗಳನ್ನು ಬದಲಾಯಿಸಿಕೊಳ್ಳೋಣವೆನ್ನಿಸುತ್ತದೆ; ನಾವು ಸತ್ತಮೇಲೆ ನೀವು ಏಕಾದಶೀ ಉಪವಾಸ ಮಾಡಿ; ಕೆಂಪುಬಟ್ಟೆ ಉಟ್ಟುಕೊಳ್ಳಿ; ನೀವು ಸ್ವರ್ಗಾರೋಹಣ ಮಾಡಿದ ಮೇಲೆ ನಾವು ‘ಎರಡನೆಯ ಸಂಸಾರ’ವನ್ನು ಕಟ್ಟಿಕೊಳ್ಳುತ್ತೇವೆ; ನೀವು ಮಕ್ಕಳು ಹೆತ್ತುಕೊಂಡು, ಅಡಿಗೆ ಮಾಡಿ; ನಾವು ಯೌವನದಲ್ಲಿ ಪುಸ್ತಕ ಹಿಡಿದುಕೊಂಡು ಕಾಲೇಜಿಗೆ ಹೋಗಿ, ವಯಸ್ಸು ಬಂದಮೇಲೆ ಪರಂಗಿಟೋಪಿಯನ್ನೂ ಪಗಡಿಯನ್ನೂ ತಲೆಗೆ ಏರಿಸಿಕೊಂಡು ಆಫೀಸಿಗೆ ಹೋಗುತ್ತೇವೆ;. . .ಏಳು ನೂರು ವರ್ಷ ಪರದೇಶೀಯರ ಪಾಪಾಸನ್ನು ತಲೆಯಮೇಲೆ ಹೊತ್ತಿರುವ ನೀವು ಗಂಡಸರೇ? ಹೇಳಿಕೊಳ್ಳುವುದಕ್ಕೆ ನಾಚಿಕೆಯಾಗುವುದಿಲ್ಲವೆ?- ಎಂದು ಹೀಯಾಳಿಸುತ್ತಾಳೆ.</p>
<p class="text-center">(ಎರಡನೆಯ ಭಾಗ)</p>
<p class="text-center">೧೭. ಧರ್ಮ ಮತ್ತು ಸಾಹಿತ್ಯ</p>
<p> ಉಪವಾಸ ಪ್ರಾಯಶ್ಚಿತ್ತ ವೈರಾಗ್ಯ ಆತ್ಮಪೀಡನ-ಇವೇ ನಮ್ಮ ಪುರೋಹಿತರು ಹೇಳುವ ಧರ್ಮ. ಜ್ವರ ಬಂದಾಗ ವೈದ್ಯನು ಔಷಧಿಯಲ್ಲಿ ನಾಲ್ಕು ತೊಟ್ಟು ಬ್ರಾಂದಿ ಬೆರಸಿ ಕೊಟ್ಟರೆ ಧರ್ಮ ಹೋಯಿತು! ಎಂಟು ವರ್ಷದ ಹುಡುಗಿ ವಿಧವೆಯಾದರೆ ಅವಳು ಅರವತ್ತು ವರ್ಷದ ಮುದುಕನೂ ಆಚರಿಸಲಾರದ ಬ್ರಹ್ಮಚರ್ಯ ವನ್ನು ಆಚರಿಸಬೇಕು-ಅವಳೂ ಅಳಬೇಕು, ಅವಳ ನೆಂಟರಿಷ್ಟರೆಲ್ಲರೂ ಅಳಬೇಕು; ಇಲ್ಲದಿದ್ದರೆ ಧರ್ಮ ಹೋಗಿ ಬಿಡುತ್ತದೆ! ಸಂಪಾದಿಸಿದ್ದನ್ನು ಪುರೋಹಿತರಿಗೂ ಲೋಭಿಗಳಿಗೂ ಸ್ವಾರ್ಥಿಗಳಿಗೂ ದುಷ್ಕರ್ಮಿಗಳಿಗೂ ದಾನಮಾಡುವುದು ಧರ್ಮ.-ಇಂಥ ಧರ್ಮವನ್ನು ಕಂಡರೆ ಭಯವಾಗುವುದು ಸಹಜ.</p>
<p> ಇಂಗ್ಲಿಷ್​ ಓದಿದವರು ಕ್ರೈಸ್ತರ ಪರಮೇಶ್ವರನಿಗೆ ಗೌರವ ಕೊಡುತ್ತಾರೆ. ಅವನು ಕ್ರೈಸ್ತನಲ್ಲದವನನ್ನು- ಅವನು ಎಷ್ಟೇ ಅಲ್ಪ ಪಾಪ ಮಾಡಿರಲಿ, ಮಾಡಿಲ್ಲದಿರಲಿ-ಅನಂತ ನರಕಕ್ಕೆ ಹಾಕುತ್ತಾನೆ. ಆದ್ದರಿಂದ ಆ ಧರ್ಮವೂ ಭಯಂಕರವೇ.</p>
<p> ನಿಜವಾದ ಧರ್ಮದಲ್ಲಿ ಈಶ್ವರನು ಪ್ರಜಾಪಾಲಕ; ಆತ್ಮೋನ್ನತಿ ಸಾಧನ, ಆನಂದ ವರ್ಧನ-ಇವೇ ಗುರಿ. ಈಶ್ವರನಲ್ಲಿ ಭಕ್ತಿ, ಮನುಷ್ಯನಲ್ಲಿ ಪ್ರೀತಿ, ಹೃದಯದಲ್ಲಿ ಶಾಂತಿ-ಇವೇ ಧರ್ಮ.</p>
<p> ವಿಶ್ವೇಶ್ವರನ ವಿಶ್ವಸೃಷ್ಟಿಗಿಂತ ಹೆಚ್ಚು ವಿಸ್ಮಯಕರವಾದದ್ದನ್ನು ಯಾವ ಸಾಹಿತ್ಯ ನಿರೂಪಿಸಿದೆ? ಯಾವ ಕವಿಯ ನಿರೂಪಣೆ ಅದಕ್ಕಿಂತ ಸುಂದರವಾಗಿದೆ? ಕವಿಸೃಷ್ಟಿಯು ಈಶ್ವರ ಸೃಷ್ಟಿಯ ಅನುಕಾರಿ. ಸಾಹಿತ್ಯದಲ್ಲಿ ಸೌಂದರ್ಯ ಸಂತೋಷಗಳನ್ನು ಕಾಣಲು ‘ವೃತ್ತಿಗಳ ಅನುಶೀಲನ’ ಮಾಡಿದಂತೆ ಧರ್ಮದಲ್ಲಿ ಆನಂದವನ್ನು ಅನುಭವಿಸಲೂ ತಕ್ಕ ವೃತ್ತಿಗಳ ಅನುಶೀಲನ ಮಾಡಿದರೆ ಅಲ್ಲಿಯೂ ಸಂತೋಷ ಲಭಿಸುತ್ತದೆ. ಸಾಹಿತ್ಯವು ಕೆಳ ಮೆಟ್ಟಲು; ಅದನ್ನು ಹತ್ತಿ ಧರ್ಮಮಂಚಕ್ಕೆ ಏರಿಹೋಗಬೇಕು; ಅದಕ್ಕೆ ಸ್ವಲ್ಪ ಶ್ರಮವಾಗುತ್ತದೆ; ಶ್ರಮವಾಗುತ್ತ ದೆಂದು ಅದನ್ನು ಅನಾದರಣೆ ಮಾಡುವುದು ಅನುಚಿತ.</p>
<p class="text-center">೧೮. ಚಿತ್ತಶುದ್ಧಿ</p>
<p> ಚಿತ್ತಶುದ್ಧಿಯ ಹಿಂದೂಧರ್ಮದ ಸಾರ; ಅದು ಎಲ್ಲಾ ಧರ್ಮಗಳ ಸಾರವೂ ಹೌದು; ಅದರ ಪ್ರಥಮ ಲಕ್ಷಣ ‘ಇಂದ್ರಿಯಗಳ ಸಂಯಮ’; ಹಾಗೆಂದರೆ ಇಂದ್ರಿಯಗಳ ಧ್ವಂಸವಲ್ಲ; ಇಂದ್ರಿಯಗಳಲ್ಲಿ ಆಸಕ್ತಿ ಇಲ್ಲದಿರು ವುದೇ ಸಂಯಮ;ಹೊರಗೆ ವಿಮುಖರಾಗಿ ಕಾಣಿಸಿಕೊಳ್ಳುತ್ತ ಒಳಗೇ ಚಾಪಲ್ಯವಿಟ್ಟುಕೊಂಡಿರುವುದಲ್ಲ; ಕಾರ್ಯ ಕ್ಷೇತ್ರದಲ್ಲಿದ್ದುಕೊಂಡೇ, ಸಂಸಾರ ಧರ್ಮದಲ್ಲಿಯೇ, ಇಂದ್ರಿಯ ಸಂಯಮವನ್ನು ಪಡಯಬಹುದು. ಕಾಡಿಗೆ ಹೋಗಿ ತಪಸ್ಸು ಮಾಡಬೇಕಾಗಿಲ್ಲ.-ವಿಶ್ವಾಮಿತ್ರ ಪರಾಶರರು ಇಂದ್ರಿಯ ಜಯಿಗಳಾಗಲಿಲ್ಲ; ಭೀಷ್ಮನೂ ಲಕ್ಷ್ಮಣನೂ ಆದರು.</p>
<p> ಇಂದ್ರಿಯಾಸಕ್ತಿಗಿಂತ ಚಿತ್ತಶುದ್ದಿಗೆ ಹೆಚ್ಚಿನ ವಿಘ್ನವೆಂದರೆ, ಸ್ವಾರ್ಥಪರತೆ; ವಿಶ್ವಾಮಿತ್ರನಿಗೆ ಒಂದು ಹಸು ವನ್ನು ದಾನವಾಗಿ ಕೊಡಲಾರದಿದ್ದ ಋಷಿಗೆ ಚಿತ್ತಶುದ್ಧಿ ಇತ್ತೆಂದು ಹೇಳಲಾಗುವುದಿಲ್ಲ; ತನ್ನ ಆಶ್ರಯವನ್ನು ಕೋರಿದ ಒಂದು ಹಕ್ಕಿಗೆ ತನ್ನ ದೇಹವನ್ನು ಕೊಯ್ದುಕೊಟ್ಟ ರಾಜನಿಗೆ ಚಿತ್ತಶುದ್ಧಿ ಇತ್ತು.</p>
<p> ಈಶ್ವರಭಕ್ತಿ ಮೂರನೆಯ ಲಕ್ಷಣ; ಈಶ್ವರನಲ್ಲಿ ಭಕ್ತಿ ಮನುಷ್ಯನಲ್ಲಿ ಪ್ರೀತಿ ಹೃದಯದಲ್ಲಿ ಶಾಂತಿ ಇವೇ ಹಿಂದೂಧರ್ಮದ ಮರ್ಮ. ಈ ಚಿತ್ತಶುದ್ಧಿಯು ‘ಸಕಲ ವೃತ್ತಿಗಳ ಸಮ್ಯಗನುಶೀಲನದ ಮತ್ತು ಸಾಮಂಜಸ್ಯದ ಫಲ.’7(ಅನಂತರ ಭಕ್ತಿಯೋಗಕ್ಕೆ ಸಂಬಂಧಪಟ್ಟಹಾಗೆ ಶ್ರೀಮದ್ಭಾಗವತ
III-
೧೦-೨೨ ಶ್ಲೋಕಗಳನ್ನು ಅನುವಾದ ಮಾಡಿ ಅವುಗಳ ಭಾಷಾಂತವನ್ನು ಕೊಟ್ಟಿದ್ದಾನೆ.)</p>
<p>_______</p>
<p>7
. ‘ಧರ್ಮತತ್ವ’ವನ್ನು ನೋಡಿ.</p>
<p class="text-center">೧೯. ಗೌರದಾಸ ಬಾಬಾಜಿಯ ಜೋಳಿಗೆ</p>
<p> ಈ ‘ಜೋಳಿಗೆ’ಯಲ್ಲಿ ೧) ರಾಮವಲ್ಲಭಬಾಬುವಿನ ಭಿಕ್ಷಾದಾನ, ೨) ಪೂಜಾವಾಡಿಯ ಭಿಕ್ಷೆ, ೩) ರಾಧಾಕೃಷ್ಣ-ಎಂಬ ಮೂರು ಲೇಖನಗಳಿವೆ. ಇವುಗಳನ್ನು ಗೌರದಾಸ ಬಾಬಾಜಿಯ ಶಿಷ್ಯನಾದ ‘ಹರಿದಾಸ ಬೈರಾಗಿ’ಯು ಬರೆದಂತೆ ಲೇಖನಗಳ ಕೊನೆಯಲ್ಲಿ ಅವನ ರುಜುವಿದೆ. ಇವು ಶಿಷ್ಯನಿಗೆ ಗುರುವು ಬಿಟ್ಟುಹೋದ ‘ರತ್ನ’ಗಳಲ್ಲಿ ಕೆಲವು. ಇವು ಬಹುಮಟ್ಟಿಗೆ ಸಂಭಾಷಣೆಯ ರೂಪದಲ್ಲಿವೆ.</p>
<p> ಮೊದಲನೆಯ ಲೇಖನದಲ್ಲಿ, ಬಾಬಾಜಿಯು ರಾಮವಲ್ಲಭನ ಮನೆಗೆ ಹೋಗಿ ಭಿಕ್ಷೆ ಬೇಡುತ್ತ ‘ನೀನೆಲ್ಲಿರುವೆಯೋ ಹರಿ! ದಯಾಮಯ ಹರಿ! ದರುಶನವೀಯಬಾರದೇ ನೀನೊಮ್ಮೆ ಹರಿ!’ ಎಂದು ಹಾಡುತ್ತಾನೆ. ಬಾಬುವು ‘ನಿಮ್ಮ ಹರಿ ಎಲ್ಲಿದ್ದಾನೆ ಬಾಬಾಜಿ!’ ಎಂದು ಕೊಂಕು ಮಾತು ತೆಗೆಯುತ್ತಾನೆ. ಅವರ ಪ್ರಶ್ನೋತ್ತರಗಳಿಂದ ಮುಂದಿನ ಸಂಗತಿಗಳು ವ್ಯಕ್ತಪಡುತ್ತವೆ.-</p>
<p> ಹರಿಯು ವೈಕುಂಠದಲ್ಲಿದ್ದಾನೆ; ಅದು ನಮಗೂ ನಿಮಗೂ ತುಂಬ ದೂರ; ‘ಕುಂಠ’ವಿಲ್ಲದವರಿಗೆ ಹತ್ತಿರ; ಇಂದ್ರಿಯ ನಿಗ್ರಹ, ಈಶ್ವರ ಭಕ್ತಿ, ಮನುಷ್ಯ ಪ್ರೀತಿ, ಹೃದಯ ಶಾಂತಿ, ವೈರಾಗ್ಯ, ಇವೆಲ್ಲದರಲ್ಲಿಯೂ ಸುಖಪ್ರಾಪ್ತವಾದಾಗ ವೈಕುಂಠದಲ್ಲಿದ್ದ ಹಾಗೆಯೇ. ಅವನ ಪದ್ಮಶಂಖಚಕ್ರಗಳು ಸೃಷ್ಟಿಸ್ಥಿತಿಲಯಗಳ ಪ್ರತೀಕಗಳು. ಅವನ ನೀಲವರ್ಣವು ಆಕಾಶದಂತೆ ವಿಶ್ವರೂಪದ ಬಣ್ಣ; ಕೌಸ್ತುಭ ವನಮಾಲೆಗಳು-ಸೂರ್ಯ ನಕ್ಷತ್ರಗಳ ಪ್ರತೀಕ; ಈ ಜಗತ್ತೆಂಬ ಶರೀರಕ್ಕೆ ಅವನು ಆತ್ಮ. ಸರಸ್ವತೀ ಲಕ್ಷ್ಮಿಯರು ಚಿತ್ತು ಆನಂದಗಳ ಪ್ರತೀಕ.</p>
<p> ಬಾಬಾಜಿಯ ಬಾಬುವನ್ನು ಈ ಸಚ್ಚಿದಾನಂದ ಸ್ವರೂಪವನ್ನರಿಯದ ಮೂರ್ಖ ಎನ್ನುತ್ತಾನೆ. ಪ್ರತಿಯಾಗಿ ಬಾಬುವು ‘ಈ ಬದಜಾತನನ್ನು8 ಹೊಡೆದು ಓಡಿಸೋ!’ ಎಂದು ಆಳಿಗೆ ಆಜ್ಞೆಮಾಡುತ್ತಾನೆ. ಅದೇ ಅಂದು ಅವನಿಗೆ ದೊರೆತ ಭಿಕ್ಷೆ!</p>
<p> ಎರಡನೆಯ ಲೇಖನದಲ್ಲಿ, ಶಿಷ್ಯನು ಮಹಾನವಮಿಯ ದಿನ ಗುರುವನ್ನು ಹುಡುಕಿಕೊಂಡು ಹೋಗು ತ್ತಾನೆ. ಅವನು ಒಬ್ಬ ಜಮೀನುದಾರನ ಮನೆಯ ದುರ್ಗೋತ್ಸವದಲ್ಲಿ ಊಟ ಮಾಡುತ್ತಿರುತ್ತಾನೆ. ‘ವೈಷ್ಣವನಾಗಿ ದುರ್ಗೆಯ ಪ್ರಸಾದವನ್ನು ಸ್ವೀಕರಿಸುವುದೇ?’ ಎಂದು ಶಿಷ್ಯನು ಆಕ್ಷೇಪಿಸುತ್ತಾನೆ. ಗುರುವು ದೃಷ್ಟಾಂತಗಳಿಂದ, ಕ್ರಮಕ್ರಮವಾಗಿ, ಬ್ರಹ್ಮಾ ವಿಷ್ಣು ರುದ್ರ ಎಲ್ಲರೂ ಒಂದೇ; ಆದ್ದರಿಂದ ರುದ್ರಶಕ್ತಿಯಾದ ದುರ್ಗೆಯೇ ವಿಷ್ಣುವಿನ ಶಕ್ತಿಯೂ ಹೌದು; ಪರಮಾತ್ಮ ಒಬ್ಬನೇ ಬೇರೆ ಬೇರೆ ದೃಷ್ಟಿಯಿಂದ ಬ್ರಹ್ಮಾ ವಿಷ್ಣು ಮಹೇಶ್ವರರೂ ಇಂದ್ರಾಗ್ನಿ ವರುಣ ಮೊದಲಾದ ದೇವತೆಗಳೂ ಆಗಿದ್ದಾನೆ. ಸಮದರ್ಶಿತ್ವವೇ ವೈಷ್ಣವಧರ್ಮದ ಮುಖ್ಯಲಕ್ಷಣ-ಎಚಿದು ವಿವರಿಸುತ್ತಾನೆ.</p>
<p> ಮೂರನೆಯ ಲೇಖನ-ಒಂದುದಿನ ಬೈರಾಗಿಯೂ ‘ವ್ರಜವನು ತ್ಯಜಿಸುತ ಹೋಗಬೇಡವೋ, ನಾಥ!’ ಎಂಬ ಕೀರ್ತನೆಯನ್ನು ಹೇಳುತ್ತಿರುತ್ತಾನೆ. ಆಗ ಗುರುಶಿಷ್ಯರಿಗೆ ಸಂಭಾಷಣೆ ಆರಂಭವಾಗುತ್ತದೆ. ಅದರಲ್ಲಿ ಗುರುವು ವ್ರಜವೆಂದರೆ ಈ ಜಗತ್ತು; ವೃಂದಾ ರಾಧಾ ಇಬ್ಬರೂ ಒಂದೇ; ರಾಧಾ ಎಂದರೆ ಭಕ್ತ; ಭೂಮಿಯೇ ಗೋವು; ಅದನ್ನು ಪಾಲಿಸುವವನೇ ಗೋಪ; ಭಗವಂತನು ನಂದಗೋಪನ ಮನೆಯಲ್ಲಿ ಬೆಳೆದನು ಎಂಬು ದಕ್ಕೆ ಅವನು ಆನಂದದಲ್ಲಿರುವವನು ಎಂದು ಅರ್ಥ; ಕೃಷ್ಣಶಬ್ದಕ್ಕೆ ಎಲ್ಲರ ಮನಸ್ಸನ್ನೂ ಆಕರ್ಷಿಸುವವನು ಎಂಬ ಅರ್ಥವೂ ಇದೆ; ಅವನೇ ಅಶರೀರಿಯಾದರೆ ಜಗದೀಶ್ವರನೆನ್ನಿಸಿಕೊಳ್ಳುತ್ತಾನೆ- ಎಂದು ವಿವರಿಸುತ್ತಾನೆ.</p>
<p>_______</p>
<p>8
. ನೀಚ</p>
<p class="text-center">೨೦. ಕಾಮ</p>
<p> ‘ಕಾಮ’ವೆಂಬುದೊಂದು ಸಣ್ಣ ಲೇಖನ. ಇದರಲ್ಲಿ ಬಂಕಿಮನು ಧರ್ಮಕಾಮಗಳ ಸ್ವರೂಪವನ್ನು ಚರ್ಚಿಸಿ, ‘ಕಾಮ’ವೆಂಬುದು ಇಂದ್ರಿಯ ವಿಶೇಷದ ಪರಿತೃಪ್ತಿಯಲ್ಲ; ಜಘನ್ಯವಾದದ್ದೂ ಅಲ್ಲ; ಅದು ಸತ್ಕರ್ಮ ದುಷ್ಕರ್ಮಗಳ ಫಲ-ಎಂದು ಮಹಾಭಾರತದ ಕೆಲವು ವಾಕ್ಯಗಳನ್ನು ಅನುವಾದ ಮಾಡಿ ತೋರಿಸುತ್ತಾನೆ.</p>
<p class="text-center">೨೧. ಬಂಗಾಳದ ಹೊಸ ಲೇಖಕರಲ್ಲಿ ನಿವೇದನ</p>
<p> ‘ಪ್ರಚಾರ’ ಪತ್ರಿಕೆ ಆರಂಭವಾದಾಗ (೧೮೮೪) ಬಂಕಿಮನು ಈ ಲೇಖನವನ್ನು ಬರೆದು ‘ಬಂಗಾಳಾ ಸಾಹಿತ್ಯವೇ ಬಂಗಾಳದ ಭರವಸೆ; ಈ ನಿಯಮಗಳನ್ನು ಲೇಖಕರು ಪಾಲಿಸಿದರೆ ಬಂಗಾಳಾ ಸಾಹಿತ್ಯ ಬೇಗ ಉನ್ನತಿ ಪಡೆಯುತ್ತದೆ’ ಎಂದು ಹೇಳಿ ಹನ್ನೆರಡು ಸೂತ್ರಗಳನ್ನು ಕೊಟ್ಟಿದ್ದಾನೆ; ಇವನ್ನು ಎಲ್ಲಾ ಲೇಖಕರೂ ಎಲ್ಲಾ ಕಾಲದಲ್ಲಿಯೂ ತಿಳಿಯಬೇಕು; ಇವನ್ನು ಮುಂದೆ ಸಂಗ್ರಹಿಸಿ ಕೊಟ್ಟಿದೆ:-</p>
<p class="li">೧.  ಯಶಸ್ಸಿಗಾಗಿ ಬರೆಯಬೇಡಿ; ಹಾಗೆ ಮಾಡಿದರೆ ಯಶಸ್ಸೂ ಬರುವುದಿಲ್ಲ, ಲೇಖನವೂ ಚೆನ್ನಾಗುವುದಿಲ್ಲ; ಲೇಖನ ಚೆನ್ನಾಗಿದ್ದರೆ ಯಶಸ್ಸು ತಾನಾಗಿ ಬರುತ್ತದೆ.</p>
<p class="li">೨.  ದುಡ್ಡಿಗಾಗಿ ಬರೆಯಬೇಡಿ; ಆಗ ಜನರಂಜನೆ ಮಾಡಬೇಕಾಗುತ್ತದೆ; ಲೇಖನವು ವಿಕೃತವೂ ಅನಿಷ್ಟವೂ ಆಗುತ್ತದೆ.</p>
<p class="li">೩.  ದೇಶಕ್ಕಾಗಲಿ ಮನುಷ್ಯಜಾತಿಗಾಗಲಿ ಮಂಗಳಸಾಧನೆಯಾಗುವುದಾದರೆ, ಅಥವಾ ಸೌಂದರ್ಯ ಸೃಷ್ಟಿಯಾಗುವುದಾದರೆ ಮಾತ್ರ ಬರೆಯಿರಿ.</p>
<p class="li">೪.  ಅಸತ್ಯ, ಅಧರ್ಮ, ಅಹಿತವಾದದ್ದನ್ನು ಬರೆಯಬೇಡಿ; ಅದು ಮಹಾಪಾಪ.</p>
<p class="li">೫.  ಬರೆದದ್ದನ್ನು ತಟ್ಟನೆ ಮುದ್ರಿಸಬೇಡಿ; ಸ್ವಲ್ಪಕಾಲ ಬಿಟ್ಟು ನೋಡಿದರೆ ಅದರ ದೋಷ ಗೊತ್ತಾಗುತ್ತದೆ.</p>
<p class="li">೬.  ತಿಳಿಯದ ವಿಷಯಕ್ಕೆ ಕೈ ಹಾಕಬೇಡಿ.</p>
<p class="li">೭.  ಪಾಂಡಿತ್ಯಪ್ರಕಾಶನಕ್ಕೆ ಹೋಗಬೇಡಿ; ನಿಮಗೆ ತಿಳಿಯದ ಭಾಷೆಗಳಿಂದ ಎಂದೂ ‘ಉದ್ಧಾರ’ ಮಾಡಬೇಡಿ.</p>
<p class="li">೮.  ಅಲಂಕಾರಕ್ಕೆ ಪ್ರಯತ್ನಿಸಬೇಡಿ; ಅವಶ್ಯವಾದಾಗ ಅದು ತಾನೇ ಬರುತ್ತದೆ.</p>
<p class="li">೯.  ಅಲಂಕಾರವೋ ಹಾಸ್ಯವೋ ಚೆನ್ನಾಗಿದೆಯೆನ್ನಿಸಿದಾಗ ನಾಲ್ಕು ಜನ ಸ್ನೇಹಿತರಿಗೆ ಮತ್ತೆಮತ್ತೆ ಓದಿ ತೋರಿಸಿ; ತೋರಿಸುವುದಕ್ಕೆ ಸಂಕೋಚವಾದರೆ ಕಿತ್ತುಹಾಕಿ.</p>
<p class="li">೧೦.  ಸರಳತೆಯೇ ಅಲಂಕಾರಗಳಲ್ಲೆಲ್ಲಾ ಶ್ರೇಷ್ಠವಾದ ಅಲಂಕಾರ.</p>
<p class="li">೧೧.  ಯಾರನ್ನೂ ಅನುಕರಣಮಾಡಬೇಡಿ; ಅದರಿಂದ ದೋಷಗಳನ್ನೇ ಅನುಕರಣ ಮಾಡುತ್ತೀರಿ.</p>
<p class="li">೧೨.  ಸಪ್ರಮಾಣವಲ್ಲದ್ದನ್ನು ಬರೆಯಬೇಡಿ.</p>
<p style="text-indent:36.0pt">
[‘ಪ್ರಚಾರ’ವು ‘ನವಜೀವನ’ ಆರಂಭವಾದ ಒಂದು ಪಕ್ಷದ ಅನಂತರ ಹೊರಟಿತು. ಇದು ಬಂಕಿಮನ ‘ಸಹಾಯ ಪ್ರೋತ್ಸಾಹಗಳಿಂದ’ ಅವನ ಹಿರಿಯ ಅಳಿಯನಾದ ರಾಖಾಲಚಂದ್ರ ವಂದ್ಯೋಪಾಧ್ಯಾಯನ ಸಂಪಾದಕತ್ವದಲ್ಲಿ ನಡೆಯಿತು.</p>
<p> ‘ಪ್ರಚಾರ’ವು ‘ವಂಗದರ್ಶನ’ದ ಅರ್ಧವಿತ್ತು; ಅದರಚಂದಾ ಒಂದುವರೆರೂಪಾಯಿ. ‘ವಂಗದರ್ಶನ’ದ ಚಂದಾ ಮೂರು ರೂಪಾಯಿ ಆರಾಣೆ.</p>
<p> ‘ವಂಗದರ್ಶನ’ವು ಎರಡನೆಯ ಸಾರಿ ಆರಂಭವಾಗಿ ೧೮೮೨ರಲ್ಲಿ ನಿಂತುಹೋಯಿತು.]</p>
<p class="text-center">೨೨. ತ್ರಿಮೂರ್ತಿಗಳ ಸಂಬಂಧದಲ್ಲಿ ವಿಜ್ಞಾನವು ಏನು ಹೇಳುತ್ತದೆ?</p>
<p> ಈ ಲೇಖನಕ್ಕೆ ಬಂಕಿಮನು ಮೊದಲು ‘ಮಿಲ್​, ಡಾರ್ವಿನ್​, ಮತ್ತು ಹಿಂದೂಧರ್ಮ’ ಎಂಬ ಹೆಸರನ್ನು ಕೊಟ್ಟಿದ್ದನು. ಇದರಲ್ಲಿ, ಮಿಲ್​, ಡಾರ್ವಿನ್​ ಮತ್ತು ಹರ್ಬರ್ಟ್ ಸ್ಪೆನ್ಸರ್​ ಇವರು ದೇವರ ಅಸ್ತಿತ್ವ ಅವನ ಸೃಷ್ಟಿ ಪ್ರಕೃತಿ ಮುಂತಾದವುಗಳನ್ನು ಚರ್ಚಿಸಿ, ಸೃಷ್ಟಿಸಂಹಾರ ತತ್ವಗಳು ಬೇರೆಬೇರೆ ಎಂಬ ಅಭಿಪ್ರಾಯ ಉಳ್ಳವರಾಗಿದ್ದಾರೆಂದೂ ಅದಕ್ಕಿಂತ, ಸೃಷ್ಟಿ ಪಾಲನ ಸಂಹಾರ ಈ ಮೂರು ತತ್ವಗಳನ್ನು ಅಂಗೀಕರಿಸುವುದು ಸಯುಕ್ತಿಕವಾಗಿದೆಯೆಂದೂ ನಿರೂಪಿಸಿದ್ದಾನೆ. ಆದರೆ ಈ ತತ್ವಗಳು ಸಾಕಾರವಲ್ಲ; ‘ಬ್ರಹ್ಮಾ ವಿಷ್ಣು ಮಹೇಶ್ವರರು ಕೆಲವು ಅದ್ಭುತ ಕಥೆಗಳ ನಾಯಕರು’ ಎಂದು ಹೇಳಿ ‘‘ಈ ಜಗತ್ತನ್ನೆಲ್ಲಾ ವ್ಯಾಪಿಸಿಕೊಂಡು ಒಂದು ಅನಂತ ಅಚಿಂತನೀಯ ಅಜ್ಞೇಯ ಶಕ್ತಿ ಇದೆ; ಅದೇ ಎಲ್ಲಕ್ಕೂ ಕಾರಣ; ಬಾಹ್ಯ ಜಗತ್ತಿನ ಅಂತರಾತ್ಮ ಸ್ವರೂಪ; ಆ ಮಹಾಶಕ್ತಿಯ ಅಸ್ತಿತ್ವವನ್ನು ಒಪ್ಪದಿರುವುದಿರಲಿ, ನಾವು ಅದನ್ನು ಉದ್ದೇಶಿಸಿ ಭಕ್ತಿಭಾವದಿಂದ ಕೋಟಿ ಕೋಟಿ ಕೋಟಿ ನಮಸ್ಕಾರಗಳನ್ನು ಮಾಡೋಣ!’’ ಎಂದು ಲೇಖನವನ್ನು ಮುಗಿಸುತ್ತಾನೆ.</p>
<p> ಲೇಖನವು ತುಂಬ ಪ್ರೌಢವಾಗದೆ; ಇಂಥ ಗಹನ ತತ್ವಗಳನ್ನು ಇದಕ್ಕಿಂತ ಸುಲಭವಾಗಿ ತಿಳಿಸಲಾಗು ವುದಿಲ್ಲ; ಇದು ಬಂಕಿಮನ ತೀಕ್ಷ್ಣವಾದ ಮೇಧಾಶಕ್ತಿಯನ್ನೂ ಗ್ರಹಣವಿವರಣ ಸಾಮರ್ಥ್ಯಗಳನ್ನೂ ಸಾರುತ್ತದೆ; ಅವನು ಮೇಧಾವಿಯಾದ ದಾರ್ಶನಿಕನೂ ಹೌದು, ಶ್ರದ್ಧಾಳುವಾದ ಧಾರ್ಮಿಕನೂ ಹೌದು.</p>
<p class="text-center">೨೩. ‘ವಂಗದರ್ಶನ’ದ ಪತ್ರ-ಸೂಚನೆ</p>
<p> ‘ವಂಗದರ್ಶನ’ ಪತ್ರಿಕೆಯನ್ನು ಆರಂಭಿಸಿದಾದ (೧೮೭೨) ಬಂಕಿಮನು ಈ ಲೇಖನವನ್ನು ಅದಕ್ಕಿ ಪೀಠಿಕೆಯಾಗಿ ಬರೆದನು. ಇದರಲ್ಲಿರುವ ಹಲವು ಸಂಗತಿಗಳ ‘ಪುನರುಕ್ತಿ ಇಂದಿಗೂ ಪ್ರಯೋಜನೀಯ’ವೆಂದು ಈ ಲೇಖನವನ್ನು ‘ವಿವಿಧ ಪ್ರಬಂಧ-ದ್ವಿತೀಯ ಭಾಗ’ದಲ್ಲಿ ಪ್ರಕಟಿಸಿದನು (೧೮೯೨). ಇದರ ಮುಖ್ಯಾಂಶ ಗಳನ್ನು ‘ವಂಗದರ್ಶನ-ಪ್ರಚಾರ’ ಎಂಬ ಹದಿನೆಂಟನೆಯ ಅಧ್ಯಾಯದಲ್ಲಿ (ಪುಟ ೩೪೧) ನೋಡಬಹುದು.</p>
<p class="text-center">೨೪. ಸಂಗೀತ</p>
<p> ಇದರಲ್ಲಿ, ಶಬ್ದದ ಉತ್ಪತ್ತಿ ಮತ್ತು ಶ್ರವಣ-ವೈಜ್ಞಾನಿಕ ದೃಷ್ಟಿಯಿಂದ ವಿವರಣೆ-ಸ್ವರಕ್ಕೂ ಶಬ್ದಕ್ಕೂ ಭೇದ, ಸಂಗೀತದಲ್ಲಿ ಸ್ವರದ ಸ್ಥಾನ, ಸಂಗೀತಕ್ಕೂ ಭಕ್ತಿ ಪ್ರೇಮ ಮುಂತಾದ ಭಾವಗಳಿಗೂ ಸಂಬಂಧ, ರಾಗ ರಾಗಿಣಿಗಳು, ಅವುಗಳ ಆಕಾರ, ಸಂಗೀತದ ಸುಖಾನುಭವ, ಇವುಗಳನ್ನು ಸಂಗ್ರಹವಾಗಿ ತಿಳಿಸಿ ‘ರಾಜನೀತಿ ಧರ್ಮನೀತಿ ವಿಜ್ಞಾನ ಸಾಹಿತ್ಯ ಮುಂತಾದವುಗಳನ್ನು ಅರಿಯುವುದು ಹೇಗೆ ಉಚಿತವೋ, ಆರೋಗ್ಯಕ್ಕಾಗಿ ವ್ಯಾಯಾಮ ಮಾಡುವುದು ಹೇಗೆ ಕರ್ತವ್ಯವೋ ಹಾಗೇ ಚಿತ್ತಪ್ರಸಾದನಾರ್ಥವಾಗಿ ಮನಮೋಹಕವಾದ ಸಂಗೀತ ವಿದ್ಯೆಯನ್ನು ಅರಿಯುವುದೂ ಸಕಲ ಸಂಭಾವಿತರ ಕರ್ತವ್ಯ’ ಎಂದು ಲೇಖನವನ್ನು ಮುಗಿಸುತ್ತಾನೆ.</p>
<p>ಇದರಲ್ಲಿಯೂ ಅವನಿಗೆ ಸ್ವಾಭಾವಿಕವಾದ ಹಾಸ್ಯವಿದೆ. ಇದನ್ನು ನೋಡಿ:-</p>
<p>‘ಬ್ರಹ್ಮನಿಗೆ ಒಬ್ಬ ಹೆಂಡತಿಯೂ ಬೇಕಾಯಿತು; ಋಷಿಗಳು ಅವನ ಮಕ್ಕಳಾದರು; ಹಂಸವು ಅವನ ವಾಹನ; ಇಲ್ಲದಿದ್ದರೆ ಓಡಾಡುವುದು ಹೇಗೆ?-ಬ್ರಹ್ಮಲೋಕದಲ್ಲೇನು ಗಾಡಿ ಪಲ್ಲಕ್ಕಿಗಳಿಲ್ಲ. ಕೇವಲ ಇಷ್ಟರಿಂದಲೇ ಕಲ್ಪನಾಕಾರಿಗಳು ತೃಪ್ತರಾಗಲಿಲ್ಲ. . .ರಾಗಗಳೂ ಸಾಕಾರಗಳಾಗಿ ಸಂಸಾರಿಗಳದುವು;. . .ರಾಗಗಳು ಕುಲೀನ ಬ್ರಾಹ್ಮಣರು-ಒಂದೊಂದು ರಾಗಕ್ಕೆ, ಆರಾರು ರಾಗಿಣಿಗಳು!. . .ರಾಗ ರಾಗಿಣಿ, ಉಪರಾಗ ಉಪರಾಗಿಣಿ, ಎಲ್ಲರೂ ಸುಖವಾಗಿ ಸಂಸಾರ ನಡಸಿದರು; ಅವರಿಗೆ ಮಕ್ಕಳು ಮೊಮ್ಮಕ್ಕಳು ಹುಟ್ಟಿದರು!’</p>
<p> ೨೫. ವಂಗದೇಶದ ಕೃಷಕ, ೨೬. ಬಹುವಿವಾಹ-ಈ ಲೇಖನಗಳ ವಿಚಾರವನ್ನು ‘ಸಾಮ್ಯ’ದ ಕೆಳಗೆ ನೋಡಿ (ಪುಟ ೪೫೩-೪೫೪)</p>
<p class="text-center">೨೭. ಬಂಗಾಳದಲ್ಲಿ ಬ್ರಾಹ್ಮಣಾಧಿಕಾರ</p>
<p> ಈ ಲೇಖನದ ಎರಡು ಭಾಗಗಳ ಮುಖ್ಯ ಸಾರಾಂಶವೇನೆಂದರೆ ಕ್ರಿ.ಶ. ಎಂಟನೆಯ ಶತಮಾನಕ್ಕಿಂತ ಹಿಂದೆ ಬಂಗಾಳವು ಬ್ರಾಹ್ಮಣರಿಲ್ಲದ ಅನಾರ್ಯ ಪ್ರದೇಶವಾಗಿತ್ತು; ಕೆಲವರು ಇದ್ದಿದ್ದರೆ ಅವರ ಸಂಖ್ಯೆ ಗಣನೀಯವಾಗಿರಲಿಲ್ಲ.</p>
<p class="text-center">೨೮. ಬಂಗಾಳದ ಆಡಳಿತ ಯಂತ್ರ</p>
<p> ಇದು ‘ವಂಗದರ್ಶನ’ದಲ್ಲಿ ಬಂದ ‘ಸರ್​ ವಿಲಿಯಂ ಗ್ರೇ ಮತ್ತು ಸರ್​ ಜಾರ್ಜ್ ಕ್ಯಾಂಬೆಲ್​’ ಎಂಬ ಲೇಖನದ ಒಂದು ಭಾಗ. ಅದು ಒಂಬತ್ತನೆಯ ಸಂಪುಟದಲ್ಲಿ(೩೫೧-೩೬೧) ಪೂರ್ತಿಯಾಗಿ ಅಚ್ಚಾಗಿದೆ. ಅದರಲ್ಲಿ ಇವರ ವ್ಯಕ್ತಿತ್ವ ಮತ್ತು ಆಡಳಿತ ಸಂಬಂಧವಾಗಿ ಹೆಚ್ಚಿನ ಸಂಗತಿಗಳು ಉದಾಹೃತವಾಗಿವೆ. ಇವರಿಬ್ಬರೂ ಬಂಗಾಳದ ಲೆಫ್ಟೆನೆಂಟ್​ ಗವರ್ನರಾಗಿದ್ದರು. ಗ್ರೇ ಜನಪ್ರಿಯನಾಗಿದ್ದನು, ಕ್ಯಾಂಬೆಲನನ್ನು ಎಲ್ಲರೂ ದೂರುವವರಾಗಿದ್ದರು. ಈ ಲೇಖನಗಳಲ್ಲಿ ಬಂಕಿಮನು ಅದಕ್ಕೆ ಕಾರಣಗಳನ್ನು ವಿವರಿಸಿ, ಗ್ರೇ ಆಡಳಿತ ಯಂತ್ರದ ಅಧೀನದಲ್ಲಿದ್ದು ಅದು ಹೋದಂತೆ ಬಿಡುತ್ತಿದ್ದನೆಂದೂ ಕ್ಯಾಂಬೆಲನು ತನ್ನ ಬುದ್ಧಿ ಉಪಯೋಗಿಸಿ ಕಾಯಿದೆಯ ಉದ್ದೇಶ ನೆರವೇರುವಂತೆ ಕೆಲವುವೇಳೆ ಆಡಳಿತ ಯಂತ್ರವನ್ನು ತನ್ನ ಅಧೀನದಲ್ಲಿ ಇಟ್ಟುಕೊಂಡು ನಡಸುತ್ತಿದ್ದನೆಂದೂ, ಸಂಪ್ರದಾಯಪ್ರಿಯರಾದ ಜನರು ಗ್ರೇ ಒಳ್ಳೆಯವನೆಂದು ಹೇಳಲು ಅದೇ ಕಾರಣವೆಂದೂ ಕೇಂಬಲನಿಂದ ಯೂರೋಪೀಯರಿಗೆ ಪ್ರತ್ಯೇಕ ನ್ಯಾಯಸ್ಥಾನ, ಜ್ಯೂರಿ ವಿಚಾರಣೆ, ಕ್ಷಾಮ-ಮುಂತಾದ ವಿಚಾರಗಳಲ್ಲಿ ಭಾರತೀಯರಿಗೆ ಉಪಕಾರವಾಗಿದೆ ಎಂದೂ ಅಭಿಪ್ರಾಯಪಡುತ್ತಾನೆ.</p>
<p> ಧಾರ್ಮಿಕ, ರಾಜಕೀಯ, ಸಾಮಾಜಿಕ, ಸಾಹಿತ್ಯ, ಯಾವ ವಿಷಯವೇ ಆಗಲಿ ಬಂಕಿಮನು ತೀಕ್ಷ್ಣ ಬುದ್ಧಿಯಿಂದ ವಿವೇಚಿಸಿ ತನ್ನ ಅಭಿಪ್ರಾಯವನ್ನು ಕೊಡುತ್ತಿದ್ದನು. ಅದು ಜನಸಾಮಾನ್ಯರ ಅಭಿಪ್ರಾಯಕ್ಕಿಂತ ಭಿನ್ನವಾಗಿರುತ್ತಿತ್ತು.</p>
<p class="text-center">೨೯. ಬಂಗಾಳದ ಚರಿತ್ರೆ</p>
<p> ಭಾರತೀಯರಲ್ಲಿ ಚರಿತ್ರೆ ಇಲ್ಲದಿರುವುದಕ್ಕೆ ಅವರ ದೈವಭಕ್ತಿ ವಿನಯಗಳೇ ಕಾರಣ/-ನಡೆಯುವುದೆಲ್ಲಾ ದೇವರಿಂದಲೇ; ಮನುಷ್ಯನು ಏನಾದರೂ ಕಾರ್ಯ ಸಾಧಿಸಿದರೆ ಅವನು ದೇವಾಂಶ ಪುರುಷ; ಮನುಷ್ಯ ಸಾಮಾನ್ಯನನ್ನು ಕೀರ್ತಿಸಿ ಏನು ಪ್ರಯೋಜನ, ಎಂಬ ಭಾವ. ಮಾರ್ಷ್ಮನ್​, ಸ್ಟೂವರ್ಟ್, ಮುಂತಾದವರು ಬರೆದಿರುವುದು ಬಂಗಾಳಿ ಚರಿತ್ರೆಯಲ್ಲ, ಕಲ್ಪನೆ, ಪುರಾಣ.</p>
<p> ಹದಿನೇಳು ಜನ ಪಠಾಣರು ಬಂಗಾಳವನ್ನು ಜಯಿಸಿದ್ದು ನವದ್ವೀಪದ ರಾಜಪುರಿಯನ್ನು ಮಾತ್ರ. ಅದರನಂತರವೂ ಬಹುಕಾಲ ಸೇನವಂಶೀಯರು ಪೂರ್ವ ದಕ್ಷಿಣ ಬಂಗಾಳದಲ್ಲಿ ಸ್ವತಂತ್ರರಾಗಿ ಆಳುತ್ತಿದ್ದರು. ‘‘ಮೊಗಲರೇ ಬಂಗಾಳದ ಶತ್ರುಗಳು, ಪಠಾಣರು ಮಿತ್ರರು.’’ ಮೊಗಲರು ರಾಜ್ಯದ ರಕ್ತಶೋಷಣೆ ಮಾಡಿ ತಾಜಮಹಲಿನಂಥ ರತ್ನಮಂದಿರವನ್ನು ಕಟ್ಟಿದರು. ಒಂದು ಶತಮಾನದಲ್ಲಿ ಇಂಗ್ಲಿಷರು ಎಷ್ಟೋ ಕೀರ್ತಿ ಸಂಪಾದಿಸಿದರು; ಆದರೆ ಬಂಗಾಳದಲ್ಲಿ ಯಾರು ಮೊಗಲರು ಕೀರ್ತಿಯನ್ನು ಕಂಡಿದ್ದಾರೆ?9</p>
<p>___________</p>
<p>9
. ಇದು ರಾಜಕೃಷ್ಣ ಮುಖ್ಯೋಪಾಧ್ಯಾಯ, ಎಂ.ಎ., ಬಿ.ಎಲ್​. ಅವರು ಬರೆದಿದ್ದ ‘ಪ್ರಥಮ ಶಿಕ್ಷಾ, ಬಂಗಾಳಾರ ಇತಿಹಾಸ’ ಎಂಬ ಸಣ್ಣ ಪುಸ್ತಕವನ್ನು ಅವಲೋಕನ ಮಾಡಿ ವಂಗದರ್ಶನದಲ್ಲಿ ಬರೆದದ್ದು.</p>
<p class="text-center">೩೦. ಬಂಗಾಳದ ಕಲಂಕ</p>
<p> ಬಂಕಿಮನು ‘ವಂಗದರ್ಶನ’ದ ಮೊದಲ ಸಂಚಿಕೆಯ ಮೊದಲನೆಯ ಲೇಖನದಲ್ಲಿ ‘ಭಾರತ ಕಲಂಕ’ವನ್ನು ಪ್ರಸ್ತಾಪಿಸಿ ಅದನ್ನು ನಿವಾರಿಸಿದಂತೆ ‘ಪ್ರಚಾರ’ದ ಮೊದಲ ಸಂಚಿಕೆಯ ಮೊದಲನೆಯ ಲೇಖನ ದಲ್ಲಿ ‘ಬಂಗಾಳದ ಕಲಂಕ’ವನ್ನು ಪ್ರಸ್ತಾಪಿಸಿ ಅದನ್ನು ನಿವಾರಿಸಿದ್ದಾನೆ.</p>
<p> ಭರತಖಂಡದ ಕಲಂಕವೇ ಬಂಗಾಳದ ಕಲಂಕ-ಇನ್ನೂ ಗಾಢ. ಭರತಖಂಡದ ಬೇರೆ ಭಾಗಗಳಲ್ಲಿ ವಾಸಿಸುವವರ ಬಾಹುಬಲವು ಆಗಾಗ್ಗೆ ಕಿವಿಗೆ ಬೀಳುತ್ತದೆ; ಆದರೆ ಬಂಗಾಳಿಯ ಬಾಹುಬಲವನ್ನು ಎಂದೂ</p>
<p>ಯಾರೂ ಕೇಳಿಲ್ಲ. ಬಂಗಾಳಿಯು ಎಂದೂ ದುರ್ಬಲ, ಹೇಡಿ, ಹೆಣ್ಣಿಗ ಎಂಬುದು ಎಲ್ಲರ ನಂಬಿಕೆ. ಮೆಕಾಲೆಯು ಅವನನ್ನು ನಿಂದಿಸಿರುವಂತೆ ಯಾರೂ ನಿಂದಿಸಿಲ್ಲ. (ಹಿಂದೆ ಪುಟ ೩೩೬ನ್ನು ನೋಡಿ.) ಅದನ್ನು ನಮ್ಮವರೂ ನಂಬುತ್ತಾರೆ. ಅದು ಸುಳ್ಳು.</p>
<p> ಮುಸಲ್ಮಾನರು ಬಂಗಾಳಿಗಳನ್ನು ಜಯಿಸಿದ್ದು ನಿಜ-ಆದರೆ ಪ್ರಪಂಚದಲ್ಲಿ ಯಾವ ಜನ ಪರರಿಂದ ಪರಾಜಿತರಾಗಿಲ್ಲ?-ಇಂಗ್ಲೆಂಡ್​, ಜರ್ಮನಿ, ಸ್ಪೇನ್​ ಇತ್ಯಾದಿ. ಬಂಗಾಳಿಗಳು ಹಿಂದೆ ಬಲಶಾಲಿಗಳೂ ತೇಜಸ್ವಿಗಳೂ ವಿಜಯಿಗಳೂ ಆಗಿದ್ದರೆಂಬುದಕ್ಕೆ ಅನೇಕ ಪ್ರಮಾಣಗಳಿವೆ. ಈಗ ಸೇನೆಗೆ ಸೇರಲು ಅರ್ಹರೆನ್ನಿಸಿ ಕೊಂಡಿರುವ ಬಿಹಾರಿಗಳನ್ನು ಪೂರ್ವಬಂಗಾಳಿಗಳು ಗೆದ್ದಿದ್ದರು; ಸೇನವಂಶೀಯರು ಅವರನ್ನು ಆಳುತ್ತಿದ್ದರು.</p>
<p> ಮೇಗಾಸ್ತನೀಸನು ‘ಗಂಗಾರಿಡಿ’ (ಗಂಗಾರಾಡಿ) ಎಂಬ ಜನಪದವನ್ನು ವರ್ಣಿಸಿದ್ದಾನೆ. ಇದು ಗಂಗಾ ತೀರಪ್ರದೇಶ. ಇದರ ಅಧೀಶ್ವರನಾದ ಅನಂತವರ್ಮನು ಕಳಿಂಗವನ್ನು ಜಯಿಸಿದ್ದನು. ಇವನೇ ಒರಿಸ್ಸಾದ ಗಂಗಾವಂಶದ ಆದಿಪುರುಷ. (ದಕ್ಷಿಣದಿಂದ ಬಂದ ಚೋರಗಂಗನಲ್ಲ.) ಬಂಗಾಳದ ಪಠಾಣರು ಅವರನ್ನು ಜಯಿಸಲು ಎಷ್ಟುಸಾರಿ ಪ್ರಯತ್ನಿಸಿದರೂ ಆಗಲಿಲ್ಲ. ಗಂಗರ ಸಾಮ್ರಾಜ್ಯವು ಗೋದಾವರಿಯಿಂದ ಸರಸ್ವತೀ ನದಿಯವರೆಗೂ ಹಬ್ಬಿತ್ತು. ಮಿಕ್ಕ ಬಂಗಾಳಿಗಳು ಹೇಡಿಗಳಾಗಿದ್ದರೆಂದು ಹೇಳಲು ಕಾರಣವೇನಿಲ್ಲ. ಮುಸಲ್ಮಾನರು ಸುಲಭವಾಗಿ ಜಯಿಸಿದ್ದು ಲಕ್ಷ್ಮಣಾವತಿಯೊಂದನ್ನೇ-ಬಂಗಾಳವನ್ನಲ್ಲ.</p>
<p class="text-center">೩೧. ಬಂಗಾಳದ ಚರಿತ್ರೆಯ ಸಂಬಂಧದಲ್ಲಿ ಕೆಲವು ಸಂಗತಿಗಳು</p>
<p> ಸ್ಟೂವರ್ಟ್, ಮಾರ್ಷರ್ಮ, ಲೆಥ್​ಬ್ರಿಡ್ಜ್​ ಮುಂತಾದವರು ಇಂಗ್ಲಿಷಿನಲ್ಲಿ ಬರೆದಿರುವ ‘‘ಬಂಗಾಳದ ಚರಿತ್ರೆ’’ಗಳು ಬಂಗಾಳಿಗಳ ಚರಿತ್ರೆಯಲ್ಲ; ಅವು ಮುಸಲ್ಮಾನ ಲೇಖಕರ ಕಲ್ಪನೆಯ ಮೇಲೆ ಬರೆದವು. ‘ಅವನ್ನು ಓದಿದರೆ ಚಾಕರಿ ಸಿಕ್ಕುತ್ತದೆ!’</p>
<p> ಬಂಗಾಳದ ಚರಿತ್ರೆಯನ್ನು ಬರೆಯುವಾಗ ಈ ಮುಂದಿನ ಸಂಗತಿಗಳನ್ನು ವಿಚಾರ ಮಾಡಬೇಕು:-</p>
<p> ಬಂಗಾಳೀ ಜನದ ಹುಟ್ಟು ಎಲ್ಲಿ? ಅವರು ಆರ್ಯರೇ ಅನಾರ್ಯರೇ?</p>
<p> ಮಧ್ಯಕಾಲದಲ್ಲಿ, ಎಂದರೆ ಆರ್ಯಶೂರನಿಗಿಂತ ಹಿಂದೆ, ಬಂಗಾಳವು ತುಂಡು ತುಂಡು ರಾಜ್ಯಗಳಾಗಿ ವಿಭಕ್ತವಾಗಿದ್ದಂತೆ ತಿಳಿಯುತ್ತದೆ. ಅವು ಯಾವುವು, ಅವುಗಳ ರಾಜರು ಯಾರು?</p>
<p> ಮುಸಲ್ಮಾನರು ಬರುವುದಕ್ಕಿಂತ ಮುಂಚೆ ಪಾಲರೂ ಸೇನರೂ ಒಂದಾಗಿದ್ದರು. ಇವರು ಒಂದಾದದ್ದು ಹೇಗೆ? ಅವರ ಆಡಳಿತ ಕ್ರಮ ಹೇಗಿತ್ತು, ಪ್ರಜೆಗಳ ಸ್ಥಿತಿ ಹೇಗಿತ್ತು?</p>
<p> ಪಠಾಣರು ಯಾವ ಭಾಗವನ್ನು ಹೇಗೆ ಜಯಿಸಿದರು? ವಾರನ್ ಹೇಸ್ಟಿಂಗ್ಸ್​ವರೆಗೆ ಸಣ್ಣ ಸಣ್ಣ ಹಿಂದೂ ರಾಜರಿದ್ದರು; ಇವರು ಎಲ್ಲೆಲ್ಲಿ ಹೇಗೆ ರಾಜ್ಯವಾಳುತ್ತಿದ್ದರು?</p>
<p> ನಾನೂರು ವರ್ಷಗಳ ಕೆಳಗೆ ಯೂರೋಪು ಅನಾಗರಿಕವಾಗಿತ್ತು. ಗ್ರೀಕ್​ ಸಂಸ್ಕೃತಿಯ ಪರಿಚಯ ದಿಂದ ಪುನರುತ್ಥಾನವಾಯಿತು; ನಮ್ಮಲ್ಲಿಯೂ ಚೈತನ್ಯ ವಿದ್ಯಾಪತಿ ಚಂಡೀದಾಸ ಮುಂತಾದವರ ಕಾಲದಲ್ಲಿ ಆದ ಈ ಪುನರುತ್ಥಾನಕ್ಕೆ ಮೂಲವಾವುದು? ಅದು ನಷ್ಟವಾದದ್ದು ಏಕೆ? ಮೊಗಲರ ಆಳಿಕೆಯಿಂದಲೇ?</p>
<p> ಬಂಗಾಳಾ ಭಾಷೆಯ ಚರಿತ್ರೆ ಏನು? ಅದು ಸಂಸ್ಕೃತಜನ್ಯವೇ ಪ್ರಾಕೃತಜನ್ಯವೇ?</p>
<p> ಮೊಗಲರ ಹಿಂದು ಮುಂದು ಕಾಲದ ಸಾಮಾಜಿಕ ಆರ್ಥಿಕ ಧಾರ್ಮಿಕ ಸ್ಥಿತಿಗತಿಗಳು ಹೇಗಿದ್ದವು? ದೇಶದ ಅರ್ಧ ಜನವೇ ಎಂದು, ಏಕೆ, ಹೇಗೆ, ಮುಸಲ್ಮಾನರಾದರು?-ಇತ್ಯಾದಿ.</p>
<p class="text-center">೩೨. ಬಂಗಾಳದ ಚರಿತ್ರೆಯ ಒಂದು ತುಂಡು.</p>
<p> ಸೇನರೂ ಪಾಲರೂ ‘ಗೌಡ’ ದೇಶದ ರಾಜರಾಗಿದ್ದರು; ಬಖ್ತಿಯಾರ್​ ಖಿಲ್ಜಿ ಗೆದ್ದದ್ದು ಲಕ್ಷ್ಮಣಾವತಿ ಯನ್ನು ಮಾತ್ರ; ಗೌಡವಾಗಲಿ ಲಕ್ಷ್ಮಣಾವತಿಯೆಂಬುದಾಗಲಿ ಬಂಗಾಲದ ಹಳೆಯ ಹೆಸರಲ್ಲ;ಅವು ಬಂಗಾಳದ ಒಂದು ಅಂಶ ಮಾತ್ರ. ಆರ್ಯರು ಇಂಥ ಭಿನ್ನ ಭಿನ್ನ ಪ್ರದೇಶಗಳನ್ನು ಭಾಷೆ ಧರ್ಮ ಮುಂತಾದವುಗಳಿಂದ ಒಂದುಗೂಡಿಸಿದರು. ಆದರೆ ಏಕಚ್ಛತ್ರಾಧಿಪತ್ಯ ಬಂದದ್ದು ಇಂಗ್ಲಿಷರ ಕಾಲದಲ್ಲಿಯೇ.</p>
<p> ಮೊದಲು ಈಶಾನ್ಯ ಬಂಗಾಳದ ಚರಿತ್ರೆ-ಇದು ಮೊದಲು ಪ್ರಾಗ್ಜ್ಯೋತಿಷವೆಂದೂ, ಕಾಮರೂಪ ವೆಂದೂ ಹೆಸರಾಗಿತ್ತು; ರಮಗಪುರದಲ್ಲಿ ಪಾಲವಂಶೀಯರು ರಾಜರಾಗಿದ್ದರು. ಆಮೇಲೆ ಮೊದಲನೆಯ ರಾಜನಾದ ಧರ್ಮಪಾಲನಿಂದ ನೀಲಾಂಬರನವರೆಗೆ ಹಿಂದೂ ರಾಜರು ಆಳಿದರು; ನೀಲಾಂಬರನ ಮರಣದ ನಂತರ ರಾಜ್ಯವು ಪಠಾಣರ ಹುಸೇನ್​ ಷಹಾನ ವಶವಾಯಿತು. ಅವನು ಕ್ರಿ.ಶ. ೧೪೯೭ ರಿಂದ ೧೫೨೧ರ ವರೆಗೆ ಆಳಿದನು.</p>
<p class="text-center">೩೩. ಬಂಗಾಳಿಗಳ ಉತ್ಪತ್ತಿ.</p>
<p> ಈ ಲೇಖನದಲ್ಲಿ ಏಳು ಪರಿಚ್ಛೇದಗಳಿವೆ. ಇದರಲ್ಲಿ ಬಂಕಿಮನು ಈಗಿನ ಬಂಗಾಳದಲ್ಲಿ ಬಂಗಾಳಿ ಮಾತನಾಡುವ ಜನ ಯಆರು ಎಂಬ ಪ್ರಶ್ನೆಯನ್ನು ಎತ್ತಿಕೊಂಡು, ಇವರಲ್ಲಿ ಅಲ್ಪ ಸಂಖ್ಯಾತರಾದ ಬ್ರಾಹ್ಮಣರು ಆರ್ಯರು; ಬಹು ಸಂಖ್ಯಾತರಾದ ಶೂದ್ರರು ಕೋಲ, ಮುಂಡ, ದ್ರಾವಿಡ ಮುಂತಾದ ಅನಾರ್ಯರು ಮತ್ತು ಮಿಶ್ರಜಾತಿಯವರು; ಎಂದು ಭಾಷಾಶಾಸ್ತ್ರ ಜನಶಾಸ್ತ್ರ ಮುಂತಾದವುಗಳ ಆಧಾರದಿಂದ ತೋರಿಸಿದ್ದಾನೆ. ಇವರಲ್ಲದೆ ಸುಮಾರು ಅರ್ಧಜನ ಮುಸಲ್ಮಾನರು.</p>
<p> ಈಗ ಈ ವಿಷಯದಮೇಲೆ ದಿನೇಶಚಂದ್ರಸೇನ, ಸುನೀತಕುಮಾರ ಚಟರ್ಜಿ ಮುಂತಾದ ಅನೇಕ ವಿದ್ವಾಂಸರು ಇಂಗ್ಲಿಷಿನಲ್ಲಿಯೂ ಬಂಗಾಳಿಯಲ್ಲಿಯೂ ವಿಸ್ತಾರವಾದ ಗ್ರಂಥಗಳನ್ನು ಬರೆದಿದ್ದಾರೆ. ಆಗ, ಬಂಕಿಮನು ಕಾಯಿದೆ, ಸಾಹಿತ್ಯ, ದರ್ಶನ, ವಿಜ್ಞಾನ ಮುಂತಾದ ವಿಚಾರಗಳಲ್ಲಿ ಹೇಗೆ ಆಸಕ್ತಿವಹಿಸಿ ಅತ್ಯಾಧುನಿಕ ಪಾಶ್ಚಾತ್ಯ ಗ್ರಂಥಗಳನ್ನು ಕರಗತ ಬುದ್ಧಿಗತ ಮಾಡಿಕೊಂಡಿದ್ದನೋ ಹಾಗೇ ಭಾಷಾಶಾಸ್ತ್ರ ಜನಶಾಸ್ತ್ರಗಳನ್ನೂ ಕರತಲಾಮಲಕ ಮಾಡಿಕೊಂಡಿದ್ದನೆಂಬುದು ಇಲ್ಲಿ ಗಮನಿಸಬೇಕಾದ ಸಂಗತಿ. ಆಗ ಪ್ರಸಿದ್ಧ ಲೇಖಕರಾಗಿದ್ದ ರೋತ್​, ಮ್ಯಾಕ್ಸ್​ಮುಲರ್​, ಹಂಟರ್​, ಲ್ಯಾಸನ್​, ಬೆನ್ಫಿ, ಮ್ಯೂರ್​, ಡಾಲ್ಟನ್​, ವಿಲ್ಸನ್​, ಮುಂತಾದವರ ಲೇಖನಗಳನ್ನೆಲ್ಲಾ ಅವನು ನೋಡಿದ್ದನು. ಅವು ಇಂದಿಗೂ ಪ್ರಮಾಣಗಳಾಗಿವೆ. ಹಿಂದಿನ ಶತಮಾನದಲ್ಲಿ ಈ ದೇಶಕ್ಕೆಬಂದ ಕಾಲ್ಡ್​ವೆಲ್​ ಮುಂತಾದ ಪಾದ್ರಿಗಳೂ ಹಂಟರ್​ ಮುಂತಾದ ಅಧಿಕಾರಿಗಳೂ ಬರಿಯ ಸಂಬಳದಂಡದ ನಾಲ್ಕನೆಯ ದರ್ಜೆಯ ವಿದೇಶಿಗಳಾಗಿರಲಿಲ್ಲ.</p>
<p class="text-center">೩೪. ಬಾಹುಬಲ ಮತ್ತು ವಾಕ್ಯಬಲ</p>
<p> ಮನುಷ್ಯನ ದುಃಖಕ್ಕೆ ಮುಖ್ಯವಾಗಿ ಇರುವುದು ಮೂರು ಕಾರಣ:-</p>
<p style="margin-left:59.25pt;text-indent:-23.25pt">
(೧) 
ಬಾಹ್ಯ ಜಗತ್ತಿನ ನಿಯಮಗಳು-ಉದಾ: ರೋಗರುಜಿನಗಳು.</p>
<p style="margin-left:36.0pt">
(೨) ಅಂತರ್ಜಗತ್ತಿನ ಸ್ವರೂಪ, ಎಂದರೆ ಮನಸ್ಸಿನ ದುಃಖ-ಉದಾ: ಕಾಮ, ಮಾತ್ಸರ್ಯ.</p>
<p> (೩) ಸಮಾಜ-ಉದಾ: ಬಡತನ, ವೈಧವ್ಯ.</p>
<p> ಸಾಮಾಜಿಕ ದುಃಖಗಳು ಸಾಮಾಜಿಕ ಅತ್ಯಾಚಾರದಿಂದ ಉತ್ಪನ್ನವಾಗುತ್ತವೆ; ಎಂದರೆ ಯಾರ ಕೈಯಲ್ಲಿ ಶಕ್ತಿ ಇದೆಯೋ ಅವರು ಅದನ್ನು ದುರುಪಯೋಗಪಡಿಸುತ್ತಾರೆ.- ರಾಜರು, ಪೋಪರು ಇತ್ಯಾದಿ; ಬಹುಸಂಖ್ಯಾತರು ಅಲ್ಪಸಂಖ್ಯಾರತ ಮೇಲೆ ತಮ್ಮ ಬಲಪ್ರಯೋಗಿಸುವದೂ ಇಂಥದೇ.</p>
<p> ಇವುಗಳ ನಿವಾರಣೆಗೆ ಇರುವುದು ಎರಡು ದಾರಿ-ಬಾಹುಬಲ ಮತ್ತು ವಾಕ್ಯಬಲ. ಬುದ್ಧಿಬಲವಿಲ್ಲದೆ ಯಾವ ಬಲಕ್ಕೂ ಸ್ಫೂರ್ತಿಯುಂಟಾಗುವುದಿಲ್ಲ.</p>
<p> ಮನುಷ್ಯನು ದೂರದೃಷ್ಟಿಯಿಂದ ಸಮಾಜಬಂಧನವನ್ನು ಕಲ್ಪಿಸಿಕೊಂಡಿದ್ದಾನೆ.</p>
<p> ಬಾಹುಬಲವು ಮನುಷ್ಯಸಂಹಾರ ಮೊದಲಾದ ನಾನಾಅನಿಷ್ಟಗಳನ್ನು ತರುತ್ತದೆ; ಆದರೆ ವಾಕ್ಯಬಲವು, ರಕ್ತಪಾತವಿಲ್ಲದೆ ಅಸ್ತ್ರಪ್ರಯೋಗವಿಲ್ಲದೆ ಕಾರ್ಯ ಮಾಡಬಲ್ಲುದು. ನಮ್ಮ ದೇಶದಲ್ಲಿ ಬಾಹುಬಲ ಪ್ರಯೋಗದ ಯಾವ ಸಂಭವವೂ ಕಾಣುವುದಿಲ್ಲ-ವರ್ತಮಾನ ಸ್ಥಿತಿಯಲ್ಲಿ ಅದು ಅಕರ್ತವ್ಯವೂ ಹೌದು.</p>
<p> ವಸ್ತುತಃ ವಾಕ್ಯಬಲವೇ ಶ್ರೇಷ್ಠ-ಬಾಹುಬಲದಿಂದ ಇಂದಿನವರೆಗೆ ಅವನತಿಯೇ ಉಂಟಾಗಿದೆ; ನಾಗರಿಕತೆ ಉಂಟಾಗಿರುವುದು ವಾಕ್ಯಬಲದಿಂದಲೇ.-ಸಾಹಿತ್ಯ, ವಿಜ್ಞಾನ, ಧರ್ಮ, ರಾಜನೀತಿ, ಶಿಲ್ಪ, ದರ್ಶನ ಎಲ್ಲಕ್ಕೂ ವಾಕ್ಯಬಲವೇ ಬಲ. ಮೋಸೆಸ್​, ಯೇಸು, ಬುದ್ಧ ಎಲ್ಲರೂ ವಾಕ್ಯವೀರರೇ. ಆದರೆ ಆತ್ಮರಕ್ಷೆಗೆ ಬಾಹು ಬಲಬೇಕು-ವಾಷಿಂಗ್ಟನ್​, ವಿಲಿಯಂ ಆಫ್​ ಆರೆಂಜ್​. ‘‘ಭರತಖಂಡದ ಆಧುನಿಕ ದುರ್ಗತಿಗೆ ಪ್ರಧಾನ ಕಾರಣ ಬಾಹುಬಲದ ಅಭಾವ.’’</p>
<p> ಈ ಲೇಖನವು ಅಸಮಗ್ರವೆಂದಿದೆ. ಆದರೆ ಲೇಖಕನು ಇದಕ್ಕೆ ಸೇರಿಸುವುದು ಬಹಳವೇನೂ ಇರಲಿಲ್ಲ ವೆನ್ನಿಸುತ್ತದೆ.</p>
<p class="text-center">೩೬. ಮನುಷ್ಯತ್ವ ಯಾವುದು?</p>
<p>10ಈ ಲೇಖನವು ‘‘ಜಾನ್​ ಸ್ಟೂಯರ್ಟ್ ಮಿಲ್ಲನ ಜೀವನ ಚರಿತೆಯ ಸಮಾಲೋಚನೆಯ ಒಂದು ಅಂಶ. ‘ಧರ್ಮತತ್ವ’ ಎಂಬ ಗ್ರಂಥದಲ್ಲಿ ವಿವರಿಸಿರುವ ಅನುಶೀಲನ ಧರ್ಮದ ಬೀಜ ಇಲ್ಲಿದೆ’’.</p>
<p> ಮನುಷ್ಯನು ಹುಟ್ಟಿದಮೇಲೆ ಮಾಡಬೇಕಾದದ್ದೇನು? ಇಂದಿಗೂ ಇದುಗೊತ್ತಿಲ್ಲ. ಪುಣ್ಯಸಂಚಯವೇ? ಪುಣ್ಯ ಯಾವುದು? ಅದು ಪರಲೋಕಸಾಧನೆಗೆ. ಪುಣ್ಯ, ಪರಲೋಕ, ಇವುಗಳ ವಿಚಾರವಾಗಿ ಇಂದಿಗೂ ಯಾವುದೂ ನಿರ್ಧರವಾಗಿಲ್ಲ. ಅನ್ನ, ಹಣ, ಹೆಸರು ಇವನ್ನು ಸಂಪಾದಿಸುವ ಕಾರ್ಯದಲ್ಲಿ ಎಲ್ಲರೂ ನಿರತರಾಗಿ ರುತ್ತಾರೆ. ಶಾಕ್ಯಸಿಂಹ ಮುಂತಾದವರು ಬೋಧಿಸಿದ ತ್ಯಾಗವು ಈಗ ವಿಷಫಲವನ್ನು ಕೊಟ್ಟಿದೆ. ಪರಲೋಕ ವಿದ್ದರೆ, ಇಹಕ್ಕೆ ಹಿತವಾದದ್ದು ಪರಕ್ಕೂ ಏಕೆ ಹಿತವಾಗಬಾರದು? ಪುಣ್ಯ ಸಂಚಯದಲ್ಲಿ, ಮನಸ್ಸಿಲ್ಲದ ಪುಣ್ಯ ಕಾರ್ಯಕ್ಕಿಂತಲೂ, ಪುಣ್ಯ ಮಾಡಬೇಕೆಂಬ ಮನೋವೃತ್ತಿ ಹೆಚ್ಚಿನದು. ಆದ್ದರಿಂದ ‘‘ಎಲ್ಲಾ ವಿಧವಾದ ಮಾನಸಿಕ ವೃತ್ತಿಗಳ ಸಮ್ಯಕ್​-ಅನುಶೀಲನ, ಸಂಪೂರ್ಣ ಸ್ಫೂರ್ತಿ, ಮತ್ತು ಯಥೋಚಿತ ಉನ್ನತಿ ಮತ್ತು ವಿಶುದ್ಧಿ ಇವೇ ಮನುಷ್ಯ ಜೀವನದ ಉದ್ದೇಶ.’’ ಈ ಉದ್ದೇಶವನ್ನು ಇಟ್ಟುಕೊಂಡು ಜೀವಿಸಿದವರು ಇಲ್ಲದೆ</p>
<p>___________</p>
<p>10
.೩೫ನೆಯ ಲೇಖನ ‘ಬಂಗಾಳಭಾಷೆ’ಯ ಮೇಲಣದು; ಅದನ್ನು ಹಿಂದೆಯೇ ಪ್ರಸ್ತಾಪಿಸಿದೆ. (ಪುಟ ೪೪೯-೪೫೦)</p>
<p>ಇಲ್ಲ; ಆದರೆ ಅವರ ಜೀವನದ ಗೂಢತತ್ವಗಳು ತಿಳಿದಿಲ್ಲ. ‘‘ಇಬ್ಬರು ಮಾತ್ರ ತಮ್ಮ ತಮ್ಮ ಜೀವನ ವೃತ್ತಾಂತ ವನ್ನು ಬರೆದಿಟ್ಟು ಹೋಗಿದ್ದಾರೆ.-ಒಬ್ಬ ಗಯಟೆ, ಇನ್ನೊಬ್ಬ ಜಾನ್​ ಸ್ಟೂಯರ್ಟ್ ಮಿಲ್ಲ’’</p>
<p class="text-center">೩೭. ಲೋಕಶಿಕ್ಷಣ</p>
<p> ಬಂಗಾಳದಲ್ಲಿ ಆರು ಕೋಟಿ ಅರವತ್ತು ಲಕ್ಷ ಜನರಿದ್ದಾರೆ. ಇಷ್ಟು ಜನದಿಂದ ಆಗದ ಕೆಲಸವೂ ಉಂಟೆ? ಆದರೆ ಬಂಗಾಳಿಗಳು ಏನನ್ನೂ ಸಾಧಿಸಿಲ್ಲ. ಲೋಹವು ಉಕ್ಕಿನ ಆಯುಧವಾದರೆ ತಾನೇ ಅದರಿಂದ ಕೆಲಸವಾದೀತು? ಹಾಗೇ, ಬಂಗಾಳಿಜನತೆ ವಿದ್ಯಾವಂತರಾದರೆ ತಾನೇ ಅವರಿಂದ ಕೆಲಸವಾದೀತು!</p>
<p> ಸ್ಕೂಲಿನಲ್ಲಿ ವ್ಯಾಕರಣ ಸಾಹಿತ್ಯ ಜಾಮಿತಿಗಳನ್ನು ಓದುವುದು ವಿದ್ಯೆಯಲ್ಲ. ಕಾರ್ಯೋತ್ಸಾಹ ಕಾರ್ಯ ದಕ್ಷತೆಗಳೇ ವಿದ್ಯೆಯ ಫಲವಾಗಿರಬೇಕು. ಪಾಶ್ಚಾತ್ಯ ದೇಶಗಳಲ್ಲಿ ವೃತ್ತಪತ್ರಗಳಿಂದ ಈ ಕೆಲಸ ನಡೆಯುತ್ತದೆ. ನಮ್ಮಲ್ಲಿ ಅವನ್ನು ಕೊಳ್ಳುವವರೂ ಓದುವವರೂ ಅರಿಯುವವರೂ ತುಂಬ ಕಡಮೆ. ಅಲ್ಲಿ ಊರೂರಿಗೂ ಸಭೆಗಳಿರುತ್ತವೆ, ಹಳ್ಳಿಹಳ್ಳಿಯಲ್ಲಿಯೂ ಭಾಷಣಗಳು ನಡೆಯುತ್ತವೆ; ಇಲ್ಲಿ ಭಾಷಣಗಳಾದರೆ ವಿದೇಶಿ ಭಾಷೆಯಲ್ಲಿ; ಅದನ್ನು ಕೇಳುವವರು ಅತ್ಯಲ್ಪಸಂಖ್ಯೆಯ ಜನ.</p>
<p> ಹಿಂದೆ ಲೋಕಶಿಕ್ಷಣಕ್ಕೆ ಬೇರೆ ಮಾರ್ಗಗಳಿದ್ದುವು; ಅವಿಲ್ಲದೆ ಬುದ್ಧ ಶಂಕರ ಚೈತನ್ಯ ಮುಂತಾದವರು ತಮ್ಮ ಧರ್ಮವನ್ನು ದೇಶದಾದ್ಯಂತವೂ ಬೋಧಿಸಿದರೇ? ಆಗ ಕಥೆ ಮಾಡುವವರಿದ್ದು; ಈಗಿನ ಇಂಗ್ಲಿಷ್​ ಓದಿದವರಿಗೆ ಅವರು ರುಚಿಸುವುದಿಲ್ಲ-ಅವರಿಗೆ ಹೆಂಗಸಿನ ನೃತ್ಯಗೀತೆಗಳು ಬೇಕು. ನಿಜವಾದ ಕಾರಣವೇ ನೆಂದರೆ, ವಿದ್ಯಾವಂತರಿಗೂ ಅವಿದ್ಯಾವಂತರಿಗೂ ಸಹಾನುಭೂತಿ ಸಂಬಂಧವಿಲ್ಲ. ಶಿಕ್ಷಿತನ ಗಮನ ಅಶಿಕ್ಷಿತನ ಮೇಲಿರುವುದಿಲ್ಲ. ವಿಲಾಯತಿಯ ಜನರು ತಮ್ಮ ಭಾಷಣವನ್ನು ಕೇಳಿ ಮೆಚ್ಚುತ್ತಾರೆಯೇ ಇಲ್ಲವೇ ಎಂಬುದು ಅವರ ಯೋಚನೆ. ‘‘ಯಶಸ್ಸನ್ನು ಕಟ್ಟಿಕೊಂಡು ಏನು ಮಾಡಬೇಕು? ಇಂಗ್ಲಿಷರು ಚೆನ್ನಾಗಿದೆ ಎಂದರೆ ಏನು ಬಂತು? ಆರು ಕೋಟಿ ಅರವತ್ತು ಲಕ್ಷ ಜನರ ಕೂಗಿನಿಂದ ಆಕಾಶ ಬಿರಿದುಹೋಗುತ್ತಿದೆ ಎಂಬುದು ಬಂಗಾಳದ ಜನಕ್ಕೆ ಗೊತ್ತಾಗಿಲ್ಲ.’’ ತಿಳಿದವರು ತಿಳಿಯದವರೊಡನೆ ಬೆರೆತು ಅವರಿಗೆ ತಿಳಿವಳಿಕೆ ಕೊಟ್ಟರೆ ತಾನೇ? ಅವರ ನಡುವೆ ಸಮವೇದನೆ ಇಲ್ಲ.</p>
<p class="text-center">೩೮. ರಾಮಧನ ಪೋದ</p>
<p> ‘ರಾಮಧನ ಪೋದ’ ಮೊದಲು ‘ವಂಗದರ್ಶನ’ದಲ್ಲಿ ಪ್ರಕಟವಾದಾಗ ಅದಕ್ಕೆ ಬೇರೆ ಹೆಸರಿತ್ತಂತೆ. ಆ ಹೆಸರೇನೆಂಬುದು ಗೊತ್ತಿಲ್ಲ. ರಾಮಧನನೆಂಬುದು ಒಬ್ಬಮನುಷ್ಯನ ಹೆಸರು. ‘ಪೋದ’ ಎಂಬುದು ಬಂಗಾಳದ ನಿಮ್ನಜಾತಿಗಳಲ್ಲಿ ಒಂದರ ಹೆಸರು.</p>
<p> ಇದು ರಾಮಧನನ ಸಾಂಸಾರಿಕ ಚಿತ್ರವಾದರೂ, ಈ ಲೇಖನದ ಮೊದಲಲ್ಲಿಯೂ ಕೊನೆಯಲ್ಲಿಯೂ ಲೇಖಕನು ಬರೆದಿರುವ ಮಾತುಗಳಿಂದ ಇದು ಒಂದು ಸಾಮಾಜಿಕ ಪ್ರಬಂಧದಂತೆ ಇದೆ.</p>
<p> ಬಂಕಿಮನು ಒಂದುದಿನ ರಾಮಧನನೆಂಬವನ ಗುಡಿಸಿಲಿಗೆ ಹೋಗಿ, ಅಲ್ಲಿಹಾಕಿದ್ದ ಒಂದು ಕೊಟ್ಟನದ ಯಾತದಮೇಲೆ ಕುಳಿತು ಅವನ ಯೋಗಕ್ಷೇಮ ವಿಚಾರಿಸುತ್ತಾನೆ. ಅವನ ವಾಸದ ಮುಂದೆ ಒಂದು ಬಡಕಲ ನಾಯಿ ಮಲಗಿರುತ್ತದೆ, ಒಳಗೆ ಒಂದು ಮೂಳೆ ಚಕ್ಕಳದ ಬೆಕ್ಕು ಓಡಾಡುತ್ತಿರುತ್ತದೆ. ಬಂಕಿಮನು ಅವನಿಗೆ ಉಪದೇಶ ಮಾಡುತ್ತಾನೆ-‘ಬರಿಯ ಅನ್ನ ಸಾರು ತಿಂದರೆ ಮೈಗೆ ಶಕ್ತಿ ಬರುವುದಿಲ್ಲ; ಹಾಲು ತುಪ್ಪ ಗೋಧಿ ತರ್ಕಾರಿ ಬೇಕು’ ಎಂದು! ಅವನು ‘ಅದನ್ನೆಲ್ಲಾ ಎಲ್ಲಿ ತರಲಿ ಸ್ವಾಮಿ!’ ಎನ್ನುತ್ತಾನೆ. ಅವನಿಗೆ ನಾಲ್ಕು ಜನ ಗಂಡುಮಕ್ಕಳು, ಐದು ಜನ ಹೆಣ್ಣುಮಕ್ಕಳು. ಅವರಲ್ಲಿ ಇಬ್ಬರು ಗಂಡು ಮಕ್ಕಳಿಗೆ ಮದುವೆಯಾಗಿ ಹೆಂಡಿರು ಬಂದಿದ್ದಾರೆ. ಅವರಲ್ಲಿ ಒಬ್ಬಳಿಗೆ ಎರಡು ಹೆಣ್ಣು, ಇನ್ನೊಬ್ಬಳಿಗೆ ಒಂದು ಗಂಡು, ಮಕ್ಕಳಿವೆ; ಒಂದು ಆಗಿ ಹೋಗಿದೆ-ಹೊಟ್ಟೆಗೆ ಸಾಲದೆ, ರೋಗಬಂದು! ‘ಏಕಯ್ಯಾ ನಿನ್ನ ಸಂಸಾರ ಇಷ್ಟುದೊಡ್ಡದು?’ ಎಂದು ಕೇಳಿದರೆ ಅವನು ‘ಮಹಾಶಯ! ನಾನು ದೊಡ್ಡದು ಮಾಡಿದರೆನೇ? ದೇವರು ದೊಡ್ಡದು ಮಾಡಿದ!’ ಎನ್ನುತ್ತಾನೆ. ಇರುವವರಿಗೆ ತಿನ್ನುವುದಕ್ಕಿಲ್ಲ; ಹಾಗಿದ್ದರೂ ಮಿಕ್ಕ ಮಕ್ಕಳಿಗೆ ಮದುವೆ ಮಾಡುವ ಯೋಚನೆ ಅವನಿಗೆ.-‘ದೇಶ ವೆಲ್ಲವೂ ಮಾಡುತ್ತಿರುವುದನ್ನು ನಾನೂ ಮಾಡುತ್ತಿದ್ದೇನೆ!’ ಎನ್ನುತ್ತಾನೆ ಅವನು; ಆ ಬಡತನ ರೋಗರುಜಿನ ಗಳಲ್ಲಿ ಪಾಲುದಾರಳಾಗಲು ನೆರೆಮನೆಯ ಹೆಣ್ಣನ್ನು ತರಲು ಬಯಸುತ್ತಾನೆ.</p>
<p> ಬಂಕಿಮನಿಗೆ ತುಂಬ ಕೋಪವೂ ದುಃಖವೂ ಉಂಟಾಗಿ, ‘ಇದಕ್ಕಿಂತ ಅವರ ಪ್ರಾಣ ತೆಗೆಯುವುದು ಮೇಲು!’ ಎಂದು ಬರುತ್ತಾ ‘‘ಹುಡುಗರು ಇನ್ನೂ ಸ್ಕೂಲು ಬಿಡುವುದಕ್ಕಿಲ್ಲ, ಆಗಲೇ ಅವರು ಒಂದು ಸಣ್ಣ ಪಟಾಲಂನ ತಂದೆಗಳಾಗಿರುತ್ತಾರೆ. ಅವರನ್ನು ಸಾಕಲು ‘ಚಾಕರಿ! ಚಾಕರಿ!!’ ಎಂದು ಕಛೇರಿಗಳ ಬಾಗಿಲು ಕಾಯುತ್ತಾರೆ; ಮಕ್ಕಳನ್ನು ಸಮಾಧಾನ ಮಾಡುವುದರಲ್ಲಿಯೇ ಅವರ ದಿನವೆಲ್ಲಾ ಕಳೆದುಹೋಗುತ್ತದೆ-ಹೆಚ್ಚಿನ ವಿದ್ಯೆ ಎಲ್ಲಿ, ಧರ್ಮಚಿಂತನೆಯೆಲ್ಲಿ, ಲೋಕೋಪಕಾರವೆಲ್ಲಿ?’’ ಎಂದು ಕೊರಗುತ್ತಾನೆ. ‘ತಾಯಿ ತಂದೆಗಳಿಗೆ ಮಕ್ಕಳ ಮದುವೆ ಮಾಡಿಬಿಡಬೇಕು ಎಂಬ ಭ್ರಾಂತಿ ಯಾವ ದೇಶದಲ್ಲಿ ಸರ್ವವ್ಯಾಪಿಯಾಗಿದೆಯೋ ಅದಕ್ಕೆ ಶ್ರೇಯಸ್ಸು ಎಲ್ಲಿ? ಯಾವ ದೇಶದಲ್ಲಿ ಮಕ್ಕಳು ಈಜು ಕಲಿಯುವುದಕ್ಕೆ ಮುಂಚೆ ಹೆಂಡತಿಯೆಂಬ ಕಲ್ಲು ಗುಂಡನ್ನು ಕೊರಳಿಗೆ ಬಿಗಿದು, ಅವರನ್ನು ದುಸ್ತರ ಸಂಸಾರ ಸಮುದ್ರದಲ್ಲಿ ಎಸೆಯುತ್ತಾರೋ ಆ ದೇಶ ಉನ್ನತಿ ಪಡೆದೀತೇ?’ ಎಂದು ಲೇಖನವನ್ನು ಮುಗಿಸುತ್ತಾನೆ.</p>
<p> ಇಂದು ಸಮಸ್ಯೆಯಾಗಿರುವ ಅತಿಸಂತಾನ ಈಗ್ಗೆ ಸುಮಾರು ನೂರು ವರ್ಷಗಳ ಕೆಳಗೇ ಇತ್ತು-ಬಂಗಾಳ ಎಲ್ಲದರಲ್ಲಿಯೂ ಮುಂದು, ಇದರಲ್ಲಿಯೂ ಮುಂದು. ಬಂಗಾಳಿಗಳ ದೇಹದೌರ್ಬಲ್ಯಕ್ಕೆ ಇರುವ ಹಲವು ಕಾರಣಗಳಲ್ಲಿ, ಬಡತನ, ಬಾಲ್ಯವಿವಾಹ, ಅತಿಸಂತಾನ, ಆಹಾರಾಭಾವ ಇವು ಮುಖ್ಯಕಾರಣಗಳು. ‘‘ಸ್ವದೇಶದಲ್ಲಿ ಕೊರತೆ ಇದ್ದರೂ ಪದಾರ್ಥವು ವಿದೇಶಕ್ಕೆ ರಫ್ತು ಆಗಿ ಹೋಗುತ್ತದೆ; ಯಾರು ದುಡ್ಡು ಹೆಚ್ಚಾಗಿ ಕೊಡುತ್ತಾರೋ ಅವರಿಗೆ ನಾವು ಮಾರಾಟ ಮಾಡುತ್ತೇವೆ’’ ಎಂದು ಬಂಕಿಮನು ‘‘ಅಭಾವ’’ದ ಒಂದು ಮುಖ್ಯ ಕಾರಣವನ್ನು ತಿಳಿಸಿದ್ದಾನೆ. ಈಗ ದುಡ್ಡಿಗಾಗಿ ಜನವನ್ನು ಉಪವಾಸ ಕೆಡವುವ ಜಾಡ್ಯ ತುಂಬ ಪ್ರಬಲ ವಾಗಿದೆ ಎಂದು ಹೇಳಿದರೆ ತಪ್ಪಾಗುವುದಿಲ್ಲ.</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಇತರ ಲೇಖನಗಳು</h1>
<p class="text-center">ಅಧ್ಯಾಯ ೩೦</p>
<p class="text-center">ಇತರ ಲೇಖನಗಳು</p>
<p class="text-center">(
i
) ಭೂಮಿಕೆಗಳು</p>
<p> ಹಿಂದಿನ ಅಧ್ಯಾಯದಲ್ಲಿ, ಪುಸ್ತಕರೂಪವಾಗಿ ಪ್ರಕಟಿಸಲ್ಪಟ್ಟ ಪ್ರಬಂಧಗಳನ್ನು ನೋಡಿದೆವು. ಇವಲ್ಲದೆ ಬಂಕಿಮಚಂದ್ರನು ಕೆಲವು ಗ್ರಂಥಭೂಮಿಕೆಗಳನ್ನೂ ವಿಮರ್ಶೆಗಳನ್ನೂ ಬರೆದಿದ್ದಾನೆ. ‘ಭೂಮಿಕೆ’ಗಳಲ್ಲಿ ೧) ರಾಯದೀನಬಂಧು ಮಿತ್ರ, ೨) ಈಶ್ವರಚಂದ್ರ ಗುಪ್ತ, ೩) ಪ್ಯಾರೀಚಾಂದಮಿತ್ರ, ೪) ಸಂಜೀವಚಂದ್ರ, ಇವು ಮುಖ್ಯವಾದವುಗಳು. ದೀನಬಂಧು ಮಿತ್ರನು ಬಂಕಿಮನ ಸ್ನೇಹಿತ, ಈಶ್ವರಚಂದ್ರಗುಪ್ತನು ಅವನ ಗುರು ಮತ್ತು ಪ್ರೋತ್ಸಾಹಕ, ಪ್ಯಾರೀಚಾಂದಮಿತ್ರನು ಮೆಚ್ಚಿನ ಲೇಖಕ, ಸಂಜೀವಚಂದ್ರನು ಅಣ್ಣ. ಈ ವಿಸ್ತಾರವಾದ ಲೇಖನ ಗಳನ್ನು ಹಿಂದೆ ಬಂಗಾಳಿ ಸಾಹಿತ್ಯದ ಚರಿತ್ರೆ, ಬಂಕಿಮನ ಜೀವನಚರಿತ್ರೆ, ‘ವಂಗದರ್ಶನ’ದ ವೃತ್ತಾಂತ ಇವುಗಳಲ್ಲಿ ಉಪಯೋಗಿಸಿಕೊಂಡಿದೆ. ಈಗ ಅವನು ಬರೆದ ಗ್ರಂಥ ವಿಮರ್ಶೆಗಳನ್ನು-ಸಮಕಾಲೀನ ಗ್ರಂಥಗಳ ವಿಮರ್ಶೆಯನ್ನು-ನೋಡಬಹುದು.</p>
<p class="text-center">(
ii
) ವಿಮರ್ಶೆಗಳು</p>
<p> ‘ವಂಗದರ್ಶನ’ವನ್ನು ಆರಂಭಿಸಿದಾಗ ಬಂಗಾಳಿಯ ಮೂಲಕ ಲೋಕಶಿಕ್ಷಣವು ಬಂಕಿಮನ ಮುಖ್ಯ ಉದ್ದೇಶವಾಗಿತ್ತು. ಈಗನ ಪದ್ಧತಿಯಂತೆ ‘ಗ್ರಂಥಸ್ವೀಕಾರ’ ‘ವಿಮರ್ಶೆ’ಗೆಂದು ಅವನು ಸಂಕಲ್ಪಿಸಿದ್ದನೋ ಇಲ್ಲವೋ ತಿಳಿಯದು. ಪುಸ್ತಕಗಳೇನೋ ‘ವಿಮರ್ಶೆ’ಗೆಂದು ಬರುತ್ತಿದ್ದುವೆಂದು ತೋರುತ್ತದೆ. ಆದರೆ ಅವುಗಳ ಕಡೆಗೆ ಅವನು ಗಮನ ಕೊಟ್ಟಂತಿಲ್ಲ. ಶಾಕುಂತಲವನ್ನೂ ಉತ್ತರರಾಮಚರಿತೆಯನ್ನೂ ತುಲನಾತ್ಮಕವಾಗಿ, ನವೀನವಾಗಿ, ವಿಮರ್ಶೆ ಮಾಡಿದವನಿಗೆ ಹೊಸಗ್ರಂಥಗಳ ವಿಚಾರವಾಗಿ ನಾಲ್ಕು ನಾಲ್ಕು ಮಾತು ಬರೆಯುವು ದೇನು ಕಷ್ಟವಾಗಿರಲಿಲ್ಲ. ಇದರಿಂದ ವೃಥಾ ಶ್ರಮವೇ ಹೊರತು ಹೆಚ್ಚು ಪ್ರಯೋಜನ ಆಗುವುದಿಲ್ಲವೆಂದು ಅವನು ಭಾವಿಸಿ ಸುಮ್ಮನಿದ್ದಂತೆಯೋ ಅದರಿಂದ ಪುಸ್ತಕಗಳನ್ನು ಕಳುಹಿಸಿದವರಿಗೆ ಅಸಮಾಧಾನವಾ ದಂತೆಯೂ ತೋರುತ್ತದೆ. ಆದ್ದರಿಂದ ಅವನು ಆರುತಿಂಗಳ ಅನಂತರ ಈ ವಿಷಯವಾಗಿ ಹೀಗೆ ಬರೆದನು:-</p>
<p>‘‘ಇದುವರೆಗೆ ಪದ್ಧತಿಯ ಪ್ರಕಾರ ಬಂದ ಪುಸ್ತಕಗಳ ‘ಸಂಕ್ಷಿಪ್ತ ಸಮಾಲೋಚನೆ’ ಮಾಡಿರಲಿಲ್ಲ; ಏಕೆಂದರೆ ಅದರಿಂದ ಏನೂ ಪ್ರಯೋಜನವಿಲ್ಲ; ಅದರಿಂದ ಗ್ರಂಥಕಾರನ ಹೊಗಳಿಕೆ ತೆಗಳಿಕೆ ಹೊರತು ಗ್ರಂಥದ ಗುಣದೋಷ ವಿಚಾರ ಆಗುವುದಿಲ್ಲ. ಈ ಉದ್ದೇಶವಿಟ್ಟುಕೊಂಡೇ ಗ್ರಂಥ ಸಮಾಲೋಚನೆಯಲ್ಲಿ ತೊಡಗುವುದು ನನಗೆ ಇಷ್ಟವಲ್ಲ; ಗ್ರಂಥವನ್ನು ಓದಿದಾಗ ಆಗುವ ಸುಖ ಅಥವಾ ಜ್ಞಾನವನ್ನು ಹೆಚ್ಚಿಸುವುದು, ಅಥವಾ ಸ್ಪಷ್ಟಮಾಡುವುದು; ಗ್ರಂಥಕಾರನು ಭ್ರಾಂತಿಗೊಳಗಾಗಿದ್ದರೆ ಅದನ್ನು ಶೋಧಿಸುವುದು; ಗ್ರಂಥದಿಂದ ಸಾಧಾರಣ ಜನಕ್ಕೆ ಅನಿಷ್ಟವಾಗುವುದಾಗಿದ್ದರೆ ಅದನ್ನು ತಿಳಿಸುವುದು;-ಇವು ಸಮಾಲೋಚನೆಯ ಉದ್ದೇಶ. ಇದನ್ನು ಒಂದೆರಡು ಪಂಕ್ತಿಗಳಲ್ಲಿ ಮಾಡಲಾಗುವುದಿಲ್ಲ. ಅವಕಾಶ ದೊರೆತಾಗ ವಿಶೇಷ ಗ್ರಂಥಗಳ ವಿಸ್ತಾರವಾದ ಸಮಾಲೋಚನೆ ಮಾಡಲಾಗುತ್ತದೆ. . . ಗ್ರಂಥಕಾರರು ಯಾವ ಉದ್ದೇಶದಿಂದ ಗ್ರಂಥಗಳನ್ನು ಕಳುಹಿಸುತ್ತಾರೋ ಅದನ್ನು ನೆರವೇರಿಸದಿದ್ದರೆ, ಪುಸ್ತಕಗಳ ಬೆಲೆಯನ್ನು ಅವರಿಗೆ ಕಳುಹಿಸಿಕೊಡುವುದು ಕರ್ತವ್ಯ; ಅದಕ್ಕಿಂತ ಬರವಣಿಗೆಯೇ ಸುಲಭ; ಆದ್ದರಿಂದ ಅದನ್ನೇ ಕೈಕೊಳ್ಳುತ್ತೇನೆ. (ಕಾರ್ತಿಕ ೧೩೭೯.)’’</p>
<p> ಈ ನಿರ್ಧಾರದಂತೆ ಅವನು ಸ್ವಲ್ಪಕಾಲ ಕೆಲವು ಗ್ರಂಥಗಳ ‘ಸಂಕ್ಷಿಪ್ತ ಸಮಾಲೋಚನೆ’ ಮಾಡಿದಂತಿದೆ; ಉದಾ: ‘ಹಿಂದೂಧರ್ಮದ ಶ್ರೇಷ್ಠತೆ’, ‘ಕಿಂಚಿತ್​ ಜಲಯೋಗ’, ‘ವೃತ್ರಸಂಹಾರ’. ಆಮೇಲೆ ಗ್ರಂಥಗಳು ಬರುವುದು ಹೆಚ್ಚಾಗಿ ಅವನ್ನು ಸಮಾಲೋಚನೆ ಮಾಡುವುದು ನಿಷ್ಪ್ರಯೋಜನವೂ ಅಹಿತವೂ ಎಂದು ತೋರಿ ಅದನ್ನು ಬಿಟ್ಟುಬಿಟ್ಟನು. ಇದನ್ನು ಎರಡು ವರ್ಷದ ಮೇಲೆ ಸ್ವಲ್ಪ ನಿಷ್ಠುರವಾಗಿಯೇ ಹೇಳಿದ್ದಾನೆ.</p>
<p> ‘‘ಬಂದ ಗ್ರಂಥಗಳನ್ನೆಲ್ಲಾ ವಿಮರ್ಶೆಮಾಡಲು, ಪತ್ರಿಕೆಯಲ್ಲಿ ಸ್ಥಳವಿಲ್ಲ; ವಿಮರ್ಶಕರಿಗೆ ಅವಕಾಶವಿಲ್ಲ; ಪುಸ್ತಕಗಳು ತಗಣೆಗಳ ಹಾಗೆ ವೃದ್ಧಿಯಾಗುತ್ತವೆ; ಅವನ್ನು ಯಾರಿಂದಲೂ ಕೊಲ್ಲಲು ಸಾಧ್ಯವಿಲ್ಲ; ಅನೇಕ ಪುಸ್ತಕಗಳನ್ನು ಓದುವುದು ಒಂದು ದೊಡ್ಡ ಶಿಕ್ಷೆಯಂತಿದೆ; ಅರಿಯದೆ ಈ ದುಷ್ಕರ್ಮ (ಸಂಕ್ಷಿಪ್ತ ಸಮಾಲೋಚನೆ) ಮಾಡಿದ್ದಾಗಿದೆ; ಇನ್ನು ಮಾಡುವುದಿಲ್ಲ; ಕೆಲಕೆಲವು ಗ್ರಂಥಗಳನ್ನು ಮಾತ್ರ ಹಿಂದಿನಂತೆ ವಿಸ್ತಾರವಾಗಿ ಸಮಾಲೋಚನೆ ಮಾಡಲಾಗುತ್ತದೆ.’’</p>
<p> ವಿಸ್ತಾರವಾದ ವಿಮರ್ಶೆಗೆ, ಅವಕಾಶರಂಜಿನೀ (ಗೀತಿಕಾವ್ಯ), ಮಾನಸವಿಕಾಶ, ಕಲ್ಪತರು, ಪ್ರಾಚೀನ ಕಾವ್ಯಸಂಗ್ರಹ, ಋತುವರ್ಣನ, ಪಲಾಶಿಯ ಯುದ್ಧ, ಇವು ಉದಾಹರಣೆಗಳು; ಕೃಷ್ಣಚರಿತ್ರವೂ ಹೀಗೆ ಸಣ್ಣದ ರಿಂದ ಆರಂಭವಾಗಿ, ದೊಡ್ಡ ಪುಸ್ತಕವಾಗುವಷ್ಟು ವಿಸ್ತಾರವಾಗಿ ಬೆಳೆದ ವಿಮರ್ಶೆಯೇ.</p>
<p> ಮೇಲೆ, ಬಂಕಿಮನೇ ವಿಮರ್ಶೆಯ ಉದ್ದೇಶವನ್ನು ತಿಳಿಸಿದಿದ್ದಾನೆ. ಬರಿಯ ಗುಣದೋಷಗಳನ್ನು, ಅದರಲ್ಲಿಯೂ ವ್ಯಾಕರಣದ ತಪ್ಪುಗಳನ್ನು, ಪಟ್ಟಿಹಾಕಿ ತಿಳಿಸುವುದು ಎಂದೂ ಅವನಿಗೆ ಒಪ್ಪುತ್ತಿರಲಿಲ್ಲ. ಯಾವ ಜಾತಿಯ ಗ್ರಂಥವನ್ನಾಗಲಿ ತುಲನಾತ್ಮಕವಾಗಿ, ಐತಿಹಾಸಿಕವಾಗಿ, ರಸದೃಷ್ಟಿಯಿಂದ ವಿವೇಚಿಸುವುದು ಅವನ ಪದ್ಧತಿಯಾಗಿತ್ತು. ಅದಕ್ಕೆ ತಕ್ಕ ಬಹುಶ್ರುತತ್ವವೂ, ವಿದ್ವತ್ತೂ, ವಿವರಣ ವಿಮರ್ಶ ಸಾಮರ್ಥ್ಯಗಳೂ ಇದ್ದುವು. ಅಂದಿನವರೆಗೆ ಪ್ರಕಾಶಕ್ಕೆ ಬಂದ ಯೂರೋಪೀಯ ಸಾಹಿತ್ಯದ ಮತ್ತು ಸಂಸ್ಕೃತ ಸಾಹಿತ್ಯದ ಸಾಕ್ಷಾತ್​ ಪರಿಚಯವಿತ್ತು. ಅನೇಕ ವಿಮರ್ಶೆಗಳಲ್ಲಿ ಪ್ರಕೃತಗ್ರಂಥದ ವಿಚಾರ ಬರುವುದು ಮೊದಲಲ್ಲೋ, ಕೊನೆಯಲ್ಲೋ, ಸ್ವಲ್ಪ ಮಾತ್ರ; ಕಾವ್ಯತತ್ವಗಳ ನಿರೂಪಣೆ ವಿಚಾರ ಸಮನ್ವಯಗಳೇ ಹೆಚ್ಚಾಗಿರುತ್ತವೆ.</p>
<p> ‘ಸಾಮಯಿಕ ಪತ್ರಗಳಲ್ಲಿ ಪ್ರಕಾಶಿತವಾಗಿ ಪುಸ್ತಕಾಕಾರದಲ್ಲಿ ಅಪ್ರಕಾಶಿತವಾದ’ ಕೆಲವು ಗ್ರಂಥ ವಿಮರ್ಶೆ ಗಳನ್ನು ಶತಮಾನ ಸಂಸ್ಕರಣದ ಒಂಬತ್ತನೆಯ ಸಂಪುಟದಲ್ಲಿ ಅಚ್ಚುಮಾಡಲಾಗಿದೆ. ಅವು ೧)
Three years in Europe
 ೨) ಹಿಂದೂಧರ್ಮದ ಶ್ರೇಷ್ಠತೆ-ರಾಜನಾರಾಯಣ ಬಸು ೩) ಕಿಂಚಿತ್​ ಜಲಯೋಗ (ಪ್ರಹಸನ) ೪) ಮಾನಸ ವಿಕಾಶ ೫) ಕಲ್ಪತರು-ಇಂದ್ರನಾಥವಂದ್ಯೋಪಾಧ್ಯಾಯ ೬) ವೃತ್ರಸಂಹಾರ-ಹೇಮಚಂದ್ರ ವಂದ್ಯೋಪಾಧ್ಯಾಯ ೭) ಜ್ಞಾನಸಂಬಂಧದಲ್ಲಿ ದಾರ್ಶನಿಕಮತ (ನ್ಯಾಯಪದಾರ್ಥತತ್ವ; ಬಂಗಾಳಾದರ್ಶನ: ಹರಿಕಿಶೋರತರ್ಕವಾಗೀಶ) ೮) ಕೃಷ್ಣಚರಿತ್ರ (ಪ್ರಾಚೀನಕಾವ್ಯ ಸಂಗ್ರಹ-ಅಕ್ಷಯ ಚಂದ್ರ ಸರ್ಕಾರ ಸಂಪಾದಿತ) ೯) ಋತುವರ್ಣನ-ಗಂಗಾಚರಣ ಸರ್ಕಾರ, ಮತ್ತು ೧೦) ಪಲಾಶಿರ ಯುದ್ಧ-ನವೀನಚಂದ್ರಸೇನ.</p>
<p> ಮೊದಲನೆಯದು ಇಂಗ್ಲಿಷ್​ ಗ್ರಂಥ; ಇದು ಬಂಗಾಳಿಯೊಬ್ಬನು (ಹೆಸರು ಗೊತ್ತಿಲ್ಲ) ಇಂಗ್ಲೆಂಡಿಗೆ ಹೋಗಿ ಇದ್ದ ಮೂರುವರ್ಷ ಕಾಲದಲ್ಲಿ ತನ್ನ ಸೋದರನಿಗೆ ಬರೆದ ಪತ್ರಗಳ ಸಂಕಲನ. ಇದರ ಭಾಷಾಶಕ್ತಿ ವರ್ಣನಗಳನ್ನು ಮೆಚ್ಚಿದರೂ ಬಂಕಿಮನು ಇದರಲ್ಲಿ ಜನ ಪರಿಚಾಯಕವಾದ ಅಂಶವೇನೂ ಇಲ್ಲವೆಂದೂ, ನಡುನಡುವೆ ಬರುವ ಇಂಗ್ಲಿಷ್​ ಪದ್ಯಗಳು ಬಂಗಾಳಿಯು ಮೆಚ್ಚತಕ್ಕ ಕೆಲಸವಲ್ಲವೆಂದೂ, ಇದನ್ನು ಬಂಗಾಳಿಗೆ ತರ್ಜಮೆ ಮಾಡಿದರೆ ಬಂಗಾಳದ ಜನಕ್ಕೆ, ಅದರಲ್ಲಿಯೂ ತಮ್ಮ ಮಲಗುವ ಕೋಣೆಯ ಆಚೆಗೆ ಏನಿದೆ ಎಂದು ಅರಿಯದ ಹೆಂಗಸರಿಗೆ, ಉಪಯುಕ್ತವಾಗುವುದೆಂದೂ ಅಭಿಪ್ರಾಯಪಟ್ಟಿದ್ದಾನೆ.</p>
<p> ಎರಡನೆಯ ಮತ್ತು ಮೂರನೆಯ ‘ಸಂಕ್ಷಿಪ್ತ ಸಮಾಲೋಚನೆ’ಗಳನ್ನು ಬರೆಯುವಮುನ್ನ ಬಂಕಿಮನು ಗ್ರಂಥ ಸಮಾಲೋಚನದ ಬಗ್ಗೆ ಕೆಲವು ಮಾತುಗಳನ್ನು ಆಡುತ್ತಾನೆ. ಅವು ಅಹಿತವಾಗಿದ್ದರೂ ವಿಮರ್ಶಕನ ಕಷ್ಟವನ್ನು ತಿಳಿಸುತ್ತವೆ; ಮತ್ತು ಬಂಕಿಮನು ಕೀಳುದರ್ಜೆಯ ಬರವಣಿಗೆಯನ್ನೂ ಲೇಖಕರನ್ನೂ ಹೇಗೆ ಮೆಚ್ಚುತ್ತಿರಲಿಲ್ಲ, ಅದರಿಂದ ಹೇಗೆ ಅವನು ಲೇಖಕ ಜನದ ದ್ವೇಷವನ್ನು ಸಂಪಾದಿಸಿದನು ಎಂಬುದು ಗೊತ್ತಾಗುತ್ತದೆ.-</p>
<p>‘‘ನಾನು ಸಾಧಾರಣವಾಗಿ ಬಂಗಾಳಾ ಗ್ರಂಥಗಳನ್ನು ತಗಳುತ್ತಿರುತ್ತೇನೆ; ಅದರಿಂದ ಲೇಖಕರಿಗೂ ಅಸುಖ, ನನಗೂ ಅಸುಖ; ಲೇಖಕ ಸಾಮಾನ್ಯನೂ ‘ನನ್ನ ಗ್ರಂಥ ಸರ್ವಾಂಗ ಸುಂದರ, ಅನಿಂದನೀಯ, ರಾಮಾಯಣ ಕಾಲದಿಂದ ಇಲ್ಲಿನವರೆಗೆ ಎಷ್ಟು ಗ್ರಂಥಗಳು ಬಂದಿವೆಯೋ, ಎಲ್ಲಕ್ಕಿಂತ ಉತ್ಕೃಷ್ಟ’ ಎಂದು ದೃಢವಾಗಿ ನಂಬಿರುತ್ತಾನೆ. ವಿಮರ್ಶಕನು ಹಾಗಲ್ಲವೆಂದು ಬರೆದರೆ ಅವನ ಮೇಲೆ ವಿಷಮ ಕೋಪ; ದುರದೃಷ್ಟಕ್ಕೆ ತಕ್ಕಹಾಗೆ, ಪ್ರಪಂಚದ ಎಷ್ಟು ದೇಶಗಳಲ್ಲಿ ಎಷ್ಟು ಗ್ರಂಥಕಾರರು ಹುಟ್ಟಿ ಲೋಕಪೀಡನ ಮಾಡಿದ್ದಾರೋ ಅವರಲ್ಲಿ ಸಾಧಾರಣ ಬಂಗಾಳಿಯು ಅತ್ಯಂತ ಅಪಕೃಷ್ಟ; ಅಪ್ರಶಂಸೆಯನ್ನು ನೋಡಿದಕೂಡಲೆ ಅವನಿಗೆ ಸಿಟ್ಟು ಬರುತ್ತದೆ; ಸಭ್ಯರು ಅದನ್ನು ಅಡಗಿಸಿಟ್ಟುಕೊಳ್ಳುತ್ತಾರೆ; ಒಬ್ಬೊಬ್ಬರು ಉತ್ತರ ಕೊಡುವುದೂ ಉಂಟು. ಬಂಗಾಳೀಯು ಯಾವ ಕಾರ್ಯದಿಂದ ಹಿಂದೆಗೆಯಲಿ ಬಿಡಲಿ, ಜಗಳದಿಂದ ಹಿಂದೆಗೆಯುವುದಿಲ್ಲ; ಪ್ರತಿವಾದ ಮಾಡಲು ಹೊರಟನೆಂದರೆ ಸಂಭಾವಿತನ ಭಾಷಾವ್ಯವಹಾರಗಳನ್ನು ತ್ಯಜಿಸುತ್ತಾನೆ. ಕೆಲವು ವೇಳೆ ದೇಶಅಮಾನ್ಯರೂ ರಾಗಾಂಧರಾಗಿ ಮಾತೃಭಾಷೆಯನ್ನು ಕಲುಷಿತವಾಗಿ ಮಾಡುತ್ತಾರೆ...ಪ್ರಶಂಸಾ ಯೋಗ್ಯವಾದ ಗ್ರಂಥ ಬಂದರೆ ಸಾಕು, ಅದನ್ನು ಪ್ರಶಂಸೆ ಮಾಡಿ ನಾನು ವಿಶ್ವನಿಂದಕನಲ್ಲವೆಂದು ಜನಕ್ಕೆ ತೋರಿಸಿಕೊಡೋಣ ವೆನ್ನುತ್ತೇನೆ; ಆದರೆ ನನ್ನ ಅದೃಷ್ಟದಿಂದ ಅಂಥ ಗ್ರಂಥ ಅತಿವಿರಳ. ಈಗ ಅಂಥ ಎರಡು ಗ್ರಂಥಗಳು ಕೈಸೇರಿವೆ.’’</p>
<p> ಅನಂತರ ರಾಜನಾರಾಯಣರ ಬರವಣಿಗೆಯನ್ನು ಹೊಗಳಿ ‘ಬ್ರಹ್ಮೋಪಾಸನೆಯೇ ಹಿಂದೂಧರ್ಮ ಎಂದು ಅದನ್ನು ಸಮರ್ಥಿಸಿದ್ದಾರೆ; ಆದರೆ ಉಂಗುರದ ವಜ್ರ ಹೇಗೆ ಉಂಗುರವಾಗುವುದಿಲ್ಲವೋ, ಕಲ್ಕತ್ತೆ ಹೇಗೆ ಭರತಖಂಡವಾಗುವುದಿಲ್ಲವೋ ಹಾಗೇ ಬ್ರಹ್ಮೋಪಾಸನೆಯನ್ನು ಮಾತ್ರವೇ ಹಿಂದೂಧರ್ಮವೆನ್ನಲಾಗುವು ದಿಲ್ಲ. ಸ್ವಮತವನ್ನು ಸ್ಥಾಪಿಸಲು ಎಲ್ಲರಿಗೂ ಅಧಿಕಾರವಿದೆ’-ಎಂದು ಮುಗಿಸುತ್ತಾನೆ.</p>
<p> ಮೂರನೆಯದರಲ್ಲಿ ‘ಇದನ್ನೇಯೇ ಸಭ್ಯತೆ ಎನ್ನುವುದು?’ ‘ಸಧವೆಯ ಏಕಾದಶಿ’ ‘ಸ್ವಲ್ಪ ತಿಂಡಿ’ (ಕಿಂಚಿತ್​ ಜಲಯೋಗ) ಎಂಬುವುಗಳನ್ನು ಪ್ರಶಂಸಿಸುತ್ತ ‘ಹಾಸ್ಯ ವಿಹೀನವಾದ ಅಶ್ಲೀಲ ಪ್ರಲಾಪವನ್ನೇ ವಂಗದೇಶದಲ್ಲಿ ಪ್ರಹಸನವೆನ್ನುತ್ತಿದ್ದಾರೆ. . .ಅನೇಕರು ಬರೆದ ಪ್ರಹಸನ ಪ್ರಹಸನವಲ್ಲ, ಕೀಳ್ತರದ ನಾಟಕ. . .ಇದರಲ್ಲಿ ನಿಜವಾದ ಹಾಸ್ಯವಿಲ್ಲ; ಲೇವಡಿ ಯಥೇಷ್ಟ’ ಎಂದು ಹೇಳಿ, ಯಾವುದು ಹಾಸ್ಯಕ್ಕೆ ಯೋಗ್ಯ, ಯಾವುದು ಲೇವಡಿಗೆ ಯೋಗ್ಯ, ಯಾವುದು ಅಲ್ಲ ಎಂದು ವಿಚಾರ ಮಾಡಿದ್ದಾನೆ.</p>
<p> ನಾಲ್ಕನೆಯದು ‘ಮಾನಸವಿಕಾಶ’ವೆಂಬ ಪದ್ಯಸಂಗ್ರಹದ ವಿಮರ್ಶೆ; ಇದರಲ್ಲಿ ಆಧುನಿಕ ಗೀತಿಕೆಗಳಿಗೆ ಸಂಬಂಧಪಟ್ಟ ಕೆಲವು ವಾಕ್ಯಗಳನ್ನು ತೆಗೆದು, ಒಂದೆರಡು ಸಣ್ಣ ಬದಲಾವಣೆಗಳನ್ನು ಮಾಡಿ ‘‘ವಿವಿಧ ಪ್ರಬಂಧ’’ದಲ್ಲಿ ‘‘ವಿದ್ಯಾಪತಿ ಮತ್ತು ಜಯದೇವ’’ ಎಂಬ ಹೆಸರಿನಿಂದ ಪ್ರಕಟಿಸಿದ್ದಾನೆ. (ಹಿಂದೆ ಪುಟ ೪೫೯ನ್ನು ನೋಡಿ.)</p>
<p> ಐದನೆಯದು ಸ್ವಲ್ಪ ದೀರ್ಘವಾದ ಲೇಖನ; ಇದು ‘ಕಲ್ಪತರು’ ಎಂಬ ಹಾಸ್ಯ ಪ್ರಧಾನವಾದ ಕಥೆಯ ಅವಲೋಕನ. ಮೊದಲು ಪೀಠಿಕೆ; ಕಥೆಯು ಒಂದು ಬಗೆಯ ಕಾವ್ಯ; ಕಾವ್ಯದ ವಿಷಯ ಮನುಷ್ಯ ಚರಿತ್ರೆ; ಮನುಷ್ಯಲ್ಲಿ ಸ್ವಾರ್ಥವೂ ಇದೆ ಪರಾರ್ಥವೂ ಇದೆ; ಪಶುಗುಣವೂ ಇದೆ ದೇವಗುಣವೂ ಇದೆ; ಇವು ಎಲ್ಲರಲ್ಲೂ ಹೆಚ್ಚು ಕಡಮೆ ಪ್ರಮಾಣದಲ್ಲಿ ಬೆರೆದೇ ಇರುತ್ತವೆ; ಆದರೆ ಕೆಲವು ಲೇಖಕರು ಒಳ್ಳೆಯ ಗುಣಗಳನ್ನು ಬೇರೆ ಮಾಡಿ ಮನುಷ್ಯ ಚರಿತ್ರೆಯನ್ನು ಚಿತ್ರಿಸುತ್ತಾರೆ-ಉದಾ: ವಿಕ್ಟರ್​ ಹ್ಯೂಗೋ. ಕೆಲವು ಅವನ ದೌರ್ಬಲ್ಯ ಗಳನ್ನು ಬೇರೆ ಮಾಡಿ ಚಿತ್ರಿಸುತ್ತಾರೆ; ಇವರ ಲೇಖನ ಸಾಧಾರಣವಾಗಿ ‘ತಮಾಷೆ’ಯಾಗಿರುತ್ತದೆ. ಉದಾ: ಸರ್ವಾಂಟಿಸ್​. ಬಂಗಾಳಿಯಲ್ಲಿ ಈ ಸಂಪ್ರದಾಯಕ್ಕೆ ಸೇರಿದವರು ಟೇಕಚಂದ ಮತ್ತು ಹುತಂಪೇಚ ಲೇಖಕ; ಇಂದ್ರನಾಥನೂ ಅದೇ ಪಂಗಡಕ್ಕೆ ಸೇರಿದವನು.</p>
<p> ಮುಂದೆ, ಇವರಿವರ ಗ್ರಂಥಗಳ ಹಾಸ್ಯಗಳನ್ನು ಪರಿಶೀಲಿಸಿ ವ್ಯತ್ಯಾಸ ತೋರಿಸಿ, ಪಾತ್ರಗಳ ಮುಖ್ಯ ಗುಣಗಳನ್ನು ಸೂಚಿಸಿ, ಅನಂತರ ಕಥಾಸಂಗ್ರಹವನ್ನು ಬರೆಯುತ್ತಾನೆ:-</p>
<p>ಮಧುಸೂದನ ನರೇಂದ್ರನಾಥ ಎಂಬವರಿಬ್ಬರು ಅಣ್ಣತಮ್ಮಂದಿರು; ನರೇಂದ್ರನಾಥನು ಕಲ್ಕತ್ತೆಯಲ್ಲಿ ಓದುತ್ತಿರುತ್ತಾನೆ; ಆಗಾಗ್ಗೆ ಯೋಗಕ್ಷೇಮಕ್ಕೆ ಪತ್ರಬರೆಯುತ್ತಿರುತ್ತಾನೆ; ಒಂದು ಸಾರಿ ಎರಡು ಮೂರು ತಿಂಗಳಾದರೂ ಬರೆಯುವುದಿಲ್ಲ; ಮನೆಯಲ್ಲಿದ್ದ ಅವನ ಸೋದರತ್ತೆಗೆ ಅವನ ಚಿಂತೆ ಹತ್ತಿ ಒಂದು ದಿನ ಬೆಳಗ್ಗೆ ಮನೆಯ ಬಾಗಿಲಲ್ಲಿ ಅಳುತ್ತ ಕುಳಿತುಕೊಳ್ಳುತ್ತಾಳೆ; ಊರಿನ ಹೆಂಗಸರೆಲ್ಲಾ ಸೇರಿ ಅವಳನ್ನು ಸಮಾಧಾನ ಮಾಡುತ್ತಾರೆ; ಯೋರೋ, ನರೇಂದ್ರನು ಹಾವು ಕಡಿದು ಸತ್ತನೆಂಬ ಸುದ್ದಿ ಹುಟ್ಟಿಸುತ್ತಾರೆ; ಅವಳು ಅದು ಸುಳ್ಳೆಂದೂ ಬೆಳಗಿನ ಜಾವದಲ್ಲಿ ತನಗೆ ಒಂದು ಕನಸಾಯಿತೆಂದೂ ಕನಸಿನಲ್ಲಿ ಶುಭವನ್ನು ಕಂಡರೆ ನಿಜದಲ್ಲಿ ಅಶುಭವೆಂದೂ ಅಳುತ್ತಾಳೆ-ಕನಸು ಹೀಗಿತ್ತು; ಆ ಪ್ರಾಂತದ ಗವರ್ನರು ಸತ್ತುಹೋಗಲು, ಪಟ್ಟದಾನೆಯು ಬಂದು ನರೇಂದ್ರನಿಗೆ ಮಾಲೆಹಾಕಿ ಬೆನ್ನಮೇಲೆ ಕೂರಿಸಿಕೊಂಡು ಹೋಗಿ ಗವರ್ನರ ಪೀಠದಲ್ಲಿ ಕೂರಿಸುತ್ತದೆ; ಅವನು ಮೇಮ್ಸಾಹೇಬಳನ್ನು ಮದುವೆಯಾಗುತ್ತಾನೆ. ಅತ್ತೆಯು ‘ಜಾತಿಹೋದರೆ ಹೋಗಲಿ, ಹೆಂಡತಿಯನ್ನು ಮನೆಗೆ ಕರೆದುಕೊಂಡು ಬಾ!’ ಎನ್ನುತ್ತಾಳೆ. ಅವನು ಬರುವುದಿಲ್ಲ; ಅತ್ತೆಯು ಅವನನ್ನು ಕೈಹಿಡಿದು ಎಳೆಯುತ್ತಾಳೆ; ಅವನು ಕೈ ಕಿತ್ತುಕೊಳ್ಳುತ್ತಾನೆ-ಅವಳಿಗೆ ಎಚ್ಚರವಾಗುತ್ತದೆ.</p>
<p> ಆರನೆಯದು ಒಂದು ಪದ್ಯಕಾವ್ಯ. ಇದರಲ್ಲಿರುವುದು ಬರಿಯ ಪುರಾಣದ ಅನುಸರಣವಲ್ಲ-ಕವಿ ಕಲ್ಪನೆಯೂ ಬೇಕಾದ ಹಾಗಿದೆ. ಮೊದಲ ಸರ್ಗದಲ್ಲಿ ವೃತ್ರನಿಂದ ಪರಾಜಿತರಾದ ದೇವತೆಗಳು ಪಾತಾಳದಲ್ಲಿ ಸೇರಿ ಮಂತ್ರಾಲೋಚನೆ ನಡಸುತ್ತಿದ್ದಾರೆ. ಇದು ‘ಪ್ಯಾಂಡಿಮೋನಿಯಂ’ನಲ್ಲಿ ಮಂತ್ರಾಲೋಚನೆ ನಡಸುತ್ತಿರುವ ದೇವದೂತರನ್ನು ಜ್ಞಾಪಕಕ್ಕೆ ತರುತ್ತದೆ. ಪಾತಾಳವು ಭಯಂಕರವಾಗಿರುತ್ತದೆ. ಎರಡನೆಯ ಸರ್ಗದಲ್ಲಿ ವೃತ್ರನ ಹೆಂಡತಿಯಾದ ‘ಐಂದ್ರಿಲಾ’ ನಂದನದಲ್ಲಿ ಕುಳಿತು ಗಂಡನೊಡನೆ ಮಾತನಾಡುವುದು ಮರ್ತ್ಯಲೋಕದಲ್ಲಿ ಬಂಗಾಳಿ ಹೆಂಗಸು ತನ್ನ ಗಂಡನೊಡನೆ ಮಾತನಾಡುವಂತಿದೆ. ಮೂರನೆಯ ಸರ್ಗದಲ್ಲಿ ವೃತ್ರಾಸುರನ ಸಭೆ. ಈ ಕಾವ್ಯದಲ್ಲಿ ಮಿಲ್ಟನ್​ ಕವಿಗೆ ಯೋಗ್ಯವಾದ ಅನೇಕ ಉಕ್ತಿಗಳಿವೆ.</p>
<p> ಏಳನೆಯದರಲ್ಲಿ ವಿಷಯವಿಮರ್ಶೆ ಏನೂ ಇಲ್ಲ; ಇದರಲ್ಲಿ, ಬಂಗಾಳವು ನ್ಯಾಯಶಾಸ್ತ್ರಕ್ಕೆ ಸುಪ್ರಸಿದ್ಧ; ಉದಯನಾಚಾರ್ಯನೂ ಆಮೇಲೆ ಬಂದ ಅನೇಕ ದೊಡ್ಡ ನೈಯಾಯಿಕರೂ ಬಂಗಾಳಿಗಳು-ಎಂದು ತನ್ನ ದೇಶದ ಹಿರಿಮೆಯನ್ನು ಬಂಕಿಮನು ಹೆಮ್ಮೆಯಿಂದ ಸ್ಮರಿಸಿಕೊಳ್ಳುತ್ತಾನೆ.</p>
<p> ಎಂಟನೆಯದು ಕೃಷ್ಣಚರಿತ್ರ; (ಪ್ರಾಚೀನ ಕಾವ್ಯಸಂಗ್ರಹದ ವಿಮರ್ಶೆ.) ದೇಶಭೇದ ಕಾಲಭೇದಗಳಿಂದ ಕಾವ್ಯದ ಸ್ವರೂಪ ನಿರ್ಧಾರಿತವಾಗುತ್ತದೆ-ಭಾರತ ರಾಮಾಯಣ ಕಾಳಿದಾಸನ ಕಾವ್ಯಗಳು ಉದಾಹರಣೆ; ಬಂಗಾಳಾ ಗೀತಿಕಾವ್ಯವು ಬಂಗಾಳಾ ಜನದ ಕೋಮಲತೆ, ನಿಶ್ಚೇಷ್ಟತೆ, ಗೃಹಸುಖ ನಿರತತೆ ಇರುಗಳ ಫಲ-ಎಂದು ಹಿಂದೆ ‘ಮಾನಸ ವಿಕಾಶ’ ‘ವಿದ್ಯಾಪತಿ ಮತ್ತು ಜಯದೇವ’ ಮುಂತಾದ ಗ್ರಂಥಾವಲೋಕನಗಳಲ್ಲಿ ಬಂಕಿಮನು ಅಭಿಪ್ರಾಯಪಟ್ಟಿದ್ದಾನಷ್ಟೆ. ಅದನ್ನು ಇಲ್ಲಿ ಕೃಷ್ಣಚರಿತ್ರಕ್ಕೂ ಅನ್ವಯಿಸಿದ್ದಾನೆ. ಭಾರತ ಭಾಗವತಗಳ ಕೃಷ್ಣಚರಿತ್ರವನ್ನುಲ್ಲೇಖಿಸಿ, ಅದು ಆಯಾ ಕಾಲದ ಜನಜೀವನಕ್ಕೆ ಹೇಗೆ ಅನುರೂಪವಾಗಿತ್ತು ಎಂದು ತೋರಿಸಿ ‘ಗೀತಗೋವಿಂದದ ಶ್ರೀಕೃಷ್ಣನು ಕೇವಲ ವಿಲಾಸರಸಿಕನಾದ ಕಿಶೋರ ನಾಯಕ’ನಾಗಿದ್ದರೆ ಅದೂ ಆ ಕಾಲದ ಬಂಗಾಳಾ ಸಮಾಜದ ಪ್ರತಿಬಿಂಬ; ವಿದ್ಯಾಪತಿಯ ಕೃತಿ ‘ಪುನರುದ್ದೀಪ್ತ ಜಾತೀಯ ಜೀವನದ ಪ್ರಥಮಶಿಖೆ’; ಅವನು ಬಾಹ್ಯಪ್ರಕೃತಿಮಾತ್ರವಲ್ಲದೆ ಅಂತಃಪ್ರಕೃತಿಯನ್ನೂ ವರ್ಣಿಸುತ್ತಾನೆ-ಎಂದು ಅಭಿಪ್ರಾಯಪಡುತ್ತಾನೆ. ಆಮೇಲೆ, ವಿದ್ಯಾಪತಿಯಿಂದ ಮುಂದೆ ಒಳ್ಳೆಯ ಗೀತೆಗಳು ಸಿಕ್ಕುವುದು ಕಷ್ಟವೆಂದು ತಿಳಿಸಿ, ಸಂಗ್ರಹಕಾರರು ಪಾಠಕರ ಸೌಕರ್ಯಕ್ಕಾಗಿ ಕೊಟ್ಟಿರುವ ಅರ್ಥವಿವರಣಾದಿಗಳನ್ನು ಪ್ರಶಂಸಿಸುತ್ತಾನೆ.</p>
<p> ಒಂಬತ್ತು ಮತ್ತು ಹತ್ತು ಎರಡು ಪದ್ಯಕಾವ್ಯಗಳ ವಿಮರ್ಶೆ. ಇವುಗಳಲ್ಲಿ ವಿಷಯ ವಿವರಣೆ ವಿಮರ್ಶೆಗಳಿಗಿಂತಲೂ ತತ್ವಗಳ ಪ್ರತಿಪಾದನೆಯೇ ಹೆಚ್ಚಾಗಿದೆ:-</p>
<p> ಜಗತ್ತಿನ ಸೌಂದರ್ಯವೂ ಇದೆ ವಿಕಾರವೂ ಇದೆ; ಕಾವ್ಯದ ಉದ್ದೇಶ್ಯವೂ ಸೌಂದರ್ಯವೇ; ಆದ್ದರಿಂದ ಜಗತ್ತಿನಲ್ಲಿರುವ ಸೌಂದರ್ಯವನ್ನು ಚಿತ್ರಿಸಿದರೆಸಾಕು ಕಾವ್ಯವಾಗುತ್ತದೆ; ಎಂದರೆ, ವರ್ಣನಮಾತ್ರದಿಂದಲೇ ಕಾವ್ಯ ವಾಗುತ್ತದೆ. ಸುಂದರವಲ್ಲದ್ದನ್ನು ವರ್ಣಿಸುವುದರಿಂದ ಕೆಲವುವೇಳೆ ಸುಂದರವಾದದ್ದು ಸ್ಪಷ್ಟವಾಗುತ್ತದೆ; ಆದ್ದ ರಿಂದ ಅಸುಂದರವಾಗದದ್ದಕ್ಕೆ ಕಾವ್ಯದಲ್ಲಿಸ್ಥಾನ. ಎರಡೂ ಸೇರಿದರೆ ಸಂಪೂರ್ಣ ಸ್ವರೂಪವರ್ಣನೆಯಾಗುತ್ತದೆ.</p>
<p> ಕೆಲವರು ಜಗತ್ತಿನಲ್ಲಿಲ್ಲದ, ಆದರೆ ಅದಕ್ಕೂಹೆಚ್ಚಿನ, ಸೌಂದರ್ಯವನ್ನು ಸೃಷ್ಟಿಸುತ್ತಾರೆ. ಅದು ಕವಿಹೃದಯ ದಿಂದ ಬರುತ್ತದೆ. ಮಾನವಸ್ವಭಾವವನ್ನು ಪರಿಶೋಧಿಸುತ್ತದೆ.-‘ವೃತ್ರಸಂಹಾರ’ವು ಇದಕ್ಕೆ ಉದಾಹರಣೆ; ‘ಋತುವರ್ಣನ’ವು ಸ್ವರೂಪಚಿತ್ರಕ್ಕೆ ಉದಾಹರಣೆ. ಹೀಗೆ, ಗ್ರಂಥದ ವಿಚಾರವಿರುವುದು ಒಂದು ಪಂಕ್ತಿ ಮಾತ್ರ.</p>
<p> ‘ಪಲಾಶಿಯ ಯುದ್ಧ’ದಲ್ಲಿ, ‘‘ಉಪಾಖ್ಯಾನದ, ನಾಟಕದ, ಭಾಗ ಅತ್ಯಲ್ಪ; ಗೀತಿ ಅತಿ ಪ್ರಬಲ; ನವೀನ ಬಾಬು ವರ್ಣನೆಯಲ್ಲಿಯೂ ಗೀತಿಯಲ್ಲಿಯೂ ಒಂದೇ ತರದ ಮಂತ್ರಸಿದ್ಧ.’’ ಅವನ ಕವಿತೆ ‘ತೀವ್ರ ತೇಜಸ್ವಿನಿ, ಜ್ವಾಲಾಮಯಿ, ಅಗ್ನಿಸದೃಶ.’ ಅವನು ಬಂಗಾಳದ ಬೈರನ್​. ಅವನ ಈ ಕಾವ್ಯವು ‘ಬಂಗಾಳದ ಸಾಹಿತ್ಯ ಭಾಂಡಾರದಲ್ಲಿ ಒಂದು ಬಹುಮೂಲ್ಯದ ರತ್ನ!’</p>
<p class="text-center">(
iii
) ಪತ್ರಗಳು</p>
<p> ಒಬ್ಬ ವ್ಯಕ್ತಿಯ ನಿಕಟ ಪರಿಚಯವಾಗುವುದು ಅವನ ಜೀವನಚರಿತ್ರೆಯಿಂದ, ಅದಕ್ಕಿಂತ ಹೆಚ್ಚಾಗಿ ಅವನ ‘ಆತ್ಮಚರಿತ್ರೆ’ಯಿಂದ; ಆದರೆ ಅವನ ಆಂತರಿಕ ವ್ಯಕ್ತಿತ್ವ, ಅಂತರಾಳ ಹೃದಯ, ಹೊರಪಡುವುದು ಅವನು ತನ್ನ ಆಪ್ತ ಸ್ನೇಹಿತರಿಗೆ, ಹತ್ತಿರದ ಬಂಧುಗಳಿಗೆ, ಅಡ್ಡಿ ಆತಂಕಗಳಿಲ್ಲದ ಧಾರಾಳ ಮನಸ್ಸಿನಿಂದ, ನಿಸ್ಸಂಕೋಚವಾಗಿ, ಅಂದಂದು ಖಾಸಗಿಯಾಗಿ ಬರೆದ ಪತ್ರಗಳಿಂದ-ಮುಂದೆ ಪ್ರಕಟಮಾಡುವ ಉದ್ದೇಶವಿಟ್ಟು ಕೊಂಡು ಪ್ರಬಂಧಗಳಂತೆ, ಔಪಚಾರಿಕವಾಗಿ, ಕೃತಕವಾಗಿ ಬರೆದಿಟ್ಟ ದೀರ್ಘಲೇಖನಗಳಿಂದಲ್ಲ. ಇಂಥ ‘ಪತ್ರ ವ್ಯವಹಾರ ಸಾಹಿತ್ಯ’ ಪಾಶ್ಚಾತ್ಯರಲ್ಲಿ ಕಂಡುಬರುತ್ತದೆ’ ಅದನ್ನು ಮೆಚ್ಚುವವರೂ ಹೊಗಳುವವರೂ-ಅನುಕರಿಸುವವರೂ-ಇದ್ದಾರೆ. ಸಾಹಿತಿಯ ಮನಃಪಾಕದಲ್ಲಿ ಅದ್ದಿ ತೆಗೆದದ್ದೆಲ್ಲವೂ ಸಾಹಿತ್ಯವಾಗುತ್ತದೆ.</p>
<p> ಸಾಮಾಜಿಕ ಗುಣಶೀಲ ಮರ್ಯಾದೆಗಳಲ್ಲಿ ನಿರ್ದುಷ್ಟವಾಗಿ ನಡೆದುಕೊಳ್ಳುತ್ತಿದ್ದ ಬಂಕಿಮನು ಕಾಗದ ಪತ್ರಗಳಿಗೆ ಉತ್ತರಕೊಡದ ಅವಮರ್ಯಾದೆಯನ್ನು ತೋರುತ್ತಿರಲಿಲ್ಲ; ಔದಾಸೀನ್ಯ ಅಲಸತೆಗಳಂತೂ ಅವನ ಜನ್ಮಕ್ಕೇ ಬಂದವಲ್ಲ; ಆದ್ದರಿಂದ ಅವನು ತನ್ನ ಕಾರ್ಯಗೌರವದಲ್ಲಿ, ಅನಾರೋಗ್ಯದಲ್ಲಿ, ಸರ್ಕಾರಿ ಕಾಗದಪತ್ರಗಳಿ ರಲಿ, ಸ್ನೇಹಿತರೊಡನೆ ಸಾರ್ವಜನಿಕರೊಡನೆ, ವಿಳಂಬವಿಲ್ಲದೆ, ಸುತ್ತುಬಳಸುಗಳಿಲ್ಲದೆ, ನಟನೆ, ಮುಖಸ್ತುತಿ, ಉಪಚಾರ, ಅಲಂಕಾರ ಒಂದೂ ಇಲ್ಲದೆ, ಪತ್ರವ್ಯವಹಾರ ನಡಸುತ್ತಿದ್ದನು; ಸ್ವಂತವಾಗಿ ಬರೆಯುತ್ತಿದ್ದನು. ಅವುಗಳ ಭಾಷೆ, ಸಂತೋಷವಾಗಲಿ ಅಸಮಾಧಾನವಾಗಲಿ, ನೇರವಾಗಿ ಹೃದಯವನ್ನು ಮುಟ್ಟಿ ಅರಳಿಸುತ್ತಿತ್ತು, ಇಲ್ಲವೇ ಭೇದಿಸುತ್ತಿತ್ತು. ಇಂಥವುಗಳಲ್ಲಿ ಹಲವುಸಿಕ್ಕಿಲ್ಲ; ವಂಗೀಯ ಸಾಹಿತ್ಯಪರಿಷತ್ತು, ಅವನ ಮರಣಾನಂತರ ಸುಮಾರು ಐವತ್ತು ವರ್ಷಗಳಮೇಲೆ ಎಷ್ಟೋ ಶ್ರಮದಿಂದ ಅವನ ಕೆಲವು ಬಂಗಾಳಿ ಮತ್ತು ಇಂಗ್ಲಿಷ್​ ಪತ್ರಗಳನ್ನು ಸಂಗ್ರಹಿಸಿದೆ.</p>
<p> ಅವನು, ತನ್ನ ಲೇಖನಗಳನ್ನು ಅವಿಚಾರದಿಂದಲೋ ಅಜ್ಞತೆಯಿಂದಲೋ ಅಹಂಕಾರದಿಂದಲೋ ದೂಷಿಸಿ ಅವಹೇಳನಮಾಡಿ ಬರೆಯುತ್ತಿದ್ದ ಪುಡಿಜನರಿಗೆ ಸಾಧಾರಣವಾಗಿ ಉತ್ತರಕೊಡುತ್ತಿರಲಿಲ್ಲ; ಪ್ರತಿಯಾಗಿ ಖಂಡನಮಂಡನಗಳನ್ನು ಬರೆಯಬೇಕಾಗಿದ್ದರೆ ವ್ಯಕ್ತಿಯೋ ವಿಷಯವೋ ಮಹತ್ವದ್ದಾಗಿರಬೇಕಾಗಿತ್ತು; ಉದಾಹರಣೆಗೆ, ಹೇಸ್ಟಿ, ರವೀಂದ್ರನಾಥ ಠಾಕೂರ್​. ಈಗ ಹೇಸ್ಟಿಯ ಹೆಸರು ನಿಂತಿರುವುದು ಬಂಕಿಮಚಂದ್ರನ ಪ್ರತ್ಯುತ್ತರಗಳಿಂದಲೇ. ಇವುಗಳ ಪ್ರಸ್ತಾಪವನ್ನು ಈ ಗ್ರಂಥದ ಬೇರೆ ಎಡೆಯಲ್ಲಿ ನೋಡಬಹುದು. (ಪುಟ ೪೪೨-೪೪೫).</p>
<p> ಬಂಕಿಮಚಂದ್ರನು ಅವನ ಸ್ನೇಹಿತರಿಗೆ ಬರೆದ ಬಂಗಾಳಿ ಪತ್ರಗಳಲ್ಲಿ ಎಂಟು ಮಾತ್ರ ಸಿಕ್ಕಿ ಅಚ್ಚಾಗಿವೆ. ಇವು ಕಾಳೀಪ್ರಸನ್ನ ಘೋಷ್​, ಶ್ರೀಶಚಂದ್ರ ಮಜುಂದಾರ್​, ಗಿರಿಜಾಪ್ರಸನ್ನರಾಯ್​, ಭೂದೇವ ಮುಖ್ಯೋಪಾಧ್ಯಾಯ, ಕುಮಾರ ವಿನಯ ಕೃಷ್ಣದೇವ, ಗುರುದಾಸ ವಂದ್ಯೋಪಾಧ್ಯಾಯ ಇವರಿಗೆ ಬರೆದವು.</p>
<p> ಇಂಗ್ಲಿಷಿನಲ್ಲಿ ೨೯ ಪತ್ರಗಳುಸಿಕ್ಕಿ ಅಚ್ಚಾಗಿವೆ. ಅವು ಶಂಭುಚಂದ್ರ ಮುಖರ್ಜಿ, ಜಗದೀಶನಾಥರಾಯ್​, ನವೀನಚಂದ್ರ ಸೇನ್​, ಭೂದೇವ ಮುಖರ್ಜಿ ಇವರಿಗೆ ಬರೆದವು.</p>
<p> ಇವು, ಸ್ನೇಹ ಸೌಜನ್ಯ ವಿನೋದ ಹಾಸ್ಯಗಳಿಂದ ತುಂಬಿ ನೇರವಾದ ಸರಳವಾದ ಭಾಷೆಯಲ್ಲಿ ಬರೆಯಲ್ಪಟ್ಟಿವೆ. ಆಗ ವಿದ್ಯಾವಂತರಲ್ಲಿ ಬಂಗಾಳಿಗಿಂತ ಇಂಗ್ಲಿಷಿನಲ್ಲಿ ಪತ್ರ ವ್ಯವಹಾರ ಹೆಚ್ಚಾಗಿದ್ದರೂ, ಬಂಕಿಮನು ಎರಡರಲ್ಲಿಯೂ ಒಂದೇ ಮಟ್ಟದಲ್ಲಿ ಬರೆಯಬಲ್ಲನೆಂದು ತೋರಿಸಿದ್ದಾನೆ.</p>
<p> ಇವುಗಳಲ್ಲಿ, ಆನಂದಮಠ ಕೃಷ್ಣಕಾಂತನ ಉಯಿಲು ಮುಂತಾದ ಕಾದಂಬರಿಗಳ ಸಂಬಂಧವಾಗಿ ಬಂದಿರುವ ವಾಕ್ಯಗಳನ್ನು ಆಯಾ ಸಂದರ್ಭದಲ್ಲಿ ಪ್ರಸ್ತಾಪಿಸಿದೆ. ಮಿಕ್ಕ ಕೆಲವು ಅಭಿಪ್ರಾಯಗಳನ್ನೂ ಬಂಕಿಮನ ವ್ಯಕ್ತಿತ್ವವನ್ನೂ ತೋರಿಸುವ ಒಂದೆರಡು ವಾಕ್ಯಗಳನ್ನು ಮಾತ್ರ ಇಲ್ಲಿ ಅವುಗಳಿಂದ ಎತ್ತಿ ಕೊಟ್ಟಿದೆ:-</p>
<p class="li">
೧. 
ತಮ್ಮ ಪತ್ರಕ್ಕೆ ಉತ್ತರ ಕೊಡುವುದು ಅಮೃತಪಾನ ಮಾಡಿಸಿದ ಧನ್ವಂತರಿಗೆ ದುಡ್ಡು ಕೊಡುವುದಕ್ಕೆ ಸಮಾನವಾಗುತ್ತದೆ. ತಮ್ಮ ಪತ್ರಕ್ಕೆ ಉತ್ತರ ಕೊಡದಿರುವುದೇ ಒಳ್ಳೆಯದು-ಕೋಗಿಲೆಗೆ 
Thanks
 ಕೊಟ್ಟರೆ ಏನಾಗುತ್ತದೆ?. . .ಇಂದ್ರ ಚಂದ್ರ ವಾಯು ವರುಣ ಯಮ ಕುಬೇರ ಮುಂತಾದ ದಿಕ್ಪಾಲಕರು ಹಿಂದಿನಂತೆ ದಿಕ್ಪಾಲನ ಮಾಡುತ್ತಿದ್ದಾರೆ-ಚಂದ್ರನಿಗೆ ನಡುನಡುವೆ ಪೂರ್ಣೋದಯ, ನಡುನಡುವೆ ಅಮಾವಾಸ್ಯೆ. (ಕಾಳೀಪ್ರಸನ್ನರಿಗೆ ಬರೆದದ್ದು; ೧೬-೪-೧೮೮೨.)</p>
<p class="li">
೨. 
ತಾವೂ ‘ಶಾಪೇನಾಸ್ತಂಗಮಿತಮಹಿಮಾ’ ಆಗಿದ್ದೀರೆಂದು ಕೇಳಿ ದುಃಖಿತನಾಗಿದ್ದೇನೆ.
¹
 ‘ಯಮ ದ್ವಾರೇ ಮಹಾಘೋರೇ ತಪ್ತಾ ವೈತರಣೀ ನದೀ’ ಎಂದು ಬರೆದ ವ್ಯಕ್ತಿ, ಒರಿಸ್ಸಾದ ವೈತರಣೀ ನದಿಯೇ ಯಮದ್ವಾರವೆಂದು ನಿಶ್ಚಯವಾಗಿ ತಿಳಿದಿದ್ದನು. (ಕಾಳೀಪ್ರಸನ್ನರಿಗೆ: ೬-೧-೧೮೮೩.)</p>
<p class="li">
೩. 
ಶ್ರೀಕೃಷ್ಣನು ಇಚ್ಛಾಪೂರ್ವಕವಾಗಿ ಎಂದೂ ಯುದ್ಧದಲ್ಲಿ ಪ್ರವೃತ್ತನಾಗುತ್ತಿರಲಿಲ್ಲ; ಧರ್ಮಯುದ್ಧ ಉಂಟು; ಧರ್ಮಕ್ಕಾಗಿಯೇ ಮನುಷ್ಯನು ಅನೇಕವೇಳೆ ಯುದ್ಧ ಪ್ರವೃತ್ತನಾಗಬೇಕು. ಉದಾ: 
William the Silent
; ಧರ್ಮಯುದ್ಧದಲ್ಲಿ ಪ್ರವೃತ್ತನಾಗದಿರುವುದು ಅಧರ್ಮ; ಇಂಥ ಸ್ಥಳಗಳಲ್ಲ ಲ್ಲದೆ ಶ್ರೀಕೃಷ್ಣನು ಎಂದೂ ಯುದ್ಧಕ್ಕೆ ಹೋಗಿಲ್ಲ; ಧರ್ಮಯುದ್ಧ ಹೊರತು ಇತರ ಸಂದರ್ಭ ಗಳಲ್ಲಿ ಯುದ್ಧ ಮಾಡದಂತೆ ಅವನು ಇತರರನ್ನೂ ತಡೆಯುತ್ತಿದ್ದನು. ಮನುಷ್ಯನು ಇದಕ್ಕೀಂತ ಹೆಚ್ಚಿನದನ್ನು ಮಾಡಲಾರ; ಕೃಷ್ಣಚರಿತ್ರೆ ಮನುಷ್ಯ ಚರಿತ್ರೆ; ಈಶ್ವರನು ಲೋಕಹಿತಾರ್ಥವಾಗಿ ಮನುಷ್ಯಚರಿತ್ರವನ್ನು ಅವಲಂಬಿಸಿದನು. (ಶ್ರೀಶಚಂದ್ರ ಮಜುಂದಾರರಿಗೆ: ೧೦-೧೦-೧೮೮೫.)</p>
<p class="li">೪.  ಹತ್ತೊಂಬತ್ತನೆಯ ಶತಮಾನದ ಬಂಗಾಳಿಪುಸ್ತಕಗಳು ಸ್ವಲ್ಪ ಬಾಹ್ಯ ಸೌಷ್ಠವವನ್ನು ಪಡೆದಿರಬೇಕು; ಆದ್ದರಿಂದ ಪುಸ್ತಕಗಳಿಗೆ ಬಟ್ಟೆಯ ರಟ್ಟುಕಟ್ಟಿಸಿ, ಹೆಸರನ್ನು ಚಿನ್ನದ ನೀರಿನಿಂದ ಮುದ್ರಿಸಿ ಮಾರಿಸುತ್ತೇನೆ. (ಭೂದೇವ ಮುಖರ್ಜಿಗೆ: ೧೩-೬-೧೮೮೮.)</p>
<p class="li">೫.  ನಾನು ಧರ್ಮಶಾಸ್ತ್ರ ವ್ಯವಸಾಯಿಯಲ್ಲ; ಶಾಸ್ತ್ರಪ್ರಮಾಣ ಕೊಟ್ಟು ಸಮಾಜ ಸಂಸ್ಕರಣವಾಗುತ್ತದೆ, ಅಥವಾ ಮಾಡುವುದು ಉಚಿತ, ಎಂದು ನಾನು ನಂಬಿಲ್ಲ...ಶಾಸ್ತ್ರವ್ಯವಸ್ಥೆ ಈಗ ನಡೆಯುವುದಿಲ್ಲ. ನೀವು ಯಾರಾದರೂ ಅದರಂತೆ ನಡಸುವ ಸಾಹಸಮಾಡಿದ್ದೀರಾ?...ಸಮಾಜವು ದೇಶಾಚಾರದ ಅಧೀನಶಾಸ್ತ್ರದ ಅಧೀನವಲ್ಲ. . .ಸಮುದ್ರ ಪ್ರಯಾಣವು ಲೋಕ ಹಿತಕರವಾದ್ದರಿಂದ ಧರ್ಮ ಸಮ್ಮತ; ಆದ್ದರಿಂದ ಧರ್ಮಶಾಸ್ತ್ರದಲ್ಲಿ ಏನಾದರೂ ಇರಲಿ, ಸಮುದ್ರ ಪ್ರಯಾಣ ಹಿಂದೂಧರ್ಮ ಸಮ್ಮತವಾದದ್ದೇ. (ಕುಮಾರ ವಿನಯ ಕೃಷ್ಣದೇವರಿಗೆ: ೨೭-೭-೧೮೯೨)</p>
<p class="li">
೬. 
ಬಾಯಿಮಾತು ಕೂಡಲೆ ಅಂತರ್ಧಾನವಾಗುತ್ತದೆ; ಆದರೆ ಪತ್ರವನ್ನು ರಕ್ಷಿಸಿಟ್ಟರೆ ಅದು ನೂರು ವರ್ಷ ಇರಬಲ್ಲುದು. . .‘ವಿಷವೃಕ್ಷ’ದ ಅನುವಾದ ಪ್ರಕಟವಾದಾಗ ಒಬ್ಬರು ‘
Sophocles 
ಬರೆದ 
Antigone
ಯಾದಮೇಲೆ, ಅದಕ್ಕೆ ಸಮಾನವಾದ ಸ್ತ್ರಿಚರಿತ್ರೆ ಯಾವ ಸಾಹಿತ್ಯದಲ್ಲಿಯೂ ಸೃಷ್ಟಿಯಾ ಗಿರಲಿಲ್ಲ’ ಎಂದರು. ಇದನ್ನು ನಾನು ದೊಡ್ಡ ಗೌರವವೆಂದುಕೊಂಡಿದ್ದೇನೆ. (ಗುರುದಾಸ ವಂದೋಪಾಧ್ಯಾಯರಿಗೆ: ೨-೧-೧೮೯೪)</p>
<p>ಮುಂದೆ, ಇಂಗ್ಲಿಷ್​ ಪತ್ರಗಳಿಂದ ಕೆಲವು ವಾಕ್ಯಗಳನ್ನು ಎತ್ತಿಕೊಟ್ಟಿದೆ; ಇವನ್ನು ಕನ್ನಡಿಸಿದರೆ, ಮುಖ್ಯಾಂಶವನ್ನು ಮಾತ್ರ ಅನುವಾದ ಮಾಡಬಹುದು; ಆಗ ಮೂಲದ ಕಳೆ ಇರುವುದಿಲ್ಲ; ಆದ್ದರಿಂದ ಕನ್ನಡಿಸಿಲ್ಲ; ಇವನ್ನು ಓದಿದರೆ ಬಂಕಿಮನ ಇಂಗ್ಲಿಷ್​ ಶೈಲಿಯೂ ಸ್ವಲ್ಪ ಪರಿಚಯವಾಗುತ್ತದೆ.</p>
<p>_______</p>
<p>1
. 
ಅವರು ಒರಿಸ್ಸಾಕ್ಕೆ ವರ್ಗವಾಗಿ ಹೋಗಿದ್ದು, ಬಂಕಿಮನನ್ನು ಅಲ್ಲಿಗೆ ಬರುವಂತೆ ಬರೆದಿದ್ದರು.</p>
<p class="li">1.  Malicious fortune has made me a sort of jack of all traders and I can turn up any kind of work, form transcendental metaphysics to verse making. The quality of course you can't expect to be superior, but I will do all I can for you.. The Novel is to me the most difficult work of all, as it requires a good deal of time and undivided attention to elaborate the conception and to subordinate the incidents and characters to the central idea. . .</p>
<p class="li">2.  . . .One must place, or always try to place, his view of a question in the strongest light, if he wants to persuade.</p>
<p class="li">3.  . . .I won't take up politics, because then I would be sure to rouse the indignation of Anglo-Saxonia. . .That is why BAnga Darsan has so little of politics in it. Shall I send you light sketchy things which shall be neither flesh nor fish nor red herring? Do you want nonsense? I can manufacture that precious commodity <em>ಚಿಜ ಟiಛ್iಣಣ್ಟ್</em>.</p>
<p class="li">4.  I write the worst hand in the world.</p>
<p class="li">5.  It is so much easier to write a serious essay than things which go under the name of <em>ಟiರ್hಣ</em> literature. . .</p>
<p class="li">6.  I see the printer has made glorious work out of my delicate calligraphy. It is lost labour to ask me to write legibly; you may as well preach to the winds.</p>
<p class="li">7.  The announcement in the <em>ಊಚಿಟಜ್ಜ್ ಖ್hಚಿhಚಿಡಿ ಕ್ಚಿಣಡಿiಞಚಿ</em> of my illness was intended merely to create belief in the report of my death sent to my relatives, this being supposed an excellent way of punishing a man for his literary opinion.</p>
<p class="li">೮.  An exquisite critic in the Somprakash-Pot Belly himself for aught I know-pronounces the bookಶಿ unreadable, and the author an unmitigated dunce. This is high praise. Praise from such a quarter would have damned the book. . .I don't suppose I will show my sweet face to your longing eyes during the holidays, for I have got another lover here to attend to-the glorious Road Cess. (ಇವು ಬಂಕಿಮಚಂದ್ರನಿಂದ ಶಂಭುಚಂದ್ರ ಮುಖರ್ಜಿಗೆ ೧೮೭೨-೮೩ರಲ್ಲಿಬರೆದ ಹದಿಮೂರು ಪತ್ರಗಳಿಂದ ಎತ್ತಿಕೊಂಡವು.)</p>
<p class="li">9.  Khani must in my opinion chasten down his style and curb his redundant flow of words and imagery, which at present obscures the meaning and wearies the reader. . .clearness and simplicity are the best of all ornaments and I have arrived at this conviction after much painful experience. (ಜಗದೀಶನಾಥ ರಾಯನಿಗೆ: ೩೦-೧೨-೧೮೭೪)</p>
<p class="li">10.  But as <em>ಣ್ಟಿಜಜ್sಜ್ಡಿತ್ಜ್ಜ</em> honours are the order of the day, I do not see why I should scruple to receive my share.</p>
<p class="li">11.  The highest poetry is also the highest practical wisdom-the poetry of Real Life. There is more practical wisdom in Shakespeare's plays than in Bacon's Essays-or in any other English writings whatever.</p>
<p class="li">
12. 
Social life is far more complicated than domestic life; and its aspects are so multifarious. . .
(ನವೀನಚಂದ್ರಸೇನನಿಗೆ: ೧೮೮೦-೮೨)</p>
<p class="li">13.  My own plan is never to seek the opinions of others, and as I have found by eperience that my interference in the way of advice or criticism ha spoilt many a fine work, I give none myself. It is a rule with me at present to pass no opinion on contemporary productions. Genius-even mere talent-must work out its own conception. (ಭೂದೇವ ಮುಖರ್ಜಿಗೆ: ೧೩-೫-೧೮೮೩)</p>
<p>_______</p>
<p>2
. 
ವಿಷವೃಕ್ಷ</p>
<p> ಮೇಲಿನ ಇಂಗ್ಲಿಷ್​ ವಾಕ್ಯಗಳಿಂದ ಒಂದೆರೆಡು ಅಂಶಗಳನ್ನು ಕನ್ನಡಿಗರ ಗಮನಕ್ಕೆ ತರಲೆಳಸುತ್ತೇನೆ:-ಬಂಕಿಮನಿಗೆ ಯಾವ ವಿಷಯದಮೇಲೆ ಬೇಕಾದರೂ ಬರೆಯಬಲ್ಲಶಕ್ತಿ ಇತ್ತು, ಧೈರ್ಯವಿತ್ತು; ಅದು ಒಣ ಸಾಹಸದ ಬಡಾಯಿಯಲ್ಲ; ಅವನು ಬಹುಶ್ರುತನಾಗಿದ್ದನು. ಎಲ್ಲದರಲ್ಲಿಯೂ ಕೈಪಳಗಿತ್ತು. ಅವನು ಕಾದಂಬರಿ ಗಳನ್ನು ಬರೆದಿರುವುದೇ ಹೆಚ್ಚಾಗಿದ್ದರೂ, ಅದು ಚೆನ್ನಾಗಿರಬೇಕಾಗಿದ್ದರೆ ಪ್ರಬಂಧ ಬರೆಯುವುದಕ್ಕಿಂತ ಕಷ್ಟ ವೆಂಬುದು ಅವನ ಅನುಭವ; ‘ಲಘು’ ಸಾಹಿತ್ಯವೂ ಅಷ್ಟೇ. ಅವನ ಪತ್ರಿಕೆಯು ರಾಜಕೀಯದ ತೊಡಕಿಗೆ ಸಿಕ್ಕಿ ಕೊಳ್ಳಲಿಲ್ಲ. ಅವನ ಅಕ್ಷರ ಸುಗಮವಾಗಿರಲಿಲ್ಲ. (ಆಗಿನ ಕಾಲದಲ್ಲಿ ಟೈಪುರೈಟರೂ ಸ್ಟೆನೋಗ್ರಾಫರೂ ರೂಢಿಗೆ ಬಂದಿರಲಿಲ್ಲ.) ಅವನು ಎಲ್ಲವನ್ನೂ ಸ್ವಂತವಾಗಿ ಬರೆಯುತ್ತಿದ್ದನು; ಆಲೋಚನೆಗಳ ವೇಗ ಬರವಣಿಗೆಯ ವೇಗವನ್ನು ಹಿಂದೆ ಹಾಕಿದರೆ ಆಗುವದೂ ಹೀಗೆಯೇ; ಶಾಸ್ತ್ರವಾಕ್ಯಕ್ಕಿಂತಲೂ ಅವನು ವಿಚಾರಕ್ಕೂ ಯುಕ್ತಾ ಯುಕ್ತ ಪರಿಜ್ಞಾನಕ್ಕೂ ಹೆಚ್ಚು ಬೆಲೆ ಕೊಡುತ್ತಿದ್ದನ. ಅವನ ಅಭಿಪ್ರಾಯಗಳೂ ವಿಮರ್ಶೆಗಳೂ ಖಂಡಿತವಾಗಿ, ಕೆಲವು ವೇಳೆ ನಿಷ್ಠುರವಾಗಿ, ಇರುತ್ತಿದ್ದದ್ದರಿಂದ ಅವನಿಗೆ ಅನೇಕ ಗುಪ್ತಶತ್ರುಗಳಿದ್ದರು. ಮಾತಿಗಿಂತಲೂ ಬರವಣಿಗೆಯಲ್ಲಿ ಅವನಿಗೆ ಹೆಚ್ಚು ಪ್ರತ್ಯಯ; ಭಾಷೆ ನೇರವಾಗಿ ಸರಳವಾಗಿರಬೇಕು; ಉತ್ತಮ ಸಾಹಿತ್ಯ ಜೀವನ ವಿಮರ್ಶಕವಾಗಿರುತ್ತದೆ; ಸಾಮಾಜಿಕ ಸಮಸ್ಯೆ ಬಹುಮುಖವಾದದ್ದು, ಮತ್ತು ತುಂಬ ತೊಡಕಾದದ್ದು. ಪ್ರತಿಭಾ ಶಾಲಿಯನ್ನು ಸ್ವತಂತ್ರವಾಗಿ ನಡೆಯುವಂತೆ ಬಿಡುವುದು ಮೇಲು.</p>
<p class="text-center">(
iv
) ಸಹಜ ರಚನಾ ಶಿಕ್ಷಾ</p>
<p> ಬಂಕಿಮಚಂದ್ರನು ಹುಡುಗರು ಉಪಯೋಗಿಸುವಂಥ ಸಣ್ಣಸಣ್ಣ ಪಠ್ಯ ಪುಸ್ತಕಗಳನ್ನೂ ಬರೆದನೆಂದು ತಿಳಿದರೆ ಆಶ್ಚರ್ಯವಾಗಬಹುದು. ಅವನು ತನ್ನ ಜೀವಮಾನದ ಕಡೆಗಾಲದಲ್ಲಿ ‘ಸಹಜ ರಚನಾ ಶಿಕ್ಷಾ’ ‘ಸಹಜ ಇಂಗ್ರೇಜೀ ಶಿಕ್ಷಾ’ ಎಂಬಎರಡು ಪುಸ್ತಕಗಳನ್ನು ಬರೆದನು. ಇವುಮೊದಲು ಮುದ್ರಣವಾದದ್ದು ಯಾವಾಗಲೋ ಗೊತ್ತಿಲ್ಲ. ಮೂರನೆಯ ಮುದ್ರಣಗಳು ಆದದ್ದು ೧೮೯೪ರ ಡಿಸೆಂಬರ್​ ತಿಂಗಳಲ್ಲಿ. ಇವುಗಳಲ್ಲಿ ಇಂಗ್ರೇಜೀ ಶಿಕ್ಷೆಯು ಮೂಲೆ ಗುಂಪಾಗಿ, ಈಗ ದೊರೆಯುವಂತಿಲ್ಲ. ಸಹಜ ರಚನಾ ಶಿಕ್ಷೆಯು ಪುನರ್ಮುದ್ರಿತವಾಗಿದೆ. ಇದು ವಾಕ್ಯರಚನಾಕ್ರಮವನ್ನು ಬೋಧಿಸುವ ಗ್ರಂಥ.</p>
<p> ಇದನ್ನು ಬರೆದದ್ದರ ಉದ್ದೇಶ ಹಣಸಂಪಾದನೆಯಲ್ಲ. ಮಾತೃಭಾಷೆಯಲ್ಲೇ ತನ್ನಜನ ಬರೆಯುವುದಕ್ಕೆ ಹಿಂಜರಿಯುತ್ತಿದ್ದರು.³ ಅದಕ್ಕೆ ಒಂದು ಕಾರಣ ವ್ಯಾಕರಣ; ಬಂಗಾಳಿ ಭಾಷೆ ಸಂಸ್ಕೃತಜನ್ಯವಾದ್ದರಿಂದ ಸಂಸ್ಕೃತ ವ್ಯಾಕರಣವನ್ನು ಪೂರ್ತಿಯಾಗಿ ಉಪಯೋಗಿಸಬೇಕೆಂದು ಪಂಡಿತರು ಹೇಳುತ್ತಿದ್ದರು; ಆ ವಿದ್ವತ್ತು ಎಲ್ಲರಿಗೂ ಸಾಧ್ಯವಲ್ಲ; ಆಡುವ ಮಾತಿನಂತೆ ಬರೆದರೆ ಅದಕ್ಕೆ ಗೌರವವಿರುತ್ತಿರಲಿಲ್ಲ; ಬರವಣಿಗೆಯಲ್ಲಿ ಆಡುವ ಮಾತನ್ನು ಶೆಕಡ ನೂರರಷ್ಟು ಯಾರೂ ಯಾವ ಭಾಷೆಯಲ್ಲೂ ಅನುಸರಿಸುವುದು ಸಾಧ್ಯವಲ್ಲ; ಅದಕ್ಕೆ ಸರ್ವಸಮ್ಮತ ವಾದ ಕೆಲವು ನಿಯಮಗಳನ್ನು ಅನುಸರಿಸಿದರೆ ಭಾಷೆ ಚೊಕ್ಕವಾಗಿ, ವಯವಹಾರ ಸುಲಭವಾಗುತ್ತದೆ; ಈ ಮಧ್ಯಮ ಮಾರ್ಗವು ಆಡುವ ಭಾಷೆಗೆ ಎಷ್ಟು ಹತ್ತಿರವಿದ್ದು, ಎಷ್ಟು ಸರಳವಾಗಿದ್ದು, ಎಷ್ಟು ಭಾವವ್ಯಂಜಕವಾಗಿ ದ್ದರೆ ಭಾಷೆ ಅಷ್ಟು ಜೀವಂತವಾಗಿರುತ್ತದೆ. ಇದು ಗದ್ಯ, ಪದ್ಯ, ಕಥನ, ವರ್ಣನ, ವಿಡಂಬನ ಮುಂತಾದ ನಾನಾ ಸಾಹಿತ್ಯರೂಪಗಳಿಗೆ ಸಂದರ್ಭಾನುಸಾರವಾಗಿ, ಗ್ರಂಥಕರ್ತನ ಪ್ರತಿಭಾನುಸಾರವಾಗಿ, ಹೆಚ್ಚು ಕಡಮೆಯಾ ಗುತ್ತದೆ; ಅದು ಅವನ ಕೈಯಲ್ಲಿ ಅಕ್ಕಸಾಲೆಯ ಕೈಯಿನ ಬಂಗಾರವಾಗಿ ಸುಂದರರೂಪಗಳನ್ನು ತಾಳುತ್ತದೆ. ಬಂಕಿಮನ ಕಾಲದಲ್ಲಿ, ಬಂಗಾಳಿಯಲ್ಲಿ ಬರೆಯಬೇಕೆಂಬ ಉತ್ಸಾಹವಿದ್ದು ಜನಕ್ಕೂ ಧೈರ್ಯವಾಗಿ ಅನುಸರಿಸ ಬಹುದಾದ ಮೇಲ್ಪಂಕ್ತಿಯಾಗಲಿ ಇರಲಿಲ್ಲ. ಬಂಕಿಮನೇ ಈ ಕಷ್ಟವನ್ನು ಅನುಭವಿಸಿದನು. ಬಂಗಾಳಿಯಲ್ಲಿ ಆಧುನಿಕ ಗದ್ಯಸಾಹಿತ್ಯ ಹುಟ್ಟಿ ಹೆಚ್ಚು ದಿನಗಳಾಗಿರಲಿಲ್ಲ. ಅವನು ತನ್ನ ಅನುಭವವನ್ನೂ ಉದಾಹರಣೆಯನ್ನೂ ಈ ರೂಪದಲ್ಲಿ ಜನದ ಮುಂದಿಟ್ಟನು.</p>
<p> ಇದರಲ್ಲಿ ೧) ರಚನಾ ಅಭ್ಯಾಸ ೨) ರಚನಾಗುಣ ೩) ಪತ್ರಲೇಖನ-ಎಂಬ ಮೂರುಅಧ್ಯಾಯಗಳಿವೆ. ಮೊದಲ ಅಧ್ಯಾಯದಲ್ಲಿ ಎಂಟುಪಾಠಗಳೂ ‘ಅಭ್ಯಾಸ’ಗಳೂ ಎರಡನೆಯ ಅಧ್ಯಾಯದಲ್ಲಿ ನಾಲ್ಕು ಪಾಠಗಳೂ ಇವೆ. ಮೊದಲ ಅಧ್ಯಾಯದಲ್ಲಿ ಬಂಗಾಳಿ ವ್ಯಾಕರಣದ ಮೂಲ ಸೂತ್ರಗಳೂ ಎರಡನೆಯ ಅಧ್ಯಾಯದಲ್ಲಿ ಪ್ರಬಂಧದ ಮುಖ್ಯ ಗುಣಗಳಾದ ಭಾಷಾಶುದ್ಧಿ, ಅರ್ಥವ್ಯಕ್ತಿ, ಸರಳತೆ ಇವುಗಳೂ ವಿವರಿಸಲ್ಪಟ್ಟಿವೆ. ಸರಳತೆಯ ಕೆಳಗೆ ಹೇಳಿರುವ ಆರು ನಿಯಮಗಳನ್ನು ಇಂದಿಗೂ ಎಲ್ಲ ಭಾಷೆಯವರೂ ಅನುಸರಿಸಬಹುದಾಗಿದೆ. ಅಲಂಕಾರದ ಹೆಸರೆತ್ತಿ ‘ಇದನ್ನು ಉಪಯೋಗಿಸುವುದು ಕಷ್ಟ; ಹೊಸದಾಗಿ ಬರೆಯುವವರಿಗೆ ಇದು ಬೇಕಿಲ್ಲ’ ಎಂದು ಮುಗಿಸಿಬಿಡುತ್ತಾನೆ. ಪತ್ರಲೇಖನದಲ್ಲಿ, ಸಂಸ್ಕೃತ ಬೇಡವೆನ್ನುವ ಬಂಕಿಮನೂ ಸಂಸ್ಕೃತಮಯವಾದ ಆರಂಭ ಮುಕ್ತಾಯಗಳನ್ನು ವಿಧಿಸುತ್ತಾನೆ. ಉದಾ: ಅಶೇಷ ಗುಣಾಲಂಕೃತೇಷು, ಏಕಾಂತ ವಶಂವದ, ಇತ್ಯಾದಿ. ಆದರೆ ಎಲ್ಲಾ ಆಧುನಿಕ ದೇಶಭಾಷೆಗಳೂ ಗದ್ಯದಲ್ಲಿ, ಪತ್ರಲೇಖನದಲ್ಲಿ, ಈಗ ಬಹುಮುಂದೆ ಹೋಗಿವೆ. ಕಟ್ಟಿನ ಕಷ್ಟವಿರಲಿ, ಕೆಲವು ವೇಳೆ ಅವು ಕಟ್ಟು ಹರಿದ ಪಂಜುಗಳಾಗಿವೆಯೇನೋ ಎನ್ನಿಸುತ್ತದೆ. ಅತಿಗೂ ಒಂದು ಮಿತಿ ಇದ್ದರೆ ಒಳ್ಳೆಯದು.</p>
<p> ಬಂಕಿಮಚಂದ್ರನಿಗಿಂತ ಹಿರಿಯನಾಗಿದ್ದ ಈಶ್ವರಚಂದ್ರ ವಿದ್ಯಾಸಾಗರನು (೧೮೨೦-೧೮೯೧) ಬಂಗಾಳಿಯ ಬಾಲಬೋಧೆಯನ್ನೂ ಬಾಲವ್ಯಾಕರಣವನ್ನೂ ಬರೆದಿದ್ದಾನೆ. ಅವು ಇಂದಿಗೂ ಉಪಯೋಗ ದಲ್ಲಿವೆ. ಆದರೆ ಅವನು ಗ್ರಂಥದಲ್ಲಿಯೂ ಲೇಖನದಲ್ಲಿಯೂ ಉಪಯೋಗಿಸುತ್ತಿದ್ದ ಭಾಷೆ ಜಟಿಲವಾದ ಸಂಸ್ಕೃತಮಯವಾದ ಭಾಷೆ; ಅದು ತಿಳಿಯಾಗಬೇಕು ಎಂಬುದು ಬಂಕಿಮನ ಅಭಿಪ್ರಾಯವಾಗಿತ್ತು.</p>
<p class="text-center">(
v
) ಅಸಮಗ್ರ ಲೇಖನಗಳು</p>
<p> ‘ರಾಜಮೋಹನನ ಹೆಂಡತಿ’ (ಒಂಬತ್ತು ಪರಿಚ್ಛೇದ), ನಿಶಿಥ ರಾಕ್ಷಸಿಯ ಕಥೆ, ಭಿಕ್ಷಾ, ನಾಟಿಕಾ, 
The most important and the first idea of the uncivilized Hindu-
ಎಂಬ ಐದು ಲೇಖನಗಳು ಈ ವಿಭಾಗದಲ್ಲಿ ಪ್ರಕಟವಾಗಿವೆ. ಇವುಗಳಲ್ಲಿ ‘ರಾಜಮೋಹನನ ಹೆಂಡತಿ’ಯ ಪ್ರಸ್ತಾಪವು ಆಗಲೇಬಂದಿದೆ. ಮಿಕ್ಕವು ನಿಸ್ಸತ್ವವಾದ ಲೇಖನಗಳು; ಅವು ಬಂಕಿಮನವು ಎಂಬುದೇ ಸಂದೇಹ; ಕೀಳುಮಟಟದ ಅನುಕರಣಗಳಾಗಿ ಕಾಣುತ್ತವೆ. ‘ನಿಶೀಥ ರಾಕ್ಷಸಿ’ಯ ಕಥೆಯಲ್ಲಿ ವರದಾ ಸಾರದಾ ಎಂಬ ಹುಡುಗರು(ಅಣ್ಣತಮ್ಮಂದಿರು) ತಿಂಡಿ ತಿನ್ನುತ್ತ ‘ಭೂತ’ ಇದೆಯೇ ಇಲ್ಲವೇ ಎಂದು ಚರ್ಚೆ ಮಾಡುತ್ತಾರೆ-ಚರ್ಚೆ ಮುಗಿದಿಲ್ಲ. ‘ಭಿಕ್ಷಾ’ಯೆಂಬುದು ಒಂದು</p>
<p>________</p>
<p>3
. 
It is a standing reproach against the educated Bengali that he cannot write in his mother tongue-Advertisement.</p>
<p>ವ್ಯಂಗ್ಯವಾದ ಪ್ರಬಂಧ-ದಡ್ಡನು ಶ್ರಮಪಡುತ್ತಾನೆ; ಭಿಕ್ಷೆ ಎತ್ತುವುದು ಸುಖ; ಜಮೀನುದಾರನಿಂದ ಮೊದಲು ಮಾಡಿಕೊಂಡು ಎಲ್ಲರೂ ಭಿಕ್ಷೆ ಎತ್ತುತ್ತಾರೆ-ಅವರ ಭಿಕ್ಷೆಗಳಿಗೆ ಬೇರೆಬೇರೆ ಹೆಸರು, ಅಷ್ಟೇ. ಶಿವ ವಾಮನ ಇವರು ಭಿಕ್ಷುಕರೆಂದು ಗೌರವ; ಬ್ರಾಹ್ಮಣನೂ ಭಿಕ್ಷುಕನೇ-ಇತ್ಯಾದಿ. ‘ನಾಟಿಕಾ’ದಲ್ಲಿ ಪ್ರತಾಪನಗರವನ್ನು ಅವರಂಗಜೇಬನು ಮುತ್ತಿಗೆ ಹಾಕುವನೆಂದು ಕೇಳಿ ಅದರ ರಾಜನು ಓಡಿಹೋಗುತ್ತಾನೆ; ಸುಬಾದಾರನು ಅವನನ್ನು ಸೆರೆಹಾಕುತ್ತಾನೆ; ರಾಣಿಯು ಅರಮನೆಯಲ್ಲಿ ಅಳುತ್ತಿರುತ್ತಾಳೆ; ಪ್ರಜೆಗಳು ಬಂದು ತಮ್ಮ ರಾಜನನ್ನು ಉಳಿಸಿಕೊಳ್ಳುವುದಾಗಿ ಘೋಷಿಸುತ್ತಾರೆ. ಇಲ್ಲಿಗೆ ಎರಡು ಅಂಕ ಮುಗಿಯುತ್ತದೆ. ಮುಂದೆ ಇನ್ನೂ ಎಷ್ಟು ಇತ್ತೋ ಏನು ಇತ್ತೋ ಗೊತ್ತಿಲ್ಲ. ಇಂಗ್ಲಿಷ್​ ಲೇಖನವು ಹಿಂದೂಗಳ ವೈರಾಗ್ಯವನ್ನು ನೈತಿಕ ಮಹತ್ವವನ್ನೂ ಹೊಗಳುತ್ತದೆ.</p>
<p> ಇವುಗಳಲ್ಲಿ ‘ನಿಶೀಥ ರಾಕ್ಷಸಿಯ ಕಥೆ’ ಮಾತ್ರ ಬಂಕಿಮನ ಅಕ್ಷರದಲ್ಲಿಯೇ ಇದ್ದು ‘ನಾರಾಯಣ’ ಪತ್ರಿಕೆಯಲ್ಲಿ ಅಚ್ಚಾಗಿದೆಯಂತೆ. ಇಂಗ್ಲಿಷ್​ ಲೇಖನವು ‘ವಂಗವಾಸಿ’ಯಲ್ಲಿ ಬಂದ ಒಂದು ಬಂಗಾಳಿ ಲೇಖನದ ಅನುವಾದವಂತೆ. ಅದು ಬಂಕಿಮನ ಭಾಷಾಂತರವೆಂದು ಊಹಿಸಲ್ಪಟ್ಟಿದೆ.</p>
<p class="text-center">(
vi
) ಸಂಕೀರ್ಣ ಲೇಖನಗಳು</p>
<p> ಗ್ರಂಥ ವಿಮರ್ಶೆಗಳ ಜೊತೆಗೆ (ಪುಟ ೪೮೩) ‘ಪುಸ್ತಕಾಕಾರದಲ್ಲಿ ಪ್ರಕಟವಾಗಿಲ್ಲದ’ ೧)ದುರ್ಗಾರ್ ೨) ಜಾ ಸ್ಟೂಯರ್ಟ್ಮಿಲ್​ ೩) ಮೃತ ಮೈಕೇಲ್​ ಮಧುಸೂದನ ದತ್ತ ೪) ಜಾತಿವೈರ ೪) ಸರ್​ ಮಿಲಿಯಂ ಗ್ರೇ ಮತ್ತು ಸರ್​ ಜಾರ್ಜ್ಕೇಂಬೆಲ್​ ೫) ಬಂಗಾಳದಲ್ಲಿ ದೇವಪೂಜೆ-ಪ್ರತಿವಾದ ೬-೯) ವಂಗದರ್ಶನ ಮತ್ತು ಪ್ರಚಾರಪತ್ರಿಕೆಗಳ ವಿಚಾರವಾದ ಲೇಖನಗಳು ೧೦) ಆದಿಬ್ರಾಹ್ಮ ಸಮಾಜ ಮತ್ತು ನವಹಿಂದೂ ಸಂಪ್ರದಾಯ ೧೧) ಮಾಸಿಕ ಸಂವಾದ-ಎಂಬ ಸಂಕೀರ್ಣಜಾತಿಯ ಲೇಖನಗಳೂ ಇವೆ.</p>
<p> ಇವುಗಳಲ್ಲಿ ‘ದುರ್ಗಾ’ ಮತ್ತು ‘ಬಂಗಾಳದಲ್ಲಿ ದೇವಪೂಜೆ’ ಇವೆರಡೂ ಧಾರ್ಮಿಕ ವಿಷಯಗಳಿಗೆ ಸಂಬಂಧಪಟ್ಟವು. ದುರ್ಗಾ, ಕಾಳೀ, ಅಥವಾ ಚಂಡೀ, ಬಂಗಾಳದಲ್ಲಿ ಸರ್ವಪೂಜ್ಯವಾದ ದೇವತೆ-‘ಡಕಾಯಿತನೂ ಅದನ್ನು ಪೂಜಿಸದೆ ಡಕಾಯಿತಿ ಮಾಡುವುದಿಲ್ಲ.’ ಈ ದೇವತೆಗೆ ಮೂಲವೇನು? ವೇದ, ಆರಣ್ಯಕ, ಉಪನಿಷತ್ತು ಮಹಾಭಾರತ ಇವುಗಳಲ್ಲಿ, ಅಲ್ಲಲ್ಲೇ ಬರುವ ಇದಕ್ಕೆ ಸಂಬಂಧಪಟ್ಟ ವಾಕ್ಯಗಳನ್ನೂ, ಅವುಗಳ ಮೇಲೆ ಆವಶ್ಯಕವಾದೆಡೆಯಲ್ಲಿ ಶಾಂಕರಭಾಷ್ಯವನ್ನೂ ಅನುವಾದ ಮಾಡಿ, ಚರ್ಚಿಸಿ, ಬಂಕಿಮನು ‘ಈಗ ನಾವುಪೂಜಿಸುವ ದುರ್ಗೆಯು ರಾತ್ರಿಯೇ, ಮಹಾದೇವನ ತಂಗಿಯೇ, ಬ್ರಹ್ಮವಿದ್ಯೆಯೇ, ಅಗ್ನಿಜಿಹ್ವೆಯೇ ವಿಚಾರ ಮಾಡಬೇಕಾಗಿದೆ’ ಎಂದು ಲೇಖನವನ್ನು ಮುಗಿಸುತ್ತಾನೆ.</p>
<p> ‘ಭ್ರಮರ’ ಪತ್ರಿಕೆಯಲ್ಲಿ ‘ಶ್ರೀಃ’ ಎಂಬ ಹೆಸರಿನಿಂದ ಒಬ್ಬರು ‘ಬಂಗಾಳದಲ್ಲಿ ದೇವಪೂಜೆ’ ಎಂಬ ಲೇಖನವನ್ನು ಬರೆದು, ಮೂರ್ತಿಪೂಜೆಯಲ್ಲಿ ಅನೇಕ ಗುಣಗಳಿವೆ ಎಂದು ಪ್ರತಿಪಾದಿಸಿದರು. ಬಂಕಿಮನು ಅವುಗಳನ್ನು ಒಂದೊಂದಾಗಿ ತೆಗೆದುಕೊಂಡು ಖಂಡಿಸಿ ಲೇಖಕರು ಮೂರ್ತಿಪೂಜೆಯ ಒಂದು ಅವಗುಣ ವನ್ನೂ ಹೇಳಿಲ್ಲವೆಂದೂ, (ಉದಾ-ಅದು ಅವೈಜ್ಞಾನಿಕ) ನಿರಾಕಾರಪೂಜೆಯ ಗುಣದ ಪ್ರಸ್ತಾಪವನ್ನೇ ಎತ್ತಿಲ್ಲ ವೆಂದೂ, ಯಾವುದು ನಿಜವಾದ ಈಶ್ವರೋಪಾಸನೆಯಾಗುವುದೋ ಅದನ್ನೇ ಹಿಡಿಯುವುದು ಸರಿಯೆಂದೂ ಹೇಳಿ, ‘ಸತ್ಯವೇ ಧರ್ಮ, ಸತ್ಯವೇ ಶುಭ, ಸತ್ಯವೇ ವಾಂಛನೀಯ, ಸತ್ಯಮೇವಜಯತಿ’ ಎಂದು ಲೇಖನವನ್ನು ಮುಗಿಸುತ್ತಾನೆ. ಇದರಲ್ಲಿ ಅವನ ನಿರಾಕಾರ ಪಕ್ಷಪಾತವು ಸ್ಪಷ್ಟವಾಗಿದೆ.(ಇದರ ಕೆಳಗೆ ತನ್ನ ಪೂರ್ತಿ ಹೆಸರನ್ನು ಕೊಡದೆ ‘ಬಃ’ ಎಂದು ಮಾತ್ರ ಬರೆದಿದ್ದಾನೆ.)</p>
<p> ‘ಜಾð ಸ್ಟೂಯರ್ಟ್ ಮಿಲ್​’ ಮತ್ತು ‘ಮೃತ ಮೈಕೇಲ್​ ಮಧುಸೂದನ ದತ್ತ’ ಇವೆರಡೂ ಚರಮ ಲೇಖನಗಳು. ಬಂಕಿಮನು ಮಿಲ್ಲನ್ನು (೧೮೦೬-೧೮೭೩) ನೋಡಿರಲಿಲ್ಲ. ಆದರೆ ಅವನ ಗ್ರಂಥಗಳ ವಿವರ ವಾದ ಪರಿಚಯವಿತ್ತು; ಅವನಲ್ಲಿ ಅಪೂರ್ವ ಗೌರವವಿತ್ತು; ಅವನನ್ನು ‘ಮಹಾಪುರುಷ’ ‘ಮಹೋಪಾಧ್ಯಾಯ’ ಎಂದು ಮುಂತಾಗಿ ನಿರ್ದೇಶಿಸಿ ಆ ಅಪೂರ್ವ ಗೌರವವನ್ನು ವ್ಯಕ್ತಪಡಿಸಿದ್ದಾನೆ.-ತರ್ಕ, ಅರ್ಥಶಾಸ್ತ್ರ, ರಾಜಕೀಯ, ಸಾಮಾಜಿಕಶಾಸ್ತ್ರ, ದರ್ಶನ, ಇಂಡಿಯದ ಆಡಳಿತ, ಮುಂತಾದವುಗಳಲ್ಲಿ ಅವನಿಗಿದ್ದ ಅಸಾಮಾನ್ಯಜ್ಞಾನ ದಕ್ಷತೆಗಳನ್ನು ಪ್ರತಿಪಾದಿಸಿ, ಫ್ರೆಂಚ್​ ದಾರ್ಶನಿಕ ಕೋಮ್ತಗೂ ಅವನಿಗೂ ಇದ್ದ ಸಂಬಂಧ ಗಳನ್ನು ಚರ್ಚಿಸಿ, ‘ಪರಮ ಆತ್ಮೀಯ’ನೊಬ್ಬನನ್ನು ಕಳೆದುಕೊಂಡಂತೆ ಭಾವಪೂರ್ಣವಾಗಿ ಈ ಲೇಖನವನ್ನು ಬರೆದಿದ್ದಾನೆ. ಜ್ಞಾನವಿಚಾರದಲ್ಲಿ ಬಂಕಿಮನ ಹೃದಯವು ಹೇಗೆ ಸಂಕುಚಿತವಾಗಿರಲಿಲ್ಲವೆಂದೂ, ಅವನು ಎಂಥ ಜ್ಞಾನಪಿಪಾಸುವಾಗಿದ್ದನೆಂದೂ ಇದರಿಂದ ಅರಿಯಬಹುದಾಗಿದೆ.</p>
<p> ಮೈಕೇಲ್​ ಮಧುಸೂದನದತ್ತ (೧೯೨೪-೧೮೭೩)ನದು ಒಂದು ದುರಂತಜೀವನ. (ಹಿಂದೆ ಪುಟ ೧೭-೧೮ನ್ನು ನೋಡಿ.) ಈ ಲೇಖನದಲ್ಲಿ ಬಂಕಿಮನು ಅವನ ಜೀವನ ವೃತ್ತಾಂತವನ್ನೇನೂ ಬರೆದಿಲ್ಲ. ‘ಕೀರ್ತಿ ಸಾಧಾರಣವಾಗಿ ಸತ್ತಮೇಲೆ ಬರುವ ಪುರಸ್ಕಾರ-ಉದಾ; ಸಾಕ್ರೆಟೀಸ್​, ಯೇಸು, ಗೆಲಿಲಿಯೋ, ದಾಂತೆ, ಇತ್ಯಾದಿ. ಬಂಗಾಳದಲ್ಲಿ ಎರಡು ಸಾವಿರ ವರ್ಷಕ್ಕೆ ಜಯದೇವ ಗೋಸ್ವಾಮಿಯಂಥ ಒಬ್ಬ ಕವಿ ಹುಟ್ಟಿದನು; ಅವನ ನಂತರ ಬಂದ ಗಣ್ಯನಾದ ಕವಿಯೆಂದರೆ ಮಧುಸೂದನನೇ; ಅವನು ತನ್ನ ಜೀವಮಾನ ದಲ್ಲಿಯೇ ಕೀರ್ತಿವಂತನಾದನು’-ಎಂದು ತುಂಬ ಅಭಿಮಾನದಿಂದ ಬರೆದಿದ್ದಾನೆ.</p>
<p> ‘ಜಾತಿವೈರ’ವು ‘ಸಾಧಾರಣೀ’ ಪತ್ರಿಕೆಯಲ್ಲಿ ಬಂದ ಒಂದು ಸಣ್ಣಲೇಖನ; ಇದಕ್ಕೆ ನಿಮಿತ್ತವೇನೋ ತಿಳಿಯದು. ಸಾಧಾರಣವಾಗಿ ಪ್ರತಿಯೊಂದು ಬಂಗಾಳಿ ಪತ್ರಿಕೆಯಲ್ಲಿಯೂ ಇಂಗ್ಲಿಷರ ದೂಷಣವಿರುತ್ತದೆ; ಪ್ರತಿ ಯೊಂದು ಇಂಗ್ಲಿಷ್​ ಪತ್ರಿಕೆಯಲ್ಲಿಯೂ ದೇಶೀಯರ ದೂಷಣವಿರುತ್ತದೆ. ಮಾತುಕಥೆಗಳಲ್ಲಿಯೂ ಹಾಗೆಯೇ; ಒಟ್ಟಿನಮೇಲೆ ಇಂಗ್ಲಿಷನು ಭಾರತೀಯನಿಗಿಂತ ಮೇಲು; ಅವನು ಗೆದ್ದವನು, ನಾವು ಸೋತವರು; ಆದರೆ ನಾವು ಪ್ರಾಚೀನ ಸಂಸ್ಕೃತಿವಂತರು ಎಂದು ಹೆಮ್ಮೆ; ಹೀಗಿರಲು, ಈ ಜಾತಿವೈರ ಸಹಜ; ಒಂದು ವಿಧದಲ್ಲಿ ಇದು ಒಳ್ಳೆಯದೇ; ಏಕೆಂದರೆ, ನಾವು ಮೇಲಿರುವವನನ್ನು ನೋಡಿ ಸ್ಪರ್ಧಾಳುಗಳಾಗುತ್ತೇವೆ. ಸ್ಪರ್ಧೆ ಇರಲಿ; ಆದರೆ ಅವರಿಗಾಗಲಿ ನಮಗಾಗಲಿ ಪರಸ್ಪರ ದ್ವೇಷ ಬೇಡ; ಅದರಿಂದ ನಮ್ಮ ಸ್ವಭಾವ ಕಲುಷಿತವಾಗುತ್ತದೆ-ಎಂಬುದು ಅದರ ಸಾರಾಂಶ.</p>
<p> ಗ್ರೇ ಮತ್ತು ಕೇಂಬೆಲ್​ ಇವರ ಮೇಲಣ ಲೇಖನದಲ್ಲಿ ಬಹುಭಾಗ ಹಿಂದೆ ‘ಬಂಗಾಳದ ಆಡಳಿತ ಯಂತ್ರ’ ಎಂದು ಪ್ರಕಟವಾಗಿತ್ತು. (ಪುಟ ೪೭೩ನೋಡಿ.) ಅಲ್ಲಿ ಬಿಟ್ಟಿರುವ ಇದರ ಐದಾರುಪುಟಗಳಲ್ಲಿ ಇವರ ಗುಣದೋಷಗಳನ್ನು ಇನ್ನಷ್ಟು ವಿವರವಾಗಿ ಸೋದಾಹರಣವಾಗಿ ತಿಳಿಸಿ ‘ನಾನು ಇವರಿಂದ ಉಪಕೃತನೂ ಆಗಿಲ್ಲ, ಅಪಕೃತನೂ ಆಗಿಲ್ಲ; ಬರೆಯಬೇಕಾದದ್ದನ್ನು ಸತ್ಯಕ್ಕೆ ಕಟ್ಟುಬಿದ್ದು ಬರೆದಿದ್ದೇನೆ; ಈ ದೇಶದಲ್ಲಿ ಕುರುಡರು ಕುರುಡರಿಗೆ ದಾರಿತೋರಿಸುತ್ತಾರೆ, ಭ್ರಾಂತರು ಭ್ರಾಂತರಿಗೆ ಉಪದೇಶಮಾಡುತ್ತಾರೆ; ಈ ಸಂಗತಿ, ಈ ಲೇಖನದಿಂದ ಯಾರಿಗಾದರೂ ಮನಸ್ಸಿಗೆ ಬಂದರೆ ಇದನ್ನು ಪ್ರಸ್ತಾಪಿಸಿದ್ದು ಸಾರ್ಥಕವಾಗುತ್ತದೆ’-ಎಂದು ಮುಗಿಸುತ್ತಾನೆ.</p>
<p> ‘‘ಪ್ರಚಾರ’’ ಪತ್ರಿಕೆಯ ಆರಂಭಲೇಖನ, ವಂಗದರ್ಶನವನ್ನು ನಿಲ್ಲಿಸಿದಾಗ ಮತ್ತು ಮತ್ತೇ ಆರಂಭಿಸಿ ದಾಗ ಬರೆದ ಲೇಖನ-ಇವುಗಳನ್ನು ಹಿಂದೆ ‘ವಂಗದರ್ಶನ’ದ ಅಧ್ಯಾಯದಲ್ಲಿಯೂ (ಪುಟ ೩೪೧-೩೪೫) ೨೧ನೆಯ ಲೇಖನದಲ್ಲಿಯೂ ಉಪಯೋಗಿಸಿಕೊಂಡಿದೆ. (ಪುಟ ೪೨೦-೪೭೧)</p>
<p> ‘ಮಾಸಿಕ ಸಂವಾದ’ದಲ್ಲಿ ಎರಡು ಸಣ್ಣ ವರ್ತಮಾನಗಳಿವೆ; ಮೊದಲನೆಯದು ಎರಡುವರೆಸಾವಿರ ರೂಪಾಯಿನ ಸಂಬಳಗಾರನಾದ ಕರ್ಕೂಡನೆಂಬ ಪಾಟ್ಣಾ ನಗರದ ನ್ಯಾಯಾಧಿಕಾರಿಯು ಒಬ್ಬ ಕಳ್ಳನ ಮಾತು ಕೇಳಿ ಒಬ್ಬ ಹುಡುಗಿಯನ್ನು ಅವಮಾನಪಡಿಸಿ ‘ಬಿಹಾರ್​ ಹೆರಲ್ಡ್​’ ಪತ್ರಿಕೆಯಿಂದ ಖಂಡಿಸಲ್ಪಟ್ಟನೆಂದಿದೆ. ಎರಡನೆಯದು, ಕೃಷ್ಣನಗರದ ಮುನ್ಸೀಫನು ‘ನೂರಕ್ಕೆ ತೊಂಬತ್ತೊಂಬತ್ತು ಜನ ಹಿಂದೂ ವಿಧವೆಯರು ಅಸತಿಯರು’ ಎಂದು ಬರೆದನು-ಊಟಕ್ಕೆ ಬಂದ ಗುರುವಿನಂತಲ್ಲದೆ, ಇನ್ನೊಬ್ಬಳನ್ನು ಏಕೆ ಉಳಿಸಿದ? ಎಂದು ಲೇಖನವು ಕೇಳುತ್ತದೆ: (ಶಿಷ್ಯನ ಮನೆಗೆ ಊಟಕ್ಕೆ ಬಂದ ಗುರುವು ಅವನಿಗೇ ಏನೂ ಬಿಡದೆ, ಶಿಷ್ಯನ ಕೈಯಲ್ಲಿ ಬೈಸಿಕೊಂಡನಂತೆ.) ಇವು ಅಂದಿನ ಅಧಿಕಾರಿಗಳಲ್ಲಿ ಎಂಥ ಹೀನ ಜನರಿದ್ದರು, ಜನಕ್ಕೆ ಅವರಲ್ಲಿ ಹೇಗೆ ದ್ವೇಷ ಅಸಹ್ಯ ಉಂಟಾಗಿದ್ದುವು ಎಂದು ತೋರಿಸುತ್ತವೆ. ಬಂಕಿಮನು ಇವನ್ನು ಸಾಹಿತ್ಯವೆಂದೇನು ಬರೆದಿಲ್ಲ; ಆದರೆ ಅನ್ಯಾಯವನ್ನು ಕಂಡರೆ ಅವನಿಗೆ ರೋಷ ಹೇಗೆ ಉಕ್ಕಿ ಬರುತ್ತಿತ್ತು ಎಂಬುದನ್ನು ಇವು ತೋರಿಸುತ್ತವೆ.</p>
<p> ಇನ್ನು ಉಳಿದದ್ದು ‘ಆದಿಬ್ರಾಹ್ಮ ಸಮಾಜ’ ವಿಷಯಕವಾದ ದೀರ್ಘಲೇಖನ. ಇದು ೧೮೮೪ರ ‘ಪ್ರಚಾರ’ದಲ್ಲಿ ಬಂತು(ಪುಟ ೧೬೯-೧೮೪). ಬಂಕಿಮಚಂದ್ರನಿಗೂ ರವೀಂದ್ರನಾಥಠಾಕೂರರಿಗೂ ಈಲೇಖನ ದಲ್ಲಿ ಸಂಬಂಧವಿರುವುದರಿಂದ ಇದಕ್ಕೆ ಒಂದು ವಿಧವಾದ ಪ್ರಾಶಸ್ತ್ಯವಿದೆ. ರವೀಂದ್ರರು (೧೮೬೧-೧೯೪೧) ಬಂಕಿಮನ ಕಣ್ಣಮುಂದಿನ ಹುಡುಗ. ವಯಸ್ಸಿನಲ್ಲಿ ಅವರಿಗೆ ಇಪ್ಪತ್ತಮೂರು ವರ್ಷವ್ಯತ್ಯಾಸ. ಠಾಕೂರರು ಹುಟ್ಟುವುಕ್ಕೆ ಮುಂಚೆಯೇ ಬಂಕಿಮನು ವಿಶ್ವವಿದ್ಯಾನಿಲಯದ ಪ್ರಶಸ್ತಿಪಡೆದು ಸರ್ಕಾರದ ಅಧಿಕಾರಿಯಾಗಿದ್ದನು. ಆದರೂ ಠಾಕೂರರು ಚಿಕ್ಕಮಯಸ್ಸಿನಲ್ಲಿಯೇ ಬರೆಯುತ್ತಿದ್ದ ಬರವಣಿಗೆಯನ್ನು ನೋಡಿ ಬಂಕಿಮನು ಅವರಲ್ಲಿ ವಿಶ್ವಾಸವನ್ನೂ ಗೌರವವನ್ನೂ ಇಟ್ಟುಕೊಂಡಿದ್ದನು.</p>
<p> ಬಂಕಿಮಚಂದ್ರನು ‘ನವಜೀವನ’ದಲ್ಲಿಯೂ ‘ಪ್ರಚಾರದಲ್ಲಿಯೂ ಹಿಂದೂಧರ್ಮದ ವಿಚಾರವಾಗಿ ಲೇಖನಗಳನ್ನು ಬರೆಯುತ್ತಿದ್ದನು. ಅವು ಆದಿಬ್ರಾಹ್ಮಸಮಾಜಕ್ಕೆ ಸಮ್ಮತವಾಗಿಲ್ಲದ್ದರಿಂದಲೋ ಏನೋ ‘ತತ್ವ ಬೋಧಿನಿ’ ‘ನವ್ಯಭಾರತ’ಗಳಲ್ಲಿ ಅವನನ್ನು ತುಚ್ಛವಾಗಿ ಖಂಡಿಸಿ ಮೂರು ಲೇಖನಗಳು ಬಂದುವು. ಅನಂತರ ರವೀಂದ್ರರ ಒಂದು ಲೇಖನಬಂತು. ಅದರಲ್ಲಿ ಅವರು ‘. . .ನಮ್ಮ ದೇಶದ ಪ್ರಮುಖ ಲೇಖಕರು ರಸ್ತೆಯ ಮಧ್ಯದಲ್ಲಿ ನಿಂತು ಸ್ಪರ್ಧೆಯಿಂದ ಸತ್ಯಕ್ಕೆ ವಿರುದ್ಧವಾಗಿ ಮಾತನಾಡಲು ಸಾಹಸ ಮಾಡುತ್ತಿದ್ದರೇ?’ ಎಂದು ಮುಂತಾಗಿ ಬರೆದರು. ‘ಆದಿಬ್ರಾಹ್ಮಸಮಾಜ’ದ ಸಂಪಾದಕರು ‘ಎಲ್ಲಿಯೂ ಮಿಥ್ಯ ಸತ್ಯವಾಗುವುದಿಲ್ಲ; ಬಂಕಿಮ ಬಾಬುಗಳು ಹೇಳಿದರೂ ಆಗುವುದಿಲ್ಲ, ಸಾಕ್ಷಾತ್​ ಶ್ರೀಕೃಷ್ಣನೇ ಹೇಳಿದರೂ ಆಗುವುದಿಲ್ಲ!’ ಎಂದು ಬರೆದರು. ಆಗ ಬಂಕಿಮನು ಈ ಉತ್ತರ ಬರೆಯಬೇಕಾಯಿತು:-</p>
<p> ‘‘ಬಾಬು ರವೀಂದ್ರನಾಥರು ಒಂದು ಭಾಷಣ ಮಾಡಿದರು; ಅದು ‘ಭಾರತಿ’ಯ ಮಾರ್ಗಶಿರ ಸಂಚಿಕೆ ಯಲ್ಲಿ ಬಂದಿದೆ. ಅದರ ಹೆಸರು ‘ಒಂದು ಹಳೆಯ ವಿಚಾರ’. ನಾನು ಆ ಭಾಷಣವನ್ನು ಕೇಳಲಿಲ್ಲ; ಅಚ್ಚಾದ ಲೇಖನವನ್ನು ಓದಿದ್ದೇನೆ. ನಾನು ಅದಕ್ಕೆ ಲಕ್ಷ್ಯ.</p>
<p> ಇದು ನನಗೆ ಹೊಸದೇನಲ್ಲ. ರವೀಂದ್ರಬಾಬುವು ಇನ್ನೂ ಕ ಖ ಕೂಡ ಕಲಿಯುವುದಕ್ಕೆ ಹಿಂದಿ ನಿಂದಲೂ ಈ ವಿಧವಾದ ಸುಖದುಃಖಗಳು ನನ್ನ ಅದೃಷ್ಟದಲ್ಲಿ ಅನೇಕವಾಗಿ ಘಟಿಸಿವೆ. ನನ್ನ ವಿರುದ್ಧವಾಗಿ ಯಾರಾದರೂ ಏನಾದರೂ ಬರೆದರೆ ಅಥವಾ ಆಡಿದರೆ ಇಂದಿನವರೆಗೆ ನಾನು ಯಾರಿಗೂ ಉತ್ತರ ಕೊಟ್ಟಿರ ಲಿಲ್ಲ; ಅದಕ್ಕೆ ಆವಶ್ಯಕತೆ ಇರಲಿಲ್ಲ; ಈಗ ಸ್ವಲ್ಪ ಉಂಟಾಗಿದೆ. . .</p>
<p> ರವೀಂದ್ರಬಾಬು ಪ್ರತಿಭಾಶಾಲಿ, ಸುಶಿಕ್ಷಿತ, ಸುಲೇಖಕ, ಮಹತ್​ಸ್ವಭಾವ, ಮತ್ತು ನನಗೆ ವಿಶೇಷ ಪ್ರೀತಿ ಪಾತ್ರ, ಪ್ರಶಂಸಾಪಾತ್ರ, ತರುಣವಯಸ್ಕ. ಆತನು ಒಂದೆರಡು ಮಾತು ಚೆನ್ನಾಗಿ ಆಡಿದರೆ ಅದನ್ನು ಸುಮ್ಮನೆ ಕೇಳುವುದೇ ನನ್ನ ಕರ್ತವ್ಯ. ಆದರೂ ಇದನ್ನು ಬರೆಯುತ್ತಿರುವುದಕ್ಕೆ ಕಾರಣ.-ಈ ರವಿಯ ಹಿಂದೆ ನಾನು ಕಾಣುತ್ತಿರುವ ಒಂದು ದೊಡ್ಡ ಛಾಯೆ. . . .ಆದಿಬ್ರಾಹ್ಮಸಮಾಜದ ಲೇಖಕರಲ್ಲಿ ನಾನು ಸ್ವಲ್ಪ ಭಿನ್ನಯಿಸಿ ಕೊಳ್ಳುವುದು ಇದೆ.</p>
<p> ನಾನು ಈ ಲೇಖನ4ವನ್ನು ಬರೆದಮೇಲೆ ರವೀಂದ್ರರು ಅನೇಕವೇಳೆ ನನ್ನನ್ನು ಕಂಡಿದ್ದಾರೆ; ಆಗ ಪ್ರತಿಸಾರಿಯೂ ನನ್ನೊಡನೆ ತುಂಬಹೊತ್ತು ಮಾತುಕತೆಯಾಡಿದ್ದಾರೆ. . .ಅಷ್ಟು ದಿನದಲ್ಲಿ ಎಂದಾದರೂ ಈ ಕೃಷ್ಣೋಕ್ತಿ ಎಲ್ಲಿದೆಎಂದು ಕೇಳಿದ್ದರೆ ತಿಳಿಸುತ್ತಿದ್ದೆ. ಇದು ಕರ್ಣಪರ್ವದಲ್ಲಿ ಬರುತ್ತದೆ. ಯುಧಿಷ್ಠಿರನು ಕರ್ಣನಿಗೆ ಸೋತುಬಂದು, ಅರ್ಜುನನನ್ನು ಕಂಡಾಗ ಅವನನ್ನೂ ಅವನ ಗಾಂಡೀವವನ್ನೂ ನಿಂದಿಸುತ್ತಾನೆ. ಗಾಂಡೀವ ವನ್ನು ನಿಂದಿಸಿದವನನ್ನೂ ಕೊಲ್ಲುತ್ತೇನೆಂಬುದು ಅರ್ಜುನನ ಪ್ರತಿಜ್ಞೆ-ಆದ್ದರಿಂದ ಅವನು ಯುಧಿಷ್ಠಿರನನ್ನು ಕೊಲ್ಲಲು ಹೋಗುತ್ತಾನೆ; ಆಗ ಕೃಷ್ಣನು ಅವನಿಗೆ ತಿಳಿಯಹೇಳುತ್ತಾನೆ.5 ಇಲ್ಲಿ ಸತ್ಯಮಿಥ್ಯ ಶಬ್ದಗಳು ನಿಜ ಸುಳ್ಳು ಎಂಬ ಅರ್ಥದಲ್ಲಿ ಪ್ರಯುಕ್ತವಾಗಿಲ್ಲ. ಹಾಗೆಂದು ತಿಳಿದುಕೊಂಡು ನನ್ನನ್ನು ಆಕ್ಷೇಪಿಸಿದ್ದಾಗಿದೆ. ಸತ್ಯವೆಂದರೆ ಇಲ್ಲಿ ಪ್ರತಿಜ್ಞಾರಕ್ಷೆ, ಮಾತು ಉಳಿಸಿಕೊಳ್ಳುವುದು. ರವೀಂದ್ರರು ಹೀಗೆಯೇ ‘ಲೋಕಹಿತ’ವೆಂಬ ಪದದ ಅರ್ಥವನ್ನೂ ತಪ್ಪಾಗಿ ಗ್ರಹಿಸಿ ಖಂಡಿಸಿದ್ದಾರೆ. ಅದನ್ನೂ ಚರ್ಚಿಸುವುದು ನನಗೆ ಇಷ್ಟವಿಲ್ಲ-ಸ್ಥಳವೂ ಇಲ್ಲ.</p>
<p> ಆದಿಬ್ರಾಹ್ಮಸಮಾಜದಲ್ಲಿ ನನಗೆ ಗೌರವವಿದೆ; ಅದರಿಂದ ಜನದ ಧರ್ಮೋನ್ನತಿ, ಸಾಹಿತ್ಯೋನ್ನತಿ ಉಂಟಾಗಿದೆ, ಆಗುತ್ತದೆ. ನಾನೂ ಅದೇ ಕೆಲಸಕ್ಕೆ ಜೀವನವನ್ನು ಅರ್ಪಿಸಿದ್ದೇನೆ; ಪ್ರಯತ್ನ ಎಷ್ಟು ಸಣ್ಣದಾಗಿ ದ್ದರೂ ಅದಕ್ಕೆ ಫಲವಿಲ್ಲದೆ ಹೋಗುವುದಿಲ್ಲ.</p>
<p> ಕೊನೆಯದಾಗಿ ಒಂದು ಮಾತು; ಸತ್ಯದಲ್ಲಿ ಯಾರಿಗೂ ಅಭಕ್ತಿ ಇಲ್ಲ; ಆದರೆ ಸತ್ಯಾಭಾಸವನ್ನು ಕಂಡರೆ ನನಗೆ ತುಂಬ ಅಸಹನೆ. . .ಇದು ನಮ್ಮ ದೇಶದಲ್ಲಿ ಹೆಚ್ಚಾಗಿರಲಿಲ್ಲ; ಈಗ ವಿಲಾಯತಿಯಿಂದ ಇಂಗ್ಲಿಷರೊಡನೆ ಯಥೇಚ್ಛವಾಗಿ ಆಮದಾಗಿ ಬಂದಿದೆ. . .ಬಾಯಲ್ಲಿ ನೇರವಾಗಿ ಸುಳ್ಳಾಡುವುದಕ್ಕೆ ಅವರ ಆಕ್ಷೇಪಣೆ-ಕಾರ್ಯದಲ್ಲಿ ಸಾಗರದಷ್ಟು ಪಾಪಮಾಡಿದರೂ ಆಕ್ಷೇಪಣೆಯಿಲ್ಲ. . .ರವೀಂದ್ರರ ಪ್ರಯತ್ನವು ಸತ್ಯದ ಮಾಹಾತ್ಮ್ಯವನ್ನು ಕೀರ್ತಿಸುವುದಕ್ಕೆ ಹೊರಟು ಅದರಿಂದ ಕೇವಲ ‘ಬಾಯಿಸತ್ಯ’ದ ಪ್ರಚಾರವಾಗಿ ಆಂತರಿಕ ಸತ್ಯ ಹಿಂದೆ ಬೀಳದಿರಲೆಂದು ಎಚ್ಚರಿಸಿದ್ದೇನೆ. ಈ ಮಾತಿಗಾಗಿ ಕ್ಷಮೆಇರಲಿ. ಅವರಲ್ಲಿ ನಾನು ತುಂಬ ಭರವಸೆ ಇಟ್ಟುಕೊಂಡಿದ್ದೇನೆ; ಅದರಿಂದ ಈ ಮಾತುಗಳನ್ನು ಆಡಿದ್ದೇನೆ; ಅವರು ಇಷ್ಟು ಸಣ್ಣವಯಸ್ಸಿನಲ್ಲಿಯೇ ಬಂಗಾಳದ ಉಜ್ವಲರತ್ನವಾಗಿದ್ದಾರೆ.-ಅವರು ದೀರ್ಘಾಯುಷ್ಮಂತರಾಗಿ ತಮ್ಮ ಪ್ರತಿಭೆಯ ಉಪಯುಕ್ತ ಪರಿಮಾಣದಿಂದ ದೇಶದ ಉನ್ನತಿಯನ್ನು ಸಾಧಿಸಲಿ!-ಎಂದು ಅವರನ್ನು ಆಶೀರ್ವದಿಸುತ್ತೇನೆ.’’</p>
<p> ಬಂಕಿಮಚಂದ್ರನ ಆಶೀರ್ವಾದವು ಪೂರ್ಣವಾಗಿ ಫಲಿಸಿತೆಂಬುದು ಜಗತ್ತಿಗೆಲ್ಲಾ ತಿಳಿದ ವಿಷಯ. ರವೀಂದ್ರರು ಯಥೇಚ್ಛವಾದ ಸಾಹಿತ್ಯ ಸೇವೆಮಾಡಿ, ಜಗತ್ಪ್ರಸಿದ್ಧರಾಗಿ, ಸನ್ಮಾನಿತರಾಗಿ, ಬಂಕಿಮನ ಮರಣಾ ನಂತರ ಸುಮಾರು ಅರ್ಧ ಶತಮಾನ ಬದುಕಿದ್ದು ಕೀರ್ತಿಶೇಷರಾದರು.</p>
<p>_______</p>
<p>4
. ‘ಹಿಂದೂಧರ್ಮ’-ಪ್ರಚಾರ, ಸಂಪುಟ ೧. ಧರ್ಮಜ್ಞನು ‘ಮಿಥ್ಯವನ್ನು ಆಡಿದರೆ, ಮಹಾಭಾರತೀಯ ಕೃಷ್ಣೋಕ್ತಿಯನ್ನು ಜ್ಞಾಪಿಸಿಕೊಂಡು, ಎಲ್ಲಿ ಲೋಕಹಿತಕ್ಕಾಗಿ ಮಿಥ್ಯವು ಅತ್ಯಂತ ಪ್ರಯೋಜನೀಯವೋ, ಎಂದರೆ, ಎಲ್ಲಿ ಮಿಥ್ಯವೇ ಸತ್ಯವಾಗುತ್ತದೆಯೋ, ಅಲ್ಲಿಯೇ ಮಿಥ್ಯವನ್ನು ಆಡುತ್ತಾನೆ’.-ಎಂಬುದು ಚರ್ಚೆಗೆ ಮೂಲವಾದ ವಾಕ್ಯ.</p>
<p>5
. ಭವೇತ್​ ಸತ್ಯಮವಕ್ತವ್ಯಂ ವಕ್ತವ್ಯಮನೃತಂ ಭವೇತ್​।</p>
<p> ಯತ್ರಾನೃತಂ ಭವೇತ್​ ಸತ್ಯಂ ಸತ್ಯಂ ಚಾಪ್ಯನೃತಂ ಭವೇತ್​॥</p>
<p> ಅವರೂ, ಬಂಕಿಮನು ತಮ್ಮನ್ನು ಖಂಡಿಸಿ ಪ್ರತ್ಯುತ್ತರಕೊಟ್ಟನೆಂದು ಮನಸ್ಸಿನಲ್ಲಿ ಕಿಂಕೃತಿ ಇಟ್ಟುಕೊಳ್ಳ ಲಿಲ್ಲ. ‘ಭಾರತಿ’ಯಲ್ಲಿ ಸುದೀರ್ಘವಾದ ‘ಭಾರತಿ’ಯಲ್ಲಿ ಸುದೀರ್ಘವಾದ ‘ಕೈಫಿಯತ್ತನ್ನು’ ಕೊಟ್ಟರೂ, ಅದರಲ್ಲಿ ಯಥೇಚ್ಛವಾದ ವಿನಯವನ್ನು ವ್ಯಕ್ತಪಡಿಸಿದರು. ಮತ್ತೆ ಅವನಲ್ಲಿ ಔದ್ಧತ್ಯವನ್ನು ತೋರಿಸಲಿಲ್ಲ. ಗುಣಪಕ್ಷಪಾತಿ ಯಾದ ಬಂಕಿಮನಿಗೂ ಅವರಲ್ಲಿ ಸ್ನೇಹ ಕಡಮೆಯಾಗಲಿಲ್ಲ. ‘ಸತ್ಯ-ಮಿಥ್ಯ’ ವಿವಾದವು ಕೊನೆಗಂಡಮೇಲೆ ಬಂಕಿಮನು ಠಾಕೂರರಿಗ ಒಂದು ಸ್ನೇಹಪೂರ್ಣವಾದ ಪತ್ರಬರೆದು, ಚುಚ್ಚಿದ್ದ ಮುಳ್ಳನ್ನು ತೆಗೆದುಹಾಕಿದನಂತೆ. ಇದನ್ನು ಠಾಕೂರರೇ ತಿಳಿಸಿದ್ದಾರೆ. ಇದು ಇಬ್ಬರ ಹಿರಿಯತನವನ್ನೂ ತೋರಿಸುತ್ತದೆ. ಬಂಕಿಮನ ಮರಣಾ ನಂತರ ಠಾಕೂರರು ಅವನ ಸಂಬಂಧವಾಗಿ ‘ಸಾಧನಾ’ ಪತ್ರಿಕೆಯಲ್ಲಿ ಒಂದು ಉತ್ಕೃಷ್ಟವಾದ ಲೇಖನವನ್ನು ಬರೆದರು. ಅದರಲ್ಲಿ ಅವರು ‘‘ಒಂದು ದಿನ ನನ್ನ ಚಿಕ್ಕವಯಸ್ಸಿನಲ್ಲಿ ಒಂದು ಆಮಂತ್ರಣಕೂಟಕ್ಕೆ ಹೋಗಿದ್ದಾಗ ಬಂಕಿಮಚಂದ್ರರು ತಮ್ಮ ಕೊರಳಿಗೆ ಹಾಕಿದ ಹೂವಿನ ಹಾರವನ್ನು ತೆಗೆದು ನನ್ನ ಕೊರಳಿಗೆ ಹಾಕಿದರು. ಅದೇ ನನ್ನ ಜೀವನದ ಸಾಹಿತ್ಯಾಚಾರ್ಯರ ಪ್ರಥಮಗೌರವದ ದಿನ. ಆಮೇಲೆ ಅವರು ನನ್ನ ಪ್ರಬಂಧವನ್ನು ಕೇಳಿ, ನಾನು ಭಾಷಣ ಮಾಡಿದಾಗ ಸಭಾಪತಿಗಳಾಗಿರಲು ಒಪ್ಪಿದರು. ಆ ಭಾಗ್ಯವು ಇತರರಿಗೆ ದುರ್ಲಭವಾಗಿತ್ತು. . ಅಂದು ಅವರು ಆಡಿದ ಪ್ರೋತ್ಸಾಹ ವಾಕ್ಯಗಳು ಸಾಹಿತ್ಯಪ್ರಯಾಣದಲ್ಲಿ ತುಂಬ ಬೆಲೆಯುಳ್ಳ ಬುತ್ತಿಯೆಂದು ಅವನ್ನು ನನ್ನ ಸ್ಮೃತಿ ಭಾಂಡಾರದಲ್ಲಿ ಕಾಪಾಡಿಟ್ಟುಕೊಂಡೆ; ಅದಕ್ಕಿಂತ ಹೆಚ್ಚಿನ ಪುರಸ್ಕಾರವನ್ನು ಮತ್ತೆ ಈ ಜೀವನದಲ್ಲಿ ನಿರೀಕ್ಷಿಸಲಾಗಿಲ್ಲ’’6 ಎಂದು ಬರೆದರು. ಬಂಕಿಮನ ಕಾಲದ ಸಾಹಿತ್ಯ ಸ್ಥಿತಿಗತಿಗಳನ್ನು ಸಮೀಕ್ಷಿಸಿ ಅವುಗಳಲ್ಲಿ ಬಂಕಿಮನ ಉಚ್ಚಸ್ಥಾನವನ್ನು ನಿರ್ದೇಶಿಸಿ ಅವರು ಬರೆದಿರುವ ಮತ್ತೊಂದು ಲೇಖನದಲ್ಲಿ ಬಹು ಭಾಗವನ್ನ ಈ ಗ್ರಂಥದ ಮೊದಲಲ್ಲಿ ಅವರ ‘ಕಾಣಿಕೆ’ಯಾಗಿ ಕೊಟ್ಟಿದೆ.</p>
<p> ಬಂಗಾಳವು ಆಧುನಿಕ ಭರತಖಂಡಕ್ಕೆ ಹಲವು ಕ್ಷೇತ್ರಗಳಲ್ಲಿ ಮಾರ್ಗದರ್ಶನ ಮಾಡಿದೆ, ಸ್ಫೂರ್ತಿ ಕೊಟ್ಟಿದೆ, ಮೇಲ್ಪಂಕ್ತಿಯನ್ನು ಹಾಕಿದೆ. ಭಾಷಾಂತರಗಳಾದರೂ, ಬಂಕಿಮಚಂದ್ರನ ಲೇಖನಗಳು ಆಧುನಿಕ ಕನ್ನಡ ಸಾಹಿತ್ಯಕ್ಕೆ ಒದಗಿಸಿಕೊಟ್ಟಿರುವ ಸಂಪತ್ತು ಅಲ್ಪವೇನಲ್ಲ. ಆದರೆ ಅದು ಈಗ ಅಗೋಚರವಾಗಿದ್ದು ಅಗೆದು ತೆಗೆಯಬೇಕಾಗಿದೆ. ಬಂಕಿಮಚಂದ್ರನು ರವೀಂದ್ರನಾಥರಿಗೆ-ಅಸ್ತಂಗತನಾಗುತ್ತಿರುವ ಚಂದ್ರನು ಉದಯ ರವಿಗೆ ಹಾಕುವಂತೆ-ಹಾಕಿದ ಮಾಲೆಯು ಹಿಂದಿನ ವೃದ್ಧಸಾಹಿತಿಗಳು ಇಂದಿನ ತರುಣ ಸಾಹಿತಿಗಳಿಗೆ ಹಾಕುವ ಜಯಮಾಲೆಯ ಪ್ರತೀಕವಾಗಲಿ! ಹೊಸ ಸಾಹಿತ್ಯ ನವಚೈತನ್ಯದಾಯಕವಾಗಲಿ!</p>
<p> ತೇಜಸ್ವಿಯಾಗಿರಲಿ, ನಾವು ಓದುವ ಓದು,</p>
<p> ವಿದ್ವೇಷವೆಮ್ಮೊಳಗೆ ಇಲ್ಲದಿರಲಿ!</p>
<p> ಶ್ರೀರಸ್ತು</p>
<p>_______</p>
<p>6
. ಅಕ್ಷಯಕುಮಾರ ದತ್ತಗುಪ್ತರ ‘ಬಂಕಿಮಚಂದ್ರ’ ಪುಟ ೩೯೦.</p>
</section>
</body>
</html>
