<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
 <title>ಬಂಕಿಮ ಚಂದ್ರ</title>
<link type="text/css" rel="stylesheet" href="css/style.css" />
</head>
<body class="maintext">
<section class="level1 numbered" epub:type="chapter" role="doc-chapter" id="id-011">
<h1 class="level1-title" epub:type="title"><span class="num">ಅಧ್ಯಾಯ ೧೧</span> ಕಪಾಲ ಕುಂಡಲಾ</h1>
<p>‘ಕಪಾಲ ಕುಂಡಲಾ’ ಮೊದಲು ೧೮೬೬ರಲ್ಲಿ- ಎಂದರೆ ‘ದುರ್ಗೇಶನಂದಿನಿ’ ಯು ಬಂದ ಮಾರನೆಯ ವರ್ಷವೇ- ಪ್ರಕಟವಾಯಿತು. ಅಲ್ಲಿಂದ ಮುಂದೆ ೧೮೯೨ರವರೆಗೆ ಬಂಕಿಮನ ಜೀವಿತ ಕಾಲದಲ್ಲಿ, ಅವನಿಂದ ಪರಿಷ್ಕೃತವಾಗಿ, ಅದರ ಎಂಟು ಮುದ್ರಣಗಳು ಬಂದುವು. ಅವುಗಳಲ್ಲಿ ಮುಖ್ಯ ವ್ಯತ್ಯಾಸವೆಂದರೆ, ನಾಲ್ಕನೆಯ ಖಂಡದ ಮೊದಲಲ್ಲಿ ಪೀಠಿಕಾರೂಪವಾಗಿದ್ದ ಒಂದು ಪರಿಚ್ಛೇದವನ್ನು ಆಮೇಲೆ ಬಿಟ್ಟದ್ದು. ಇದರಲ್ಲಿ, ಅದೃಷ್ಟವೆಂಬುದುಂಟೇ? ಇದ್ದರೆ ಅದರ ಸ್ವರೂಪವೇನು? ದರ್ಶನಗಳಲ್ಲಿಯೂ ಸಾಹಿತ್ಯದಲ್ಲಿಯೂ ಅದರಸ್ಥಾನವೇನು? ಪ್ರಾಚ್ಯರೂ ಪಾಶ್ಚಾತ್ಯರೂ ಅದಕ್ಕೆ ಕೊಟ್ಟಿರುವ ಪ್ರಾಶಸ್ತ್ಯವೆಷ್ಟರದು?- ಎಂದು ಚರ್ಚಿಸಿದ್ದಾನೆ. ಇದು ಕಥೆಗೆ ಸಾಕ್ಷಾತ್ತಾಗಿ ಸಂಬಂಧಿಸಿದ್ದಲ್ಲ; ಗ್ರಂಥದ ಪೀಠಿಕೆಯಲ್ಲಿ ಬಂದರೆ ಬರಬಹುದು; ಆದ್ದರಿಂದ ಅದನ್ನು ಬಿಟ್ಟದ್ದು ಯುಕ್ತವಾಗಿಯೇ ಇದೆ. ಈಗ ಇದರಲ್ಲಿ ನಾಲ್ಕು ಖಂಡಗಳೂ (೯+೬+೭+೯=)೩೧ ಪರಿಚ್ಛೇದಗಳೂ ಇವೆ.</p>
<p>ಇದು ಕಥಾಸಂಗ್ರಹ :</p>
<p class="text-center"><strong>ಪ್ರಥಮ ಖಂಡ</strong></p>
<p>ಸಪ್ತಗ್ರಾಮದಲ್ಲಿ ಕುಲೀನನಾದ ಒಬ್ಬ ಬ್ರಾಹ್ಮಣನಿದ್ದನು. ಅವನ ಮಗ ನವಕುಮಾರನಿಗೆ ಪದ್ಮಾವತಿಯೆಂಬ ಹುಡುಗಿಯನ್ನು ಕೊಟ್ಟು ಮದುವೆಯಾಗಿತ್ತು. ಅವಳ ತಂದೆಯು ಹೆಂಡತಿ ಮಕ್ಕಳನ್ನೆಲ್ಲಾ ಕರೆದುಕೊಂಡು ಪುರುಷೋತ್ತಮಕ್ಕೆ ಯಾತ್ರೆ ಹೋಗಿ ಹಿಂತಿರುಗಿ ಬರುತ್ತ ಪಠಾಣರ ಕೈಗೆ ಸಿಕ್ಕಿ ಮುಸಲ್ಮಾನನಾಗಬೇಕಾಯಿತು. ಜಾತಿಕೆಟ್ಟ ಹುಡುಗಿಯೆಂದು ಪದ್ಮಾವತಿಯನ್ನು ಗಂಡನ ಮನೆಯವರು ಬಿಟ್ಟುಬಿಟ್ಟರು. ಹುಡುಗಿಯ ತಂದೆಯಾದ ರಾಮಗೋವಿಂದ ಘೋಷಾಲನು ಜಾತಿಕೆಟ್ಟವನೆಂದು ಸಮಾಜದ ತಿರಸ್ಕಾರಕ್ಕೆ ಒಳಗಾಗಿರಲಾರದೆ ಊರನ್ನು ಬಿಟ್ಟು ಹೆಂಡತಿ ಮಕ್ಕಳೊಡನೆ ರಾಜಮಹಲಿಗೆ ಹೋಗಿ ನೆಲಸಿದನು. ಮುಸಲ್ಮಾನರಾದ್ದರಿಂದ ಅವರ ಹೆಸರುಗಳೆಲ್ಲಾ ಬದಲಾದುವು. (I-೮)</p>
<p>ನವಕುಮಾರನಿಗೆ ಬೇಸರವಾಗಿ, ಮತ್ತೆ ಮದುವೆಮಾಡಿಕೊಳ್ಳಲಿಲ್ಲ. ತಂದೆಯೂ ಸತ್ತುಹೋದನು; ಮನೆಯಲ್ಲಿ ವಿಧವೆಯಾದ ತಾಯಿ, ತಾನು, ತನ್ನ ಇಬ್ಬರು ತಂಗಿಯರು ಮಾತ್ರ ಇದ್ದರು. ಸೋದರಿಯರಲ್ಲಿಯೂ ಒಬ್ಬಳು ವಿಧವೆ; ಇನ್ನೊಬ್ಬಳಿಗೆ ಮದುವೆಯಾಗಿ ಸಂಸಾರ ಮಾಡಿಕೊಂಡಿದ್ದಳು.</p>
<p>ಹೀಗೆ ಹಲವು ವರ್ಷಗಳು ಕಳೆದುವು; ಒಂದು ದಿನ ನವಕುಮಾರನು ತನ್ನ ನೆರೆಹೊರೆಯವರೊಡನೆ ಗಂಗಾಸಾಗರಕ್ಕೆ ಹೋಗಿ ದೋಣಿಯಲ್ಲಿ ಹಿಂತಿರುಗಿ ಬರುತ್ತ ಬೆಳಗಿನ ಜಾವದಲ್ಲಿ ದಟ್ಟವಾದ ಮಂಜುಕವಿದು ದಾರಿ ಗೊತ್ತಾಗದೆ ರಸೂಲಪುರದ ನದೀಮುಖದ ಹತ್ತಿರ ಒಂದು ಮರಳದಿಬ್ಬದ ಮೇಲೆ ನಿಲ್ಲಬೇಕಾಯಿತು. ಬೆಳಗಾಗಿ ಬಿಸಿಲೇರಿದಮೇಲೆ ಮಂಜು ಹರಿಯಿತು. ಅಲ್ಲಿ ಅಡಿಗೆ ಊಟ ಮಾಡಿಕೊಂಡು ಮುಂದಕ್ಕೆ ಹೋಗೋಣವೆಂದು ಎಲ್ಲರೂ ನಿರ್ಧರಿಸಿದರು. ನವಕುಮಾರನು ಅಡಿಗೆಗೆ ಸೌದೆ ತರುತ್ತೇನೆಂದು ಹತ್ತಿರದಲ್ಲಿದ್ದ ಕಾಡಿಗೆ ಹೋದನು; ಎಷ್ಟು ಹೊತ್ತಾದರೂ ಬರಲಿಲ್ಲ; ಈ ಮಧ್ಯೆ ಭರತವು ವೇಗವಾಗಿ ಬಂದು ದೋಣಿಯನ್ನು ನೀರಿಗೆ ಬಿಡಬೇಕಾಯಿತು; ಮರಳದಿಬ್ಬ ಕೊಚ್ಚಿ ಹೋಯಿತು. ಅಡಿಗೆಯ ಯೋಚನೆ ಬಿಟ್ಟು ಎಲ್ಲರೂ ಊರಿಗೆ ಹೊರಡಲು ನಿರ್ಧರಿಸಿದರು. ಅಷ್ಟು ಹೊತ್ತಾದರೂ ಬರದೆ ಇದ್ದದ್ದರಿಂದ ನವಕುಮಾರನು ಎಲ್ಲೋ ಹುಲಿಯ ಬಾಯಿಗೆ ಸಿಕ್ಕಿ ಸತ್ತುಹೋಗಿರಬೇಕೆಂದೂ ಅವನಿಗೆ ಕಾಯಬೇಕಾದದ್ದಿಲ್ಲವೆಂದೂ ಅವರುನಿಶ್ಚಯಿಸಿದರು. (।.೧-೨)</p>
<p>ನವಕುಮಾರನು ಸೌದೆ ಹೊತ್ತುಕೊಂಡು ಬಂದಾಗ ದೋಣಿಯಿರಲಿಲ್ಲ; ಎಲ್ಲೋ ಹೋಗಿದೆ, ಈಗ ಬಂದೀತು ಆಗ ಬಂದೀತು ಎಂದು ಸಂಜೆಯತನಕ ನೋಡಿದನು. ಅದೂ ಬರಲಿಲ್ಲ, ಬೇರೆ ಯಾವ ದೋಣಿಯೂ ಬರಲಿಲ್ಲ; ಆಗ ದೋಣಿ ಪ್ರವಾಹದಲ್ಲಿ ಕೊಚ್ಚಿ ಹೋಗಿರಬಹುದೆಂದು ಭಾವಿಸಿ ನಿರಾಶನಾದನು; ಹಸಿವು; ಕತ್ತಲೆ; ಹುಲಿಯ ಹೆದರಿಕೆ; ಯಾವ ಆಶ್ರಯವೂ ಇಲ್ಲ; ಕುಡಿಯಲು ನೀರು ಸಹ ಇಲ್ಲ; ಸಮುದ್ರದ ನೀರು ಕ್ಷಾರ; ಚಳಿ; ಮೈಮೇಲಿದ್ದ ಬಟ್ಟೆ ಅಲ್ಲದೆ ಬೇರೆ ಬಟ್ಟೆ ಇಲ್ಲ; ಆ ಸ್ಥಿತಿಯಲ್ಲಿ ಒಂದು ಮರಳ ಗುಡ್ಡೆಯನ್ನು ಒರಗಿಕೊಂಡು ಸ್ವಲ್ಪ ನಿದ್ರೆ ಮಾಡಿದನು; ಎಚ್ಚರವಾದಾಗ ದೂರದಲ್ಲಿ ಬೆಳಕು ಕಂಡಿತು. ಅದನ್ನು ಹಿಡಿದುಕೊಂಡು ಬರಲು, ಒಂದು ಎತ್ತರವಾದ ಮರಳು ಗುಡ್ಡೆಯಮೇಲೆ ಧ್ಯಾನ ಮಾಡುತ್ತಿದ್ದ ಒಬ್ಬ ಕಾಪಾಲಿಕನು ಕಣ್ಣಿಗೆ ಬಿದ್ದನು; ಅವನ ಮುಂದೆ ಬೆಂಕಿ ಉರಿಯುತ್ತಿತ್ತು. ಅವನು ಕಣ್ಣು ಬಿಟ್ಟಮೇಲೆ ಅವನ ಹಿಂದೆ ಅವನ ಗುಡಿಸಿಲಿಗೆ ಹೋದನು. ಅಲ್ಲಿ ನೀರು ಹಣ್ಣುಹಂಪಲುಗಳಿದ್ದುವು; ಮಲಗುವುದಕ್ಕೆ ಹುಲಿಯ ಚರ್ಮವಿತ್ತು; ತಾನು ಬರುವವರೆಗೆ ಅಲ್ಲಿಯೇ ಇರುವಂತೆ ಹೇಳಿ ಕಾಪಾಲಿಕನು ನವಕುಮಾರನನ್ನು ಅಲ್ಲಿ ಬಿಟ್ಟು ಹೋದನು. (೩-೪)</p>
<p>ಮರುದಿನ ಬೆಳಗಾಯಿತು; ಮಧ್ಯಾಹ್ನವಾದರೂ ಕಾಪಾಲಿಕನು ಬರಲಿಲ್ಲ; ನವಕುಮಾರನಿಗೆ ಹಸಿವಾಗಿ ಹಣ್ಣುಹಂಪಲನ್ನು ಹುಡುಕಿಕೊಂಡು ಹೋಗಿ ಕಾಡಿನಲ್ಲಿ ದಾರಿತಪ್ಪಿ ಸಮುದ್ರ ತೀರವನ್ನು ಸೇರಿದನು. ಅಲ್ಲಿಯೇ ಸಂಜೆಯಾಯಿತು; ಆಗ ಅಲ್ಲಿ ಒಬ್ಬ ನಿರಾಭರಣ ಸುಂದರಿಯು ಅವನನ್ನು ಕಂಡು ಕುಟೀರಕ್ಕೆ ಕರೆತಂದುಬಿಟ್ಟಳು. ಮರುದಿನ ಸಂಜೆ ಕಾಪಾಲಿಕನು ಬರಲು ನವಕುಮಾರನು ತಮ್ಮೂರಿಗೆ ದಾರಿ ತೋರಿಸಬೇಕೆಂದನು. ಕಾಪಾಲಿಕನು ‘ನನ್ನ ಹಿಂದೆ ಬಾ’ ಎಂದು ಕರೆದುಕೊಂಡು ಹೋಗುತ್ತಿರಲು ದಾರಿಯಲ್ಲಿ ಆ ಹುಡುಗಿಯು- ಅವಳ ಹೆಸರೇ ಕಪಾಲಕುಂಡಲೆ- ಅವನನ್ನು ಹೋಗಬೇಡವೆಂದು ತಡೆದಳು; ಆದರೆ ಕಾಪಾಲಿಕನು ಅವನನ್ನು ಹಿಡಿದುಕೊಂಡು ಮರಳ ಗುಡ್ಡೆಯ ಹತ್ತಿರಕ್ಕೆ ಕರೆದುಕೊಂಡು ಹೋಗಿ ಅವನನ್ನು ಬಳ್ಳಿಗಳಿಂದ ಕಟ್ಟಿಹಾಕಿ ಅವನನ್ನು ವಧಿಸಲು ಕತ್ತಿ ತರುವುದಕ್ಕೆ ಹೋದನು; ಆದರೆ ಅದು ಇಟ್ಟಿದ್ದ ಸ್ಥಳದಲ್ಲಿ ಇರಲಿಲ್ಲ! ಆದ್ದರಿಂದ ಅವನು ಅದನ್ನು ಹುಡುಕಿಕೊಂಡು ಕುಟೀರಕ್ಕೆ ಹೋದನು; ಅವನು ಅತ್ತ ಹೋಗಲು, ಇತ್ತ ಕಪಾಲಕುಂಡಲೆಯು ಕೈಯಲ್ಲಿ ಕತ್ತಿ ಹಿಡಿದು ಬಂದು ನವಕುಮಾರನ ಕಟ್ಟುಗಳನ್ನೆಲ್ಲಾ ಕತ್ತರಿಸಿ ಹಾಕಿ ತನ್ನ ಹಿಂದೆ ಬರುವಂತೆ ಹೇಳಿ ಓಡಿದಳು. ಇಬ್ಬರೂ ಬಹುದೂರ ಓಡಿ ಹಿಜಿಲಿಯ ಕಾಳೀ ದೇವಾಲಯಕ್ಕೆ ಬಂದು ಅದರ ಹಿಂದೆ ಇದ್ದ ಮನೆಯ ಬಾಗಿಲನ್ನು ತೆಗೆಸಿ ಅದರೊಳಕ್ಕೆ ಹೋದರು. ಅದು ಆ ದೇವಸ್ಥಾನದ ಅಧಿಕಾರಿಯ ಮನೆ. ಇತ್ತ ಕಾಪಾಲಿಕನು ಕತ್ತಿಯನ್ನಾಗಲಿ ಕಪಾಲಕುಂಡಲೆಯನ್ನಾಗಲಿ ಕಾಣದೆ ಹುಡುಕಾಡುತ್ತ ಒಂದು ದೊಡ್ಡ ಮರಳ ರಾಶಿಯಮೇಲೆ ನೋಡುತ್ತ ನಿಂತಿರಲು, ನೀರಿನ ಪ್ರವಾಹದಿಂದ ಬುಡವೆಲ್ಲಾ ಕೊರೆದು ಹೋಗಿದ್ದ ಆ ಮರಳದಿಬ್ಬವು ಅವನ ಭಾರಕ್ಕೆ ಹಠಾತ್ತನೆ ಮುರಿದು ಬಿದ್ದಿತು. ಅವನು ಕೈ ಊರಿಕೊಂಡು ಬೀಳಲು, ಕೈಗೆಣ್ಣುಗಳೆರಡೂ ಮುರಿದು ಹೋದುವು; ಮೂರ್ಛೆಹೋಗಿ ಎರಡು ಮೂರು ದಿನ ಎಚ್ಚರವಿಲ್ಲದೆ ಬಿದ್ದಿದ್ದನು; ಎದ್ದ ಮೇಲೆ ನೋಡಿಕೊಳ್ಳಲು ತನ್ನ ತೋಳುಗಳಲ್ಲಿ ಒಂದು ಮಗುವಿನ ತೋಳಿನಷ್ಟೂ ಬಲವಿಲ್ಲವೆಂದು ಗೊತ್ತಾಯಿತು; ಅಲ್ಲಿಂದ ಮುಂದೆ ಹೆಚ್ಚು ಪೂಜಾದಿಗಳನ್ನು ಮಾಡಲಾರದೆ ಹೇಗೋ ನಿತ್ಯಗಟ್ಟಲೆಯ ಕೆಲಸಕಾರ್ಯಗಳನ್ನು ಮಾಡಿಕೊಳ್ಳುತ್ತಿರಬೇಕಾಯಿತು. (I-೫೮; IV-೬)</p>
<p>ಕಪಾಲಕುಂಡಲೆಯು ಹಿಂತಿರುಗಿ ಹೋಗಬೇಕೆಂದಿದ್ದಳು; ಆದರೆ ಅಧಿಕಾರಿಯು ಅವಳು ಹಿಂತಿರುಗಿ ಹೋದರೆ ಅವಳಿಗೆ ಕಾಪಾಲಿಕನಿಂದ ಅಪಾಯವೆಂದೂ ಅಲ್ಲಿಯೇ ಇದ್ದರೆ ಒಂದರೆಡು ದಿನಗಳಲ್ಲಿಯೇ ಕಾಪಾಲಿಕನ ಕೈಗೆ ಬೀಳುವುದು ಖಚಿತವೆಂದೂ, ಅವರಿಗೆ ತಾನು ಮದುವೆಮಾಡುವುದಾಗಿಯೂ ಅವರು ಗಂಡಹೆಂಡತಿಯರಾಗಿ ಆದಷ್ಟು ಬೇಗ ಆ ಸ್ಥಳದಿಂದ ಓಡಿಹೋಗಬೇಕೆಂದೂ ತಿಳಿಯ ಹೇಳಿದನು. ಮರುದಿನ ಮದುವೆಯಾಯಿತು; ಅಧಿಕಾರಿಯು ತನ್ನಲ್ಲಿದ್ದ ಹಣಕಾಸನ್ನು ಕಪಾಲಕುಂಡಲೆಗೆ ಕೊಟ್ಟು ಕಳುಹಿಸಿದನು; ಅವಳು ಹೊರಡುವಾಗ ಕಾಳಿಯ ಪಾದಗಳ ಮೇಲೆ ಒಂದು ಬಿಲ್ವಪತ್ರೆಯ ದಳವನ್ನಿಟ್ಟು ಬೇಡಿಕೊಳ್ಳಲು, ದೇವಿಯು ಅದನ್ನು ಗ್ರಹಿಸಲಿಲ್ಲ; ಬಿಲ್ವಪತ್ರೆಯು ನೆಲದಮೇಲೆ ಬಿದ್ದುಹೋಯಿತು. ಅದನ್ನು ಕಂಡು ಕಪಾಲಕುಂಡಲೆಗೂ ಅಧಿಕಾರಿಗೂ ದುಃಖವಾಯಿತು; ಮುಂದೆ ಏನು ಅನಿಷ್ಟ ಸಂಭವಿಸುವುದೋ ಎಂಬ ಹೆದರಿಕೆಯಾಯಿತು. ಆದರೆ ಈಗ ಏನೂ ಮಾಡುವ ಹಾಗಿರಲಿಲ್ಲ. ಗಂಡಹೆಂಡಿರು ಸಪ್ತಗ್ರಾಮದ ಕಡೆಗೆ ಹೊರಟರು. (೯)</p>
<p class="text-center"><strong>ದ್ವಿತೀಯ ಖಂಡ</strong></p>
<p>ಅಧಿಕಾರಿಯು ಅವರ ಜೊತೆಯಲ್ಲಿ ಮೇದಿನೀಪುರದ ರಸ್ತೆಯವರೆಗೆ ಬಂದು ಅವರನ್ನು ಬಿಟ್ಟು ಹಿಜಿಲಿ ಗ್ರಾಮಕ್ಕೆ ಹಿಂತಿರುಗಿ ಹೋದನು. ನವಕುಮಾರನು ಮೇದಿನೀಪುರಕ್ಕೆ ಬಂದು ಅಲ್ಲಿ ಮೇನಾವನ್ನೂ ಅಳನ್ನೂ ಗೊತ್ತುಮಾಡಿ ಕಪಾಲಕುಂಡಲೆಯನ್ನು ಮೇನಾದಲ್ಲಿ ಕಳುಹಿಸಿ ತಾನು ನಡೆಯುತ್ತ ಹೋದನು. ಸಂಜೆಯಾಯಿತು; ದಾರಿಯಲ್ಲಿ ಸಿಕ್ಕುವ ಮೊದಲನೆಯ ಛತ್ರದಲ್ಲಿಯೇ ಇಳಿದುಕೊಳ್ಳೋಣವೆಂಬುದು ಅವನ ಯೋಚನೆ; ಆದರೆ ಅದು ಬೇಗ ಸಿಕ್ಕಲಿಲ್ಲ; ಈ ಮಧ್ಯೆ ಕತ್ತಲಾಯಿತು; ಅವನು ಎರಡು ಮೂರು ದಿನದಿಂದ ಅನ್ನನಿದ್ರೆಗಳಿಲ್ಲದೆ ಬಳಲಿದ್ದದ್ದರಿಂದ ಹಿಂದೆ ಬಿದ್ದನು; ದಾರಿಯಲ್ಲಿ ಮುರಿದು ಬಿದ್ದಿದ್ದ ಒಂದು ಮೇನಾ ಕಾಲಿಗೆ ಸಿಕ್ಕಿತು; ಕಪಾಲಕುಂಡಲೆಗೆ ಏನಾದರೂ ಅಪಘಾತವಾಯಿತೋ ಎಂದು ಚಿಂತಿಸಿ ನೋಡುವಲ್ಲಿ, ಅದಕ್ಕೆ ಯಾರೋ ಒಬ್ಬ ಹೆಂಗಸನ್ನು ಕಟ್ಟಿ ಹಾಕಿದ್ದದ್ದು ಕಂಡಿತು; ಅವಳನ್ನು ಕಳ್ಳರು ದಾರಿಯಲ್ಲಿ ಅಡ್ಡಹಾಕಿ ಒಬ್ಬ ಬೋಯಿಯನ್ನು ಕೊಂದು ಮೈಮೇಲಿದ್ದ ಆಭರಣಗಳನ್ನು ಕಿತ್ತುಕೊಂಡು ಅವಳನ್ನು ಆ ಮುರಿದ ಮೇನಕ್ಕೆ ಕಟ್ಟಿಹಾಕಿ ಹೋಗಿದ್ದರು; ಮಿಕ್ಕ ಬೋಯಿಗಳು ಓಡಿಹೋಗಿದ್ದರು. ನವಕುಮಾರನು ಅವಳ ಕಟ್ಟುಗಳನ್ನು ಬಿಚ್ಚಿದನು; ಅವಳ ಕಾಲಿಗೆ ಬಲವಾದ ದೊಣ್ಣೆಯೇಟು ಬಿದ್ದಿದ್ದರಿಂದ ಅವಳಿಗೆ ನಡೆಯಲು ಆಗುತ್ತಿರಲಿಲ್ಲ; ಆದ್ದರಿಂದ ಅವಳು ನವಕುಮಾರನ ಹೆಗಲ ಮೇಲೆ ಭಾರ ಬಿಟ್ಟುಕೊಂಡು ನಡೆಯುತ್ತ ಹೊರಟಳು. ಛತ್ರವು ಹತ್ತಿರದಲ್ಲಿಯೇ ಇತ್ತು; ಕಪಾಲಕುಂಡಲೆಯೂ ಅಲ್ಲಿಯೇ ಇಳಿದುಕೊಂಡಿದ್ದಳು. ನವಕುಮಾರನು ಅವಳ ಕೊಠಡಿಯ ಪಕ್ಕದಲ್ಲಿದ್ದ ಇನ್ನೊಂದು ಕೊಠಡಿಯನ್ನು ಈ ಹೆಂಗಸಿಗೆ ಗೊತ್ತುಮಾಡಿಕೊಟ್ಟನು. ದೀಪದ ಬೆಳಕಿನಲ್ಲಿ ನೋಡಲು ಅವಳು ಅಸಾಮಾನ್ಯ ರೂಪವತಿಯಾಗಿದ್ದಳು. (೧)</p>
<p>ಅವಳ ವಯಸ್ಸು ಸುಮಾರು ಇಪ್ಪತ್ತೇಳು; ತುಂಬು ಯೌವನ. ಪಶ್ಚಿಮ ಪ್ರಾಂತದ ಮುಸಲ್ಮಾನಿ; ಹೆಸರು ಮತಿಬೀಬಿ; ಅವಳು ತನ್ನ ಪರಿಚಯವನ್ನು ಹೇಳಿ ನವಕುಮಾರನ ಹೆಸರು ಊರುಗಳನ್ನು ಕೇಳಿ ತಿಳಿದುಕೊಂಡಳು. ಅಷ್ಟು ಹೊತ್ತಿಗೆ ಅವಳ ಆಳುಕಾಳು ಪೆಟ್ಟಿಗೆ ಮುಂತಾದವುಗಳು ಬಂದವು. ಕಳ್ಳರು ಅವಳ ಮೈಮೇಲಿದ್ದ ಒಡವೆಗಳನ್ನು ಮಾತ್ರ ಕಿತ್ತುಕೊಂಡು ಓಡಿಹೋಗಿದ್ದರು. ಅವಳು ತನ್ನನ್ನು ಆಭರಣಾದಿಗಳಿಂದ ಅಲಂಕರಿಸಿಕೊಂಡು ನವಕುಮಾರನ ಹೆಂಡತಿಯನ್ನು ನೋಡಲು ಬಂದಳು. ಅವಳ ರೂಪದಿಂದ ಮುಗ್ಧಳಾಗಿ ತನ್ನ ಮೈಮೇಲಿದ್ದ ಒಡವೆಯನ್ನೆಲ್ಲಾ ತೆಗೆದು ಅವಳಿಗಿಟ್ಟಳು; ನವಕುಮಾರನು ಬೆರಗಾಗಿ ‘ಇದೇಕೆ?’ ಎಂದು ಕೇಳಲು ಅವಳು ‘ಈ ಒಡವೆಗಳು ಇವಳಿಗೆ ಚೆನ್ನಾಗಿ ಒಪ್ಪುತ್ತವೆ! ನನಗೆ ಒಡವೆಯ ಕೊರತೆ ಏನೂ ಇಲ್ಲ!’ ಎಂದು ಹೇಳಿ ತನ್ನ ದಾಸಿ ಪೇಷ್ಮನ್ನಳೊಡನೆ ತನ್ನ ಕೋಣೆಗೆ ಬಂದುಬಿಟ್ಟಳು. (೨-೩)</p>
<p>ಮರುದಿನ ಮತಿಬೀಬಿಯು ವರ್ಧಮಾನದ ಕಡೆಗೂ ನವಕುಮಾರನು ಸಪ್ತಗ್ರಾಮದ ಕಡೆಗೂ ಹೊರಟರು; ಕಪಾಲಕುಂಡಲೆಯು ಮುಂದೆ ಮೇನಾದಲ್ಲಿ ಹೋಗುತ್ತಿದ್ದಳು; ದಾರಿಯಲ್ಲಿ ಒಬ್ಬ ಭಿಕ್ಷುಕನು ಭಿಕ್ಷೆ ಬೇಡಲು, ಅವಳು ತನ್ನ ಹತ್ತಿರವಿದ್ದ ಆ ಒಡವೆಗಳ ಪೆಟ್ಟಿಗೆಯನ್ನು ಅವನ ಕೈಗೆ ಹಾಕಿಬಿಟ್ಟಳು. (೪)</p>
<p>ಮನೆಗೆ ಬಂದಾಗ ಎಲ್ಲರಿಗೂ ಸಂತೋಷವಾಯಿತು; ಏಕೆಂದರೆ ಊರಿನವರೆಲ್ಲರೂ ನವಕುಮಾರನು ಹುಲಿಯ ಬಾಯಿಗೆ ಸಿಕ್ಕಿದನೆಂದು ಹೇಳಿಬಿಟ್ಟಿದ್ದರು; ಇದ್ದ ಒಬ್ಬ ಮಗ ಹೋದನಲ್ಲಾ ಎಂದು ತಾಯಿ ಗೋಳಾಡುತ್ತಿದ್ದಾಗ ಅವನು ಬದುಕಿ ಬಂದದ್ದು ಮಾತ್ರವಲ್ಲ, ರೂಪವತಿಯಾದ ಹೆಂಡತಿಯನ್ನೂ ಕರೆತಂದಿದ್ದನು; ಆದ್ದರಿಂದ ಅವರು ಯಾರೂ ಏನೂ ತನಿಖೆಮಾಡಲಿಲ್ಲ. ಅವನಿಗೂ ತುಂಬ ಸಂತೋಷವಾಯಿತು. ಕಪಾಲಕುಂಡಲೆ ಎಂಬ ಹೆಸರು ಚೆನ್ನಾಗಿಲ್ಲವೆಂದು ಅವಳಿಗೆ ‘ಮೃಣ್ಮಯೀ’ ಎಂಬ ಹೊಸ ಹೆಸರಿಟ್ಟರು. ಅವಳಿಗೆ ಒಡವೆ ವಸ್ತು ಅಲಂಕಾರಗಳ ಮೇಲೆ ಅಷ್ಟು ಆಶೆ ಇರಲಿಲ್ಲ; ಸಮುದ್ರದ ತೀರ ಮನಸ್ಸನ್ನು ಎಳೆಯುತ್ತಿತ್ತು; ಹಿಜಿಲಿಯಿಂದ ಹೊರಡುವಾಗ ದೇವಿಯು ತನ್ನ ಪೂಜೆಯನ್ನು ಗ್ರಹಿಸಲಿಲ್ಲವಲ್ಲ, ಏನಾಗುತ್ತದೆಯೋ ಏನೋ! ಆದದ್ದಾಗಲಿ! ಎಂದು ಅವಳು ಚಿಂತಾಶೀಲಳಾಗಿರುತ್ತಿದ್ದಳು. (೫-೬)</p>
<p class="text-center"><strong>ತೃತೀಯ ಖಂಡ</strong></p>
<p>ಮತಿಬೀಬಿಯೇ ನವಕುಮಾರನ ಮೊದಲನೆಯ ಹೆಂಡತಿಯಾದ ಪದ್ಮಾವತಿ. ಅವಳ ತಂದೆ ಮುಸಲ್ಮಾನನಾದ ಮೇಲೆ ಅವಳಿಗೆ ಲುತ್ಫ-ಉನ್ನೀಸಾ ಎಂಬ ಮುಸಲ್ಮಾನಿ ಹೆಸರನ್ನಿಟ್ಟನು. ‘ಮತಿಬೀಬಿ’ ಎಂಬುದು ಅವಳು ವೇಷ ಮರಸಿಕೊಂಡು ಹೊರಗೆ ತಿರುಗುತ್ತಿದ್ದಾಗ ಇಟ್ಟುಕೊಳ್ಳುತ್ತಿದ್ದ ಹೆಸರು. ರಾಮಗೋವಿಂದನು- ಅವಳ ತಂದೆ- ಆಗ್ರಾಕ್ಕೆ ಬಂದು ಸರ್ಕಾರದ ನೌಕರಿಗೆ ಸೇರಿ ಗಣ್ಯನೆನಿಸಿಕೊಂಡನು; ಅಕ್ಬರನ ಗಮನಕ್ಕೆ ಬಂದು ಒಬ್ಬ ದೊಡ್ಡ ‘ಉಮರಾ’ ಆದನು. ಪದ್ಮಾವತಿಯೂ ಪಾರಸಿ ಸಂಸ್ಕೃತ ನೃತ್ಯಗೀತ ಮುಂತಾದವುಗಳನ್ನು ಕಲಿತು ರೂಪವತಿ ಬುದ್ಧಿಮತಿಯೆಂದು ಆಗ್ರಾದಲ್ಲಿ ಪ್ರಸಿದ್ಧಿಗೆ ಬಂದಳು. ಯೌವನದೊಂದಿಗೆ ಸುಖಪ್ರವೃತ್ತಿಯುಂಟಾಯಿತು. ಆದರೆ ಅವಳಿಗೆ ಮದುವೆಯ ಬಂಧನ ಬೇಕಿರಲಿಲ್ಲ; ಅವಳ ನಡತೆ ತಂದೆಗೆ ತಿಳಿದು ಅವಳನ್ನು ಮನೆಯಿಂದ ಹೊರಡಿಸಿದನು. ಅವಳಿಗೆ ಅನೇಕ ಪ್ರಣಯಿಗಳಿದ್ದರು. ಅವರಲ್ಲಿ ಅಕ್ಬರನ ಮಗನಾದ ಸೆಲಿಮನೂ ಒಬ್ಬನು; ಅವನು ಅವಳನ್ನು ತನ್ನ ರಾಣಿಯ ಸಹಚರಿಯನ್ನಾಗಿ ಗೊತ್ತು ಮಾಡಿದನು; ಅವನ ರಾಣಿ ಮಾನಸಿಂಹನ ತಂಗಿ.</p>
<p>ಲುತ್ಫ ಉನ್ನೀಸಳು ಸೆಲಿಮನಿಗೆ ಎಷ್ಟು ಪ್ರಿಯಳಾದಳೆಂದರೆ ಒಂದಾನೊಂದು ದಿನ ತಾನು ಅವನ ಪಟ್ಟದ ರಾಣಿಯಾಗಬಹುದೆಂಬ ಭರವಸೆ ಅವಳಿಗುಂಟಾಗಿತ್ತು; ಆದರೆ ಸೆಲಿಮನು ಮೆಹರುನ್ನೀಸಳನ್ನು ನೋಡಿದಂದಿನಿಂದ ಅವಳ ಆ ಆಸೆ ಹೋಯಿತು. ಮುಂದೆ ಮೆಹರುನ್ನೀಸಳು ರಾಣಿಯಾದರೆ ತಾನು ಅವಳ ಕೈ ಕೆಳಗೆ ಇರುವುದು ಹೇಗೆ? ಅವಳೂ ತಾನೂ ಬಾಲ್ಯಸ್ನೇಹಿತೆಯರು. ಆದ್ದರಿಂದ ತನ್ನ ಒಡತಿಯೊಡನೆ ಒಂದು ಸಂಚನ್ನು ಯೋಚಿಸಿದಳು; ಅಕ್ಬರನ ಅನಂತರ ಸೆಲಿಮನಿಗೆ ಬದಲಾಗಿ ಅವನ ಮಗನಾದ ಖಸ್ರುವು ಪಟ್ಟಕ್ಕೆ ಬಂದರೆ ಹೇಗೆ? ಈ ಸಂಚಿನಲ್ಲಿ ಖಸ್ರುವಿನ ಮಾವನಾದ ಖಾನ್​ ಅಜೀಮನೂ ಸೇರಿದನು. ತಮ್ಮ ಈ ಪ್ರಯತ್ನ ಮುರಿದು ಹೋದರೆ ತಮಗೆ ಯಾರಿಗೂ ಉಳಿಗಾಲವಿಲ್ಲ; ಆದ್ದರಿಂದ ಅಂಥ ಸಂದರ್ಭದಲ್ಲಿ ತಮಗೆ ಒಂದು ಆಶ್ರಯವಿರಬೇಕು. ಅಲ್ಲಿ ಮೊಗಲರ ಅಧಿಪತ್ಯವಿರಬಾರದು; ಅಂಥ ಸ್ಥಳವೆಂದರೆ ಒರಿಸ್ಸಾ. ಅಲ್ಲಿ ಲುತ್ಫ ಉನ್ನೀಸಳ ಅಣ್ಣನು ಮನಸಬದಾರನಾಗಿದ್ದನು. ಅವನು ಸತ್ತುಹೋದನೆಂದು ಅಜಿಮನು ವರ್ತಮಾನ ಹುಟ್ಟಿಸಿದನು. ಲುತ್ಫಳು ಅ ನೆಪದಿಂದ ಒರಿಸ್ಸಾಕ್ಕೆ ಹೋಗಿ ಅಲ್ಲಿ ತಮಗೆ ಆಶ್ರಯ ಸಿಕ್ಕೀತೆ ಹೇಗೆ ಎಂಬ ವಿದ್ಯಮಾನಗಳನ್ನೆಲ್ಲಾ ಅರಿತು ಹಿಂತಿರುಗಿ ಬರುತ್ತಿದ್ದಳು; ಆಗಲೇ ಕಳ್ಳರ ಕೈಗೆ ಸಿಕ್ಕಿ ನವಕುಮಾರನನ್ನು ಕಂಡದ್ದು. (೧)</p>
<p>ಅವರ ಸಂಚು ಫಲಕಾರಿಯಾಗಲಿಲ್ಲ; ಅಕ್ಬರನು ಸೆಲಿಮನನ್ನು ತನ್ನ ಉತ್ತರಾಧಿಕಾರಿಯಾಗಿ ಮಾಡಿದನು; ಈಗ ಮೆಹರ ಉನ್ನೀಸಳ ಮನೋವೃತ್ತಿಯನ್ನು ತಿಳಿಯೋಣವೆಂದು ಲುತ್ಫಳು ವರ್ಧಮಾನಕ್ಕೆ ಬಂದಳು. ಅಲ್ಲಿ ಅವಳ ಗಂಡನು ಕರ್ಮಾಧ್ಯಕ್ಷನಾಗಿದ್ದನು. ಮೆಹರಳಿಗೂ ಲುತ್ಫಳ ಮನೋವೃತ್ತಿಯನ್ನು ತಿಳಿಯಬೇಕೆಂಬ ಕುತೂಹಲವಿತ್ತು. ಇಬ್ಬರೂ ಆ ಮಾತು ಈ ಮಾತು ಆಡುತ್ತ ಮೆಹರಳು ‘ನಾನು ಕಾಯಮನೋವಾಕ್ಕುಗಳಲ್ಲಿ ಷೇರ್​ ಆಫ್​ಘಾನನ ಪತ್ನಿ’ ಎಂದಳು. ‘ಯುವರಾಜನನ್ನು ಮರೆಯುವುದು ಸಾಧ್ಯವಿಲ್ಲ’ ಎಂದಳು; ‘ನನ್ನ ಗಂಡನನ್ನು ಸೆಲಿಮನು ಕೊಲ್ಲಿಸಿದರೆ, ಅವನನ್ನು ಈ ಜನ್ಮದಲ್ಲಿ ನೋಡುವುದಿಲ್ಲ’ ಎಂದಳು. ಇದನ್ನೆಲ್ಲಾ ಕೇಳಿ, ಮೆಹರಳಿಗೆ ಸೆಲಿಮನಲ್ಲಿ ಪ್ರೇಮವಿತ್ತು; ಅಡ್ಡಿ ನಿವಾರಣೆಯಾದರೆ, ತನ್ನ ಮನಃಪ್ರವೃತ್ತಿಯನ್ನು ತಡೆಯಲಾರಳು. ಎಂದು ನಿರ್ಧರಿಸಿದಳು; ಅದರಿಂದ ತನ್ನ ಆಶೆಭರವಸೆಗಳು ಪೂರ್ತಿಯಾಗಿ ನಿರ್ಮೂಲವಾದುವು. ಅವಳ ಮನಸ್ಸಿನಲ್ಲೇನಿತ್ತು ಎಂಬುದು ಮಾತ್ರ ಮೆಹರಳಿಗೆ ಗೊತ್ತಾಗಲಿಲ್ಲ. (೨-೩)</p>
<p>ಲುತ್ಫಳು ಆಗ್ರಾಕ್ಕೆ ಹೋಗಿ ಜಹಾಂಗೀರನನ್ನು ಕಂಡು ಅವನಿಗೆ ಮೆಹರ ಉನ್ನೀಸಳ ಅನುರಾಗವನ್ನು ತಿಳಿಸಿದಳು; ತಾನು ದಿಲ್ಲಿಯ ಸಿಂಹಾಸನದಡಿಯಲ್ಲಿ ಮುಳ್ಳಾಗಿರದೆ ತನ್ನ ಗಂಡನೊಡನೆ ಇರುವುದಕ್ಕೆ ಅಪ್ಪಣೆ ಬೇಡಿದಳು. ಅವನು ಆಗಲಿ ಎಂದು ಹೇಳಿ ‘ಆಕಾಶದಲ್ಲಿ ಚಂದ್ರಸೂರ್ಯರಿಬ್ಬರೂ ಇರಬಾರದೇಕೆ? ಒಂದು ತೊಟ್ಟಿನಲ್ಲಿ ಎರಡು ಹೂ ಬಿಡುವುದಿಲ್ಲವೆ?’ ಎಂದು ಪ್ರಶ್ನಿಸಿದನು. ಅವಳು ‘ಸಣ್ಣ ಸಣ್ಣ ಹೂ ಬಿಡಬಹುದು; ಕಮಲಪುಷ್ಪ ಎರಡು ಬಿಡುವುದಿಲ್ಲ’ ಎಂದು ಹೊರಟು ಬಂದಳು. (೪)</p>
<p>ನವಕುಮಾರನನ್ನು ನೋಡಿದಂದಿನಿಂದ ಅವನಲ್ಲಿ ಪ್ರಣಯವುಂಟಾಗಿ ದಿನದಿನಕ್ಕೆ ಅದು ಅಭಿವೃದ್ಧಿ ಹೊಂದಿತು. ಬರಿಯ ಐಶ್ವರ್ಯ ಇಂದ್ರಿಯ ತೃಪ್ತಿಗಳಿಂದ ಸುಖವಿಲ್ಲವೆನಿಸಿತು. ಒಂದು ವರ್ಷವಾಗುವ ಹೊತ್ತಿಗೆ ಅವನನ್ನು ನೋಡುವ ಆಸೆ ತುಂಬ ಪ್ರಬಲವಾಯಿತು. ಆದ್ದರಿಂದ ಅವಳು ಆಗ್ರಾಬಿಟ್ಟು ಸಪ್ತಗ್ರಾಮಕ್ಕೆ ಬಂದು ಅಲ್ಲಿ ಒಂದು ಮಹಡಿಯ ಮನೆಯನ್ನು ತೆಗೆದುಕೊಂಡು ಅದನ್ನು ದಿವ್ಯವಾಗಿ ಅಲಂಕರಿಸಿದಳು; ನವಕುಮಾರನನ್ನು ಅಲ್ಲಿಗೆ ಕರೆಸಿಕೊಂಡು ಅವನ ಪ್ರೇಮಭಿಕ್ಷೆಯನ್ನು ಬೇಡಿದಳು; ಅವನು ಯವನಿಯ ಸಹವಾಸ ಬೇಡವೆಂದನು; ಕೊನಗೆ ಅವಳು ತನ್ನ ಹೆಂಡತಿ ಪದ್ಮಾವತಿ ಎಂದೂ ಗೊತ್ತಾಯಿತು; ಆದರೂ ಅವನು ಅವಳನ್ನು ನಿರಾಕರಿಸಿ ಹೊರಟು ಹೋದನು. ಅವಳು ಮಾತ್ರ ಅವನನ್ನು ಬಿಡುವುದಿಲ್ಲವೆಂದು ನಿರ್ಧರಿಸಿ, ಕಪಾಲಕುಂಡಲೆಯನ್ನು ಅವನಾಗಿ ಬಿಡುವಂತೆ ಒಂದು ಯುಕ್ತಿ ಹುಡುಕಿ, ಗಂಡುವೇಷ ಧರಿಸಿ ಕತ್ತಲೆಯಾದಮೇಲೆ ನವಕುಮಾರನ ಮನೆಗೆ ಸ್ವಲ್ಪ ದೂರದಲ್ಲಿ ಒಂದು ಮರದ ಕೆಳಗೆ ಕುಳಿತಳು; ಅಲ್ಲಿಂದ ದೂರದಲ್ಲಿ ಯಾರೋ ಮಂತ್ರ ಹೇಳಿಕೊಂಡು ಹೋಮ ಮಾಡುತ್ತಿರುವುದು ಕೇಳಿತು, ಮತ್ತು ಕಂಡಿತು. ಅವನು ಕಾಪಾಲಿಕ; ಕಪಾಲಕುಂಡಲೆಯನ್ನು ಹುಡುಕಿಕೊಂಡು ಬಂದಿದ್ದನು. (೫-೭)</p>
<p class="text-center"><strong>ಚತುರ್ಥ ಖಂಡ</strong></p>
<p>ನವಕುಮಾರನ ತಂಗಿ ಶ್ಯಾಮಾಸುಂದರಿಯ ಗಂಡ ಸಪ್ತಗ್ರಾಮಕ್ಕೆ ಬಂದಿದ್ದನು. ಅವನನ್ನು ವಶಪಡಿಸಿಕೊಳ್ಳಲು ಒಂದು ಮೂಲಿಕೆ ತರಬೇಕೆಂದು ಒಂದು ರಾತ್ರಿ ಅವಳೂ ಕಪಾಲಕುಂಡಲೆಯೂ ಊರ ಹೊರಗಿದ್ದ ಕಾಡಿಗೆ ಹೋಗಿದ್ದರು; ಅದು ಕತ್ತಲೆಯಲ್ಲಿ ಸಿಕ್ಕಲಿಲ್ಲ; ಅದನ್ನು ನೋಡಿ ಮನೆಯವರು ಅವರನ್ನು ಬೈದಿದ್ದರು; ಮರುದಿನ ಹಗಲಲ್ಲಿ ಅವರು ಅದನ್ನು ನೋಡಿ ಸ್ಥಳವನ್ನು ಚೆನ್ನಾಗಿ ಗುರುತು ಮಾಡಿಕೊಂಡು ಬಂದಿದ್ದರು. ರಾತ್ರಿ ಹೊತ್ತು ಅದನ್ನು ಹೆಂಗಸು ತರಬೇಕಾಗಿತ್ತು; ತನಗೆ ರಾತ್ರಿ ತಿರುಗಿ ಅಭ್ಯಾಸವೂ ಧೈರ್ಯವೂ ಇರುವುದರಿಂದ ತಾನು ತಂದು ಕೊಡುವುದಾಗಿ ಹೇಳಿ ಕಪಾಲೆಯು ಹೊರಟಳು; ಗಂಡನು ‘ಎಲ್ಲಿಗೆ ಹೋಗುತ್ತೀ?’ ಎಂದು ಕೇಳಲು ಅವಳು ನಿಜವನ್ನೇ ಹೇಳಿದಳು. ಬೇಡವೆಂದರೂ ಕೇಳದೆ ಅವಳು ಕಾಡಿಗೆ ಹೋದಳು; ನವಕುಮಾರನು ಬೇಸರಪಟ್ಟುಕೊಂಡು ಹೊರಬಾಗಿಲಿಗೆ ಅಗಣಿ ಹಾಕದೆ ತಾನು ಬಂದು ಒಳಗೆ ಮಲಗಿಬಿಟ್ಟನು.</p>
<p>ಅತ್ತ ಕಪಾಲೆಯು ಕಾಡಿಗೆ ಹೊಕ್ಕ ಕೂಡಲೆ ತನ್ನ ಹಿಂದಿನ ಜೀವನವೆಲ್ಲಾ ಜ್ಞಾಪಕಕ್ಕೆ ಬಂದು ಅನ್ಯಮನಸ್ಕಳಾಗಿ ಎತ್ತೆತ್ತಲೋ ಹೋದಳು. ದೂರದಲ್ಲಿ ಬೆಳಕು ಕಾಣಲು ಅದನ್ನು ಅನುಸರಿಸಿ ಹೋದಳು; ಅದರ ಹತ್ತಿರ ಒಂದು ಪಾಳು ಮನೆಯಲ್ಲಿ ಯಾರೋ ಮಾತನಾಡುತ್ತಿದ್ದರು; ಅದನ್ನು ಕೇಳುತ್ತ ನಿಂತಿರಲು ಒಳಗಿನಿಂದ ಒಬ್ಬ ಬ್ರಾಹ್ಮಣವೇಷಿಯು ಬಂದು, ತಾನೂ ಮತ್ತೊಬ್ಬನೂ ಅವಳ ವಿಷಯವನ್ನೇ ಮಾತನಾಡುತ್ತಿದ್ದರೆಂದೂ ಅದನ್ನು ಅವಳಿಗೆ ಬೇಕಾದರೆ ತಿಳಿಸುವುದಾಗಿಯೂ ಹೇಳಿ, ಅವಳನ್ನು ಒಂದು ಮರದ ಕೆಳಗೆ ಕೂರಿಸಿ ಹೋದನು. ಅವನು ತುಂಬ ಹೊತ್ತಾದರೂ ಬರಲಿಲ್ಲ; ಮಳೆ ಬರುವ ಹಾಗಾಯಿತು; ಆದ್ದರಿಂದ ಅವಳು ಎದ್ದು ಬೇಗ ಬೇಗ ಮನೆಗೆ ಬಂದಳು; ಅವಳನ್ನು ಹಿಂಬಾಲಿಸಿ ಯಾರೋ ಬರುತ್ತಿದ್ದ ಹಾಗಿತ್ತು; ಮನೆಯ ಹತ್ತಿರ ಮಿಂಚಿನ ಬೆಳಕಿನಲ್ಲಿ ನೋಡಲು ಕಾಪಾಲಿಕ! (೧-೨)</p>
<p>ರಾತ್ರಿ ಸರಿಯಾಗಿ ನಿದ್ರೆ ಬರಲಿಲ್ಲ; ತಾನು ಒಂದು ದೋಣಿಯಲ್ಲಿ ಹೋಗುತ್ತ, ಅದು ಅವಳನ್ನು ಮುಳುಗಿಸಿದಂತೆ ಕನಸಾಯಿತು. ಮರುದಿನ ಬೆಳಗ್ಗೆ ಎದ್ದಾಗ ಗಿಡದಲ್ಲಿ ಒಂದು ಚೀಟಿಯಿತ್ತು; ಅದರಲ್ಲಿ “ಬ್ರಾಹ್ಮಣವೇಷಿ” ಯು ಅವಳನ್ನು ಅಂದಿನ ರಾತ್ರಿ ನೋಡುವಂತೆ ಬರೆದಿದ್ದನು. ಅವಳು ಮುರುಕು ಮನೆಯ ಹತ್ತಿರ ಕೇಳಿದ ಮಾತು, ಕಾಪಾಲಿಕನನ್ನು ಕಂಡದ್ದು, ಕನಸು ಆದದ್ದು ಎಲ್ಲಾ ತನಗೆ ಏನೋ ವಿಪತ್ತು ಬರಲಿದೆ ಎನ್ನಿಸಿತು. ಅದರ ನಿವಾರಣೆಗೆ ಏನಾದರೂ ಆ ಬ್ರಾಹ್ಮಣವೇಷಿಯು ಹೇಳುತ್ತಾನೋ ಏನೋ ಆದ್ದರಿಂದ ಅವನನ್ನು ಅಂದಿನ ರಾತ್ರಿನೋಡಬೇಕು ಎನ್ನಿಸಿತು; ಅವಳು ಆ ಚೀಟಿಯನ್ನು ತನ್ನ ತುರುಬಿನಲ್ಲಿ ಸೆಕ್ಕಿಸಿಕೊಂಡಿದ್ದಳು. ಮನೆಯ ಕೆಲಸ ಮಾಡುತ್ತಿದ್ದಾಗ ಯಾವಾಗಲೋ ಗಂಟುಬಿಚ್ಚಿ ಅದು ಬಿದ್ದುಹೋಗಿ ನವಕುಮಾರನ ಕೈಗೆ ಸಿಕ್ಕಿತು; ಅದನ್ನು ಓದಿ ಅವನು ಸಂಶಯಗೊಂಡು ಸಂಜೆ ಕಪಾಲಕುಂಡಲೆಯ ಹಿಂದೆಯೇ ಹೊರಟನು; ಆದರೆ ಬಾಗಿಲಹತ್ತಿರವೇ ಕಾಪಾಲಿಕನು ಅವನನ್ನು ಕಂಡು ಅವನೊಡನೆ ಸ್ವಲ್ಪ ಮಾತನಾಡುವುದಿದೆ ಎಂದು ಮನೆಯೊಳಕ್ಕೆ ಕರೆತಂದನು. (೩-೫)</p>
<p>ಒಳಗೆ ಬಂದು ಅವನು ತನ್ನ ಮುರಿದುಹೋದ ಕೈಗಳನ್ನು ತೋರಿಸಿದನು. “ಮರಳ ದಿಬ್ಬದಿಂದ ಬಿದ್ದು ಜ್ಞಾನಾಜ್ಞಾನ ಸ್ಥಿತಿಯಲ್ಲಿದ್ದಾಗ ಭವಾನಿಯು ಕಾಣಿಸಿಕೊಂಡು ನನ್ನನ್ನು ಹೊಡೆದು, ‘ದುರಾಚಾರನೆ! ನಿನಗೆ ಚಿತ್ತಶುದ್ಧಿ ಇಲ್ಲದೆ ನನ್ನ ಪೂಜೆಗೆ ವಿಘ್ನವಾಯಿತು; ಇಂದ್ರಿಯಲಾಲಸೆಯಿಂದ ಇದುವರೆಗೂ ನೀನು ಅ ಹುಡುಗಿಯನ್ನು ಬಲಿಕೊಟ್ಟಿಲ್ಲ; ಇನ್ನು ಮೇಲೆ ನಿನ್ನ ಪೂಜೆಯನ್ನು ಕೈಕೊಳ್ಳುವುದಿಲ್ಲ!’ ಎಂದಳು. ಬಲಿಕೊಡಲು ಕೈಯಲ್ಲಿ ಒಂದು ಮಗುವಿಗೆ ಇರುವಷ್ಟೂ ಬಲವಿಲ್ಲ; ಯಾರೂ ಸಹಾಯಮಾಡರು. ಎಷ್ಟೋ ಕಷ್ಟಪಟ್ಟು ಅವಳನ್ನು ಹುಡುಕಿದ್ದಾಯಿತು; ಅವಳು ಪರಪುರುಷಾಸಕ್ತಳಾಗಿದ್ದಾಳೆ; ನನ್ನ ಜೊತೆಯಲ್ಲಿ ಬಂದರೆ ತೋರಿಸುತ್ತೇನೆ. ನೀನು ಅವಳನ್ನು ಬಲಿಕೊಡು; ಹಾಗಾದರೆ ಅವಳಿಗೆ ಶಿಕ್ಷೆಯಾಯಿತು, ನಿನಗೆ ಪುಣ್ಯ ಬಂತು” ಎಂದನು.</p>
<p>ಅವರು ಕಪಾಲೆಯೂ ಲುತ್ಫಳೂ ಮಾತನಾಡುತ್ತಿದ್ದೆಡೆಗೆ ಬಂದು ದೂರದಿಂದ ನೋಡುತ್ತ ನಿಂತಿದ್ದರು. ಲುತ್ಫಳು ತನ್ನ ಪೂರ್ವವೃತ್ತಾಂತವನ್ನು ಹೇಳಿ, ಕಾಪಾಲಿಕನು ಕಪಾಲೆಯನ್ನು ಬಲಿಕೊಡಬೇಕೆಂದಿದ್ದನೆಂದೂ, ಅವಳು ವಿದೇಶಕ್ಕೆ ಹೊರಟುಹೋಗುವುದಾದರೆ ಐಶ್ವರ್ಯ ದಾಸದಾಸಿ ಎಲ್ಲವನ್ನೂ ಕೊಡುವುದಾಗಿಯೂ, ಅವಳು ಕಣ್ಮರೆಯಾದರೆ ತನ್ನ ಪತಿ ತನಗೆ ದೊರೆಯುವನೆಂದು ಹೇಳುತ್ತಿದ್ದಳು; ಕಪಾಲೆಯು ‘ನನಗೆ ಐಶ್ವರ್ಯ ಬೇಡ; ನಿನಗೆ ಉಪಕಾರವಾದರೆ ಆಗಲಿ; ನಾನು ಹಿಂದಿನಂತೆ ಕಾಡಿನಲ್ಲಿ ಅಲೆದುಕೊಂಡಿರುತ್ತೇನೆ’ ಎಂದು ಹೇಳುತ್ತಿದ್ದಳು. ಹೀಗೆ ಅವರು ಹತ್ತಿರ ಹತ್ತಿರ ಕುಳಿತು ಅಂತರಂಗದಿಂದ ಮಾತನಾಡುವುದನ್ನು ನೋಡಿ ನವಕುಮಾರನಿಗೆ ರೇಗಿತು; ಲುತ್ಫಳು ಕಪಾಲೆಗೆ ತನ್ನಲ್ಲಿದ್ದ ಒಂದು ಅಮೂಲ್ಯವಾದ ಉಂಗುರವನ್ನು ತೊಡಿಸಿ ಹೊರಟು ಹೋದಳು; ನವಕುಮಾರನು ಅದನ್ನು ನೋಡಿದನು; ಈ ಸ್ಥಿತಿಯಲ್ಲಿ ಅನ್ಯಮನಸ್ಕನಾಗಿದ್ದಾಗ ಕಾಪಾಲಿಕನು ಅವನಿಗೆ ತನ್ನಲ್ಲಿದ್ದ ಉತ್ತೇಜಕವಾದ ಪಾನೀಯವನ್ನು ಕುಡಿಸಿದನು. (೬-೭)</p>
<p>ಕಪಾಲಕುಂಡಲೆಯು ದೇವಿಗೆ ತನ್ನನ್ನು ಏಕೆ ಅರ್ಪಣೆ ಮಾಡಿಕೊಳ್ಳಬಾರದೆಂದು ಚಿಂತಿಸುತ್ತ ಹೋಗುತ್ತಿರಲು, ಆಕಾಶದಲ್ಲಿ ಭೈರವೀಮೂರ್ತಿಯು ಕಾಣಿಸಿಕೊಂಡು ಅವಳಿಗೆ ದಾರಿ ತೋರಿಸುತ್ತ ಹೋಯಿತು; ಅವಳು ಆ ದಾರಿಯಲ್ಲಿಯೇ ಹೋಗುತ್ತಿದ್ದಳು; ಅವಳನ್ನು ಅನುಸರಿಸಿ ಹಿಂದೆ ಕಾಪಾಲಿಕನೂ ನವಕುಮಾರನೂ ಬರುತ್ತಿದ್ದರು; ನವಕುಮಾರನು ಅವಳನ್ನು ಹಿಡಿದುಕೊಂಡನು; ಕಾಪಾಲಿಕನು ತಮ್ಮ ಜೊತೆಯಲ್ಲಿ ಬರಬೇಕೆಂದನು; ಭೈರವಿಯೂ ಆ ಕಡೆಯೇ ತೋರಿಸಿದಳು; ಆದ್ದರಿಂದ ಕಪಾಲೆಯು ಅವಳ ಹಿಂದೆಯೇ ಹೋದಳು. (೮)</p>
<p>ಎಲ್ಲರೂ ಗಂಗಾತೀರದಲ್ಲಿದ್ದ ಒಂದು ಮರಳ ದಿಬ್ಬದ ಮೇಲಕ್ಕೆ ಹೋದರು. ಅದು ಶ್ಮಶಾನ; ಅಲ್ಲಿ ಬೆಂಕಿ ಉರಿಯುತ್ತಿತ್ತು; ಕಾಪಾಲಿಕನು ಪೂಜೆ ಮಾಡಿದನು; ನವಕುಮಾರನು ಕಪಾಲೆಯನ್ನು ಸ್ನಾನಮಾಡಿಸಲು ಗಂಗೆಗೆ ಕರೆದುಕೊಂಡು ಹೋಗುತ್ತ ಶೋಕಸಂತಪ್ತನಾಗಿ ಅಳುತ್ತ ಕಪಾಲಕುಂಡಲೆಯ ಕಾಲಮೇಲೆ ಬಿದ್ದು ‘ಕಪಾಲಕುಂಡಲೆ! ನೀನ ಅವಿಶ್ವಾಸಿನಿಯಲ್ಲವೆಂದು ಹೇಳಿಬಿಡು ಸಾಕು, ಮನೆಗೆ ಕರೆದುಕೊಂಡು ಹೋಗುತ್ತೇನೆ!’ ಎಂದು ಗೋಳಾಡಿದನು. ಅಷ್ಟುಹೊತ್ತಿಗೆ ಅವಳು ಗಂಗೆಯ ಕರೆಗೆ ಬಂದು ನಿಂತಿದ್ದಳು; ಗಂಗೆಯ ಕಡೆಗೆ ಬೆನ್ನು; ಒಂದು ಹೆಜ್ಜೆ ಹಿಂದಿಟ್ಟರೆ ಹೊಳೆ; ಅವಳು ‘ನೀನು ನನ್ನನ್ನು ಕೇಳಲೇ ಇಲ್ಲವಲ್ಲ! ನನ್ನನ್ನು ಕೇಳಿದ್ದರೆ ಹೇಳುತ್ತಿದ್ದೆ; ಇಂದು ನೀನು ನೋಡಿದ ವ್ಯಕ್ತಿ ಪದ್ಮಾವತಿ; ನಾನು ಅವಿಶ್ವಾಸಿಯಲ್ಲ; ಆದರೆ ಇನ್ನು ನಾನು ಮನೆಗೆ ಬರುವುದಿಲ್ಲ; ನಾನು ಸಾಯುತ್ತೇನೆ; ನನಗೋಸ್ಕರ ಅಳಬೇಡ!’ ಎಂದಳು. ನವಕುಮಾರನು ‘ಬೇಡ ಮೃಣ್ಮಯಿ! ಬೇಡ!’ ಎಂದು ಕೂಗಿಕೊಂಡು ಕೈನೀಡಿ ಅವಳನ್ನು ತಬ್ಬಿಕೊಳ್ಳುವುದಕ್ಕೆ ಹೋದನು. ಅಷ್ಟು ಹೊತ್ತಿಗೆ ತಳದಿಂದ ಗಂಗೆಯ ಅಲೆ ಹೊಡೆದು ಕಪಾಲಕುಂಡಲೆ ನಿಂತಿದ್ದ ಭಾಗವು ಅವಳ ಸಹಿತವಾಗಿ ಕಳಚಿಕೊಂಡು ಪ್ರವಾಹದಲ್ಲಿ ಬಿದ್ದಿತು. ನವಕುಮಾರನು ಸದ್ದನ್ನು ಕೇಳಿ, ಹೊಳೆಯೊಳಕ್ಕೆ ಹಾರಿದನು; ಹುಡುಕಿದನು; ಆದರೆ ಮೇಲಕ್ಕೆ ಬರಲಿಲ್ಲ. (೯)</p>
<p>ಮೊದಲನೆಯ ಮುದ್ರಣದಲ್ಲಿ,<sup><a epub:type="noteref" href="999-aside.xhtml#id-011-01">*</a></sup> ನವಕುಮಾರ ಕಪಾಲೆಯರು ಬಹಳ ಹೊತ್ತಿನವರೆಗೂ ಬರಲಿಲ್ಲವಾದ್ದರಿಂದ ಕಾಪಾಲಿಕನು ಅವರನ್ನು ಹುಡುಕಿಕೊಂಡು ಬಂದು ಮುಳುಗುತ್ತಿದ್ದ ನವಕುಮಾರನನ್ನು ಎತ್ತಿಹಾಕಿ ಪ್ರಥಮಚಿಕಿತ್ಸೆ ನಡೆಸುತ್ತಾನೆ. ಕಪಾಲಕುಂಡಲೆ ಸಿಕ್ಕುವುದಿಲ್ಲ; ‘ಅವಳೆಲ್ಲಿ?’ ಎಂದು ಕೇಳಲು ನವಕುಮಾರನು ಸುಮ್ಮನೆ ‘ಮೃಣ್ಮಯಿ!’ ‘ಮೃಣ್ಮಯಿ!!’ ಎನ್ನುತ್ತಾನೆ.</p>
<p>ಕಾಪಾಲಿಕನ ಕೈಯಲ್ಲಿ ಒಂದು ಮಗುವಿಗಿದ್ದಷ್ಟು ಬಲವೂ ಇಲ್ಲವೆಂದ ಮೇಲೆ ಇದನ್ನೆಲ್ಲಾ ಅವನು ಮಾಡುವುದು ಹೇಗೆ? ಆದ್ದರಿಂದಲೂ, ನವಕುಮಾರನ ಪಾಲಿಗೆ ಸಂಸಾರ ಸೌಖ್ಯವಿಲ್ಲದ್ದರಿಂದಲೂ, ಆಮೇಲೆ ಗ್ರಂಥಕರ್ತನು ಇಬ್ಬರನ್ನೂ ಹೊಳೆಯ ಪಾಲು ಮಾಡಿದನೆಂದು ತೋರುತ್ತದೆ.</p>
<p>‘ಕಪಾಲಕುಂಡಲೇ’<sup><a epub:type="noteref" href="999-aside.xhtml#id-011-02">*</a></sup> ಎಂದರೆ ಕಪಾಲ ಅಥವಾ ತಲೆಯ ಬುರುಡೆಯೇ (ಅಥವಾ ಚಿಪ್ಪೇ) ಕರ್ಣ ಕುಂಡಲವಾಗಿ ಉಳ್ಳವಳು- ಕಾಳಿ. ಅವಳಿಗೆ ರುಂಡಗಳಿಂದ ರಚಿತವಾದ ಮಾಲೆ. ಆಭರಣಗಳೆಲ್ಲಾ ಅಂಥವೇ. ಪ್ರಾಯಶಃ ಕಪಾಲಕುಂಡಲೆ ಎಂಬ ಹೆಸರು ಕಾಳಿಯ ಉಪಾಸಕನಾದ ಕಾಪಾಲಿಕನು ತನಗೆ ಸಿಕ್ಕಿದ ಹುಡುಗಿಗೆ ಇಟ್ಟದ್ದು; ಅವಳ ಹುಟ್ಟು ಹೆಸರೇನೋ ಗೊತ್ತಿಲ್ಲ. ಅವಳು ಬ್ರಾಹ್ಮಣರ ಹುಡುಗಿ; ಇನ್ನೂ ಚಿಕ್ಕವಳಾಗಿದ್ದಾಗಲೇ ಪೋರ್ಚುಗೀಸ ಸಮುದ್ರಕಳ್ಳರು ಅವಳನ್ನು ಕದ್ದುಕೊಂಡು ಹೋಗಿ ತಮ್ಮ ಹಡಗು ಒಡೆದುಹೋದದ್ದರಿಂದ ಸಮುದ್ರತೀರದಲ್ಲಿ ಬಿಟ್ಟು ಹೋಗಲು, ಕಾಪಾಲಿಕನು ಕರೆದುಕೊಂಡು ಬಂದು ಸಾಕಿದನಂತೆ. ಆದ್ದರಿಂದ ಇದು ಅವಳ ಕಥೆ. ಅವಳೊಬ್ಬಳೇ ಇದ್ದಿದ್ದರೆ ಕಥೆಯಾಗುತ್ತಿರಲಿಲ್ಲ; ಕಾಪಾಲಿಕನೊಡನಿದ್ದರೂ ಅವಳ ‘ಕಥೆ’ ಬೇಗ ಮುಗಿಯುವುದರಲ್ಲಿತ್ತು. ಆದ್ದರಿಂದ ನವಕುಮಾರನನ್ನು ಸೇರಿಸಬೇಕಾಯಿತು. ಅಲ್ಲಿಂದಾಚೆಗೆ ಎಲ್ಲಾ ವಿಧವಾದ ತೊಡಕುಗಳೂ ಉದ್ಭವಿಸಿದುವು. ಈಗ ಕಥೆ ನವಕುಮಾರನಿಂದ ಆರಂಭವಾಗಿ, ನವಕುಮಾರ ಕಪಾಲಕುಂಡಲೆಯರ ಆದರ್ಶನದಿಂದ ಮುಗಿಯುತ್ತದೆ.</p>
<p>ಕವಿಯ ಉದ್ದೇಶ್ಯ ಅದು ಹೀಗೆಯೇ ಮುಗಿಯಬೇಕೆಂಬುದು; ಮೊದಲ ಮುದ್ರಣದಲ್ಲಿ ನವಕುಮಾರನನ್ನು ಉಳಿಸಿದವನು ಆಮೇಲೆ ಅವನನ್ನೂ ನೀರಪಾಲೇ ಮಾಡಿದನು. ಹೀಗಿರಲು, ಅವರಿಬ್ಬರನ್ನೂ ಬದುಕಿಸಿ ಕಥೆಯನ್ನು ಮುಂದುವರಿಸುವುದು ಹಿತವಲ್ಲ. ಆದರೂ ದಾಮೋದರ ಮುಖ್ಯೋಪಾಧ್ಯಾಯರೆಂಬವರು ‘ಮೃಣ್ಮಯೀ’ ಎಂದು ಇದರ ಮುಂದಿನ ಕಥೆಯನ್ನು ೧೮೭೪ರಲ್ಲಿಯೇ ಬರೆದು ಪ್ರಕಟಿಸಿದರು. (ಇದು ಬಿ. ವೆಂಕಟಾಚಾರ್ಯರಿಂದ ಕನ್ನಡಕ್ಕೂ ಭಾಷಾಂತರವಾಗಿದೆ.) ಇದು ಬಂಗಾಳದ ಯಾವ ಪಾಠಕನಿಂದಲೂ ಮೆಚ್ಚಿಗೆ ಪಡೆದಿಲ್ಲವೆಂದು ಅಕ್ಷಯಕುಮಾರ ದತ್ತಗುಪ್ತರು ಹೇಳುತ್ತಾರೆ.</p>
<p>ಇದರ ಮುಖ್ಯ ಕಥೆಯೇನೋ ಇರುವುದು ಸ್ವಲ್ಪ; ಅದರಲ್ಲಿ ಹೆಚ್ಚು ತೊಡಕುಗಳಿಲ್ಲ.- ಒಬ್ಬ ಬ್ರಾಹ್ಮಣ ಹುಡುಗನ ಹೆಂಡತಿಯು ಜಾತಿಕೆಟ್ಟು ಹೋಗಲು, ಅವನು ಬಹುದಿನ ಮತ್ತೆ ಮದುವೆ ಮಾಡಿಕೊಂಡಿರುವುದಿಲ್ಲ; ಅನಿರೀಕ್ಷಿತವಾಗಿ ಮದುವೆಯಾಗುತ್ತದೆ; ಅಷ್ಟೇ ಅನಿರೀಕ್ಷಿತವಾಗಿ ಮೊದಲ ಹೆಂಡತಿ ಸಂಸಾರ ಮಾಡಿಕೊಂಡಿರಲು ಬರುತ್ತಾಳೆ; ಗಂಡನೂ ಕಿರಿಯ ಹೆಂಡತಿಯೂ ಹೊಳೆಯ ಪಾಲಾಗುತ್ತಾರೆ; ಯಾರಿಗೂ ಸುಖವಿಲ್ಲ. ಇದರಲ್ಲಿ ಹಲವು ವೃತ್ತಾಂತಗಳೂ ಹಿನ್ನೆಲೆಗಳೂ ಅಂಗೋಪಾಂಗಗಳಾಗಿ ಸೇರಿಕೊಂಡಿವೆ : (೧) ಅಕ್ಬರನ ಕಾಲದ ಮೊಗಲ- ರಾಜಪುತ್ರ-ಪ ಠಾಣರ ಐತಿಹಾಸಿಕ ಹಿನ್ನೆಲೆ; ದುರ್ಗೇಶನಂದಿನಿಯಲ್ಲಿ ಇದು ಪ್ರಧಾನವಾಗಿದೆ; ಅದು ಬಂಕಿಮನ ಸ್ಮೃತಿಯಲ್ಲಿ ಇನ್ನೂ ಹಸಿಯಾಗಿ ಉಳಿದಿದೆ; ಅದರ ಜೊತೆಗೆ ಸೆಲಿಮನ ಪ್ರಣಯಚರಿತ್ರೆ, ಖಸ್ರುವನ್ನು ಅಕ್ಬರನ ನಂತರ ಸಿಂಹಾಸನದ ಮೇಲೆ ಕೂರಿಸಬೇಕೆಂದು ಒಳಗೊಳಗೆ ನಡೆದು ವಿಫಲವಾದ ರಾಜಕೀಯ ಪಿತೂರಿ. ೨) ಕಾಪಾಲಿಕರ ಘೋರವಾದ ತಾಂತ್ರಿಕ ಪೂಜೆ, ಆಚರಣೆ, ನಂಬಿಕೆ. ೩) ನವಕುಮಾರನಂಥ ಬ್ರಾಹ್ಮಣ ಹುಡುಗನ ಹೆಂಡತಿಯು ಮತಾಂತರ ಹೊಂದಲು ಒಂದು ಸಮಸ್ಯೆ; ಬಹಳ ದಿನಗಳ ಮೇಲೆ ಅನಿರೀಕ್ಷಿತವಾಗಿ ಎರಡನೆಯ ಹೆಂಡತಿ ಗಂಟುಬಿದ್ದು, ಒದಗಿದ ಹೊಸ ಸಮಸ್ಯೆಗಳು. ೪) ಬುದ್ಧಿತಿಳಿಯುವುದಕ್ಕೆ ಮುಂಚೆಯೇ ತಾಯಿತಂದೆಗಳಿಂದ ದೂರವಾಗಿ, ಕಾಪಾಲಿಕ, ದೇವಾಲಯದ ಪೂಜಾರಿ, ಇಂಥ ಒಬ್ಬಿಬ್ಬರೊಡನೆ ಮಾತ್ರ ಇದ್ದು, ಹೊರಗಿನ ಪ್ರಪಂಚವನ್ನೇ ಕಾಣದೆ ಬೆಳೆದ ಹುಡುಗಿ, ಪ್ರಾಪ್ತವಯಸ್ಕಳಾಗಿ ಮದುವೆ ಮಾಡಿಕೊಂಡು ಗಂಡನೊಡನೆ ಅವಿಭಕ್ತ ಕುಟುಂಬದಲ್ಲಿ ಸಂಸಾರಕ್ಕೆ ಬಂದರೆ ಹೇಗಿರಬಹುದು ಎಂಬ ಸಾಂಸಾರಿಕ ಸಮಸ್ಯೆ. ೫) ಹೆಂಗಸಿಗೆ ಸ್ವಾತಂತ್ರ್ಯ, ಸ್ವಾಚ್ಛಂಧ್ಯ, ರೂಪ, ಯೌವನ, ಐಶ್ವರ್ಯ, ವಿದ್ಯೆ, ಕಲೆ, ಬುದ್ಧಿ, ಎಲ್ಲಾ ಇದ್ದರೂ ಅವಳಿಗೆ ಸುಖಶಾಂತಿಗಳು ಎಷ್ಟು ಮಟ್ಟಿನವು? ಸರಳವಾದ ಆದರೆ ಶುದ್ಧವಾದ ಪವಿತ್ರವಾದ ಪ್ರಣಯ ಪೂರ್ಣವಾದ ದಾಂಪತ್ಯ ಜೀವನಕ್ಕೆ ಹೋಲಿಸಿದರೆ ಅವು ಹೇಗೆ? ೬) ಗಂಡಸಿಗೆ ರೂಪ ಯೌವನ ವಿದ್ಯೆ ಕುಲ ಶೀಲ ಸಂಸ್ಕೃತಿ ಎಲ್ಲಾ ಇದ್ದರೂ, ಸುಖ ಲಭಿಸುವುದೇ?- ಇತ್ಯಾದಿ. ಇವು ಒಂದೊಂದು ಕಡೆ ಒಂದೊಂದು ಪ್ರಧಾನವಾಗಿದ್ದು, ಎಲ್ಲವೂ ಬೆಸೆದಂತೆ ಒಂದಾಗಿ ಹೊಂದಿಕೊಂಡಿಲ್ಲವೆನ್ನಿಸುತ್ತದೆ. ಆದ್ದರಿಂದಲೇ ಈ ಕಾದಂಬರಿ ಐತಿಹಾಸಿಕವೇ ಸಾಮಾಜಿಕವೇ ಧಾರ್ಮಿಕವೇ ಎಂದು ಹೇಳುವುದು ಕಷ್ಟವಾಗುತ್ತದೆ. ನವಕುಮಾರನನ್ನು ಅವನ ಜೊತೆಯವರೆಲ್ಲಾ ಬಿಟ್ಟು ಬಂದಿದ್ದು, ಅವನು ಕಪಾಲಕುಂಡಲೆಯನ್ನೊಬ್ಬಳನ್ನೇ ಕತ್ತಲೆಯಲ್ಲಿ ಮುಂದೆ ಕಳುಹಿಸಿದ್ದು, ಮತಿಬೀಬಿಯು ಅಷ್ಟು ಪರಿವಾರವಿದ್ದರೂ ಒಬ್ಬೊಂಟಿಗಳಾಗಿ ಕತ್ತಲಲ್ಲಿ ಕಳ್ಳರ ಕೈಗೆ ಸಿಕ್ಕಿದ್ದು, ನವಕುಮಾರನನ್ನು ನೋಡಿದ ಕೂಡಲೆ ಅವನಲ್ಲಿ ಪ್ರಣಯವುಂಟಾಗಿ ತನ್ನ ರಾಜ ವೈಭವವನ್ನೆಲ್ಲಾ ಮರೆಯಲು ಮನಸ್ಸಾದದ್ದು, ಕಪಾಲಕುಂಡಲೆಯು ಮೂಲಿಕೆಯನ್ನು ಹುಡುಕಲು ಹೋಗಿ, ಕಾಡಿನಲ್ಲಿ ದಾರಿತಪ್ಪಿ, ಮತ್ತೆ ಕಾಪಾಲಿಕನ ಕೈಗೆ ಬಿದ್ದದ್ದು, ತನ್ನಜೊತೆಯಲ್ಲಿ ಬಂದು ಪರೀಕ್ಷೆ ಮಾಡಬಹುದೆಂದು ಕಪಾಲೆಯು ಹೇಳಿದರೂ, ನವಕುಮಾರನು ಹೋಗದೆ ಇದ್ದದ್ದು, ಚೀಟಿ ಅವನ ಕೈಗೇ ಸಿಕ್ಕಿ, ಕೊನೆಯ ಕ್ಷಣದವರೆಗೂ ಅವಳನ್ನು ಪ್ರಶ್ನಿಸದೆ ಇದ್ದದ್ದು, ಮುಂತಾದವು ಕೃತಕವಾಗಿ ಕ್ಲಿಷ್ಟ ಕಲ್ಪನೆಯಾಗಿ, ಅಥವಾ ಆಕಸ್ಮಿಕ ಘಟನೆಗಳಾಗಿ ಕಾಣುತ್ತವೆ. ನವಕುಮಾರನು ‘ಯವನಿಯ ಸಹಾವಾಸ ಮಾಡಲಾರೆ’ ಎಂದು ಲುತ್ಫಳನ್ನು ತಿರಸ್ಕರಿಸಿದ್ದನು. ಇಂಥವನಿಗೆ ಮೋಸಮಾಡಿ, ಕಪಾಲೆಯನ್ನು ಓಡಿಸಿ, ಅದಕ್ಕೆ ಕಾಪಾಲಿಕನಂಥ ನೀಚವ್ಯಕ್ತಿಯ ಆಶ್ರಯವನ್ನು ಅವಳು- ಮೊಗಲರಾಜ್ಯವನ್ನು ತಲೆಕೆಳಗು ಮಾಡಲು ಯತ್ನಿಸಿದ ಬುದ್ಧಿಮತಿಯಾದ ಸಾಹಸಿ- ಅವಲಂಬಿಸಿದಳು, ಹೀಗೆ ತನ್ನ ಗಂಡ ತನಗೆ ದೊರಯಬಹುದು ಎಂದು ನಂಬಿದ್ದಳು, ಎಂದರೆ ಅದು ಅಸಂಭವವಾಗಿ ಕಾಣುತ್ತದೆ.</p>
<p>ಕಥೆಯಲ್ಲಿ ಒಂದು ಅಪೂರ್ಣತೆ ಕಾಣುತ್ತದೆ; ಕಪಾಲಕುಂಡಲೆ ನವಕುಮಾರರು ಎಲ್ಲಿ ಹೋದರು ಎಂಬುದರಿಲಿ; ಅದು ಧ್ವನಿತವಾದರೂ ಸ್ಪಷ್ಟವಾಗಿದೆ.- ಅವರು ಹೋದದ್ದು ಮೃತ್ಯುವಿಗೆ. ಕಪಾಲಕುಂಡಲೆಗೆ ತನ್ನ ವಿಪತ್ತು ಮೊದಲಿನಿಂದಲೂ ಗೊತ್ತಿತ್ತು. ಅದು ಹೇಗೆ ಬರಬಹುದು ಎಂಬುದು ಮಾತ್ರ ಖಚಿತವಾಗಿ ತಿಳಿದಿರಲಿಲ್ಲ; ಆದರೆ ಕಾಪಾಲಿಕನೇನಾದನು? ಪದ್ಮಾವತಿ ಏನಾದಳು? ಶ್ಯಾಮಾ ಸುಂದರಿ ಅವಳ ಗಂಡನನ್ನು ಒಲಿಸಿಕೊಂಡಳೇ? ಇವರ ವಿಚಾರವಾಗಿ ಸಣ್ಣದೊಂದು ಪರಿಶಿಷ್ಟವೂ ಇಲ್ಲ. ಇವರ ಮುಂದಿನ ಚರಿತ್ರೆ ಮುಖ್ಯ ಕಥೆಗೆ ಸಂಬಂಧಿಸಿದ್ದಲ್ಲವೆಂದು ಗ್ರಂಥಕರ್ತ ಬಿಟ್ಟಿರಬಹುದು.</p>
<p>ನವಕುಮಾರನೂ ಕಪಾಲಕುಂಡಲೆಯೂ ನಿರ್ಭಾಗ್ಯರು; ಅವರು ಸಂಸಾರ ಸುಖವನ್ನು ಪಡೆದು ಬಂದಿರಲಿಲ್ಲ. ಕೆಲವರು ಮೊದಲನೆಯ ಮದುವೆಯಿಂದಲೇ ಸುಖವಾಗಿ, ಯಾವ ಕ್ಲೇಶವನ್ನೂ ಅನುಭವಿಸದೆ, ಮುಪ್ಪಿನಲ್ಲಿಯೂ ಸುಖವಾಗಿಯೇ ಇರುತ್ತಾರೆ. ಮತ್ತೆ ಕೆಲವರಿಗೆ ಮೊದಲನೆಯ ಮದುವೆಯಲ್ಲಿಯೇ ಸಂಸಾರ ಎಡವಟ್ಟಾಗುತ್ತದೆ. ಆಮೇಲೆ, ಎಷ್ಟು ಮದುವೆಮಾಡಿಕೊಳ್ಳಲಿ, ಯಾರನ್ನು ಕಟ್ಟಿಕೊಳ್ಳಲಿ, ಹರುಕಿಗೆ ತೇಪೆ ಹಾಕುವುದೇ ಹೊರತು ಅದು ಬೇರೆ ಸರಿಯಾಗುವುದಿಲ್ಲ, ಸುಖ ತರುವುದಿಲ್ಲ. ನವಕುಮಾರನೂ ಹಾಗೇ ಪ್ರಾಯಶಃ ಒಂದೆರಡು ವರ್ಷ ಹುಡುಗಿ ಪದ್ಮಾವತಿಯೊಡನೆ, ಆಮೇಲೆ ಒಂದು ವರ್ಷ ಅರಿಯದ ‘ಮೃಣ್ಮಯಿ’ ಯೊಡನೆ ಸಂಸಾರ ಮಾಡಿದನು. ಅಲ್ಲಿಗೆ ಅವನ ಸಂಸಾರ ಸೌಖ್ಯ ಮುಗಿಯಿತು.- ತಾವತ್ಫಲಮೇವ ಪುಣ್ಯಂ. ಪದ್ಮಾವತಿ ಗಂಡನನ್ನು ಬಿಟ್ಟರೂ, ಜಾತಿ ಕೆಟ್ಟರೂ, ದೇಶಭ್ರಷ್ಟಳಾದರೂ, ಊರೂರು ಅಲೆಯುತ್ತಿದ್ದರೂ, ತಂದೆಯಿಂದ ಪರಿತ್ಯಕ್ತಳಾದರೂ, ಮೊಗಲ ರಾಜಪುತ್ರರ, ದೊಡ್ಡದೊಡ್ಡ ಸರದಾರರ, ಹೃದಯದಲ್ಲಿ ಸ್ಥಾನ ಪಡೆದು, ಜೇನುತುಪ್ಪದಲ್ಲಿ ಅದ್ದಿದ ಹಲಸಿನ ತೊಳೆಯಂತೆ ಸುಖದಲ್ಲಿ ತೇಲಿ ಮುಳುಗುತ್ತಾಳೆ. ಕಪಾಲೆಗಾದರೋ ವಿದೇಶದ ಕಳ್ಳರು, ಕಾಪಾಲಿಕ, ಶ್ಮಶಾನ, ಕಾಡು- ಇವೇ ಗತಿ! ಎಲ್ಲಿಯೋ ಕಾಡಿನಲ್ಲಿ, ಯಾವನೋ ಅನಾಮಧೇಯ ‘ಅಧಿಕಾರಿ’ ಯು ಆತುರದಲ್ಲಿ ಮದುವೆಯ ಶಾಸ್ತ್ರ ಮಾಡಿದನು.<sup><a epub:type="noteref" href="999-aside.xhtml#id-011-03">*</a></sup> ಎಷ್ಟು ರೂಪವಿದ್ದರೇನು, ಗುಣವಿದ್ದರೇನು? ಮದುವೆಯಲ್ಲಿ ಏನಾದರೂ ವೈಭವವೇ ವಿಜೃಂಭಣೆಯೇ? ನೆಂಟರೇ ಇಷ್ಟರೇ ಆಸೆಯೇ ಅಕ್ಕರಾಸ್ತೆಯೇ? ಗಂಡನ ಮನೆಗೆ ಬಂದರೆ ಅವಳು ‘ಮೃಣ್ಮಯಿ’ -ಮಣ್ಣಿನ ಬೊಂಬೆ! ವಿಧವೆಯರಾದ ಅತ್ತೆ, ಅತ್ತಿಗೆ; ಗಂಡನಿಗೆ ಮದ್ದು ಹಾಕುವ ನಾದಿನಿ. ಆಮೇಲೆ ಮತ್ತೆ ಕಾಡು, ಕಾಪಾಲಿಕ! ಕೊನಗೆ ಗಂಗೆ! ತನ್ನ ಜೊತೆಗೆ, ತಾನು ಮರುಕಗೊಂಡು ಜೀವದಾನ ಮಾಡಿ ಮದುವೆ ಮಾಡಿಕೊಂಡ ಗಂಡನೂ ಸಹ!</p>
<p>ಈ ದುಃಖಾಂತದ ಸಂಬಂಧವಾಗಿ ಗ್ರಂಥಕರ್ತನು ಒಂದು ಆಶಂಕೆಯನ್ನು ಎತ್ತಿ [ಮೊದಲ ಮುದ್ರಣದಲ್ಲಿ] ಹೀಗೆ ಸಮಾಧಾನ ಹೇಳಿದ್ದಾನೆ :</p>
<p>“ಕೆಲವು ಪಾಠಕರು ಈ ಗ್ರಂಥದ ಕೊನೆಯನ್ನು ನೋಡಿ, ದುಃಖಿತರಾಗಬಹುದು. ‘ಇಂಥ ಸಮಾಪ್ತಿಯಿಂದ ಸುಖವಾಗುವುದಿಲ್ಲ; ಗ್ರಂಥಕಾರನು ಬೇರೆ ರೂಪದಲ್ಲಿ ಮುಗಿಸಬಹುದಾಗಿತ್ತು’ ಎನ್ನಬಹುದು. ಇದಕ್ಕೆ ಉತ್ತರ: ‘ಅದೃಷ್ಟದ ನಡೆ!’ ಅದೃಷ್ಟವನ್ನು ಯಾರು ತಡೆಯುವುದಕ್ಕಾಗುತ್ತದೆ? ಗ್ರಂಥಕಾರನಿಗೆ ಅದು ಸಾಧ್ಯವಲ್ಲ. ಗ್ರಂಥಾರಂಭದಲ್ಲಿ ಯಾವ ಬೀಜವನ್ನು ನೆಟ್ಟೆವೋ ಆ ಬೀಜದ ಫಲವೇ ಇಲ್ಲಿ ಬಿಟ್ಟಿದೆ; ಅದಕ್ಕೆ ಪ್ರತಿಯಾದರೆ ಸತ್ಯಕ್ಕೆ ಅಡ್ಡಿಯಾಗುತ್ತದೆ.”</p>
<p>ಬಂಕಿಮನಿಗೆ ಅದೃಷ್ಟ, ವಿಧಿ, ಅಥವಾ ದೈವದಲ್ಲಿ ನಂಬಿಕೆ. ಕಪಾಲಕುಂಡಲೆಯ ಮೊದಲನೆಯ ಮುದ್ರಣದಲ್ಲಿ ಇದರ ಮೇಲೆ ಒಂದು ಟಿಪ್ಪಣಿ ಇದೆ. (IV-೮) ಆದರೆ ಈ ಅಧ್ಯಾಯವನ್ನೇ ಅವನು ಮುಂದಣ ಮುದ್ರಣಗಳಲ್ಲಿ ಬಿಟ್ಟುಬಿಟ್ಟನು; ಅದು ಹೀಗಿದೆ :</p>
<p class="text-center">“ಗ್ರಂಥಖಂಡಾರಂಭದಲ್ಲಿ.</p>
<p><span class="en">Real Fatalism is of two kinds. Pure or Asiatic Fatalism, the Fatalism of Oedipus, holds that our actions do not depend upon our desires. Whatever our wishes may be, a superior power, or an abstract Destiny, will overrule them, and compel us to act, not as we desire, but in a manner predestined. The other kind, modified Fatalism I will call it, holds that our actions are determined by our will, our will by our desires, and our desires by the joint influence of the motives presented to us and of our individual character.- J.S. Mill.</span></p>
<p>... ಪಾಠಕ ಮಹಾಶಯರು ‘ಅದೃಷ್ಟ’ ವನ್ನು ಒಪ್ಪುತ್ತಾರೆಯೇ? ನಾನು ಹೇಳುವುದು ‘ಹಣೆಯಬರಹ’ ದಮಾತಲ್ಲ; ಅದು ಅಲಸವ್ಯಕ್ತಿಯ ಆತ್ಮಪ್ರಬೋಧಕ್ಕೋಸ್ಕರ ಕಲ್ಪಿತವಾದ ಕಥೆ ಮಾತ್ರ. ಆದರೆ, ಕೆಲಕೆಲವು ವೇಳೆ ಯಾವುದಾದರೂ ಭವಿಷ್ಯ ಘಟನೆಯಬಗ್ಗೆ ಪೂರ್ವದಿಂದಲೂ ಮನುಷ್ಯಶಕ್ತಿಯು ನಿವಾರಣೆ ಮಾಡಲು ಅಸಮರ್ಥವಾದ ಯೋಜನೆಯು ಒದಗಿ ಅದು ಸಿದ್ಧವಾಗಬಲ್ಲ ಕಾರ್ಯಗಳೆಲ್ಲ ದುರ್ದಮನೀಯವಾದ ಬಲದಿಂದ ನಡೆದುಹೋಗುತ್ತವೆ ಎಂಬುದನ್ನು ಒಪ್ಪುತ್ತಾರೆಯೋ ಇಲ್ಲವೋ? ಎಲ್ಲ ದೇಶಕಾಲಗಳಲ್ಲಿಯೂ ದೂರದರ್ಶಿಗಳು ಇದನ್ನು ಒಪ್ಪಿಕೊಂಡಿದ್ದಾರೆ. ಈ ಅದೃಷ್ಟವು ಗ್ರೀಕ್​ ನಾಟಕಗಳ ಪ್ರಾಣ; ಸರ್ವಜ್ಞ- ಷೇಕ್ಸ್​ಪಿಯರಿನ ಮ್ಯಾಕ್​ಬೆತ್ತಿನ ಆಧಾರ; ವಾಲ್ಟರ್​ ಸ್ಕಾಟ್​ನ ‘ಬ್ರೈಡ್​ ಆಫ್​ ಲ್ಯಾಮರ್​ಮೂರ್​’ ನಲ್ಲಿ ಇದರ ನೆರಳಿದೆ; ಗೇಟೆ ಮೊದಲಾದ ಜರ್ಮನ್​ ಕವಿಗುರುಗಳು ಇದನ್ನು ಸ್ಪಷ್ಟವಾಗಿ ಸಮಾಲೋಚನೆ ಮಾಡಿದ್ದಾರೆ. ‘ಫೇಟ್​’ ‘ನೆಸೆಸಿಟಿ’ ಎಂಬ ಹೆಸರುಗಳನ್ನು ಪಡೆದು ಯೂರೋಪೀಯ ದಾರ್ಶನಿಕರಲ್ಲಿ ಮುಖ್ಯ ಮತಭೇದಕ್ಕೆ ಕಾರಣವಾಗಿದೆ.</p>
<p>ನಮ್ಮ ದೇಶದಲ್ಲಿ ಈ ‘ಅದೃಷ್ಟ’ ವು ಜನಸಮಾಜದಲ್ಲಿ ಚೆನ್ನಾಗಿ ಪರಿಚಿತವಾಗಿದೆ. ಕುರುಕುಲಸಂಹಾರವನ್ನು ಕಲ್ಪನೆ ಮಾಡಿದ ಕವಿಗುರು ಈ ಮೋಹಮಂತ್ರದಲ್ಲಿ ಚೆನ್ನಾಗಿಯೂ ದೀಕ್ಷಿತ;...ದಾರ್ಶನಿಕರಲ್ಲಿ ಅದೃಷ್ಟವಾದಿಗಳು ಇಲ್ಲದಿಲ್ಲ; ಶ್ರೀಮದ್ಭಗವದ್ಗೀತೆಯು ಈ ಅದೃಷ್ಟವಾದದಿಂದ ತುಂಬಿದೆ<sup><a epub:type="noteref" href="999-aside.xhtml#id-011-04">*</a></sup> ....</p>
<p>ಅದೃಷ್ಟವೆಂದರೆ ದೈವ ಅಥವಾ ಯಾವುದೋ ಅನೈಸರ್ಗಿಕ ಶಕ್ತಿಯಿಂದ ನಮ್ಮ ಕಾರ್ಯಗಳೆಲ್ಲವೂ ಗತಿವಶೇಷವನ್ನು ಪಡೆಯುತ್ತವೆ, ಎಂದು ನಾನು ಹೇಳುತ್ತಿಲ್ಲ. ಅನೀಶ್ವರವಾದಿಯೂ ಅದೃಷ್ಟವನ್ನು ಒಪ್ಪುತ್ತಾನೆ. ಸಾಂಸಾರಿಕ ಘಟನಾ ಪರಂಪರೆಗಳು ಭೌತಿಕನಿಯಮ ಮತ್ತು ಮನುಷ್ಯಚಾರಿತ್ರದ ಅನಿವಾರ್ಯಫಲ; ಮನುಷ್ಯ ಚಾರಿತ್ರವು ಮಾನಸಿಕ ಮತ್ತು ಭೌತಿಕ ನಿಯಮದ ಫಲ; ಆದ್ದರಿಂದ ಅದೃಷ್ಟವು ಮಾನಸಿಕ ಮತ್ತು ಭೌತಿಕ ನಿಯಮದ ಫಲ; ಆದರೆ ಈ ನಿಯಮಗಳೆಲ್ಲಾ ಮನುಷ್ಯನ ಜ್ಞಾನಕ್ಕೆ ಮೀರಿದವುಗಳಾಗಿ ಅದೃಷ್ಟವೆಂಬ ಹೆಸರನ್ನು ಪಡೆದಿವೆ. (ಕವಿಗಳ <span class="en">‘Destiny’</span>, ದಾರ್ಶನಿಕರ <span class="en">‘Fate'</span> ಎರಡೂ ಒಂದೇ ವಸ್ತುವಿನ ಬೇರೆಬೇರೆ ಮೂರ್ತಿ)...”</p>
<p>ಇದು ಮೇಲೆ ಹೇಳಿದ <span class="en">‘modified fatalism’</span> ನ ಅನುವಾದವಾಗಿ ಕಾಣುತ್ತದೆ. ಬಂಕಿಮನು ತನ್ನ ಗ್ರಂಥಗಳಲ್ಲಿ ಮಾತ್ರ ಈ ವಿವರಣೆಯನ್ನೇ ಯಾವಾಗಲೂ ಅನುಸರಿಸಿರುವಂತಿಲ್ಲ. (ಆದ್ದರಿಂದಲೇ ಏನೋ ಇದನ್ನು ಆಮೇಲೆ ತೆಗೆದುಬಿಟ್ಟನು.) ಕನಸಲ್ಲದ ಕನಸು, ಜ್ಯೋತಿಷ, ಭವಿಷ್ಯ, ಸಾಮುದ್ರಿಕ, ಶಕುನ ಇವೆಲ್ಲಾ ಅವನ ಗ್ರಂಥಗಳಲ್ಲಿ- ಸಾಧಾರಣವಾಗಿ ಪ್ರತಿಯೊಂದು ದೊಡ್ಡ ಕಾದಂಬರಿಯಲ್ಲಿಯೂ- ಬರುತ್ತವೆ. ಅವು ನಿಜವೂ ಆಗುತ್ತವೆ. ಹಾಗಿದ್ದರೆ ಎಲ್ಲವೂ ಮೊದಲೇ ದೈವಸಂಕಲ್ಪದಲ್ಲಿತ್ತು ಎಂದು ತಾನೇ ಹೇಳಿದ ಹಾಗಾಗುತ್ತದೆ? ಅದು ತಿಳಿದಮೇಲೆ ಮನುಷ್ಯನು ಕೆಲವು ವೇಳೆ ಅದನ್ನು ನಿವಾರಣೆ ಮಾಡಿಕೊಳ್ಳುವುದಕ್ಕೆ ಹೋಗುತ್ತಾನೆ; ಆದರೆ ಅದು ಸಾಧ್ಯವಾಗುವುದಿಲ್ಲ; ಹುಲ್ಲು ಹರವೆಯೇ ಹಾವಾಗಿ ಕಾಲಿಗೆ ಸುತ್ತುಹಾಕಿಕೊಳ್ಳುತ್ತದೆ; ಒದ್ದಾಡಿದಷ್ಟೂ ಬಿಗಿದು ಕೊಳ್ಳುತ್ತದೆ. ಅದರಿಂದ ಮನುಷ್ಯನು ಅಸಹಾಯನಾಗಿ ಉರುಳಿ, ಹೃದಯ ವಿದ್ರಾವಕವಾದ ದುರಂತ ಫಲಿಸುತ್ತದೆ.</p>
<p>ಕಾಪಾಲಿಕ, ತಂತ್ರ, ವಾಮಾಚಾರ, ಕಾಳೀಪೂಜೆ ಇವೆಲ್ಲಾ ಬಂಗಾಳಿಗಳಿಗೆ ಚೆನ್ನಾಗಿ ಪರಿಚಿತವಾದವುಗಳು; ಬಂಕಿಮನು ಕಾಪಾಲಿಕರನ್ನು ನೋಡಿದ್ದರೂ ಇರಬಹುದು; ಧಾರ್ಮಿಕ ಗ್ರಂಥಗಳಲ್ಲಿ ಇವರಿಗೆ ಪ್ರಧಾನವಾದ ಮದ್ಯಮಾಂಸಾದಿ ಪಂಚ ‘ಮಕಾರ’ ಗಳ ವಿವರಣೆ ಬೇಕಾದ ಹಾಗಿದೆ. ಇವುಗಳ ಜೊತೆಗೆ ಈ ಕಾಪಾಲಿಕನ ಸೃಷ್ಟಿಗೆ ಲಿಟ್ಟನಿನ “ಲ್ಯಾಸ್ಟ್​ ಡೇಸ್​ ಆಫ್​ ಪಾಂಪೆ” ಎಂಬ ಕಾದಂಬರಿಯಲ್ಲಿ ಬರುವ ಆರ್ಬೇಕಸನೂ ಕಾರಣವೆಂದು ತೋರುತ್ತದೆ. ಹಾಗೆಯೇ ಕಪಾಲಕುಂಡಲೆಯ ಸೃಷ್ಟಿಯಲ್ಲಿ ಶಕುಂತಲೆ ಮಿರಾಂಡಾ (ಷೇಕ್ಸ್​ಪಿಯರಿನ ಟೆಂಪೆಸ್ಟ್​ ನಾಟಕದಲ್ಲಿ) ಇವರೂ ಕಾರಣರೆಂದು ಹೇಳಬಹುದು. ಮುಂದೆ ಬಂಕಿಮನು ಶಕುಂತಲಾ ಮಿರಾಂಡಾ ಡೆಸ್ಡಿಮೋನಾ ಇವರನ್ನು ಹೋಲಿಸಿ ‘ವಂಗದರ್ಶನ’ ದಲ್ಲಿ ಒಂದು ಲೇಖನವನ್ನು ಬರೆಯುತ್ತಾನೆ (೧೮೭೫). ಮಿರಾಂಡಳು ತನ್ನ ಮುದುಕ ತಂದೆಯನ್ನೂ ಕುರೂಪಿ ಕ್ಯಾಲಿಬನ್ನನನ್ನೂ ಹೊರತು ಬೇರೆ ಯಾರನ್ನೂ ಕಾಣಳು. ಆದ್ದರಿಂದ ಸುಂದರನಾದ ಯುವಕನೊಬ್ಬನನ್ನು ಕಂಡಕೂಡಲೆ ಅವನನ್ನು ಒಬ್ಬ ದೇವತೆಯಂತೆ ಭಾವಿಸುತ್ತಾಳೆ; ಅವನು ಕಷ್ಟಪಟ್ಟರೆ ಸಹಿಸುವುದಿಲ್ಲ; ಮಗುವಾಗಿದ್ದಾಲೇ ದ್ವೀಪಾಂತರಕ್ಕೆ ಬಂದು, ಯಾವ ಕೃತ್ರಿಮಜೀವನವನ್ನೂ ಕಾಣದೆ ಬೆಳೆಯುತ್ತಾಳೆ; ಕಪಾಲ ಕುಂಡಲೆಗೂ ನವಕುಮಾರನಲ್ಲಿ ಮೊದಲು ಮೂಡುವುದು ಮರುಕ, ಅವನಲ್ಲಿ ಅನುರಾಗ; (?) ಕಾಪಾಲಿಕನು ಅವನ ಪ್ರಾಣ ತೆಗೆಯುವುದನ್ನು ಅವಳು ನೋಡಲಾರಳು. ಅವಳಿಗೆ ಆಭರಣಗಳ ಬೆಲೆ ಗೊತ್ತಿಲ್ಲ; ಶಕುಂತಲೆಯೂ ಕಾಣಳು; ಆದರೆ ಕೇಳಿದ್ದಳು. ವನದೇವತೆಗಳು ಕೊಟ್ಟಾಗ, ಸಖಿಯರು ಇಟ್ಟಾಗ, ಬೇಡವೆನ್ನಲಿಲ್ಲ. ಕಪಾಲಕುಂಡಲೆಯೂ ಹಾಗೆಯೇ, ಒಡವೆ ಕಂಡವಳಲ್ಲ; ಆದರೆ ಇಡಿಸಿಕೊಂಡಳು; ಅದರ ಮೇಲೆ ಅಭಿಮಾನವಿಲ್ಲ, ಲೋಭವಿಲ್ಲ; ಬೀದಿಯಲ್ಲಿ ಹೋಗುವವನು ಯಾರೋ ಬೇಡಿದರೆ ಕೊಟ್ಟುಬಿಟ್ಟಳು. ಇಷ್ಟು ಹೊರತು ಅವಳು ಕೇವಲ ‘ಅಡವಿಯ ಹುಡುಗಿ’ ಯಂತೇನೂ ಕಾಡುಕಾಡಾಗಿ ನಡೆದುಕೊಳ್ಳುವುದಿಲ್ಲ. ಅವಳ ಮಾತುಕಥೆಗಳೂ ನಡವಳಿಕೆಗಳೂ, ನೇರಸ್ವಭಾವದ ಸರಳ ಹೃದಯದ ಸತ್ಪ್ರವೃತ್ತಿಯ ಅಕಪಟ ಜೀವನದ ಹಳ್ಳಿಯ ಸಂಸಾರದಲ್ಲಿ ಬೆಳೆದ ಹುಡುಗಿಯವುಗಳಿಗಿಂತಲೂ ಹೆಚ್ಚು ಭಿನ್ನವಾಗಿಯೇನೂ ಕಾಣುವುದಿಲ್ಲ. ಒಂದುವರ್ಷ ಅವಳೊಡನೆ ಸಂಸಾರ ಮಾಡಿಯೂ ಅವಳ ಸ್ವಭಾವವನ್ನು ಅರಿಯದೆ ಶಂಕಿಸಿ, ಕಣ್ಣಾರ ಕಂಡ ಕೊಲೆಪಾತಕನನ್ನು ನಂಬಿ ಅವಳನ್ನು ಬಲಿಕೊಡಲೊಪ್ಪಿ ಬಂದ ನವಕುಮಾರನು ಲೌಕಿಕಾನುಭವದಲ್ಲಿ ಹುಡುಗನೆಂದೇ ಹೇಳಬೇಕು. ಅವನಿಗೆ ಸುಮಾರು ಮುವ್ವತ್ತು ವರ್ಷ ವಯಸ್ಸು. ಅವನು ಸಂಸಾರದಲ್ಲಿದ್ದವನು, ಸಂಸಾರವನ್ನು ಕಂಡವನು; ಕಡೆಯದ ರತ್ನದಂತಿದ್ದ ಕಪಾಲಕುಂಡಲೆಯನ್ನು ಪಡೆದು ಅವಳಲ್ಲಿ ಅನುರಕ್ತನಾದನು; ಸ್ನೇಹಮಯನಾದನು. ಆದರೆ ಅವಳಿಗೆ ಮಾತ್ರ ಮನಸ್ಸು ಕಾಳಿ, ಕಾಡು, ಕಾಪಾಲಿಕ ಆ ಕಡೆಯೇ ಎಳೆಯುತ್ತಿತ್ತು; ಆ ವಾಸನೆ ತಪ್ಪಿರಲಿಲ್ಲ. ಗೃಹಿಣಿಯಾಗಿ ಮನೆಗೆಲಸಗಳಲ್ಲಿ ವ್ಯಾಪೃತಳಾಗಿದ್ದರೂ ಗಂಡನಮೇಲೆ ಪ್ರೇಮ ಬೆಳೆದಿರಲಿಲ್ಲ; ಮನೆಯ ನಿರ್ಬಂಧ ಇನ್ನೂ ಒಗ್ಗಿರಲಿಲ್ಲ; ಕಾಳಿಯಲ್ಲಿ ಭಕ್ತಿ, ಹೆದರಿಕೆ, ಇವು ಅವಳನ್ನು ತಲ್ಲಣಗೊಳಿಸಿದ್ದುವು. ಅವಳಿಗೆ ಒಂದು ಮಗುವಾಗಿದ್ದರೆ, ಅದರ ಮೂಲಕ ಗಂಡನ ಮೇಲೆ ಪ್ರೀತಿ ಹೆಚ್ಚಿ ಹಳೆಯ ಸಂಬಂಧಗಳು ಮಸುಳಿಸುತ್ತಿದ್ದುವೋ ಏನೋ! ಆದರೆ ಅದೂ ಆಗಲಿಲ್ಲ. ಪದ್ಮಾವತಿಗೆ ಸುಖವಾಗುವುದಾಗಿದ್ದರೆ ತನ್ನ ಗಂಡನನ್ನು ಬಿಟ್ಟುಕೊಟ್ಟು ಹೋಗುವುದಕ್ಕೂ ಅವಳು ಸಿದ್ಧವಾಗಿದ್ದಳು. ಅವಳಿಗೆ ಅದರಿಂದ ಸುಖವಾಗುವ ಹಾಗಿದ್ದರೆ ನಾನೇಕೆ ಅದಕ್ಕೆ ಅಡ್ಡಿಯಾಗಿರಲಿ ಎಂಬುದು ಅವಳ ಭಾವ. ಹೀಗೆ ಆತ್ಮ ಸಮರ್ಪಣೆಯನ್ನು ಮಾಡಿಕೊಂಡು ಪರರ ಕಷ್ಟವನ್ನು ನಿವಾರಣೆ ಮಾಡುವುದು, ಅವರಿಗೆ ಸುಖಸಂಪಾದಿಸಿಕೊಡುವುದು, ಇವು ನಾಗರಿಕ ಜೀವನದಿಂದ ದೂರವಾಗಿ ಪ್ರಕೃತಿದೇವಿಯ ತೊಡೆಯ ಮೇಲೆ ಬೆಳೆದ ಅವಳಿಗೆ ಸ್ವಭಾವಸಿದ್ಧವಾಗಿ ಬಂದಿದ್ದ ಗುಣಗಳೆಂದು ಗ್ರಂಥಕರ್ತನು ಅಭಿಪ್ರಾಯ ಪಡುವಂತಿದೆ. ಆಕಾಶದಿಂದ ಬೀಳುವ ನೀರುಸಿಹಿ. ಅದು ಭೂಮಿಯ ಮೇಲೆ ಹರಿದು ಮಣ್ಣನ್ನೂ ಬಣ್ಣವನ್ನೂ ರುಚಿಯನ್ನೂ ಪಡೆದು ಕೊನೆಗೆ ಸಮುದ್ರದಲ್ಲಿ ಸೇರಿ ಉಪ್ಪಾಗುತ್ತದೆ. ‘ಹೂವು ಅರಳಿದರೆ ಅದಕ್ಕೇನು ಸಂತೋಷ?’ ಎಂದು ಅವಳು ಕೇಳುತ್ತಾಳೆ; ಇತರರಿಗೇ ಸಂತೋಷ, ನಿಜ; ಹಾಗೆ ಇತರರಿಗೆ ಸಂತೋಷವಾಗಲೆಂದು ಅದು ಅರಳುವುದೂ ಇಲ್ಲ; ಅದು ಅದರ ಸ್ವಭಾವ. ಮುಳ್ಳು ಬಲಿತರೆ, ಬೆಳೆದರೆ, ಅದಕ್ಕೆ ಸುಖವಿದೆಯೋ ಕಷ್ಟವಿದೆಯೋ ಇಲ್ಲವೋ. ಇತರರಿಗಂತೂ ಕಷ್ಟ, ಹಿಂಸೆ. ಲೋಕದೃಷ್ಟಿಯಲ್ಲಿ ತನ್ನ ಸೌರಭ ಸೌಕುಮಾರ್ಯ ಸೌಂದರ್ಯಗಳಿಂದ ಜಗತ್ತಿಗೆ ಶಾಂತಿ ಸಂತೋಷಗಳನ್ನು ಕೊಡುವ ಹೂವೇ ಧನ್ಯ, ಮಾನ್ಯ. ಮುಳ್ಳು ಉಪಯೋಗಕ್ಕೆ ಬಂದರೆ ತೊಂಡುದನಗಳಿಗೆ ಅಡ್ಡಿಯಾಗುವಂತೆ ಬೇಲಿ ಹಾಕುವುದಕ್ಕೆ. ಸತ್ಸ್ವಭಾವ ಸತ್ಪ್ರವೃತ್ತಿ ಇವು ಮನುಷ್ಯನಲ್ಲಿ ಮುಖ್ಯ; ಅವು ದೇವದತ್ತವಾದದ್ದೆಂದು ಬೇಕಾದರೆ ಇಟ್ಟುಕೊಳ್ಳೋಣ; ಕಪಾಲಕುಂಡಲೆಗೆ ಹಾಗೆ ಅವು ದೇವದತ್ತವಾಗಿ, ಹುಟ್ಟುಗುಣಗಳಾಗಿ- ತಾಯಿತಂದೆಗಳಿಂದ?- ಬಂದವುಗಳು; ಏಕೆಂದರೆ ಅವಳು ಬೆಳೆದ ವಾತಾವರಣದಲ್ಲಿ ಅವು ಇರಲಿಲ್ಲ.</p>
<p>ಲುತ್ಫ ಉನ್ನೀಸಳು ಮುಂದೆ ‘ರಾಜಸಿಂಹ’ ದಲ್ಲಿ ಬರುವ “ಜೇಬ ಉನ್ನೀಸ” ಳ ಅಕ್ಕ. ಅವಳೂ ದುಂಬಿಯಂತೆ ಹಾರಾಡಿ, ಲೋಲುಪ್ತಿಯಲ್ಲಿ ಮುಳುಗಿ, ನಾನಾ ಪಾಪಗಳನ್ನು ಮಾಡಿ ಕೊನೆಗೆ ಪ್ರೇಮದಲ್ಲಿ ನಂಬಿಕೆ ಇಟ್ಟು ಅಕಪಟವಾಗಿ ಮದುವೆಯಾಗುತ್ತಾಳೆ- ಆದರೆ ದಾಂಪತ್ಯಸೌಖ್ಯ ಅವಳಿಗೆ ಲಭಿಸುವುದಿಲ್ಲ. ಲುತ್ಫ ಉನ್ನೀಸಳು ನವಕುಮಾರನನ್ನು ಕಂಡಾಗ ಅವಳಿಗೆ ಇಪ್ಪತ್ತೇಳುವರ್ಷ.- ಭಾದ್ರಪದ ಮಾಸಲ್ಲಿ ತುಂಬಿಹರಿಯುವ ನದಿಯಂತಿದ್ದಳು. ಅವಳಚರಿತ್ರೆಯು ‘ಮಹಾದೋಷಕಲುಷಿತ, ಮಹದ್ಗುಣದಿಂದಲೂ ಶೋಭಿತ’ ಎಂದು ಕವಿಯು ವರ್ಣಿಸಿದ್ದಾನೆ; ಅವಳ ಮನಸ್ಸು ಅಶಾಂತಿಯಿಂದಲೂ ಅತೃಪ್ತಿಯಿಂದಲೂ ಕೂಡಿದೆ; ಅವಳೆನ್ನುತ್ತಾಳೆ: “ಈ ಸುಖಾಕಾಂಕ್ಷೆಯು ಪರ್ವತದ ಝರಿಯ ಹಾಗೆ- ಮೊದಲು ನಿರ್ಮಲವಾಗಿ ಸಣ್ಣಗೆ ವಿಜನ ಪ್ರದೇಶದಿಂದ ಹೊರಬರುತ್ತದೆ; ತನ್ನ ಗರ್ಭದಲ್ಲಿ ತಾನು ಅಡಗಿಕೊಂಡು ಹರಿಯುತ್ತದೆ; ಯಾರಿಗೂ ಗೊತ್ತಾಗುವುದಿಲ್ಲ; ತನ್ನಲ್ಲಿ ತಾನು ಕಲಕಲ ಶಬ್ದ ಮಾಡುತ್ತದೆ; ಯಾರಿಗೂ ಕೇಳುವುದಿಲ್ಲ; ಕ್ರಮವಾಗಿ ಹೋಗುತ್ತ ಹೋಗುತ್ತ ಅದರ ದೇಹ ದೊಡ್ಡದಾಗುತ್ತ ಆಗುತ್ತ ಬಗ್ಗಡವಾಗುತ್ತದೆ; ಗಾಳಿಬೀಸಿ, ಅಲೆ ಎದ್ದೇಳುತ್ತದೆ; ಒಳಗೆ ಮೊಸಳೆ ಮಕರಗಳು ವಾಸಿಸುತ್ತವೆ; ಶರೀರವು ಇನ್ನೂ ಬೆಳೆದು, ನೀರು ಇನ್ನೂ ಬಗ್ಗಡವಾಗಿ, ಉಪ್ಪಾಗಿ, ಮರಳದಿಬ್ಬ ಉಂಟಾಗಿ ನದೀ ಹೃದಯದಲ್ಲಿ ಮರುಭೂಮಿ ಕಾಣಿಸಿಕೊಳ್ಳುತ್ತದೆ; ವೇಗ ಮಂದವಾಗುತ್ತದೆ; ಆಗ ಆ ಕೆಸರು ತುಂಬಿದ ನದೀಶರೀರವು ಅನಂತಸಾಗರದಲ್ಲಿ ಎಲ್ಲಿ ಅಡಗಿಹೋಗುತ್ತದೆಯೋ ಯಾರು ಹೇಳಬಲ್ಲರು!” ಇದು ವಿಶೃಂಖಲವಾಗಿ ಭೋಗ ಭಾಗ್ಯಗಳನ್ನು ಅನುಭವಿಸಿ ಕಟರೆಯಾದ ವ್ಯಕ್ತಿಯ ಮಾತು! ಈ ಕೆಸರು ಮರಳುಗಳಿಂದ ತುಂಬಿದ ಉಪ್ಪು ನದಿಯು ಮತ್ತೆ ತಿಳಿ ನೀರಿನ ಸೀಹೊಳೆಯಾಗಬೇಕೆನ್ನುತ್ತದೆ. ಅದುಹಿಂದಕ್ಕೆ ಹೋಗಲು ಸಾಧ್ಯವೇ? ನವಕುಮಾರನನ್ನು ಕಂಡಾಗ, ಕಾರಣವೇನೇ ಇರಲಿ, ಅವಳ ಪಾಷಾಣ ಹೃದಯದಲ್ಲಿ ರಕ್ತಸಂಚಾರವಾಯಿತು. ಅವಳೆನ್ನುತ್ತಾಳೆ: “ನಾನು ಇಷ್ಟು ದಿನವೂ ಹಿಂದೂಗಳ ದೇವಮೂರ್ತಿಯ ಹಾಗಿದ್ದೆ; ಹೊರಗೆ ಬಂಗಾರ, ರತ್ನ; ಒಳಗೆ ಕಗ್ಗಲ್ಲು; ಇಂದ್ರಿಯ ಸುಖವನ್ನು ಹುಡುಕಿಕೊಂಡು ಅಗ್ನಿ ಮಧ್ಯದಲ್ಲಿ ತಿರುಗಿದೆ, ಆದರೆ ಯಾವಾಗಲೂ ಬೆಂಕಿ ಸೋಕಲಿಲ್ಲ; ಈಗ ಈ ಕಗ್ಗಲ್ಲಿನ ಮಧ್ಯೆ ಹುಡುಕಿ ನೋಡಿದರೆ ಒಂದು ರಕ್ತನಾಳದಿಂದ ಕೂಡಿದ ಅಂತಃಕರಣ ಕಾಣುತ್ತದೆ.” ಆದರೆ ಪ್ರೇಮ ಹುಟ್ಟದಿದ್ದರೆ ಅದನ್ನು ಕೊಂಡುಕೊಳ್ಳಲು ಬಂದೀತೆ? ಅದು ಇಲ್ಲದ ಕಡೆ ದೊರಕೀತು ಹೇಗೆ?</p>
<p>ಈ ಗ್ರಂಥದಲ್ಲಿ ಹಾಸ್ಯವಿರುವುದು ಬಹು ಸ್ವಲ್ಪ; ಹಾಸ್ಯಕ್ಕಾಗಿ ಹಾಸ್ಯವಿಲ್ಲ; ಅದಕ್ಕಾಗಿ ಗಜಪತಿ ವಿದ್ಯಾದಿಗ್ಗಜನಂತೆ ಯಾವ ಪಾತ್ರವನ್ನೂ ತಂದು ಜೋಡಿಸಿಲ್ಲ; ದುರ್ಗೇಶನಂದಿನಿಯಲ್ಲಿ ಆ ಪಾತ್ರವಿಲ್ಲದಿದ್ದರೂ ಕಥೆ ಚೆನ್ನಾಗಿಯೇ ನಡೆಯಬಲ್ಲುದು. ಆ ಅಗ್ಗವಾದ ಗ್ರಾಮ್ಯ ಪರಿಹಾಸ್ಯವು ಪರಿಷ್ಕಾರವಾದ ಕಥೆಯಲ್ಲಿ ಒಂದು ಕಳಂಕವೆಂದೇ ಹೇಳಬೇಕು. ವರ್ಣನೆಗಳೂ ಅಷ್ಟೆ; ದುರ್ಗೇಶನಂದಿನಿಯಲ್ಲಿರುವಂತೆ ದೀರ್ಘವಾದ ವರ್ಣನೆಗಳಿಲ್ಲ. ಇದು ಸಾಗರದ ವರ್ಣನೆ<sup><a epub:type="noteref" href="999-aside.xhtml#id-011-05">*</a></sup> :</p>
<p>....ಅನಂತ ವಿಸ್ತಾರವಾದ ನೀಲಾಂಬುಮಂಡಲವನ್ನು ಎದುರಿಗೆ ಕಂಡು ಉತ್ಕಟವಾದ ಆನಂದದಿಂದ ಹೃದಯವು ತುಂಬಿ ತುಳುಕಾಡಿತು;....ನೊರೆನೊರೆಯಾದ ನೀಲ ಅನಂತಸಮುದ್ರ! ಎರಡು ಕಡೆಯೂ ಕಣ್ಣು ಕಾಣುವವರೆಗೂ ಅಲೆಗಳು ಒಡೆದು ಎಸೆದ ನೊರೆಯ ಗೆರೆ; ನಿರ್ಮಲ ಹೂವುಗಳನ್ನು ಕಟ್ಟಿ ಮಾಡಿದ ಮಾಲೆಗಳಂತೆ ನೊರೆಗೆರೆಗಳು ಹೊಂಬಣ್ಣದಿಂದ ಮನೋಹರವಾದ ಮರಳಲ್ಲಿ ಇಡಲ್ಪಟ್ಟಿವೆ; ಅವು ಕಾನನಕುಂತಲೆಯಾದ ಭೂದೇವಿಗೆ ಉಪಯುಕ್ತವಾದ ಆಭರಣ; ನೀಲ ಜಲಮಂಡಲ ಮಧ್ಯದಲ್ಲಿ ಸಾವಿರಾರು ನಕ್ಷತ್ರ ಮಾಲೆಗಳು ತಮ್ಮ ಸ್ಥಾನದಿಂದ ಕದಲಿ ನೀಲಾಕಾಶದಲ್ಲಿ ತೂಗಾಡುತ್ತಿದ್ದರೆ ಆಗ ಆ ಸಾಗರತರಂಗವಿಕ್ಷೇಪದ ಸ್ವರೂಪವು ಗೋಚರವಾಗಬಹುದು; ಈ ಸಮಯದಲ್ಲಿ ಅನುಗಾಮಿಯಾದ ದಿನಮಣಿಯ ಮೃದು ಕಿರಣಗಳಿಂದ ನೀಲಜಲದ ಕೆಲವು ಭಾಗವು ಬಂಗಾರದ್ರವದಂತೆ ಹೊಳೆಯುತ್ತಿತ್ತು...(। -೫)</p>
<p>ಇಂಗ್ಲಿಷ್​ ಸಾಹಿತ್ಯದಲ್ಲಿ ಇದು ಬಹು ಸಾಮಾನ್ಯ; ಇಂಗ್ಲೆಂಡಿನ ಯಾವ ಊರೂ ಸಮುದ್ರಕ್ಕೆ ದೂರವಿರುವುದಿಲ್ಲ. ಅಲ್ಲಿ ಸಮುದ್ರವನ್ನು ಕಾಣದವರೇ ಇರುವುದಿಲ್ಲ.</p>
<p class="verse">ಕವಿರ್ಮನೀಷೀ ಪರಿಭೂಃ ಸ್ವಯಂಭೂಃ<br />ಯಾಥಾತಥ್ಯತೋಽರ್ಥಾನ್​ ವ್ಯದಧಾತ್​<br />ಶಾಶ್ವತೀಭ್ಯಸ್ಸಮಾಭ್ಯಃ ॥</p>
<p class="verse-author">-ಈಶಾವಾಸ್ಯೋಪನಿಷತ್ತು.</p>
</section>
</body>
</html>
