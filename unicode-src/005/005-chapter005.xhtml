<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬಂಕಿಮ ಚಂದ್ರ</title>
	<link type="text/css" rel="stylesheet" href="css/style.css" />
</head>
<body class="maintext">
	<p class="text-center">ಸಾಮಾಜಿಕ ಕಾದಂಬರಿಗಳು</p>
	<section class="level1 numbered" epub:type="chapter" role="doc-chapter" id="id-005">
		<p class="text-center"><strong>ಅಧ್ಯಾಯ ೫</strong></p>
		<h1 class="level1-title" epub:type="title">ವಿಷವೃಕ್ಷ</h1>
		<p><span class="big-letter">ವಿ</span>ಷವೃಕ್ಷ, ಇಂದಿರಾ, ಯುಗಳಾಂಗುರೀಯ, ರಾಧಾರಾಣೀ, ರಜನೀ<sup><a epub:type="noteref" href="999-aside.xhtml#id-005-01">*</a></sup>, ಕೃಷ್ಣಕಾಂತನ ಉಯಿಲು, ಈ ಆರೂ ಬಂಕಿಮಚಂದ್ರನು ಬರೆದ ಸಾಮಾಜಿಕ ಅಥವಾ “ಸಾಂಸಾರಿಕ” ಕಾದಂಬರಿಗಳು. ಇವುಗಳಲ್ಲಿ ಇಂದಿರಾ, ಯುಗಳಾಂಗುರೀಯ, ರಾಧಾರಾಣೀ ಇವು ಮೂರೂ ಚಿಕ್ಕ ಕಥೆಗಳು. ಆದರೆ ಅವನ್ನು ಇಂದಿನ “ಸಣ್ಣ ಕಥೆ”ಯ ಜಾತಿಗೆ ಸೇರಿದವೆಂದು ಹೇಳಲಾಗುವುದಿಲ್ಲ. ಏಕೆಂದರೆ, ಬಂಕಿಮನು ಇವನ್ನು ‘ಕಾದಂಬರಿ’ ‘ಉಪಕಥೆ’ ‘ಸಣ್ಣ ಸಣ್ಣ ಕಾದಂಬರಿಗಳು’ ಎಂದು ಮುಂತಾಗಿ ಕರೆದಿದ್ದಾನೆ. ‘ಇಂದಿರೆ’ಯು ಅದರ ಐದನೆಯ ಸಂಸ್ಕರಣದಲ್ಲಿ ಸುಮಾರು ಒಂದಕ್ಕೆ ನಾಲ್ಕರಷ್ಟಾಯಿತು. (‘ರಾಜಸಿಂಹ’ವೂ ಹೀಗೆಯೇ.) ‘ಸಣ್ಣಕಥೆ’ಯನ್ನು ಹೀಗೆ ದೊಡ್ಡದು ಮಾಡಿ ಕಾದಂಬರಿಯಾಗಿಸುವುದಕ್ಕೆ ಬರುವುದಿಲ್ಲ; ಎಷ್ಟು ದೊಡ್ಡದಾದರೂ ಅದು ‘ಸಣ್ಣ’ ಕಥೆಯೇ. ಸಣ್ಣ ಕಥೆಯ ಜೀವವೇ ಸಣ್ಣದು; ದೇಹರಚನೆಯೇ ಸಣ್ಣದು; ಕಾದಂಬರಿಯ ದೇಹರಚನೆ ದೊಡ್ಡದು. ಅದರ ಸಂವಿಧಾನ ತೊಡಕು. ಮೊಲವು ಎಷ್ಟೇ ದೊಡ್ಡದಾದರೂ ಅದು ಮೊಲವೇ; ಆನೆಯ ಮರಿ ಎಷ್ಟು ಚಿಕ್ಕದಾರೂ ಅದು ಆನೆಯೇ. ಬಂಕಿಮನ ಕಾಲದಲ್ಲಿ ಸಣ್ಣ ಕಥಾ ಸಾಹಿತ್ಯವು ಪಾಶ್ಚಾತ್ಯ ದೇಶಗಳಲ್ಲಿಯೂ ಅಷ್ಟಾಗಿ ರೂಢಿಗೆ ಬಂದಿರಲಿಲ್ಲ; ಅದರ ರೂಪರಚನೆ ತಂತ್ರಗಳು ನಿಷ್ಕೃಷ್ಟವಾಗಿರಿಲಲ್ಲ; ಬಂಕಿಮನಿಗೆ ಆದರ್ಶವಾಗಿದ್ದ ಸರ್​ ವಾಲ್ಟರ್​ ಸ್ಕಾಟನೂ (೧೭೭೧-೧೮೩೨) ಹೀಗೇ ಕೆಲವು ಚಿಕ್ಕ ಕಥೆಗಳನ್ನು ಗದ್ಯಪದ್ಯಗಳಲ್ಲಿ ಬರೆದಿದ್ದಾನೆ. ಅವನ್ನು ‘ಸಣ್ಣಕಥೆ’ಗಳೆನ್ನಲಾಗುವುದಿಲ್ಲ. ಬಂಗಾಳಿ ಸಾಹಿತ್ಯದಲ್ಲಿ ಅವು ಖಚಿತವಾದ ರೂಪಲಕ್ಷಣಗಳನ್ನು ತಾಳಿದ್ದು ರವೀಂದ್ರನಾಥ ಠಾಕೂರರವರ ಕೈಯಲ್ಲಿ.</p>
		<p> ಈ ಕಾದಂಬರಿಗಳೆಲ್ಲಾ ಮೊದಲು ‘ವಂಗದರ್ಶನ’ದಲ್ಲಿ ಧಾರಾಕಾರವಾಗಿ ಬಂದು ಆಮೇಲೆ ಪುಸ್ತಕ ರೂಪದಲ್ಲಿ ಪ್ರಕಟವಾದುವು.</p>
		<p> ಬಂಕಿಮನು ಮೊದಲು ಬರೆದ ಕಾದಂಬರಿ- ರಾಜಮೋಹನನ ಹೆಂಡತಿ-‘ಭಯಾನಕ’ದ ಕಾದಂಬರಿ (Terror Novel) ಎನ್ನಬಹುದಾದರೂ ಅದು ಬಹುಮಟ್ಟಿಗೆ ಸಾಂಸಾರಿಕ-ಸಾಮಾಜಿಕವೇ. ಅದು ಅವಿದ್ಯಾವಂತ ಹಳ್ಳಿಯ ಜಮೀನುದಾರನ ಜೀವನ ಕಥೆಯಾದರೆ, ವಿಷವೃಕ್ಷವು ವಿದ್ಯಾವಂತನಾದ-ಹೆಚ್ಚು ನಾಗರಿಕ, ಸಂಸ್ಕೃತಿವಂತ ಎನ್ನಬಹುದಾದ-ದೊಡ್ಡ ಜಮೀನುದಾರನೊಬ್ಬನ ಕಥೆ. ಅಲ್ಲಿಯ ಮಾಧವ ಹೇಮಾಂಗಿನಿಯರಂತೆ ಇಲ್ಲಿ ಶ್ರೀಶ ಕಮಲಮಣಿಯರು.</p>
		<p> “ವಿಷವೃಕ್ಷ”ವು ಬಂಕಿಮಚಂದ್ರನ ಜೀವನದಲ್ಲಿ ನಡೆದ ಒಂದು ಸಂಗತಿಯ ಆಧಾರದ ಮೇಲೆ ಬರೆದದ್ದೆಂದೂ, ನಾಗೇಂದ್ರನೇ ಬಂಕಿಮಚಂದ್ರ ಅವನ ಹೆಂಡತಿಯೇ ಸೂರ್ಯಮುಖಿ, ಅವನ ಸ್ನೇಹಿತನಾದ ಜಗದೀಶನಾಥರಾಯನೇ ಹರದೇವ ಘೋಷಾಲ ಎಂದು ಹೇಳುತ್ತಾರೆ. ಇದು ಎಷ್ಟು ನಿಜವೋ ಎಷ್ಟು ಸುಳ್ಳೋ ಹೇಳಲಾಗುವುದಿಲ್ಲ: ಲೇಖಕನು ಕಂಡದ್ದನ್ನು ತಾನೇ ಬರೆಯಬೇಕು? ಅದರಲ್ಲಿಯೇ ವಾಸ್ತವಿಕ ಸತ್ಯ ಕಾವ್ಯ ಸತ್ಯ ಎರಡೂ ಇರುತ್ತವೆ. ಅಂಥದೇ ಪಾಠಕರ ಮನಸ್ಸಿಗೆ ಹಿಡಿಯುತ್ತದೆ, ರುಚಿಸುತ್ತದೆ. ಅಂತೂ ‘ವಿಷವೃಕ್ಷ’ದ ಮೇಲೇನೋ ಅವನಿಗೆ ತುಂಬ ಮಮತೆ; ಇದು ಕುಂದನಂದಿನಿಯ ದುರದೃಷ್ಟದಲ್ಲಿ ಅವನು ತೋರಿದ ಲೋಕಾನುಕಂಪೆಯಿರಬಹುದು; ಸೂರ್ಯಮುಖಿಯಂಥ ಸತ್ಪತ್ನಿಯ ದುಃಖದಲ್ಲಿ ತೋರಿಸಿದ ಸಹಾನುಭೂತಿ ಇರಬಹುದು; ಅದನ್ನು ಜನ ತಪ್ಪಾಗಿ ಅರ್ಥಮಾಡಿಕೊಳ್ಳುವುದು ಸಾಧ್ಯ. ಅದೇನೇ ಇರಲಿ, ಇದಕ್ಕೆ ಸಂಬಂಧಪಟ್ಟ ಒಂದು ಸಂಗತಿಯನ್ನು ಮುಂದೆ ಬರೆದಿದೆ:-</p>
		<p> ಪ್ರಾಯಶಃ ೧೮೭೭ರಲ್ಲಿ, ಒಂದು ದಿನ ಕವಿ ನವೀನಚಂದ್ರಸೇನನೂ ಅಕ್ಷಯಚಂದ್ರ ಸರಕಾರನೂ ಕಾಂಟಾಲಪಾಡಾದಲ್ಲಿದ್ದ ಬಂಕಿಮನ ಮನೆಗೆ ಹೋದರು; ಸರಸ ಸಂಭಾಷಣೆಯ ಅನಂತರ ನವೀನಚಂದ್ರನು ತನ್ನದೊಂದು ಕವಿತೆಯನ್ನು ಓದಿದನು. ಬಂಕಿಮಚಂದ್ರನು ತನ್ನದೇನನ್ನು ಓದಲಿ ಎಂದು ಕೇಳಿದನು. ಮೊದಲೇ ಮಾತನಾಡಿಕೊಂಡು ಬಂದಿದ್ದಂತೆ “ವಿಷವೃಕ್ಷದಿಂದ” ಎಂದು ಉತ್ತರ ಬಂತು. ಬಂಕಿಮನು “ವಿಷವೃಕ್ಷದಲ್ಲಿ ಯಾವ ಭಾಗ ಓದಲಿ?” ಎಂದುಕೇಳಿದನು. ನವೀನನು “ನಿಮಗೆ ಇಷ್ಟಬಂದ ಕಡೆ ಓದಿ!” ಎಂದನು. ಆಮೇಲೆ ಬಂಕಿಮನು ‘ವಿಷವೃಕ್ಷ’ವನ್ನು ತೆಗೆದುಕೊಂಡು, ಅದರಲ್ಲಿ ಸೂರ್ಯಮುಖಿಯು ಕಮಲಮಣಿಗೆ ತನ್ನ ಪತಿಪ್ರಾಣತೆಯನ್ನು ತಿಳಿಸಿ ಪತ್ರಬರೆದ ಸ್ಥಳದಿಂದ ಓದಲು ಮೊದಲು ಮಾಡಿದನು. ಸ್ವಲ್ಪ ಹೊತ್ತು ಓದಿದ ಕೂಡಲೆ ದುಃಖ ಉಕ್ಕಿಬಂದು, “ವಿಷವೃಕ್ಷವನ್ನು ನಾನು ಓದಲಾರೆ! ಇನ್ನೇನಾದರೂ ಕೇಳಿ, ಓದುತ್ತೇನೆ!” ಎಂದನು.</p>
		<p>“ವಿಷವೃಕ್ಷ”ದ ಕಥೆ ನಿಮ್ಮ ಜೀವನದಲ್ಲಿ ನಡೆದ ಸಂಗತಿಯೆಂದು ಹೇಳುತ್ತಾರೆ, ಹೌದೇ?” ಎಂದು ಸ್ನೇಹಿತರೊಬ್ಬರು ಕೇಳಿದಾಗ ಬಂಕಿಮನು “ನಡೆದ ಸಂಗತಿ ಸ್ವಲ್ಪ ಇರಬಹುದು; ಆದರೆ ಅದರ ಮೇಲೆ ತುಂಬ ಬಣ್ಣ ಬಳಿದಿದ್ದೇನೆ” ಎಂದು ಉತ್ತರಕೊಟ್ಟನಂತೆ. ಈ ಸತ್ಯಮಿಥ್ಯ-ಅಥವಾ ನೈಜಕಲ್ಪಿತ-ಗಳನ್ನು ಯಾರೂ ನಿಶ್ಚಯಿಸುವ ಹಾಗಿಲ್ಲ. ಅದು ಲೇಖಕನೊಬ್ಬನಿಗೇ ಗೊತ್ತು.</p>
		<p> ‘ವಿಷವೃಕ್ಷ’ವು ಬಂಕಿಮಚಂದ್ರನ ಮೊದಲನೆಯ ಸಾಮಾಜಿಕ-ಸಾಂಸಾರಿಕ ಕಾದಂಬರಿ. ಅದು ‘ವಂಗದರ್ಶನ’ದ ಮೊದಲನೆಯ ಸಂಚಿಕೆಯಿಂದಲೇ ಧಾರಾರೂಪವಾಗಿ ಆರಂಭವಾಗಿ ಹನ್ನೊಂದು ತಿಂಗಳಲ್ಲಿ ಮುಗಿಯಿತು. ಮರುವರ್ಷ(೧೮೭೩) ಪುಸ್ತಕರೂಪದಲ್ಲಿ ಬಂತು. ಅಲ್ಲಿಂದ ಮುಂದೆ ೧೮೯೨ರವರೆಗೆ ಬಂಕಿಮನ ಜೀವಿತ ಕಾಲದಲ್ಲಿ ಅದರ ಎಂಟು ಸಂಸ್ಕರಣಗಳು ಬಂದುವು. ಇವುಗಳಲ್ಲಿ ಅವನು ಹದಿನೇಳನೆಯ ಅಧ್ಯಾಯದೊಳಗಣ ಹೀರಾ ದೇವೇಂದ್ರ ಸಂಭಾಷಣೆ ಹೊರತು ಮಿಕ್ಕ ಕಡೆ ಹೆಚ್ಚು ಬದಲಾವಣೆಯನ್ನೇನೂ ಮಾಡಲಿಲ್ಲ. ಸಣ್ಣಪುಟ್ಟ ತಿದ್ದುವಿಕೆಗಳೇನೋ ಇದ್ದುವು. ಅವನು ಎಂದೂ ಯಾವ ಗ್ರಂಥವನ್ನೂ ಹಿಂದೆ ಇದ್ದಂತೆಯೇ ಅಚ್ಚಿಗೆ ಕೊಟ್ಟು ‘ಮಕ್ಕೀಕಾ ಮಕ್ಕಿ’ ಮುದ್ರಿಸಿದ್ದಿಲ್ಲ. ಇದರಲ್ಲಿ ಖಂಡ ವಿಭಾಗವಿಲ್ಲ; ಎಲ್ಲಾ ಒಟ್ಟು ಐವತ್ತು ಅನುಕ್ರಮವಾದ ಪರಿಚ್ಛೇದಗಳಿವೆ.</p>
		<p> ಇದು ಪ್ರಕಟವಾದ ಕೂಡಲೆ ಎಲ್ಲರೂ ಅದನ್ನು ಓದುವವರೇ. ‘ಕಳೆದ ವರ್ಷವೆಲ್ಲಾ ಈ ಕಾದಂಬರಿ ಪ್ರತಿಯೊಬ್ಬ ಬಂಗಾಳಿಬಾಬುವಿನ ಬೈಠಕ್​ಖಾನೆಯಲ್ಲಿಯೂ ಇರುತ್ತಿತ್ತು. ಇದು ಅದಕ್ಕಿಂತ ಹಿಂದಿನ ಕಾದಂಬರಿಗಳಂತಲ್ಲ; ಅವು ಐತಿಹಾಸಿಕ ಕಾದಂಬರಿಗಳು; ಇದು ಗಂಡಸರು ಹೆಂಗಸರು ಎಲ್ಲರ ವಾಸ್ತವಿಕ ಜೀವನವನ್ನು ಚಿತ್ರಿಸುತ್ತದೆ’ ಎಂದು ಪ್ರಸಿದ್ಧ ಇಂಗ್ಲಿಷ್​ ಪತ್ರಿಕೆಯಾದ ‘ಕಲ್ಕತ್ತಾ ರೆವ್ಯೂ’ ಬರೆಯಿತು. ಅಂದಿನಿಂದ ಇಂದಿನವರೆಗೆ ಇದರ ಮೇಲೆ ಬೇಕಾದಷ್ಟು ವಿಮರ್ಶೆಗಳು ಬಂದಿವೆ. ೧೮೭೫ರಲ್ಲಿಯೇ ಇದು ನಾಟಕವಾಗಿ ರಂಗಭೂಮಿಯ ಮೇಲೆ ಅಭಿನಯಿಸಲ್ಪಟ್ಟಿತು.</p>
		<p>ಇದು ಕಥೆಯ ಸಂಗ್ರಹ:-</p>
		<p> ‘ಹರಿಪುರ’ ಜಿಲ್ಲೆಯಲ್ಲಿ ಗೋವಿಂದಪುರವೆಂಬ ಗ್ರಾಮವಿತ್ತು. ಅಲ್ಲಿ ನಗೇಂದ್ರ<sup><a epub:type="noteref" href="999-aside.xhtml#id-005-02">*</a></sup>ನೆಂಬ ಐಶ್ವರ್ಯವಂತನಾದ ಜಮೀನುದಾರನಿದ್ದನು. ಅವನಿಗೆ ಸುಮಾರು ಮುವ್ವತ್ತು ವರ್ಷ ವಯಸ್ಸು. ಸುಂದರ ಪುರುಷ. ಅವನು ಒಂದು ದಿನ ಸ್ವಂತ ಕೆಲಸದಮೇಲೆ ಕಲ್ಕತ್ತೆಗೆ ಹೋಗಬೇಕಾಗಲು, ತನ್ನ ದೋಣಿಯಲ್ಲಿ ಕುಳಿತು ಗಂಗಾನದಿಯಮೇಲೆ ಪ್ರಯಾಣ ಮಾಡುತ್ತಿದ್ದನು. ಮೂರನೆಯ ದಿನ ಬಿರುಗಾಳಿ ಎದ್ದು ಮಳೆ ಬಂದದ್ದರಿಂದ, ದೋಣಿಯನ್ನು ಝಮಝಮ ಪುರದ ಹತ್ತಿರ ಬಿಟ್ಟು ಇಳಿಯಬೇಕಾಯಿತು. ಮಳೆ ಇನ್ನೂ ಬರುವಂತಿದ್ದದ್ದರಿಂದ ಅವನು ಅಲ್ಲಿದ್ದ ಊರನ್ನು ನೋಡಿಕೊಂಡು ಬರೋಣವೆಂದು ಹೋದನು. ಬೇಗ ಕತ್ತಲಾಯಿತು. ದೂರದಲ್ಲಿ ದೀಪದ ಬೆಳಕನ್ನು ಕಂಡು ಅಲ್ಲಿಗೆ ಹೋದನು. (೧)</p>
		<p> ಅದು ಒಂದು ಮನೆಯ ದೀಪ; ಮನೆಯೇನೋ ದೊಡ್ಡದು; ಆದರೆ ಈಗ ಅಲ್ಲಲ್ಲಿ ಬಿದ್ದುಹೋಗಿದೆ; ಒಳಗೆ ಒಂದೇ ಹಣತೆಯ ದೀಪ. ಅದರ ಹತ್ತಿರ ಒಂದು ಹಾಸಿಗೆಯಮೇಲೆ ಸಾಯುತ್ತ ಮಲಗಿದ್ದ ಒಬ್ಬ ಮುದುಕ; ಅವನ ಪಕ್ಕದಲ್ಲಿ ಕುಳಿತಿದ್ದ ಒಬ್ಬ ಸುಂದರಿಯಾದ ಹುಡುಗಿ; ಅವಳು ಅವನ ಮಗಳು. ವಯಸ್ಸು ಹದಿಮೂರು ವರ್ಷ. ಹೆಸರು ಕುಂದನಂದಿನಿ. ನಗೇಂದ್ರನು ಬಾಗಿಲಹತ್ತಿರ ನಿಂತಿದ್ದ ಹಾಗೆಯೇ ಮುದುಕನ ಪ್ರಾಣ ಹೋಯಿತು; ದೀಪವೂ ಆರಿಹೋಯಿತು. (೨)</p>
		<p> ತಂದೆಯ ಸೇವೆಯಲ್ಲಿ ನಿದ್ರೆಗೆಟ್ಟು ಆಯಾಸವಾಗಿದ್ದದ್ದರಿಂದ ಅವಳಿಗೆ ಆ ಸ್ಥಿತಿಯಲ್ಲಿಯೂ ನಿದ್ರೆಬಂತು. ಸತ್ತು ಹೋಗಿದ್ದ ಅವಳ ತಾಯಿ ಕನಸಿನಲ್ಲಿ ಕಾಣಿಸಿಕೊಂಡು ಒಬ್ಬ ಹೆಂಗಸನ್ನೂ ಗಂಡಸನ್ನೂ ತೋರಿಸಿ ‘ಅವರಿಂದ ದೂರವಾಗಿರು’ ಎಂದು ಹೇಳಿದ್ದಲ್ಲದೆ ಮುಂದೆ ಕಷ್ಟ ಬರುವುದರಿಂದ ತಾನಿದ್ದ ಸ್ಥಳಕ್ಕೆ ಬಂದುಬಿಡು ಎಂದು ತಿಳಿಸಿದ ಹಾಗಾಯಿತು. (೩)</p>
		<p> ನಗೇಂದ್ರನು ಊರೊಳಗೆ ಹೋಗಿ ಕೆಲವು ಜನರನ್ನು ಕಂಡು ಅವರಿಗೆ ಹಣಕೊಟ್ಟು, ಸತ್ತುಹೋದ ಮುದುಕನ ಶವಸಂಸ್ಕಾರಕ್ಕೆ ಏರ್ಪಡಿಸಿದನು. ಹುಡುಗಿಗೆ ಯಾರೂ ಪಾಲಕರಿರಲಿಲ್ಲ; ನಗೇಂದ್ರನು ಹಣ ಕೊಡುತ್ತೇನೆಂದರೂ ಯಾರೂ ಅವಳ ರಕ್ಷಣೆಯ ಭಾರವನ್ನು ವಹಿಸಿಕೊಳ್ಳಲೊಪ್ಪಲಿಲ್ಲ. ಯಾರೋ ಒಬ್ಬರು ‘ಕಲ್ಕತ್ತೆಯ ಶ್ಯಾಮ ಬಜಾರಿನಲ್ಲಿ ಅವಳ ಸೋದರಮಾವನಿದ್ದಾನೆ; ವಿನೋದ ಘೋಷನೆಂಬುದು ಅವನ ಹೆಸರು; ಹೇಗೂ ನೀವು ಕಲ್ಕತ್ತೆಗೆ ಹೋಗುತ್ತಿದ್ದೀರಿ; ಅವಳನ್ನು ಕರೆದುಕೊಂಡು ಹೋಗಿ ಅವನ ಹತ್ತಿರ ಬಿಟ್ಟುಬಿಡಿ’ ಎಂದರು. ಬೇರೆ ದಾರಿಯಿಲ್ಲದೆ ಅವನು ಒಪ್ಪಿಕೊಂಡನು; ಅವನನ್ನು ಕಂಡಾಗ ಕುಂದನಂದಿನಿಯು ತನ್ನ ಕನಸಿನಲ್ಲಿ ಕಂಡವನು ಅವನೇ ಎಂದು ಭಾಸವಾಗಿ, ವಿಸ್ಮಯಗೊಂಡಳು. (೪)</p>
		<p> ಕಲ್ಕತ್ತೆಯ ಶ್ಯಾಮಬಜಾರಿನಲ್ಲಿ ಕುಂದೆಯ ಸೋದರಮಾವನಾರೂ ಇರಲಿಲ್ಲ; ಆದ್ದರಿಂದ ನಗೇಂದ್ರನು ಅವಳನ್ನು ಕಲ್ಕತ್ತೆಯಲ್ಲಿದ್ದ ತನ್ನ ತಂಗಿ ಕಮಲಮಣಿಯ ಹತ್ತಿರ ತಂದುಬಿಟ್ಟು, ಅವಳ ವೃತ್ತಾಂತವನ್ನು ತಿಳಿಸಿ, ತಾನು ಊರಿಗೆ ಹೋಗುವಾಗ ತನ್ನ ಜೊತೆಯಲ್ಲಿ ಅವಳನ್ನು ಕರೆದುಕೊಂಡು ಹೋಗುವುದಾಗಿ ಹೇಳಿದನು. ತನ್ನ ಹೆಂಡತಿಯಾದ ಸೂರ್ಯಮುಖಿಗೂ ಅವಳ ವೃತ್ತಾಂತವನ್ನು ತಿಳಿಸಿ ಕಾಗದ ಬರೆದನು. ಸೂರ್ಯಮುಖಿಯು, ಕುಂದೆಯನ್ನು ಕರೆದುಕೊಂಡು ಬಂದರೆ ತಮ್ಮ ಮನೆಯಲ್ಲಿದ್ದ ತಾರಾಚರಣನಿಗೆ ಅವಳನ್ನು ಕೊಟ್ಟು ಮದುವೆ ಮಾಡಬಹುದೆಂದು ಉತ್ತರ ಬರೆದಳು. ಕಲ್ಕತ್ತೆಯಲ್ಲಿ ತನ್ನ ಕೆಲಸವಾದಮೇಲೆ ನಗೇಂದ್ರನು ಕುಂದನಂದಿನಿಯನ್ನು ತನ್ನ ಜೊತೆಯಲ್ಲಿ ಗೋವಿಂದಪುರಕ್ಕೆ ಕರೆದುಕೊಂಡು ಹೋದನು.</p>
		<p> ಕಮಲಮಣಿಗೆ ೧೮ವರ್ಷ; ಅವಳ ಗಂಡ ಶ್ರೀಶಚಂದ್ರನು ಕಲ್ಕತ್ತೆಯ <span class="en">“Plunder Fairly”</span>(!) ಕಂಪನಿಯಲ್ಲಿ ಗುಮಾಸ್ತೆ. ನಗೇಂದ್ರನ ತಂದೆಯು ಅವಳಿಗೂ ಸೂರ್ಯಮುಖಿಗೂ ಮನೆಯಲ್ಲಿಯೇ ಪಾಠ ಹೇಳಿಸಿ ವಿದ್ಯಾವತಿಯರನ್ನಾಗಿ ಮಾಡಿದ್ದನು. ಸೂರ್ಯಮುಖಿಯು ಹುಡುಗಿಯಾಗಿದ್ದಾಗ ಅವರ ಮನೆಯಲ್ಲಿ ಶ್ರೀಮತಿ ಎಂಬವಳೊಬ್ಬಳು ಕೆಲಸಕ್ಕಿದ್ದಳು; ಅವಳಿಗೆ ಸೂರ್ಯಮುಖಿಯ ವಯಸ್ಸಿನ ತಾರಾಚರಣನೆಂಬ ಒಬ್ಬ ಮಗನಿದ್ದನು. ಅವಳು ಒಬ್ಬ ಹಣವಂತನ ಕಣ್ಣಿಗೆ ಬಿದ್ದು ಅವನ ಜೊತೆಯಲ್ಲಿ ಹೊರಟುಹೋದಳು. ಸೂರ್ಯಮುಖಿಗೆ ಮದುವೆಯಾದಮೇಲೆ ತಾರಾಚರಣನು ಅವಳ ಜೊತೆಯಲ್ಲಿ ಗೋವಿಂದಪುರಕ್ಕೆ ಬಂದಿದ್ದನು. ಅವನು ಸುಂದರನಲ್ಲ, ವಿದ್ಯಾವಂತನಲ್ಲ, ಬುದ್ಧಿವಂತನಲ್ಲ; ಐಶ್ವರ್ಯ ಮೊದಲೇ ಇಲ್ಲ; ನಗೇಂದ್ರನು ತನ್ನ ಗ್ರಾಮದಲ್ಲಿ ಒಂದು ಸ್ಕೂಲನ್ನು ಸ್ಥಾಪಿಸಿ ತಾರಾಚರಣನನ್ನು ಅಲ್ಲಿ ಉಪಾಧ್ಯಾಯನನ್ನಾಗಿ ಮಾಡಿದ್ದನು. ಅವನಿಗೆ ಮದುವೆ ಇರಲಿಲ್ಲ; ಅನಾಯಾಸವಾಗಿ ಸಿಕ್ಕಿದ ದಿಕ್ಕಿಲ್ಲದ ಹುಡುಗಿಯನ್ನು ಅವನಿಗೆ ಕೊಟ್ಟು ಮದುವೆ ಮಾಡೋಣವೆಂದು ಸೂರ್ಯಮುಖಿ ಯೋಚಿಸಿದಳು. ಅವನಿಗೆ -ಸೂರ್ಯಮುಖಿಗೂ- ಈಗ ಸುಮಾರು ಇಪ್ಪತ್ತಾರು ವರ್ಷ. ಅವನು ಪಕ್ಕದ ಗ್ರಾಮವಾದ ದೇವೀಪುರದ ದೇವೇಂದ್ರನ ಪರಿಚಯ ಮಾಡಿಕೊಂಡು ಅವನ ಬ್ರಹ್ಮಸಮಾಜದ ಸದಸ್ಯನಾಗಿ ಅದರಲ್ಲಿ ಸಮಾಜ ಸಂಸ್ಕರಣ ವಿಚಾರವಾಗಿ ಭಾಷಣಗಳನ್ನು ಮಾಡುತ್ತಲೂ ಕೇಳುತ್ತಲೂ ಇದ್ದನು. ಕುಂದೆಯು ಗೋವಿಂದಪುರಕ್ಕೆ ಬಂದಮೇಲೆ ಸೂರ್ಯಮುಖಿಯ ದಾಸಿಯಾದ ಹೀರೆಯನ್ನು ನೋಡಿ ಹೆದರಿದಳು; ಅವಳೇ ತಾನು ಕನಸಿನಲ್ಲಿ ನೋಡಿದ್ದ ಹೆಂಗಸು! (೫-೭)</p>
		<p> ಕುಂದನಂದಿನಿಗೂ ತಾರಾಚರಣನಿಗೂ ಮದುವೆಯಾಯಿತು. ದೇವೇಂದ್ರನು ಅದನ್ನು ಕೇಳಿ ತಾರಾಚರಣನ ಮನೆಗೆ ಬಂದು ಕುಂದೆಯನ್ನು ನೋಡಿ ಅವಳ ಸೌಂದರ್ಯದಿಂದ ಆಕರ್ಷಿತನಾದನು. ಮದುವೆಯಾದ ಮೂರು ವರ್ಷಕ್ಕೆ ತಾರಾಚರಣನು ಸತ್ತು ಕುಂದೆಯು ವಿಧವೆಯಾದಳು. ಸೂರ್ಯಮುಖಿಯು ಅವಳನ್ನು ತಂದು ತನ್ನ ಮನೆಯಲ್ಲಿಟ್ಟುಕೊಂಡಳು. (೮)</p>
		<p> ಒಂದುದಿನ ದೇವೇಂದ್ರನು ವೈಷ್ಣವಿಯ ವೇಷದಿಂದ ನಗೇಂದ್ರನ ಅಂತಃಪುರಕ್ಕೆ ಬಂದು ಹಾಡುಹೇಳಿ, ಕುಂದೆಯನ್ನು ನೋಡಿ, ನೀರು ತರಿಸಿ ಕುಡಿಯುವ ನೆವದಲ್ಲಿ ಅವಳೊಡನೆ ಮಾತನಾಡಿಕೊಂಡು, ಅವಳ ಅತ್ತೆ ತನ್ನ ಮನೆಯಲ್ಲಿದ್ದದ್ದರಿಂದ ಅಲ್ಲಿಗೆ ಬರಬೇಕೆಂದು ಕರೆದನು. ಅವಳು ಒಪ್ಪಲಿಲ್ಲ. (೯)</p>
		<p> ದೇವೇಂದ್ರನ ಪೂರ್ವಚರಿತ್ರೆ. ಅವನಿಗೆ ಈಗ ಮನೆಯಲ್ಲಿ ಹೆಂಡತಿ ಇರಲಿಲ್ಲ. ಅವಳು ಕುರೂಪಿ, ಕುತ್ಸಿತೆ, ಕೆಟ್ಟನಾಲಗೆಯವಳು; ದೇವೇಂದ್ರನು ಅವಳೊಡನೆ ಸಂಸಾರ ಮಾಡದೆ ಅವಳನ್ನು ಬಿಟ್ಟು ಒಂಟಿಯಾಗಿದ್ದನು. (ಈಗ ಅವನಿಗೆ ೨೫ ವರ್ಷ.) ಅವಳನ್ನು ಬಿಟ್ಟ ಮೇಲೆ ಕಲ್ಕತ್ತೆಗೆ ಹೋಗಿ ನಗರದ ದುರ್ವಿದ್ಯೆಗಳನ್ನೆಲ್ಲಾ ಕಲಿತು ಬಂದಿದ್ದನು; ತಾನೊಬ್ಬ ಸಮಾಜ ಸಂಸ್ಕಾರಕನೆಂದು ಹೇಳುತ್ತ ದೇವೀಪುರದಲ್ಲಿ ಬ್ರಹ್ಮಸಮಾಜವನ್ನು ಸ್ಥಾಪಿಸಿದನು. ಸುರೇಂದ್ರನಂಥ ಅವನ ಒಳ್ಳೆಯ ಸ್ನೇಹಿತರು ಅವನನ್ನು ಕೆಟ್ಟ ಚಾಳಿಗಳಿಂದ ತಪ್ಪಿಸಲು ಮಾಡಿದ ಪ್ರಯತ್ನವೆಲ್ಲಾ ವ್ಯರ್ಥವಾಗಿತ್ತು. (೧೦)</p>
		<p> ನಗೇಂದ್ರನು ವಿಧವೆಯಾದ ಕುಂದನಂದಿನಿಯನ್ನು ನೋಡುತ್ತ ನೋಡುತ್ತ ಅವಳಮೇಲೆ ಮನಸ್ಸುಳ್ಳವನಾದನು. ಅವಳನ್ನು ಮರೆಯುವುದಕ್ಕೆಂದು ಕುಡಿಯುವುದನ್ನು ಕಲಿತನು; ಜಮೀನು ದಾರಿಯನ್ನು ಅಲಕ್ಷ್ಯ ಮಾಡಿದನು. ಸೂರ್ಯಮುಖಿಯು ಇದನ್ನು ಕಂಡು ಕಮಲಮಣಿಗೆ ತಿಳಸಿ ಗೋವಿಂದಪುರಕ್ಕೆ ಬರುವಂತೆ ಕಾಗದ ಬರೆದಳು. (೧೧-೧೨)</p>
		<p> ಕಮಲಮಣಿಯು ಬಂದಳು. “ನಗೇಂದ್ರನ ಮನೆಯಲ್ಲಿ ಕತ್ತಲೆಯಲ್ಲಿ ಒಂದು ಹೂವು ಅರಳಿದಂತಾಯಿತು.” ಅವಳು ಕುಂದೆಯನ್ನು ತಮ್ಮೂರಿಗೆ ಬರುವಂತೆ ಕರೆದಳು; ಅವಳು ಯೋಚಿಸಿ ಯೋಚಿಸಿ ಕೊನೆಗೆ ಒಪ್ಪಿದಳು. ದೇವೇಂದ್ರನು ಮತ್ತೆ ಹರಿದಾಸಿ ವೈಷ್ಣವಿಯಂತೆ ಬಂದು ಕುಂದೆ ಒಬ್ಬಳೇ ಇದ್ದಾಗ ಏನೇನೋ ಹೇಳಿದನು. ಅದನ್ನು ಸೂರ್ಯಮುಖಿ ಕಮಲಮಣಿಯರು ಕಂಡರು. ಸೂರ್ಯಮುಖಿಯು ಸಂದೇಹ ಪಟ್ಟು ಹೀರೆಯನ್ನು ಕರೆದು ವೈಷ್ಣವಿಯ ವಿಚಾರವನ್ನು ತಿಳಿದುಕೊಂಡು ಬರಹೇಳಿದಳು. ಈ ಮಧ್ಯೆ ಕುಂದೆಯು ನಗೇಂದ್ರನನ್ನು ಬಿಟ್ಟಿರಲಾರದೆ, ಕಲ್ಕತ್ತೆಗೂ ಹೋಗಲಾರದೆ, ಅಂದಿನ ರಾತ್ರಿ ಮನೆಯ ಹಿಂದಿದ್ದ ಕೊಳದಲ್ಲಿ ಬೀಳುವುದಕ್ಕೆ ಹೋಗುತ್ತಿರಲು, ನಗೇಂದ್ರನು ಬಂದು ತನ್ನ ಪ್ರೇಮವನ್ನು ವ್ಯಕ್ತಪಡಿಸಿದನು; ಮದುವೆ ಮಾಡಿಕೊಳ್ಳುತ್ತೇನೆಂದನು; ಅವಳು ‘ಇಲ್ಲ’ ಎಂದುಬಿಟ್ಟಳು. (೧೩-೧೭)</p>
		<p> ದೇವೇಂದ್ರನು ಮನೆಗೆ ಹೋದಮೇಲೆ ಅವನ ಸ್ನೇಹಿತ ಸುರೇಂದ್ರನು ಬಂದು ಅವನಿಂದ ಕುಂದೆಯ ವಿಚಾರವನ್ನು ಕೇಳಿ ಬೇಸರಪಟ್ಟುಕೊಂಡು ಹೊರಟುಹೋದನು. ಹೀರೆಯು ಸ್ವಲ್ಪ ಮುಂಚೆ ಬಂದಿದ್ದು ಕಿಟಕಿಯ ಹತ್ತಿರ ಹೊಂಚುಹಾಕಿ ಎಲ್ಲವನ್ನೂ ಕೇಳಿ ಹೋಗುತ್ತಿದ್ದಾಗ, ದೇವೇಂದ್ರನ ಕೈಗೆ ಸಿಕ್ಕಿದಳು. ಅವನು ಕುಡಿದು ಮತ್ತು ಬಂದು ಬಿದ್ದ ಮೇಲೆ, ಅವಳು ಮನೆಗೆ ಹೋಗಿ ಸೂರ್ಯಮುಖಿಗೆ ಈ ವೃತ್ತಾಂತವನ್ನು ತಿಳಿಸಿದಳು. ಅವಳು ಕುಂದೆಯನ್ನು ಕರೆದು ನಿಷ್ಠುರವಾಗಿ ‘ಮನೆಬಿಟ್ಟು ಹೊರಡು’ ಎಂದು ಗದರಿಸಿದಳು. ಅವಳು ಅರ್ಧರಾತ್ರಿಯಲ್ಲಿ ಹೊರಟು ನಗೇಂದ್ರನ ಕೊಠಡಿಯ ಕಿಟಕಿಯಹತ್ತಿರ ಸ್ವಲ್ಪಹೊತ್ತು ನಿಂತು, ಅವನು ಬಾಗಿಲು ಹಾಕಿಕೊಳ್ಳಲು ಮುಂದೆ ಹೊರಟಳು; ಮಳೆ ಬಂತು; ಕತ್ತಲೆ; ದಾರಿ ಗೊತ್ತಿಲ್ಲ; ಹಾಗೇ ಮುಂದೆ ಹೋಗಿ ಒಂದು ಮನೆಯ ಬಾಗಿಲಲ್ಲಿ ನಿಂತಳು. ಅದು ಹೀರೆಯ ಮನೆ; ಹೀರೆಯು ಅವಳನ್ನು ಒಳಗೆ ಕರೆದುಕೊಂಡು ತನ್ನ ಹಾಸಿಗೆಯ ಹತ್ತಿರ ಮಲಗಿಸಿಕೊಂಡಳು. ಅಷ್ಟು ಹೊತ್ತಿಗೆ ದೇವೇಂದ್ರನು ಗೌಳಿಗಿತ್ತಿ ಗಂಗಾಜಲೆಯೊಡನೆ ಹೀರೆಗೆ ಹೇಳಿ ಕಳುಹಿಸಿದನು; ಅವಳು ತನ್ನ ಕೊಠಡಿಗೆ ಬೀಗ ಹಾಕಿಕೊಂಡು ದೇವೇಂದ್ರನ ಮನೆಗೆ ಹೋಗಲು, ಅವನು ಕುಂದೆಯನ್ನು ತನಗೆ ಒಪ್ಪಿಸಿದರೆ ಬಹಳ ಹಣವನ್ನು ಕೊಡುವುದಾಗಿ ಆಸೆ ತೋರಿಸಿದನು. ಹೀರೆಗೆ ತುಂಬ ಕೋಪ ಬಂದು ಹಿಂತಿರುಗಿ ಬಂದುಬಿಟ್ಟಳು. (೧೮-೧೯)</p>
		<p> ಹೀರೆಗೆ ದೇವೇಂದ್ರನಮೇಲೆ ಮೋಹ ಉಂಟಾಗಿತ್ತು; ಆದ್ದರಿಂದ ಅವನು ತನ್ನನ್ನು ಅಪೇಕ್ಷಿಸದೆ ಕುಂದೆಗೆ ಆಸೆ ಪಟ್ಟನಲ್ಲಾ ಎಂದು ಅವನ ಮೇಲೆ ಕೋಪ. ಆದ್ದರಿಂದ ಅವಳನ್ನು ದೇವೇಂದ್ರನಿಗೆ ಒಪ್ಪಿಸುವುದಿಲ್ಲವೆಂದು ನಿರ್ಧರಿಸಿದಳು. ಕುಂದೆಯನ್ನು ಹುಡುಕಿ ತಂದು ಕೊಟ್ಟವರಿಗೆ ಕಮಲೆಯು ತನ್ನ ಕತ್ತಿನಲ್ಲಿದ್ದ ಹಾರವನ್ನು ಕೊಡುವುದಾಗಿ ಪ್ರಕಟಸಿದ್ದಳು; ಅವಳಿಂದ ಹಾರವನ್ನು ಪಡೆಯುವುದಕ್ಕಿಂತ, ನಗೇಂದ್ರನಿಗೆ ಕುಂದೆಯನ್ನು ಒಪ್ಪಿಸಿದರೆ ಅವನಿಂದ ಹೆಚ್ಚು ಲಾಭವಾಗಬಹುದು; ಸೂರ್ಯಮುಖಿಯೂ ಏನಾದರೂ ಕೊಡಬಹುದು; ಕುಂದೆಯು ನಗೇಂದ್ರನಿಗೆ ಪ್ರೀತಿಪಾತ್ರಳಾಗಿ ತಾನು ಅವಳ ಮಂತ್ರಿಯಾದರೆ ಇನ್ನೂ ಹೆಚ್ಚಿನ ಲಾಭವಾಗಬಹುದು; ಅದಕ್ಕೆ ಸೂರ್ಯಮುಖಿಗೂ ನಗೇಂದ್ರನಿಗೂ ಮನಸ್ತಾಪ ಬರಬೇಕು-ಹೀಗೆಂದು ಯೋಚಿಸಿ ಹೀರೆಯು ಮತ್ತೊಬ್ಬ ದಾಸಿಯೊಡನೆ ಕೀಟಲೆ ವ್ಯಾಜ್ಯ ತೆಗೆದು ಜಗಳವಾಡಿ ದೂರನ್ನು ನಗೇಂದ್ರನ ತನಕ ತೆಗೆದುಕೊಂಡು ಹೋಗಿ, ಸೂರ್ಯಮುಖಿಯು ಕುಂದೆಯನ್ನು ಬೈದದ್ದರಿಂದ ಅವಳು ಮನೆಬಿಟ್ಟು ಹೊರಟು ಹೋಗಿದ್ದಳೆಂದು ತಿಳಿಸಿದಳು. ನಗೇಂದ್ರನು ಸೂರ್ಯಮುಖಿಯೊಡನೆ ಜಗಳವಾಡಿ ತಾನು ಮನೆಬಿಟ್ಟು ಹೋಗುವುದಾಗಿ ಹೇಳಿದನು. ಸೂರ್ಯಮುಖಿಯು ತನ್ನಿಂದ ತಪ್ಪಾಯಿತೆಂದು ಕ್ಷಮಾಪಣೆ ಬೇಡಿ ಒಂದು ತಿಂಗಳೊಳಗಾಗಿ ಕುಂದೆ ಸಿಕ್ಕದಿದ್ದರೆ ಹೋಗಬಹುದೆಂದು ತಿಳಿಸಿದಳು. ಅವಳನ್ನು ಹುಡುಕಲು ಎಲ್ಲಾ ಕಡೆಗೂ ಜನರನ್ನು ಕಳುಹಿಸಿದಳು.</p>
		<p> ತಾನು ಯೋಚಿಸಿದ ತಂತ್ರವನ್ನೆಲ್ಲಾ ಆಚರಿಸಲು ಸುಲಭವಾಗುವಂತೆ ಹೀರೆಯು ತನ್ನ ಅಜ್ಜಿಯನ್ನು ಊರಿಗೆ ಸಾಗ ಹಾಕಿದಳು. ಮನೆಯಲ್ಲಿ ಇದ್ದವರು ಅವರಿಬ್ಬರೇ. ತಾನು ಮಾಡಿದ ವ್ಯಾಜ್ಯದಿಂದ ಅವಳಿಗೆ ಸೂರ್ಯಮುಖಿಯ ಮನೆಯ ಕೆಲಸ ಹೋಗಿತ್ತು. ಈಗ ಅವಳು ಕುಂದೆಗೆ ಕಾವಲಾಗಿ ನಿಂತು ಅವಳಿದ್ದ ಕೊಠಡಿಗೆ ಬೀಗ ಹಾಕಿರುತ್ತಿದ್ದಳು. ಗಂಗಾಜಲೆಯು ಇದನ್ನು ನೋಡಿ ಸಂದೇಹ ಪಟ್ಟು, ಉಪಾಯ ಹೂಡಿ ಒಳಗೆ ಕುಂದೆ ಇದ್ದಳೆಂಬುದನ್ನು ಪತ್ತೆಮಾಡಿ ಅದನ್ನು ದೇವೇಂದ್ರನಿಗೆ ತಿಳಿಸಿದಳು. ಈ ಮಧ್ಯೆ ಕುಂದೆ ನಗೇಂದ್ರನನ್ನು ನೋಡಬೇಕೆಂಬ ತವಕದಿಂದ ಒಂದು ದಿನ ಬೆಳಗಿನ ಜಾವ ಹೀರೆಗೆ ತಿಳಿಯದಂತೆ ಎದ್ದು ನಗೇಂದ್ರನ ಮನೆಗೆ ಹೋಗಿ ಅವನು ಕಣ್ಣಿಗೆ ಬೀಳುತ್ತಾನೇನೋ ಎಂದು ಅಲ್ಲಲ್ಲೇ ಹೊಂಚುತ್ತಿದ್ದಾಗ ಹೂವು ಕುಯ್ಯುತ್ತಿದ್ದ ಸೂರ್ಯಮುಖಿಯ ಕಣ್ಣಿಗೆ ಬಿದ್ದಳು. ಅವಳು ಕುಂದೆಯನ್ನು ಸಂತೋಷದಿಂದ ಬರಮಾಡಿಕೊಂಡು ಒಳಗೆ ಕರೆದುಕೊಂಡು ಹೋದಳು. ಅಂದಿನ ರಾತ್ರಿ ದೇವೇಂದ್ರನು ಹೀರೆಯ ಮನೆಗೆ ಬಂದು ನೋಡಲಾಗಿ ಕುಂದೆ ಅಲ್ಲಿರಲಿಲ್ಲ; ಆದರೆ ಹೀರೆ ತನ್ನ “ರೂಪ ಗುಣಗಳನ್ನು ನೋಡಿ ಹುಚ್ಚಿಯಾಗಿ”ದ್ದಳೆಂದು ಅವನಿಗೆ ಗೊತ್ತಾಯಿತು. (೨೦-೨೪)</p>
		<p> ಕುಂದನಂದಿನಿ ಮನೆಗೆ ಬರುವುದಕ್ಕಿಂತ ಮೊದಲೇ ಕಮಲಮಣಿ ಕಲ್ಕತ್ತೆಗೆ ಹೊರಟುಹೋಗಿದ್ದಳು. ಅವಳು ಸಿಕ್ಕಿದಮೇಲೆ, ಅವಳನ್ನು ನಗೇಂದ್ರನು ಮದುವೆ ಮಾಡಿಕೊಳ್ಳಬಹುದೆಂದು ಸೂರ್ಯಮುಖಿ ನಿಶ್ಚಯಿಸಿ ಆ ಸಂಗತಿಯನ್ನು ಕಮಲಮಣಿಗೆ ಬರೆದು ತಿಳಿಸಿದಳು. ಶ್ರೀಶನು ಹಾಸ್ಯಮಾಡಿ ನಗೇಂದ್ರನಿಗೆ ಕಾಗದ ಬರೆಯಲು, ನಗೇಂದ್ರನು ವಿಧವಾ ವಿಹಾಹದ ಸಾಧಕಬಾಧಕಗಳನ್ನೆಲ್ಲಾ ಚರ್ಚಿಸಿ ಗಂಭೀರವಾಗಿ ಉತ್ತರಕೊಟ್ಟು ‘ವಿಧವಾವಿವಾಹ ಏಕೆ ನಿಂದ್ಯವಾದುದು?’ ಎಂದು ಕೇಳಿದನು. ಕಮಲಮಣಿ ಶ್ರೀಶರು ಗೋವಿಂದಪುರಕ್ಕೆ ಹೋದರು; ಅಷ್ಟರಲ್ಲಿ ಮದುವೆ ನಡೆದುಹೋಗಿತ್ತು. ಅಂದಿನ ರಾತ್ರಿ ಸೂರ್ಯಮುಖಿಯು ಕಮಲೆಯ ಹೆಸರಿಗೆ ಒಂದು ಕಾಗದ ಬರೆದಿಟ್ಟು ಎಲ್ಲರೂ ನಿದ್ರಿಸುತ್ತಿದ್ದಾಗ ಮನೆಬಿಟ್ಟು ಹೊರಟುಹೋದಳು. (೨೫-೨೮)</p>
		<p>‘ವಿಷವೃಕ್ಷ’ವು ಯಾವುದು? -ಅದರ ಹುಟ್ಟು, ಬೆಳವಣಿಗೆ, ಫಲ, ಇತ್ಯಾದಿ. (೨೯)</p>
		<p> ಸೂರ್ಯಮುಖಿಯನ್ನು ಹುಡುಕುವುದಕ್ಕೆ ಎಲ್ಲಾ ಕಡೆಯೂ ಜನರು ಹೊರಟರು. ಆದರೆ ಅವಳು ಸಿಕ್ಕಲಿಲ್ಲ. ಅದರಿಂದ ನಗೇಂದ್ರ ಕುಂದನಂದಿನಿಯರಿಬ್ಬರಿಗೂ ದುಃಖವಾಯಿತು. ಕಮಲೆಯು ಕಲ್ಕತ್ತೆಗೆ ಹೊರಟು ಹೋದಳು. ಒಂದು ತಿಂಗಳಲ್ಲಿ ಕುಂದೆಯು “ಕಣ್ಣಿಗೆ ಶೂಲವಾಗಿ” ನಗೇಂದ್ರನು ಮನೆಬಿಟ್ಟು ಹೊರಟುಹೋದನು. ಮನೆಯಲ್ಲಿ ಕುಂದೆ ಒಬ್ಬಳೇ ಆದಳು; ಹೀರೆ ಬಂದು ಅವಳಿಗೆ ಕಾವಲಾಗಿ ನಿಂತಳು. ಒಂದು ದಿನ ಉದ್ಯಾನದಲ್ಲಿದ್ದಾಗ ದೇವೇಂದ್ರನು ಅಲ್ಲಿಗೆ ಬಂದು ಅವಳನ್ನು ಉಬ್ಬಿಸಿ ಕುಂದೆಯನ್ನು ನೋಡಿಕೊಂಡು ಹೋಗೋಣವೆಂದನು. ಅವಳಿಗೆ ಕೋಪ ಬಂದು ಆಳುಗಳಿಗೆ ಕಳ್ಳ ಬಂದಿದ್ದಾನೆಂದು ತಿಳಿಸಿದಳು; ಅವರು ಬಂದು ಅವನಿಗೆ ಬಲವಾದ ಏಟುಗಳನ್ನು ಕೊಟ್ಟು ಓಡಿಸಿದರು. ಅದರಿಂದ ಹೀರೆಯ ಮೇಲೆ ದೇವೇಂದ್ರನಿಗೆ ತುಂಬ ಕೋಪ ಉಂಟಾಗಿ ಅವಳಿಗೆ ಶಿಕ್ಷೆ ವಿಧಿಸಬೇಕೆಂದು ನಿರ್ಧರಿಸಿದನು. (೩೦-೩೩). ಸ್ವಲ್ಪದಿನ ಬಿಟ್ಟುಕೊಂಡು ಹೀರೆಗೆ ಹೇಳಿ ಕಳುಹಿಸಿ, ಸರಸವಾದ ಮಾತುಗಳಿಂದಲೂ ಸಂಗೀತದಿಂದಲೂ ಅವಳನ್ನು ಮೋಹಗೊಳಿಸಿ ಕೆಡಿಸಿದನು. (೩೬)</p>
		<p> ಅತ್ತ ಸೂರ್ಯಮುಖಿಯು ಅನ್ನವಿಲ್ಲದೆ ನೀರಿಲ್ಲದೆ ಊರೂರು ಅಲೆಯುತ್ತ ನಾನಾ ಕಷ್ಟಗಳಿಗೀಡಾಗಿ ಕೊನೆಗೆ ಮಧುಪುರದ ಹತ್ತಿರ ಸಾಯುತ್ತ ಬಿದ್ದಿದ್ದಳು. ಅವಳನ್ನು ಒಬ್ಬ ಬ್ರಹ್ಮಚಾರಿಯು ಎತ್ತಿಕೊಂಡು ಹೋಗಿ ಆ ಊರಿನ ಹರಮಣಿ ಎಂಬವಳ ಮನೆಯಲ್ಲಿ ಬಿಟ್ಟನು. ಆ ಊರಿನವೈದ್ಯ ರಾಮಕೃಷ್ಣರಾಯನು ಔಷಧಕೊಟ್ಟನು. ಅವಳಿಂದ ತಕ್ಕಷ್ಟು ವಿಷಯಗಳನ್ನು ತಿಳಿದುಕೊಂಡು ಬ್ರಹ್ಮಚಾರಿಯು ನಗೇಂದ್ರನಿಗೆ ಬರುವಂತೆ ಕಾಗದ ಬರೆದನು. ಆದರೆ ಅವನು ಊರಲ್ಲಿರಲಿಲ್ಲವಾಗಿ ಅದು ಅವನಿಗೆ ಆಗಲೇ ತಲಪಲಿಲ್ಲ. ಕಾಶಿಯಲ್ಲಿದ್ದಾಗ ಮಿಕ್ಕ ಕಾಗದಗಳೊಡನೆ ಬಂತು. ಕೂಡಲೆ ಮಧುಪುರಕ್ಕೆ ಹೋಗಲು, ಹರಮಣಿಯಿದ್ದ ಮನೆ ಸುಟ್ಟುಹೋಯಿತೆಂದೂ ಅವಳು ಓಡಿಹೋದಳೆಂದೂ ಅವಳ ಮನೆಯಲ್ಲಿದ್ದ ಸೂರ್ಯಮುಖಿಯೂ ಸುಟ್ಟುಹೋದಳೆಂದೂ ರಾಮಕೃಷ್ಣರಾಯನು ಹೇಳಿದನು. (೩೪-೩೭)</p>
		<p> ಸೂರ್ಯಮುಖಿಯು ಸತ್ತುಹೋದಳೆಂದು ತಿಳಿದುಕೊಂಡು ನಗೇಂದ್ರನು ಕಲ್ಕತ್ತೆಗೆ ಹೋಗಿ ತಂಗಿಗೂ ಭಾವನಿಗೂ ಈ ವೃತ್ತಾಂತವನ್ನು ತಿಳಿಸಿದನು. ಎಷ್ಟುದಿನವಾದರೂ ನಗೇಂದ್ರನಿಂದ ಉತ್ತರ ಬಾರದ್ದರಿಂದ ಬ್ರಹ್ಮಚಾರಿಯು ಗೋವಿಂದ ಪುರಕ್ಕೂ ಕಲ್ಕತ್ತೆಗೂ ಬಂದು, ವಿಚಾರಮಾಡಿ, ನಡೆದ ಸಂಗತಿಗಳನ್ನೆಲ್ಲಾ ತಿಳಿಸಿ, ಮಧುಪುರಕ್ಕೆ ಹಿಂತಿರುಗಿ ಹೋಗಿದ್ದನು. ಅದನ್ನೆಲ್ಲಾ ಶ್ರೀಶನು ತಿಳಿಸಿದನು. ನಗೇಂದ್ರನು ಪಶ್ಚಾತ್ತಾಪಪಡುತ್ತ ಊರಿಗೆ ನಡೆದುಕೊಂಡು ಹೊರಟನು. ಕಮಲಮಣಿ ಶ್ರೀಶರು ದೋಣಿಯಲ್ಲಿ ಹೊರಟು ಅವನಿಗಿಂತ ಮುಂಚೆ ಗೋವಿಂದಪುರವನ್ನು ತಲಪಿದರು. ಕಮಲೆಯು ಕುಂದೆಯನ್ನು ಕಂಡು ಸಮಾಧಾನ ಹೇಳಿದಳು. ನಗೇಂದ್ರನು ಮಾತ್ರ ಅವಳನ್ನು ನೋಡಲಿಲ್ಲ. (೩೮-೪೩)</p>
		<p>ಮೂರು ದಿನದಲ್ಲಿ ದೇವೇಂದ್ರನು ‘ಕಳಂಕದ ಹೊರೆಯನು ಹೊತ್ತುಕೊಂಡು ಮನೆಗೆ ಹೋಗು!’ ಎಂದು ಹೀರೆಯನ್ನು ಒದ್ದು ಓಡಿಸಿದನು. ಅವಳು ಹೋಗುತ್ತ ಒಂದು ಭರಣಿಯಲ್ಲಿ ವಿಷವನ್ನು ಕೊಂಡುಕೊಂಡು ಹೋದಳು. ಅವಳ ಬುದ್ಧಿ ಅಸ್ತವ್ಯಸ್ತವಾಯಿತು. (೪೦-೪೧)</p>
		<p> ನಗೇಂದ್ರನು ರಾತ್ರಿ ತನ್ನ ಶಯ್ಯಾಗೃಹದಲ್ಲಿ ಮಲಗಿ ಹಳೆಯದನ್ನೆಲ್ಲಾ ಯೋಚಿಸುತ್ತಿದ್ದಾಗ ಸೂರ್ಯಮುಖಿ ಕಾಣಿಸಿಕೊಂಡು ಅದೃಶ್ಯಳಾದಳು. ನಗೇಂದ್ರನು ಮೂರ್ಛಿತನಾದನು. ಎಚ್ಚರವಾದಾಗ, ಸೂರ್ಯಮುಖಿಯು ಅವನನ್ನು ತೊಡೆಯ ಮೇಲೆ ಮಲಗಿಸಿಕೊಂಡಿದ್ದಳು. ಅವಳು ಸುಟ್ಟು ಹೋಗಿದ್ದದ್ದು ಸುಳ್ಳು. ಇನ್ನು ಯಾರೋ ಸುಟ್ಟುಹೋದದ್ದನ್ನು ನೋಡಿ ಜನ ಭ್ರಾಂತಿಪಟ್ಟುಕೊಂಡಿದ್ದರು. (೪೨-೪೬)</p>
		<p> ಕುಂದೆಯು ರಾತ್ರಿಯೆಲ್ಲಾ ಅಳುತ್ತ ಮಲಗಿದ್ದಳು. ಬೆಳಗಿನ ಜಾವದಲ್ಲಿ ಜೊಂಪು ಹತ್ತಿತ್ತು. ಕನಸಿನಲ್ಲಿ ಅವಳ ತಾಯಿ ಬಂದು ‘ಸಂಸಾರಸುಖ ಸಾಕಾಗಿದ್ದರೆ ಈಗಲಾದರೂ ಬಾ!’ ಎಂದು ಕರೆದಳು. ಬೆಳಗಾದ ಮೇಲೆ ಹೀರೆಯು ಬಂದು, ತನ್ನ ಕಥೆಯನ್ನೆಲ್ಲಾ ವ್ಯಾಜದಿಂದ ಹೇಳಿ, ವಿಷದ ಭರಣಿಯನ್ನು ಅವಳ ಮುಂದಿಟ್ಟು ಅದನ್ನು ಮರೆತವಳಂತೆ ಹೋದಳು. ಸೂರ್ಯಮುಖಿಯು ಅವಳನ್ನು ಜ್ಞಾಪಿಸಿಕೊಂಡು ಬರುವ ಹೊತ್ತಿಗೆ ಕುಂದೆಯು ಅದನ್ನು ತಿಂದುಬಿಟ್ಟಿದ್ದಳು. ನಗೇಂದ್ರನೂ ಬಂದನು. ‘ನಿನ್ನೆ ಬಂದು ನೋಡಿದ್ದರೆ ನನಗೆ ಸಾಯುವುದಕ್ಕೆ ಮನಸ್ಸು ಬರುತ್ತಿರಲಿಲ್ಲ!’ ಎಂದು ಹೇಳಿ ಕುಂದೆಯು ಅವನನ್ನು ಒರಗಿಕೊಂಡು ಪ್ರಾಣಬಿಟ್ಟಳು. (೪೭-೪೯)</p>
		<p> ಹೀರೆಯು ತಲೆತಪ್ಪಿಸಿಕೊಂಡು ಹೋದಳು. ಅವಳಿಗೆ ದಿನದಿನಕ್ಕೆ ಬುದ್ಧಿವಿಕಾರ ಹೆಚ್ಚಾಯಿತು. ಅತ್ತ ದೇವೇಂದ್ರನು ನಾನಾರೋಗಪೀಡಿತನಾಗಿ ಹಾಸಿಗೆ ಹಿಡಿದನು. ಆಗ ಒಂದು ದಿನ ಅವಳು ಕಾಣಿಸಿಕೊಂಡು ಅವನನ್ನು ಕಟುವಾಗಿ ಬೈದು ಹೋದಳು. ಅವನ ಮೃತ್ಯುಶಯ್ಯೆ ಕಂಟಕಮಯವಾಯಿತು. ಅವಳು ಬಹಳ ದಿನದವರೆಗೂ ಆ ಸುತ್ತಿನಲ್ಲಿಯೇ ಅಲೆದಾಡುತ್ತಿದ್ದು ಎಂದೋ ಒಂದು ದಿನ ಅನಾಥಳಾಗಿ ದುರವಸ್ಥೆಯಲ್ಲಿ ಪ್ರಾಣಬಿಟ್ಟಳು. (೫೦)</p>
		<p> ಈ ಕಥೆಗೆ ನಗೇಂದ್ರನು ನಾಯಕ, ಕುಂದನಂದಿನಿ ನಾಯಿಕೆ- ದುರಂತ ನಾಯಿಕೆ; ಅವಳು ನಗೇಂದ್ರನಿಗೆ ಸಿಕ್ಕಿದಾಗಿನಿಂದಲೇ ಕಥೆ ಆರಂಭವಾಗುವುದು, ಸಮಸ್ಯೆ ಆರಂಭವಾಗುವುದು; ಅವಳ ಸಾವಿನಿಂದಲೇ ಕಥೆ ಮುಗಿಯುವುದು, ವಿಷವೃಕ್ಷ ಮುಕ್ತಾಯವಾಗುವುದು. ನಗೇಂದ್ರನು ಅವಿವಾಹಿತನಾಗಿದ್ದು ಕುಂದೆಯನ್ನು- ಅವಳು ವಿಧವೆಯೇ ಆಗಿದ್ದಿರಲಿ-ಮದುವೆ ಮಾಡಿಕೊಂಡಿದ್ದರೆ ಇಷ್ಟೆಲ್ಲಾ ಕಷ್ಟದುಃಖಗಳು ತೀವ್ರವಾಗಿ ಒದಗುತ್ತಿರಲಿಲ್ಲ. ಆದ್ದರಿಂದ ಅವನಿಗೆ ಆಗಲೇ ಒಬ್ಬಹೆಂಡತಿ ಇದ್ದಾಳೆ; ಪತಿಪ್ರಾಣೆಯಾದ, ರೂಢಮೂಲವಾದ ನಿರ್ಮಲ ಪ್ರೇಮವುಳ್ಳ, ಹೆಂಡತಿ ಇದ್ದಾಳೆ. ಇವರ ಸಂಸಾರಕ್ಕೆ ವ್ಯತ್ಯಾಸವನ್ನು ತೋರಿಸಲು, ಗ್ರಂಥಕರ್ತನು ಅವರಿಗಿಂತ ಎಲ್ಲವಿಧದಲ್ಲಿಯೂ ಸುಖಿಗಳಾದ, ಆದರ್ಶ ದಂಪತಿಗಳಾದ ಕಮಲಮಣಿ ಶ್ರೀಶರನ್ನು ಸೃಷ್ಟಿಸಿದ್ದಾನೆ; ಅವರಿಗಿಂತ ಎಲ್ಲ ವಿಧದಲ್ಲಿಯೂ ಕೀಳಾದ, ಅಸುಖಿಗಳಾದ, ದೇವೇಂದ್ರ-ಹೈಮವತಿ-ಹೀರೆಯರನ್ನು ಸೃಷ್ಟಿಸಿದ್ದಾನೆ; ಅಪ್ರಯೋಜಕನೂ ನಿರ್ಭಾಗ್ಯನೂ ಆದ ತಾರಾಚರಣನನ್ನು ಸೃಷ್ಟಿಸಿದ್ದಾನೆ. ಅವನು ಯಾವುದಕ್ಕೂ ಲೆಕ್ಕವಿಲ್ಲ.</p>
		<p> ‘ವಿಷವೃಕ್ಷ’ದ ಕಥೆಯಿರುವುದು ಸ್ವಲ್ಪ; ಗ್ರಂಥದ ಪ್ರಮಾಣ ದುರ್ಗೇಶನಂದಿನಿ ದೇವೀಚೌಧುರಾಣಿ ಮುಂತಾದ ಇತರ ಕೆಲವು ದೊಡ್ಡ ಕಾದಂಬರಿಗಳಷ್ಟೇ ಇದ್ದರೂ ಇದರಲ್ಲಿನ ಬಹುಭಾಗವು ವರ್ಣನೆಗಳು, ಪತ್ರವ್ಯವಹಾರ, ‘ಸ್ತೋತ್ರ’, ವಿಷವೃಕ್ಷದ ಲಕ್ಷಣ, ಸಮನ್ವಯ, ಮನೋವಿಶ್ಲೇಷಣೆ, ಸ್ವಗತಚಿಂತೆ, ಇತ್ಯಾದಿಗಳನ್ನು ಒಳಕೊಂಡಿದೆ. ಆದರೆ ಈ ಮೆಟ್ಟಲುಗಳನ್ನು ಹತ್ತದಿದ್ದರೆ ರಸದಮಧ್ಯದಲ್ಲಿ ಪ್ರವೇಶ ಮಾಡಲಾಗುವುದಿಲ್ಲವೆಂದು ಕವಿಯು ಕಾಳಿದಾಸ-ಮಾಲಿನಿಯರ ಅಶ್ರುತಪೂರ್ವವಾದ, ಆದರೆ ಸುಂದರವಾದ, ವೃತ್ತಾಂತದಿಂದ (ಪರಿ.೬) ಎಚ್ಚರಿಸಿದ್ದಾನೆ.</p>
		<p> ‘ವಿಷವೃಕ್ಷ’ವು ಭಾವಪ್ರಧಾನವಾದ ಕಾದಂಬರಿ; ಈ ಹೆಸರೇ ಅದನ್ನು ಸೂಚಿಸುತ್ತದೆ. ಬಂಕಿಮನು ತನ್ನ ಮಿಕ್ಕ ಕಾದಂಬರಿಗಳಿಗೆಲ್ಲಾ ನಾಯಕ ಅಥವಾ ನಾಯಿಕೆಯರ ಹೆಸರು ಕೊಟ್ಟಿರುವಾಗ, ಇದಕ್ಕೆ ಅಂಥ ಯಾವ ಹೆಸರನ್ನೂ ಕೊಡದೆ ಮನುಷ್ಯನ ಕಾಮಕ್ರೋಧಾದಿಗಳಿಂದ ಉಂಟಾಗುವ ದುಷ್ಕೃತ್ಯ ದುರ್ಮಾರ್ಗ ದುರಾಚರಣೆಗಳನ್ನು ‘ವಿಷವೃಕ್ಷ’ವೆಂದು ರೂಪಕವಾಗಿ ನಿರ್ದೇಶಿಸಿ, ಅದನ್ನು ಒಂದು ಪರಿಚ್ಛೇದದ ತುಂಬ ವಿವರಿಸಿ, ಕಾದಂಬರಿಯ ಪಾತ್ರಗಳಲ್ಲಿ ಸಮನ್ವಯ ಮಾಡಿ ತೋರಿಸಿದ್ದಾನೆ. ‘ಆನಂದ ಮಠ’ ‘ಕೃಷ್ಣಕಾಂತನ ಉಯಿಲು’ಗಳಿಗೆ ನಾಯಕ ನಾಯಕಿಯರ ಹೆಸರು ಇಲ್ಲವೆನ್ನಬಹುದು. ಆದರೆ ಆನಂದಮಠವು ಒಂದು ಸಂಸ್ಥೆಯ ಹೆಸರು; ಅದು ಆನಂದರ ಮಠ. ಅದರ ಮುಖ್ಯ ಪಾತ್ರಗಳೆಲ್ಲಾ ‘ಆನಂದ’ರೇ. ಆ ಸಂಸ್ಥೆಯ ಹಿಂದೆ, ಅದರ ಪಾತ್ರಗಳ ಹೆಸರುಗಳ ಹಿಂದೆ, (ಸತ್ಯ-ಜೀವ-ಭವ-ಶಾಂತಿ,) ಒಂದು ಧ್ಯೇಯವಿತ್ತೆಂಬುದೇನೋ ನಿಜ. ‘ಕೃಷ್ಣ ಕಾಂತನ ಉಯಿಲು’ನಲ್ಲಿ ಎಲ್ಲಾ ಅವಾಂತರಗಳಿಗೂ ಕಾರಣವಾದ ಉಯಿಲುಗಳನ್ನು ಬರೆದ ಯಜಮಾನ ಕೃಷ್ಣಕಾಂತನ ಹೆಸರು ಇದೆ. ಆದರೆ ಅವನನ್ನೇನು ಕಥಾನಾಯಕನೆನ್ನುವಂತಿಲ್ಲ.</p>
		<p> ‘ವಿಷವೃಕ್ಷ’ವೆಂದರೆ ಕಾಮಕ್ರೋಧಾದಿಗಳಿಗೆ ವಶರಾಗಿ ನಾವು ಮಾಡುವ ದುಷ್ಕಾರ್ಯ. ಅದು ಎಲ್ಲರ ಮನೆಯ ಅಂಗಳಲ್ಲಿಯೂ ಬೆಳೆಯಲು ಅವಕಾಶವಿದೆ. ಏಕೆಂದರೆ, ಕಾಮಕ್ರೋಧಾದಿಗಳು ಎಲ್ಲರಲ್ಲಿಯೂ ಇರುತ್ತವೆ; ಅವು ಪ್ರಬಲವಾದರೆ ವಿಷವೃಕ್ಷಕ್ಕೆ ‘ಬೀಜ’ವಾಗುತ್ತವೆ.-(ಎಳೆಯ ಬೀಜಗಳಿಂದ ಗಿಡ ಹುಟ್ಟುವುದಿಲ್ಲ.) ಆಗ ಮನುಷ್ಯನು ತನ್ನ ಮನಸ್ಸನ್ನು ಬಿಗಿ ಹಿಡಿದಿದ್ದರೆ, ಬೀಜದ ಪಾಡಿಗೆ ಬೀಜ ಬಿದ್ದಿರುತ್ತದೆ-ಗಟ್ಟಿ ನೆಲದ ಮೇಲೋ ಕಲ್ಲು ಬಂಡೆಯ ಮೇಲೋ ಬಿದ್ದಿರುವಹಾಗೆ. ಹಾಗಲ್ಲದೆ ಮನಸ್ಸನ್ನು ಸಡಿಲ ಬಿಟ್ಟರೆ, ಹದಮಾಡಿದ ನೆಲದಲ್ಲಿ ಬಿದ್ದ ಬೀಜದ ಹಾಗೆ, ಅದು ಬೇರು ಬಿಟ್ಟು ಮೊಳಕೆಯಾಗುತ್ತದೆ. ‘ಚಿತ್ತ ಸಂಯಮದ ಅಭಾವವೇ ಅದರ ಅಂಕುರ, ಅದರಿಂದಲೇ ಈ ಮರದ ಬೆಳೆವಣಿಗೆ. ಈ ಮರ ತುಂಬ ಗಟ್ಟಿ; ಒಂದು ಸಲ ಅದು ಪುಷ್ಟಿಗೊಂಡರೆ, ಆಮೇಲೆ ಅದಕ್ಕೆ ನಾಶವಿಲ್ಲ; ಅದರ ಕಾಂತಿ ಕಣ್ಣಿಗೆ ತುಂಬ ಪ್ರೀತಿಕರ. ದೂರದಿಂದಲೇ ಅದರ ಬಗೆಬಗೆಯ ಬಣ್ಣ, ಚಿಗುರು, ಗೊಂಚಲುಗೊಂಚಲಾದ ಹೂವು ನೋಡುವುದಕ್ಕೆ ಬಹುಸುಂದರ; ಆದರೆ ಅದರ ಹಣ್ಣು ವಿಷಮಯ; ಅದನ್ನು ತಿನ್ನುವವರು ಸಾಯುವರು’. ವಿಷವೃಕ್ಷದ ನೆರಳೂ ವಿಷ; ಆದ್ದರಿಂದ ಅದರ ಅಡಿಯಲ್ಲಿ ನಿಂತವರೂ ದುಃಖ ಕಷ್ಟಗಳಿಗೆ ಗುರಿಯಾಗುವರು.</p>
		<p> ವಿಷವೃಕ್ಷದಲ್ಲಿ, ಅದು ಹುಟ್ಟುವ ಸ್ಥಳವನ್ನನುಸರಿಸಿ, ಬಗೆಬಗೆಯಾದ ಹಣ್ಣುಗಳು ಬಿಡುತ್ತವೆ; ಎಂದರೆ ಆಯಾ ವ್ಯಕ್ತಿಯನ್ನನುಸರಿಸಿ ರೋಗಶೋಕಾದಿಗಳು ಉಂಟಾಗುತ್ತವೆ. ಇವುಗಳನ್ನು ತಪ್ಪಿಸಿಕೊಳ್ಳಬೇಕಾದರೆ ಗಿಡವು ಹುಟ್ಟದಂತೆ ನೋಡಿಕೊಳ್ಳಬೇಕು. ಮುಳ್ಳುಗಿಡಗಳೂ ಕಳೆಗಳೂ ಗಟ್ಟಿ; ಅವುಗಳನ್ನು ಕೀಳುವುದು ಕಷ್ಟ; ಏಕೆಂದರೆ ಅವುಗಳ ಬೇರು ಆಳವಾಗಿ ಹೋಗಿರುತ್ತದೆ; ಕತ್ತರಿಸಿದರೆ, ಅವಕ್ಕೆ ಕಸಿ ಮಾಡಿದಂತಾಗುತ್ತದೆ. ಗಿಡ ಹುಟ್ಟದಿರಬೇಕಾದರೆ ಮೊಳಕೆಯಾಗುವುದಕ್ಕಿಂತ ಮುಂಚೆಯೇ ಎಚ್ಚರದಿಂದಿರಬೇಕು; ಎಂದರೆ, ಮನಸ್ಸನ್ನು ಗಟ್ಟಿಮಾಡಿಕೊಂಡಿರಬೇಕು-ಅದೇ ಚಿತ್ತಸಂಯಮ.</p>
		<p> ಚಿತ್ತಸಂಯಮ ಎಲ್ಲರಿಗೂ ಸಾಧ್ಯವಿಲ್ಲ;-ಅದು ಸಾಧ್ಯವಾದವರು ಮಹಾತ್ಮರು. ವಾತಾಂಬುಪರ್ಣಾಶನರಾದ ವಿಶ್ವಾಮಿತ್ರ ಪರಾಶರಾದಿಗಳೂ ಮೋಹಪರವಶರಾದರು. ಹಾಗಾದರೆ ಮನುಷ್ಯನು ಅಸಹಾಯನೇ? ಚಿತ್ತಸಂಯಮವನ್ನು ಕಲಿಯಲಾಗುವುದಿಲ್ಲವೇ? ಆಗುತ್ತದೆ.</p>
		<p> ಮೊದಲು, ಚಿತ್ತಸಂಯಮ ಅಗತ್ಯ, ಅದರಿಂದ ಅನಿಷ್ಟನಿವಾರಣೆಯಾಗುತ್ತದೆ ಎಂಬ ತಿಳಿವಳಿಕೆ ಬಂದು, ಆಮೇಲೆ, ಅದರಲ್ಲಿ ‘ಪ್ರವೃತ್ತಿ’ ಎಂದರೆ ಅದನ್ನು ಅನುಷ್ಠಿಸಬೇಕೆಂಬ ಬುದ್ಧಿ ಉಂಟಾಗಬೇಕು. ಆಮೇಲೆ, ಅನುಷ್ಠಿಸಬೇಕು. ಏಕೆಂದರೆ, ಫಲ ಕೊಡುವುದು ಜ್ಞಾನವಲ್ಲ ಕಾರ್ಯಾಚರಣೆ. ಊಟ ಮಾಡಿದರೆ ಹೊಟ್ಟೆ ತುಂಬುತ್ತದೆ ಎಂಬ ‘ಜ್ಞಾನ’ ಹಸಿವನ್ನು ಅಣಗಿಸುವುದಿಲ್ಲ; ಹೊಟ್ಟೆ ತುಂಬಿಸುವುದು ಭೋಜನಕಾರ್ಯ. ಆದರೆ, ಒಳ್ಳೆಯದೆಂದು ತಿಳಿದೂ ತಿಳಿದೂ ನಾವು ಎಷ್ಟೋ ಸಂಗತಿಗಳನ್ನು ಆಚರಣೆಗೆ ತರುವುದಿಲ್ಲ; ಅದರಲ್ಲಿ ಉದಾಸೀನರಾಗಿರುತ್ತೇವೆ, ಆಲಸರಾಗಿರುತ್ತೇವೆ, ಆಚರಣೆಗೆ ಆರಂಭಿಸಿದರೂ ನಡೆಸಿಕೊಂಡು ಹೋಗುವುದಿಲ್ಲ. ಊಟಕ್ಕೆ ಕುಳಿತು ಎರಡು ತುತ್ತು ತಿಂದು ಎದ್ದರೆ ಹೊಟ್ಟೆ ತುಂಬುವುದಿಲ್ಲ. ಹೀಗೆ ಪ್ರವೃತ್ತಿಯುಂಟಾದ ಕೆಲಸದಲ್ಲಿ ನಿಷ್ಠೆ ಇರಬೇಕಾದರೆ, ಕೆಟ್ಟದ್ದನ್ನು ಕಂಡಾಗ ಮೈಮೇಲೆ ಬಿದ್ದ ಹಾವಿನಂತೆ ಅದನ್ನು ಕೊಡವಿಕೊಂಡು ಬಿಡಬೇಕಾದರೆ, ಒಂದು ಮನೋದಾರ್ಢ್ಯ ಅಥವಾ ‘ಸಾಮರ್ಥ್ಯ’ ಬೇಕು. ಈ ಪ್ರವೃತ್ತಿ ಸಾಮರ್ಥ್ಯಗಳು ದೊರೆಯುವುದು ಹೇಗೆ?- ‘ಶಿಕ್ಷಣ’ದಿಂದ. ಶಿಕ್ಷಣವು, ವಿದ್ಯೆ, ಲೋಕಾನುಭವ ಎಂದು ಎರಡು ಭಾಗಗಳುಳ್ಳದ್ದು.</p>
		<p> ವಿದ್ಯಾವಂತನಿಗೆ, ಇದು ಕೆಟ್ಟದ್ದು ಇದು ಒಳ್ಳೆಯದು, ಆದ್ದರಿಂದ ಇದು ತ್ಯಾಜ್ಯ, ಇದು ಗ್ರಾಹ್ಯ ಎಂಬ ಪರಿಜ್ಞಾವಿರುತ್ತದೆ; ಆದ್ದರಿಂದ ‘ಪ್ರವೃತ್ತಿ’-ಅಥವಾ ಸರಿಯಾದ ದಾರಿಯಲ್ಲಿ ಹೋಗಬೇಕೆಂಬ ಬುದ್ಧಿ-ಏನೋ ಉಂಟಾಗುತ್ತದೆ; ಅದರಂತೆ ಸನ್ಮಾರ್ಗದಲ್ಲಿ ಹೊರಟರೂ ಅದನ್ನೇ ಹಿಡಿದು ಮುಂದುವರಿದು ಶುಭವನ್ನು ಪಡೆಯುತ್ತಾನೆಂದು ಏನು ಭರವಸೆ? ಏಕೆಂದರೆ, ವಿದ್ಯೆ ‘ಸಾಮರ್ಥ್ಯ’ವನ್ನೂ ಕೊಡುವುದೆಂಬ ನಿಶ್ಚಯವಿಲ್ಲ.- ‘ಬಲವಾನಿಂದ್ರಿಯಗ್ರಾಮಃ ವಿದ್ವಾಂಸಮಪಿ ಕರ್ಷತಿ.’ ಅದು ಪ್ರಕೃತಿದತ್ತವಾಗಿ ಬಂದಿರಬೇಕು.- ಆನೆಗೆ ದಪ್ಪಚರ್ಮವಿದ್ದ ಹಾಗೆ; ಇಲ್ಲದಿದ್ದರೆ ಕಷ್ಟಕ್ಕೆ ಸಿಕ್ಕಿಸಿಕ್ಕಿ ಜಡ್ಡುಕಟ್ಟಿ ಹೋಗಿರಬೇಕು.- ಸೌದೆ ಒಡೆಯುವವನ ಕರತಳದಹಾಗೆ. ಕಷ್ಟ ಸಹಿಷ್ಣುತೆಯೂ ಪ್ರಕೃತಿದತ್ತವಾದದ್ದೇ;-‘ನೈದಿಲೆಯು ಕೊಡಲಿಯಾಗಿ ಬನ್ನಿಯಮರವನ್ನು ಕಡಿದೀತೇ?’ ಎಂದರೆ, ಸುಖದಲ್ಲಿಯೇ ಬೆಳೆದವನು ಎಷ್ಟೇ ವಿದ್ಯಾವಿವೇಕಗಳುಳ್ಳವನಾದರೂ, ಸಂಯಮದಲ್ಲಿ ಪ್ರವೃತ್ತಿಯುಳ್ಳವನಾದರೂ, ಅದನ್ನು ಆಚರಿಸಿಕೊಂಡು ಹೋಗಲು ಚೈತನ್ಯವಿಲ್ಲದೆ ಸೋತು ಬೀಳುತ್ತಾನೆ. ‘ಅವಿಚ್ಛಿನ್ನವಾದ ಸುಖವು ದುಃಖಕ್ಕೆ ಮೂಲ. ಮೊದಲು ದುಃಖವನ್ನು ಅನುಭವಿಸಿರದಿದ್ದರೆ ಸ್ಥಾಯಿಯಾದ ಸುಖ ಉಂಟಾಗುವುದಿಲ್ಲ.’ ಆದ್ದರಿಂದ ಚಿತ್ತಸಂಯಮವು ಫಲಕಾರಿಯಾಗಬೇಕಾದರೆ ವಿದ್ಯೆಯ ಜೊತೆಗೆ ಲೋಕಾನುಭವವೂ-ಸುಖಕ್ಕಿಂತ ಹೆಚ್ಚಾಗಿ ಕಷ್ಟದ ಅನುಭವವೂ-ತಕ್ಕಮಟ್ಟಿಗೆ ಇರಬೇಕು. ಅನುಭವವೂ ಶಿಕ್ಷಣದ ಒಂದು ಭಾಗ-ಪ್ರಾಯಶಃ ಹೆಚ್ಚು ಪರಿಣಾಮಕಾರಿಯಾದ ಭಾಗ.</p>
		<p> ನಗೇಂದ್ರನು ವಿದ್ಯಾವಂತ; ಆದ್ದರಿಂದ ಅವನಿಗೆ ಕಾರ್ಯಾಕಾರ್ಯ ವಿವೇಚನೆ ಇತ್ತು; ‘ಪ್ರವೃತ್ತಿ’ ಇತ್ತು; ಆದರೆ ಅಮಾರ್ಗವನ್ನು ಬಿಟ್ಟು, ಸರಿಯಾದದ್ದೆಂದು ತಿಳಿದ ದಾರಿಯಲ್ಲಿ ಹೋಗಲು ಬೇಕಾದ ‘ಸಾಮರ್ಥ್ಯ’ವಿರಲಿಲ್ಲ. ಏಕೆಂದರೆ ಅವನಿಗೆ ಎಂದೂ ದುಃಖಭೋಗವೆಂಬ ಶಿಕ್ಷಣವಾಗಿರಲಿಲ್ಲ. “ಜಗದೀಶ್ವರನು ಅವನನ್ನು ಸಮಸ್ತ ಸುಖಗಳಿಗೂ ಅಧಿಪತಿಯಾಗಿ ಮಾಡಿ ಭೂಮಿಗೆ ಕಳುಹಿಸಿದ್ದನು: ಸುಂದರವಾದ ರೂಪ, ಅತುಲೈಶ್ವರ್ಯ, ಆರೋಗ್ಯವಾದ ದೇಹ, ಸರ್ವವ್ಯಾಪಿಯಾದ ವಿದ್ಯೆ, ಸುಶೀಲವುಳ್ಳ ನಡತೆ, ಸ್ನೇಹಮಯಿಯೂ ಸಾಧ್ವಿಯೂ ಆದ ಹೆಂಡತಿ,” ಎಲ್ಲಾಇದ್ದುವು. ಅವನ ಗುಣವೂ ಅವನ ಸುಖಕ್ಕೆ ಕಾರಣ- ‘ಅವನು ಸತ್ಯವಾದಿ, ಆದರೆ ಪ್ರಿಯವಾದಿ; ಪರೋಪಕಾರಿ ಆದರೆ ನ್ಯಾಯನಿಷ್ಠ; ದಾನಶೀಲ ಆದರೆ ಮಿತವ್ಯಯಿ; ಸ್ನೇಹಶೀಲ ಆದರೆ ಕರ್ತವ್ಯ ಕಾರ್ಯದಲ್ಲಿ ಸ್ಥಿರಸಂಕಲ್ಪ; ಮಾತಾಪಿತೃಭಕ್ತ; ಹೆಂಡತಿಯಲ್ಲಿ ತುಂಬ ಅನುರಕ್ತ-ಅವಳಲ್ಲಿ ಅವಿಚಲಿತ ಅಪರಿಮಿತ ಅಕಲುಷಿತ ಸ್ನೇಹರಾಶಿ; ನೆಂಟರಿಗೆ ಹಿತಕಾರಿ, ಸೇವಕರಲ್ಲಿ ದಯಾಳು; ಅನುಗತರ ಪಾಲಕ; ಶತ್ರುಗಳಲ್ಲಿ ಜಗಳವಿಲ್ಲದವ; ಪರಾಮರ್ಶದಲ್ಲಿ ವಿಜ್ಞ, ಕಾರ್ಯದಲ್ಲಿ ಸರಳ; ಆಲಾಪದಲ್ಲಿ ನಮ್ರ.’ ಇದರ ಫಲ ಅವಿಚ್ಛಿನ್ನವಾದ ಸುಖ. ಎಲ್ಲರಿಂದಲೂ ಗೌರವ; ಎಲ್ಲೆಲ್ಲಿಯೂ ಒಳ್ಳೆಯ ಕೀರ್ತಿ.- ಇಷ್ಟೊಂದು ಸುಖವಿಲ್ಲದಿದ್ದರೆ ಅವನಿಗೆ ಇಷ್ಟೊಂದು ದುಃಖವಾಗುತ್ತಿರಲಿಲ್ಲ.</p>
		<p> ಕುಂದನಂದಿನಿಯನ್ನು ಮರೆಯಲು ಅವನು ತುಂಬ ಪ್ರಯತ್ನಪಟ್ಟನು: ಅವಳಿಂದ ದೂರವಾಗಿರುತ್ತಿದ್ದನು, ಅವಳನ್ನು ಮರೆಯಲು ಮನೆಬಿಟ್ಟು ಹೋಗುತ್ತಿದ್ದನು, ಕುಡಿಯುವುದನ್ನು ಕಲಿತನು. ಏನುಮಾಡಿದರೂ ಅವಳ ಮೇಲಿನ ಮೋಹದಿಂದ ಪಾರಾಗಲು ಶಕ್ತನಾಗಲಿಲ್ಲ. ಅದಕ್ಕೆ ಬೇಕಾದ ಸಾಮರ್ಥ್ಯ ಅವನಿಗೆ ಇರಲಿಲ್ಲ; ಈ ಪ್ರಯತ್ನದಲ್ಲಿ ತನ್ನ ಮನಸ್ಸಿನೊಡನೆ ತಾನು ಹೋರಾಡಿ ‘ಕ್ಷತವಿಕ್ಷತನಾದನು’. ಆದರೂ ಕೃತಕೃತ್ಯನಾಗಲಿಲ್ಲ- ಕುಂದೆಯ ಮೇಲಣ ಮೋಹ, ಅದಕ್ಕೆ ಅಡ್ಡಿಯಾಗಿದ್ದಳೆಂದು ಸೂರ್ಯಮುಖಿಯ ಮೇಲೆ ಕ್ರೋಧ, ಇವು ಬೆಳೆಯುತ್ತಲೇ ಹೋದುವು; ಅವನನ್ನು ವಿಷದಂತೆ ವ್ಯಾಪಿಸಿಕೊಂಡು ಪರಾಭವಿಸಿದುವು; ತನಗೂ ತನ್ನ ಕುಟುಂಬದವರಿಗೂ ಅಪಾರವಾದ ಶೋಕ ಕಷ್ಟಗಳು ಉಂಟಾದುವು; ಕುಂದನಂದಿನಿಯು ಪ್ರಾಣವನ್ನು ತೆತ್ತಳು.</p>
		<p> ಈ ದುಃಖಭೋಗ ಅವನ ಜೀವಕ್ಕೆ ಅಗತ್ಯವಾಗಿ ಆಗಬೇಕಾಗಿದ್ದ ಸಂಸ್ಕಾರವೆಂದು ತೋರುತ್ತದೆ; ಅದರಿಂದ ಅವನ ‘ಶಿಕ್ಷಣ’ ಪೂರ್ಣವಾಗಿ, ಅಲ್ಲಿಂದ ಮುಂದೆ ಅವನು ಇಂಥ ಅವಿವೇಕಕ್ಕೆ ಮನಸ್ಸು ಕೊಡದೆ ಸುಖವಾಗಿದ್ದನೆಂದು ಭಾವಿಸಬಹುದು.</p>
		<p> ಸೂರ್ಯಮುಖಿಯಂಥ ಪ್ರೇಮ ಪತ್ನಿಯೊಡನೆ ಹತ್ತಾರು ವರ್ಷ ಲೋಲಾಪ್ತಿಯಲ್ಲಿದ್ದ<sup><a epub:type="noteref" href="999-aside.xhtml#id-005-03">*</a></sup> ನಗೇಂದ್ರನ ಅವಸ್ಥೆಯೇ ಹೀಗಾದಮೇಲೆ ಕುಂದನಂದಿನಿಗೆ ಎಲ್ಲಿಯ ಚಿತ್ತಸಂಯಮ? ಹಳ್ಳಿಯ ಬಡತನದಲ್ಲಿ ಬೆಳೆದು ಬಾಲ್ಯವನ್ನು ಆಗತಾನೇ ಕಳೆದಿದ್ದ<sup><a epub:type="noteref" href="999-aside.xhtml#id-005-04">*</a></sup>ಅವಳಿಗೆ ಎಲ್ಲಿಯ ಶಿಕ್ಷಣ, ಎಲ್ಲಿಯ ವಿದ್ಯೆ, ಎಲ್ಲಿಯ ಲೋಕಾನುಭವ? ಬಡತನವು ಸಿಂಹಜೀವವನ್ನೂ ಕುಗ್ಗಿಸುವುದು; ಅಂಥ ಬಡತನದಲ್ಲಿ ಬಳಲಿ ಬೆಂಡಾಗಿದ್ದ ಅವಳು ಕುಸುಮ ಸದೃಶಳೆಂದು, ಎಳೆ ಬಾಳೆಯ ಸುಳಿಯಂಥವಳೆಂದು, ಮಲ್ಲಿಗೆಯ ಹೂವಿನಂಥವಳೆಂದು, ನಿಷ್ಠುರವಾದ ಪ್ರಪಂಚನಿಯಮ ದಯೆ ತೋರೀತೇ?- ಯಮಸ್ಯ ಕರುಣಂ ನಾಸ್ತಿ! ಅವಳ‘ಪ್ರವೃತ್ತಿ’ಯೂ ಹೆಚ್ಚುದೂರ ಹೋಗಲಿಲ್ಲ, ‘ಸಾಮರ್ಥ್ಯ’ವೂ ಹೆಚ್ಚು ಇರಲಿಲ್ಲ. ಅವಳಿಗೆ ವಿಷವೃಕ್ಷ ಫಲವು ಬೇವಿನಹಣ್ಣಿನಂತೆ ಸ್ವಲ್ಪಮಾತ್ರ ಸಿಹಿತೋರಿಸಿ ಕಹಿಯಲ್ಲಿ ಮುಳುಗಿಸಿತು. ಪ್ರತ್ಯಕ್ಷ ವಿಷದಿಂದ ಅವಳ ಜೀವವನ್ನು ತೆಗೆಯಿತು.</p>
		<p> ಕುಂದೆಯಲ್ಲಿದ್ದಿರಬಹುದಾದ ಕಾಮಮೋಹಗಳು ಅವಳಿಗೆ ಕೆಡುಕು ಮಾಡಿದುವೆಂದು ಹೇಳುವುದಕ್ಕಿಂತಲೂ ನಗೇಂದ್ರ ದೇವೇಂದ್ರ ಹೀರೆಯರು ತಮ್ಮ ಅಂಗಳಗಳಲ್ಲಿ ವಿಷವೃಕ್ಷ ಬೆಳಸಿ ಅದರ ನೆರಳಿಗೆ ಅವಳನ್ನು ಎಳೆದದ್ದರಿಂದ ಅವಳಿಗೆ ಹೆಚ್ಚು ಘಾತವಾಯಿತೆಂದು ಹೇಳುವುದು ಉಚಿತ.</p>
		<p> ಅವಳ ದುರಂತಕ್ಕೆ, ನಗೇಂದ್ರನನ್ನು ಬಿಟ್ಟರೆ, ಹೀರೆಯೇ ಹೆಚ್ಚು ಜವಾಬುದಾರಳು ಎಂದು ತೋರುತ್ತದೆ. ಕುಂದೆಯ ತಾಯಿಯು ಅವರಿಬ್ಬರನ್ನೇ ತೋರಿಸಿದ್ದು; ಕುಂದೆ ನಗೇಂದ್ರನನ್ನು ಮೊದಲುಕಂಡಾಗ ಸ್ವಲ್ಪ ಹೆದರಿಕೆಯಾದರೂ ಆಮೇಲೆ ಅವನ ಆಕಾರ ನಡೆನುಡಿಗಳನ್ನು ನೋಡಿ ಅವಳು ಸಮಾಧಾನಗೊಂಡಳು; ಆದರೆ ಹೀರೆಯನ್ನು ಕಂಡಾಗ ಹುಲಿಯನ್ನು ಕಂಡಂತಾಯಿತು; ಅವಳಲ್ಲಿ ಯಾವ ಸೌಮ್ಯತೆಯೂ ಕಾಣಲಿಲ್ಲ.</p>
		<p> ಹೀರೆಯು ತರುಣವಯಸ್ಸಿನ ಹೆಂಗಸಾದರೂ (ವಯಸ್ಸು೨೦) ವಿಧವೆಯಾದರೂ ಅವಳು ವಿಷವೃಕ್ಷದ ಬೆಳೆವಣಿಗೆಗೆ ಹದವಾದ ಕ್ಷೇತ್ರವಾಗಿದ್ದಳು. ಬಡವಳಾದರೂ ಜನ್ಮತಃ ಅವಳು ರಸಿಕಳು-ಉಡುಗೆ ತೊಡುಗೆಗಳಲ್ಲಿ ಆಸೆ, ವಿನೋದಪರತೆ, ಚೆಲ್ಲಾಟ, ಚೇಷ್ಟೆ, ಅತ್ತರು ಪನ್ನೀರುಗಳ ಮೇಲೆ ಚಪಲ, ಸಂಗೀತದಲ್ಲಿ ಪ್ರೇಮ, ಹೆಂಚಿನ ಸಣ್ಣ ಮನೆಯಾದರೂ ಮುಂದೆ ಗುಲಾಬಿ ಮಲ್ಲಿಗೆ ಗಿಡಗಳು, ಆಟಕ್ಕೆ ಜಿಂಕೆಯ ಮರಿ, ಮಾಲಿಯೊಡನೆ ಸರಸ, ರಾತ್ರಿ ಪೋಲಿಸನ ಪರಿಚಯ, ಇವು ಅದನ್ನು ತಿಳಿಸುತ್ತವೆ. ಆದರೆ ಅವಳ ರಸಿಕತೆಗೆ ತಕ್ಕಷ್ಟು ಗ್ರಾಸವಿರಲಿಲ್ಲ. ಅವಳು ವಿದ್ಯಾವಂತಳಲ್ಲ; ಆದರೆ ಅವಳಿಗೆ ಲೋಕಶಿಕ್ಷಣ ಬೇಕಾದಷ್ಟಿತ್ತು; ಆದ್ದರಿಂದ ಮಾನವಾಗಿ ಗದ್ದಲಕ್ಕೆ ಅವಕಾಶ ಕೊಡದೆ ಬಾಳಿಕೊಂಡಿದ್ದಳು. ಪ್ರವೃತ್ತಿ ಸಾಮರ್ಥ್ಯಗಳೆರಡೂ ತಕ್ಕಮಟ್ಟಿಗಿದ್ದುವು. ದೇವೇಂದ್ರನಂಥ ಸುಂದರನೂ ಸುಲಭನೂ ಆದ ಗಂಡಸನ್ನು ಕಂಡರೂ, ಅವನು ‘ಅಂಕಾಗತನಾಗಿ ಬಂದಿದ್ದರೂ” ಅವಳು ಅಪೂರ್ವ ಸಂಯಮದಿಂದ ಅವನನ್ನು ಓಡಿಸಿದಳು; ಏಟು ಬಿಗಿಸಿದಳು; ಆದರೆ ಒಳಗೇ ಅವಳ ಮನಸ್ಸು ಬಾಗುತ್ತಿತ್ತು; ಅದು ದೇವೇಂದ್ರನಂಥ ಕದೀಮನ ಮುಂದೆ ಎಷ್ಟು ಕಾಲ ಸೆಡೆತು ನಿಂತೀತು? ಅವನ ಕಾಮ ಕೌಶಲ್ಯಗಳಿಗೆ, ಅಥವಾ ಸೇಡುಕೋಪಗಳಿಗೆ, ಬಲಿಯಾಗಬೇಕಾಯಿತು. ದೇವೇಂದ್ರನ ಮಾಯೆಗೆ ಮರುಳಾಗಿ ಚಿತ್ತಸಂಯಮದಲ್ಲಿ ಪ್ರವೃತ್ತಿಯೇ ಇಲ್ಲದೆ, ಆದ್ದರಿಂದ ಸಾಮರ್ಥ್ಯವಿದ್ದರೂ ಉಪಯೋಗವಾಗದೆ, ವಿಷವೃಕ್ಷದ ಫಲವನ್ನು ಪಡೆದಳು.</p>
		<p> ಹೀರೆಯಲ್ಲಿ ಅರಿಷಡ್ವರ್ಗಗಳಷ್ಟೂ ಆಧಿಪತ್ಯ ಮಾಡುತ್ತಿದ್ದುವು- ಅತೃಪ್ತವಾದ ಕಾಮ, ದೇವೆಂದ್ರನ ರೂಪದಲ್ಲಿ ಮೋಹ, ತನ್ನನ್ನು ಅಲಕ್ಷಿಸಿ ಕುಂದೆಯನ್ನು ಅಪೇಕ್ಷಿಸಿದನಲ್ಲಾ ಎಂದು ಅವನ ಮೇಲೆ ಕ್ರೋಧ, ಕುಂದೆಯ ಮೇಲೆ ಮಾತ್ಸರ್ಯ, ಅವಳನ್ನು ಹಿಂದಕ್ಕೆ ಕಳುಹಿಸಿದರೆ ಕಮಲಮಣಿಯ ಹಾರವೋ ಅದಕ್ಕಿಂತ ಹೆಚ್ಚಾಗಿ ನಗೇಂದ್ರನಿಂದ ಪ್ರತಿಫಲವೋ ಅಥವಾ ಅವನ ಮನೆಯಲ್ಲಿ ತನಗೆ ಸರ್ವಾಧಿಕಾರವೋ ದೊರಕುತ್ತದೆಂಬ ಲೋಭ, ತಾನೇ ಸುಂದರಿ ಯುವತಿ ಬುದ್ಧಿವಂತೆ ಎಂಬ ಮದ, -ಇವೆಲ್ಲಾ ತುಂಬಿದ್ದುವು. ತನ್ನ ವಯೋರೂಪಾದಿಗಳನ್ನು ಸಾರ್ಥಕಪಡಿಸಲಿಲ್ಲವೆಂದು ಅವಳಿಗೆ ಬ್ರಹ್ಮನಮೇಲೆ ಅಸಮಾಧಾನ; ತನ್ನನ್ನು ಅವನು ಸೂರ್ಯಮುಖಿಯ ಸ್ಥಾನದಲ್ಲಿಟ್ಟಿದ್ದರೆ ತನ್ನ ಹೃದಯದಲ್ಲಿ ಅಷ್ಟು ಖಲಕಪಟಗಳಿರುತ್ತಿರಲಿಲ್ಲವೆಂದು ವಾದ; ಐದಕ್ಕೆ ಎರಡನ್ನು ಸೇರಿಸಿದರೆ ಅದೂ ಏಳಾಗುತ್ತದೆ; ಏಳರದ್ದೇನು ದೊಡ್ಡಸ್ತಿಕೆ ಎಂಬ ಗಣಿತದರ್ಶನ!</p>
		<p> ಆದರೂ ದೇವೇಂದ್ರನು ಅವಳನ್ನು ಪ್ರಯತ್ನಪುರಸ್ಸರವಾಗಿ ಪರಾಭವಿಸದಿದ್ದರೆ ಅವಳು ಆ ದುರವಸ್ಥೆಗೆ ಈಡಾಗುತ್ತಿರಲಿಲ್ಲ. ಅವನ ಪರಿಚಯವಾಗುವುದಕ್ಕೆ ಮುಂಚೆ ಅವಳಿಗೆ ಉನ್ಮಾದವಿದ್ದರೆ, ಅವಳ ನಡತೆಯಲ್ಲಿ ಸಂಶಯವಿದ್ದರೆ, ಅದು ಸ್ಪಷ್ಟಾಸ್ಪಷ್ಟವಾಗಿತ್ತು. ಯಾರಿಗೂ ಬಾಧಕವಾಗಿರಲಿಲ್ಲ. ಅವಳನ್ನೂ ಅವಳ ಮೂಲಕ ಕುಂದೆಯನ್ನೂ ನಾಶಪಡಿಸುವುದಕ್ಕೆ ಅವನೇ ನೇರವಾದ ಕಾರಣ.</p>
		<p> ದೇವೇಂದ್ರನ ಚಿತ್ರವನ್ನು ಪೂರ್ಣವಾಗಿ ಮನಸ್ಸಿಗೆ ತಂದುಕೊಂಡರೆ ಅವನಲ್ಲಿ ದ್ವೇಷಕ್ಕಿಂತ ಮರುಕವೇ ಉಂಟಾಗುತ್ತದೆ. ಐದಕ್ಕೆ ಎರಡು ಕೊಟ್ಟರೆ ಅದೂ ಏಳಾಗುತ್ತದೆ ಎಂಬ ಹೀರೆಯ ಸಂಕಲನ ಲೆಕ್ಕವು ಅವಳ ಜೀವನಕ್ಕಿಂತ ಹೆಚ್ಚಾಗಿ ಅವನ ಜೀವನಕ್ಕೆ ಅನ್ವಯಿಸುತ್ತದೆ. ಅವನ ಅದೃಷ್ಟ ಚೆನ್ನಾಗಿದ್ದಿದ್ದರೆ ಅವನು ನಗೇಂದ್ರನಿಗೆ ಯಾವ ವಿಧದಲ್ಲಿಯೂ ಕಡಿಮೆಯಾಗುತ್ತಿರಲಿಲ್ಲ. ಅವರಿಬ್ಬರೂ ಒಂದೇ ವಂಶದವರು. ಆದರೆ ಎರಡು ಮನೆತನದವರಿಗೂ ಹಲವು ತಲೆಮಾರುಗಳಿಂದ ವ್ಯಾಜ್ಯ ನಡೆಯುತ್ತಿದ್ದು, ನಗೇಂದ್ರ ದೇವೇಂದ್ರರ ತಾತಂದಿರ ಕಾಲಕ್ಕೆ ಜಮೀನುದಾರಿಯೆಲ್ಲಾ ನಗೇಂದ್ರನ ಮನೆತನಕ್ಕೆ ಬಂದು ದೇವೇಂದ್ರನ ಮನೆಯವರು ಬಡವರಾದರು. ಬಡತನವನ್ನು ಕಳೆದುಕೊಳ್ಳೋಣವೆಂದು ದೇವೇಂದ್ರನ ತಂದೆಯು ಅವನಿಗೆ ಹೈಮವತಿಯೆಂಬ ಹುಡುಗಿಯನ್ನು ಮದುವೆ ಮಾಡಿದನು; (ಅವಳು ದೊಡ್ಡ ಜಮೀನುದಾರನ ಒಬ್ಬಳೇ ಮಗಳು) ಆದರೆ ಅವಳು ‘ಕುರೂಪಿ, ಕುತ್ಸಿತಬುದ್ಧಿ, ಕುಟಿಲೆ, ಆತ್ಮಪರಾಯಣೆ.’ ಆದ್ದರಿಂದ ದೇವೇಂದ್ರನಿಗೆ ಗೃಹಸುಖವಿಲ್ಲದಂತಾಯಿತು. ಅಲ್ಲಿಯ ತನಕ ಅವನ ನಡತೆ ನಿಷ್ಕಳಂಕವಾಗಿತ್ತು. ಕುರೂಪದ ಜೊತೆಗೆ ಹೈಮವತಿಯ ಕಟೂಕ್ತಿಯೂ ಸೇರಿ ಅವನನ್ನು ಮನೆಬಿಟ್ಟು ಹೊರಡಿಸಿತು. ಕಲ್ಕತ್ತೆಗೆ ಹೋಗಿ ಅಲ್ಲಿ ಪಾಪಪಂಕದಲ್ಲಿ ಮುಳುಗಿದನು. ಕುಡಿಯುವುದನ್ನು ಕಲಿತನು; ‘ಬಾಬುಗಿರಿ’ಯಲ್ಲಿ ಅಭ್ಯಾಸ ಪಡೆದು, ಊರಿಗೆ ಬಂದು ಸಮಾಜ ಸಂಸ್ಕಾರಕನೆಂಬ ಸೋಗು ಹಾಕಿ ಇಂದ್ರಿಯ ತೃಪ್ತಿಗೆ ಅವಕಾಶ ಮಾಡಿಕೊಂಡನು. ಅವನಿಗಿದ್ದ ರೂಪ, ಯೌವನ, ವಿದ್ಯೆ, ಬುದ್ಧಿ ಸಂಗೀತಜ್ಞಾನ, ರಸಿಕತೆಗಳ ಜೊತೆಗೆ ಸೂರ್ಯಮುಖಿಯಂಥ ಹೆಂಡತಿ ದೊರಕಿದ್ದು, ತಕ್ಕಮಟ್ಟಿನ ಐಶ್ವರ್ಯವೂ ಇದ್ದಿದ್ದರೆ ಅವನು ನಗೇಂದ್ರನಿಗೆ ಏನೂ ಕಡಿಮೆಯಾಗಿರುತ್ತಿರಲಿಲ್ಲ. ಈಗ ಅವನು ‘ನಾನು ಬದುಕಿದ್ದು ಲಾಭವೇನು?’ ಎಂದು ನಿರಾಶನಾಗಿ, ಯಾವ ಅತ್ಯಾಚಾರಕ್ಕೂ ಹೇಸದೆ, ಎಂಥವರ ಸ್ನೇಹವನ್ನೂ ಲಕ್ಷಿಸದೆ, ಚಿತ್ತಸಂಯಮದಲ್ಲಿ ‘ಪ್ರವೃತ್ತಿ’ಯನ್ನು ಪೂರ್ತಿಯಾಗಿ ಬಿಟ್ಟು, ‘ಸಾಮರ್ಥ್ಯ’ ಸ್ವಲ್ಪವೂ ಇಲ್ಲದೆ, ಪಾತಾಳಕ್ಕೆ ಹೋಗುತ್ತಿದ್ದನು. ಆ ಸ್ಥಿತಿಯಲ್ಲಿ ಹೀರೆ ಅವನ ಕೈಗೆ ಸಿಕ್ಕಿದಳು; ಕುಂದೆ ಕಣ್ಣಿಗೆ ಬಿದ್ದಳು; ಇಬ್ಬರೂ ಬಲಿಯಾದರು. ಕುಂದೆ ಸತ್ತು ಬದುಕಿದಳು; ದೇವೇಂದ್ರ ಹೀರೆಯರಿಬ್ಬರೂ ರೋಗಪೀಡಿತರಾಗಿ ಮರ್ಮಯಾತನೆಯನ್ನನುಭವಿಸಿ, ಮೊದಲು ದೇವೇಂದ್ರನೂ ಆಮೇಲೆ ಹೀರೆಯೂ, ಭಯಂಕರವಾದ ಮರಣವನ್ನನುಭವಿಸಿದರು.</p>
		<p> ಸೂರ್ಯಮುಖಿಯು ‘ಪತಿಪ್ರಾಣೆಯಾದ ಸಾಧ್ವೀ.’ ಅವಳು ಗಂಡನನ್ನು ನಿಜವಾದ ಪ್ರೇಮದಿಂದ ಕಂಡುಕೊಂಡಿದ್ದಳು; ಅವನ ವಿರಹದಿಂದ ನೊಂದು ಅವನನ್ನು ಬಿಟ್ಟಿರಲಾರದೆ ಎಷ್ಟೋ ಕಷ್ಟ ಅನುಭವಿಸಿ, ಹಿಂತಿರುಗಿ ಬಂದಳು. ಅಂಥವಳಲ್ಲಿ ದೋಷವನ್ನು ತೋರಿಸುವುದು ಕಷ್ಟವಾದೀತು. ಎಲ್ಲದರಲ್ಲಿಯೂ ಅವಳು ನಗೇಂದ್ರನಿಗೆ ಅನುರೂಪಳಾದ ಪತ್ನಿ. ಹಾಗಾದರೆ ಅವಳಿಗೆ ವಿಷವೃಕ್ಷದ ಫಲಭೋಗವೇಕಾಯಿತು? ಅವಳಲ್ಲಿ ಮುಖ್ಯವಾಗಿ ಕಂಡುಬರುವುದು ‘ಮಾತ್ಸರ್ಯ.’ ನಗೇಂದ್ರನು ಕಲ್ಕತ್ತೆಯಲ್ಲಿ ತಡಮಾಡಿದ್ದು ಕುಂದನಂದಿನಿಯ ಕಾರಣದಿಂದ ಎಂದು ಭ್ರಮಿಸಿ ಅವಳು ಕುಂದೆಯನ್ನು ಇನ್ನೂ ನೋಡುವುದಕ್ಕೆ ಮುಂಚೆಯೇ- ‘ಈ ಅಧಮ ಹೆಂಗಸು ಒಂದು ಕಸುಗಾಯಿ!’ ಎನ್ನುತ್ತಾಳೆ. ಆಮೇಲೆ ತನ್ನ ಗಂಡನನ್ನು ತನ್ನಿಂದ ಅವಳು ಕಸಿದುಕೊಂಡಳು ಎಂದು ಅವಳ ಮೇಲೆ ಕೋಪ. -ಅದಕ್ಕೆ ಕುಂದೆ ಏನು ಮಾಡಿಯಾಳು? ‘ಈ ಪಾಪಿ ಎಲ್ಲಿಗಾದರೂ ಹೋದರೆ ಬದುಕಿಕೊಂಡೇನು!’ ಎಂದು ಅಸಹನೆ! ಮುಂದೆ ಇವು ಬೆಳೆಯುತ್ತ ಹೋಗಿ ಅವಳ ಮೇಲೆ ಸಂಶಯಗೊಳ್ಳುವಳು; ಅವಳಲ್ಲಿ ಕ್ರೂರವಾಗಿ ವರ್ತಿಸುವಳು. ಅದೆಲ್ಲಾ, ತನ್ನವಸ್ತು ಕೈಬಿಟ್ಟು ಹೋಯಿತೆಂಬ ಸಂಕಟದಿಂದ ಉಂಟಾದದ್ದೆಂದು ಬೇಕಾದರೆ ಹೇಳೋಣ. ಆಮೇಲೆ ಅವಳನ್ನು ತನ್ನ ಕೈಯಾರ- ಮನಸಾರ ಹೌದೋ ಅಲ್ಲವೋ- ತನ್ನ ಗಂಡನಿಗೆ ಮದುವೆ ಮಾಡಿಕೊಟ್ಟಳು. ಆದರೆ ತನ್ನ ಗಂಡನ ಸುಖದಲ್ಲಿ ತಾನೇಕೆ ಸುಖವಾಗಿರಲಿಲ್ಲ? ಕುಂದೆಯ ಸುಖವನ್ನು ಅವಳು ಸಹಿಸದಾದಳು. ತಾನು ಮನೆಬಿಟ್ಟು ಹೋಗದೆ, ಕುಂದೆಯನ್ನು ತನ್ನ ತಂಗಿಯಂತೆ ಕಂಡುಕೊಂಡಿದ್ದರೆ, ಮುಂದೆ ಒದಗಿದ ಅನರ್ಥಗಳು ಬರುತ್ತಿರಲಿಲ್ಲ. ತನ್ನ ಗಂಡನಿಗೆ ಇನ್ನೊಬ್ಬ ಹೆಂಡತಿ ಇದ್ದಿದ್ದರೆ ತಾನು ಏನುಮಾಡುತ್ತಿದ್ದಳು? ನಗೇಂದ್ರನು ಮತ್ತೆ ಮದುವೆಯಾಗಿರಲಿಲ್ಲ, ಅಷ್ಟೇ. ಅದಕ್ಕೆ ಅವನಿಗೆ- ಸೂರ್ಯಮುಖಿಯಿಂದ ಮಕ್ಕಳಿರಲಿಲ್ಲವೆಂಬ- ನೆಪವೂ ಇತ್ತು; ಇದನ್ನು ಅವನು ಕುಂದೆಯೊಡನೆ ಮದುವೆಗೆ ಒಂದು ಕಾರಣವಾಗಿ ಒಡ್ಡುತ್ತಾನೆ. ಅವಳಿಗೂ ದುಃಖಭೋಗವೆಂಬ ಶಿಕ್ಷಣವಾಗಬೇಕಾಗಿತ್ತೆಂದು ತೋರುತ್ತದೆ.</p>
		<p> ವಿಷವೃಕ್ಷವನ್ನು ತಮ್ಮ ಅಂಗಳದಲ್ಲಿ ಬೆಳೆಯಗೊಡದೆ, ಹೆರರ ಅಂಗಳದಲ್ಲಿ ಬೆಳೆದ ಅದರ ನೆರಳಿನಲ್ಲಿ ಮಾತ್ರ ನಿಂತು ನೊಂದವರು ಕಮಲಮಣಿ ಶ್ರೀಶರು. ಕಮಲಮಣಿಯು ಬಂಕಿಮನ ಸ್ತ್ರೀಪಾತ್ರ ಸೃಷ್ಟಿಯಲ್ಲೆಲ್ಲಾ ಅತ್ಯಂತ ಶ್ಲಾಘ್ಯಳಾದವಳು, ಆದರ್ಶನಾರೀ ಸ್ವರೂಪಳು, ಎಂಬುದು ಅನೇಕ ವಿಮರ್ಶಕರ ಅಭಿಪ್ರಾಯ.</p>
		<p> ಯುವಕ ಯುವತಿಯರು ಒಬ್ಬರಿಂದ ಒಬ್ಬರು ಆಕರ್ಷಿತರಾಗಿ ಅವರಮೇಲೆ ಗೀಳುಹತ್ತಿದಾಗ ಅದನ್ನು ‘ಪ್ರಣಯ’ವೆಂದು ಹೇಳಿಕೊಳ್ಳುವುದುಂಟು. ಇದನ್ನು ಬಂಕಿಮನು ವಿವೇಚನೆಮಾಡಿ ‘ಪ್ರೀತಿ’ ಅಥವಾ ‘ಪ್ರಣಯ’ವನ್ನೂ ‘ಮೋಹ’ವನ್ನೂ ಬೇರ್ಪಡಿಸುತ್ತಾನೆ. ಇದು ಅವನ ಸಾಂಸಾರಿಕ ಕಾದಂಬರಿಗಳಲ್ಲೆಲ್ಲಾ ಬರುತ್ತದೆ. ‘ರಾಜಮೋಹನನ ಹೆಂಡತಿ’ಯಲ್ಲಿ ಬಂದಿದೆ, ಮುಂದೆ ‘ಕೃಷ್ಣಕಾಂತಿನ ಉಯಿಲು’ನಲ್ಲಿ ಬರುತ್ತದೆ. ಅದನ್ನು ಇಲ್ಲಿ ವಿಸ್ತಾರವಾಗಿ ಪ್ರತಿಪಾದಿಸಿದ್ದಾನೆ. (ಪರಿ. ೩೨):-</p>
		<p> ನಿಜವಾದ ಪ್ರಣಯಕ್ಕೆ ಹೆಗ್ಗುರುತು ಸ್ವಾರ್ಥತ್ಯಾಗ, ಸ್ವಾರ್ಥಸಂಪಾದನೆಯ ಆಶೆಯಲ್ಲ. ಆದ್ದರಿಂದ ರೂಪವತಿಯಾದ ಯುವತಿಯ ರೂಪವನ್ನು ಭೋಗಿಸುವ ಅಪೇಕ್ಷೆ ಪ್ರೀತಿಯೆನ್ನಿಸಿಕೊಳ್ಳುವುದಿಲ್ಲ; ಹಸಿವಾದವನಿಗೆ ಆಗುವ ಅನ್ನದ ಮೇಲಣ ಅಪೇಕ್ಷೆಯನ್ನು ‘ಪ್ರಣಯ’ವೆನ್ನಬಹುದೇ? ಪ್ರಣಯವು ಬುದ್ಧಿಯ ಮೂಲಕ ಗುಣವನ್ನು ಗ್ರಹಿಸಿ ಹೃದಯದಲ್ಲಿ ಸಂಚಾರವಾಗತಕ್ಕದ್ದು; ಅದರಿಂದ ಸಹೃದಯತೆಯುಹುಟ್ಟಿ, ಆತ್ಮವಿಸರ್ಜನೆಯ ಭಾವವುಂಟಾಗುವುದು. -ಎಂದರೆ, ನಿಜವಾದ ಪ್ರೀತಿಯಿದ್ದರೆ ನಮ್ಮ ಸುಖವನ್ನು ಲಕ್ಷಿಸದೆ, ‘ಸ್ವಸುಖ ನಿರಭಿಲಾಷ’ರಾಗಿ ನಾವು ಪ್ರೀತಿಸುವವರ ಸಂತೋಷಕ್ಕೆ ಯತ್ನಿಸುತ್ತೇವೆ. ಆದರ್ಶ ದಾಂಪತ್ಯಪ್ರೇಮ ಇಂಥದು. ಹೀಗೆ ಬುದ್ಧಿ ವೃತ್ತಿಮೂಲಕ-ಗುಣಗ್ರಹಣದ ಮೂಲಕ-ಹುಟ್ಟಿದ ಸ್ನೇಹವು ಸ್ಥಾಯಿಯಾದದ್ದು. ರೂಪಜವಾದ ಮೋಹ ಅಂಥದಲ್ಲ; ಅದರಿಂದ ಉಂಟಾದ ವಿಕಾರ ಮೊದಲು ಬಹಳ ಪ್ರಬಲವಾಗಿದ್ದು, ತೃಪ್ತಿಯಾದ ಮೇಲೆ ಕ್ಷಯಿಸಿ ಹೋಗುತ್ತದೆ; ಗುಣದಿಂದ ಹುಟ್ಟಿದ್ದಕ್ಕೆ ಪರಿತೃಪ್ತಿಯಿಲ್ಲ. ರೂಪಮೋಹದಿಂದ ಸಂಸರ್ಗ ಉಂಟಾಗಿ ಆ ಮೂಲಕ ಗುಣವನ್ನೂ ಗ್ರಹಿಸಿದಮೇಲೆ ಕ್ರಮೇಣ ಪ್ರಣಯ ಹುಟ್ಟಬಹುದು. ಹೀಗೆ ರೂಪ ಗುಣಗಳೆರಡೂ ಇರುವ ಕಡೆ ಪ್ರಣಯವು ಶೀಘ್ರವಾಗಿ ಹುಟ್ಟವುದು. ಒಂದುಸಾರಿ ಪ್ರಣಯವು ಹುಟ್ಟಿ ಬದ್ಧ ಮೂಲವಾದರೆ, ಆಮೇಲೆ ರೂಪವಿರಲಿ ಹೋಗಲಿ, ಪ್ರಣಯವು ನಡೆದುಕೊಂಡು ಹೋಗುವುದು. ಆದರೆ ಪ್ರಣಯವು ಬೇರು ಬಿಡುವುದಕ್ಕೆ ಕಾಲ ಬೇಕು. ರೂಪದಿಂದ ಹುಟ್ಟುವ ಮೋಹವು ಭುಗ್ಗನೆ ಒಂದೇ ತಡವೆಗೆ ಬಲವಾಗಿ ಎದ್ದು, ದುರ್ದಮನೀಯವಾಗಿ, ಮಿಕ್ಕ ಎಲ್ಲಾ ವೃತ್ತಿಗಳನ್ನೂ ಮುಚ್ಚಿಬಿಡುವುದು. ಆಗ ನಮಗೆ ಅದು ಮೋಹವೇ ಪ್ರಣಯವೇ ಎಂದು ತಿಳಿದುಕೊಳ್ಳುವ ಶಕ್ತಿ ಇರುವುದಿಲ್ಲ.</p>
		<p> ನಿಜವಾದ ಪ್ರೀತಿಯೊಂದರಿಂದಲೇ ಮನುಷ್ಯನಿಗೆ ನಿರ್ಮಲವಾದ ಅವಿನಶ್ವರವಾದ ಸುಖ; ಪ್ರೀತಿಯೇ ಮನುಷ್ಯ ಜಾತಿಯ ಉನ್ನತಿಗೆ ಕಡೆಯ ಸಾಧನರೂಪವಾದದ್ದು. ಮನುಷ್ಯರು ಒಬ್ಬರನ್ನೊಬ್ಬರು ಪ್ರೀತಿಸಿದರೆ, ಮನುಷ್ಯಕೃತ ಅನಿಷ್ಟವು ಭೂಲೋಕದಲ್ಲಿರುವುದಿಲ್ಲ.</p>
		<p> ನಗೇಂದ್ರನಿಗೆ ಸೂರ್ಯಮುಖಿಯಲ್ಲಿ ಬಹುಕಾಲ ಸಂಸಾರ ನಡೆಸಿ, ಅವಳ ಗುಣಗಳಿಂದ ಆಕೃಷ್ಟನಾಗಿ, ಪ್ರೀತಿ ಹುಟ್ಟಿ ಬೆಳೆದು ಬೇರು ಬಿಟ್ಟಿತ್ತು. ಕುಂದೆಯ ಮೇಲಣ ಮೋಹವು ಮೋಡದಂತೆ ಅದನ್ನು ಕ್ಷಣಕಾಲ ಮುಚ್ಚಿಕೊಂಡಿತು; ಅವನ ಆ ಭಾವವನ್ನು ‘ಕಾಮ’ವೆನ್ನಲಾಗುವುದಿಲ್ಲ. ಹೀರೆಯಲ್ಲಿ ದೇವೇಂದ್ರನಿಗೆ ಉಂಟಾದದ್ದನ್ನು ಬೇಕಾದರೆ ಕಾಮವೆನ್ನಬಹುದು. ಅದು ‘ಮೋಹ’ವೂ ಅಲ್ಲ. ಹೀರೆಗೆ ದೇವೇಂದ್ರನ ರೂಪದಲ್ಲಿ ‘ಮೋಹ’ವೂ ಸನ್ನಿವೇಶಾನುಗುಣವಾಗಿ ‘ಕಾಮ’ವೂ ಇದ್ದುವು. ಕಮಲಮಣಿ ಶ್ರೀಶರ ಸಂಸಾರದಲ್ಲಿದ್ದದ್ದು ಸ್ಥಿರವಾದ ಸಾಂಸಾರಿಕ ಪ್ರೇಮ; ಮಕ್ಕಳುಳ್ಳ ಸಂಸಾರಿಗಳ ಪ್ರೇಮ, ವಿಶುದ್ಧವಾದ ಹಸುವಿನ ಹಾಲಿನಂಥ ಮಧುರಪ್ರೇಮ. ಅದು ಅವರನ್ನು ಮೋಹ ವಿದೂರರನ್ನಾಗಿ ಮಾಡಿರುವಂತಿದೆ. ಹೀರೆ ದೇವೇಂದ್ರರದು ಹೆಂಡದಂಥ ಕಾಮ! ಅವರ ಚರ್ಯೆಯಲ್ಲಿ ನಿರ್ಮಲವಾದ ಶೃಂಗಾರವಿಲ್ಲ; ಪರಿಶುದ್ಧವಾದ ಹಾಸ್ಯವಿಲ್ಲ. ಅವನ್ನು ನೋಡಬೇಕಾದರೆ ಕಮಲಮಣಿಯ ಸಂಸಾರದಲ್ಲಿ ನೋಡಬೇಕು. ನಗೇಂದ್ರ ಕುಂದನಂದಿನಿಯರ ವ್ಯವಹಾರದಲ್ಲಿ ಕರುಣವೇ ಹೊರತು ಶೃಂಗಾರವೇನಿಲ್ಲ: ಅದರ ನಿರೂಪಣೆಯಿಲ್ಲ. ಕುಂದೆಗೆ ನಗೇಂದ್ರನಲ್ಲಿದ್ದ ಭಾವವನ್ನು ಕಾಮ ಅಥವಾ ಮೋಹ ಎನ್ನುವುದಕ್ಕಿಂತ ಪ್ರೇಮ ಎನ್ನುವುದೇ ಉಚಿತ. ನಗೇಂದ್ರನನ್ನು ಅವನ ಮೋಹಜಾಲದಿಂದ ಉದ್ಧಾರ ಮಾಡಿದ್ದು ಅವನಿಗೆ ಸೂರ್ಯಮುಖಿಯಲ್ಲಿದ್ದ ನಿಜವಾದ, ಸ್ಥಿರವಾದ, ದಾಂಪತ್ಯಪ್ರೇಮ.</p>
		<p> ನಗೇಂದ್ರನು ಕುಂದೆಯನ್ನು ನೋಡುವುದಕ್ಕಿಂತ ಮುಂಚೆ ಸುಖವಾಗಿದ್ದನು; ಅವಳು ರಂಗದಿಂದ ಅದೃಶ್ಯಳಾದ ಮೇಲೆ- ದುಸ್ಸ್ವಪ್ನವನ್ನು ಕಂಡು ಎಚ್ಚತ್ತವನಂತೆ- ಸುಖವಾಗಿರುವನು. ಸೂರ್ಯಮುಖಿಯೂ ಹಾಗೆಯೇ. ಆದರೆ ಕುಂದೆ- ಅಲ್ಪಾಯುಸ್ಸಿನ, ದುರದೃಷ್ಟದ ಕುಂದೆ- ಎಂದಾದರೂ ಸುಖವಾಗಿದ್ದಳೋ ಇಲ್ಲವೋ! ಅವಳನ್ನು ಬಲಿಕೊಟ್ಟು ಕಾದಂಬರೀಕಾರನು ಈ ಕಥೆಯನ್ನು ದಾರುಣವಾಗಿ ಮಾಡಿದ್ದಾನೆ.<sup><a epub:type="noteref" href="999-aside.xhtml#id-005-05">*</a></sup> ಇದನ್ನು ಸುಖಾಂತವಾಗಿ ಮಾಡುವುದು ಅವನಿಗೇನು ಕಷ್ಟವಾಗಿರಲಿಲ್ಲ. ಆದರೆ ವಿಷವೃಕ್ಷದ ಸಂಕಟಕಾರಿ ವಿಷಫಲವನ್ನು ತೋರಿಸಲು ಹೀಗೆ ಅನಾಥೆಯಾದ, ಅಸಹಾಯಳಾದ, ಕುಂದೆಯನ್ನು, ಅಜ್ಞಾನಿಯಾದ ಆಡಿನ ಮರಿಯನ್ನು ಮಾರಿಗೆ ಬಲಿಕೊಡುವಂತೆ ಬಲಿಕೊಟ್ಟು ಓದುಗರ ಹೃದಯರಂಗವನ್ನು ಶೋಕಲಿಪ್ತವಾಗಿ ಮಾಡಿದ್ದಾನೆ. ಇದರಿಂದ ಪ್ರತಿ ಮನೆಯಲ್ಲಿಯೂ ಅಮೃತ ಫಲಿಸುತ್ತದೆ ಎಂಬ ಭರವಸೆಯನ್ನು ಇಟ್ಟುಕೊಂಡಿದ್ದಾನೆ. ಆದರೆ ಅವನೇ ಬೇರೊಂದೆಡೆ (ಪರಿ. ೩೭) ವಿಧಾತನನ್ನು ಕೇಳಿರುವಂತೆ ನಾವೂ ‘ನೀನು ಇಚ್ಛಾಮಯ; ಇಚ್ಛೆಯು ಬಂದರೆ ಸುಖಿಯಾದ ಸಂಸಾರಿಗಳನ್ನು ಸೃಷ್ಟಿಸಬಲ್ಲೆ; ಸಂಸಾರದಲ್ಲಿ ಇಷ್ಟು ದುಃಖವೇಕೆ?’ ಎಂದು ಕೇಳಬೇಕೆನ್ನಿಸುತ್ತದೆ. ಏಕೋ, ಅದನ್ನು ಸೃಷ್ಟಿಸಿದವನಿಗೊಬ್ಬನಿಗೇ ಗೊತ್ತು!</p>
		<p> ಬಂಕಿಮನ ಅಭಿಪ್ರಾಯದಲ್ಲಿ ಈ ದುಃಖಕ್ಕೆ, ವಿವೇಚನೆ ಇಲ್ಲದ ವಿವಾಹ- ಬಹುಪತ್ನೀ ವಿವಾಹ, ವಿಧವಾ ವಿವಾಹ- ಒಂದು ಕಾರಣ. ಬಂಕಿಮನೇನು ಹಿಂದಿನ ಕಾಲದ, ಸಂಪ್ರದಾಯಬದ್ಧನಾದ, ಗೊಡ್ಡುವ್ಯಕ್ತಿಯಲ್ಲ. ಅವನ ‘ಧರ್ಮತತ್ವ’ವನ್ನೂ ‘ಕೃಷ್ಣಚರಿತೆ’ಯನ್ನೂ ಓದಿದವರಿಗೆ ಇದು ಸ್ಪಷ್ಟವಾಗುತ್ತದೆ. ಅಂಥವನು ಇದನ್ನು ಖಂಡಿಸಬೇಕಾದರೆ ಅದಕ್ಕೆ ತಾನು ಕಣ್ಣೆದುರಿಗೆ ಕಾಣುತ್ತಿದ್ದ ಕ್ಲೇಶಗಳೇ ಕಾರಣ. ಕುಂದನಂದಿನಿಯ ಚಿತ್ರದಲ್ಲಿ ಆತ್ಮಹತ್ಯೆ ಮಾಡಿಕೊಂಡ ಅವನ ಕಿರಿಯ ಮಗಳ ಸಾದೃಶ್ಯವನ್ನು ಕೆಲವರು ಕಾಣುತ್ತಾರೆ. ಈ ಸಾದೃಶ್ಯ ಎಷ್ಟು ದೂರ ಹೋಗುತ್ತದೋ ತಿಳಿಯದು. ಆಗಿನ ಕಾಲದಲ್ಲಿ ವಿಧವಾ ವಿವಾಹವನ್ನು, ಶಾಸ್ತ್ರಸಮ್ಮತವಾದದ್ದೆಂದು, ನ್ಯಾಯವಾಗಿ ನಡೆಯಬೇಕಾದದ್ದೆಂದು ಸಮರ್ಥಿಸಿ ವಾದಿಸುತ್ತಿದ್ದವನು ಈಶ್ವರಚಂದ್ರ ವಿದ್ಯಾಸಾಗರ(೧೮೨೦-೧೮೯೧). ‘ವಿಷವೃಕ್ಷ’ವು ‘ವಂಗದರ್ಶನ’ದಲ್ಲಿ ಬಂದಾಗ (೧೮೭೨) ಅವನು ಇನ್ನೂ ಬದುಕಿದ್ದನು. ಸೂರ್ಯಮುಖಿಯ ಬಾಯಿಂದ ಅವನ ಹೆಸರು ಹೇಳಿಸಿ ‘ವಿಧವಾ ವಿವಾಹವು ಆಗಬಹುದೆಂದು ಹೇಳುವವರೆಲ್ಲರೂ ಪಂಡಿತರಾಗುವುದಾದರೆ ಮೂರ್ಖರು ಉಳಿಯುವವರಾರು?’ ಎಂದು ಕೇಳಿಸಿದ್ದಾನೆ. (ಪರಿ.೧೧) ಕುಂದೆ ವಿಧವೆಯಾದರೂ ವಯಸ್ಸಾದವಳಲ್ಲ; ಮಕ್ಕಳಿರುವವಳಲ್ಲ; ಕಾಣದವಳಲ್ಲ; ಮುಗ್ಧಳು; ಅವಳನ್ನು ಮುದುವೆ ಮಾಡಿಕೊಂಡರೆ ಮತ್ತಾವ ತೊಡಕುಗಳೂ ಇರುವುದಿಲ್ಲ; ತನಗೆ ಸೂರ್ಯಮುಖಿಯಿಂದ ಅದುವರೆಗೆ6<sup><a epub:type="noteref" href="999-aside.xhtml#id-005-06">*</a></sup> ಮಕ್ಕಳಾಗಿರಲಿಲ್ಲವಾದ್ದರಿಂದ ಇನ್ನೊಂದು ಮದುವೆ ಮಾಡಿಕೊಂಡರೆ ಮಕ್ಕಳಾಗುವ ಸಂಭವ; ಕುಂದೆನಿರ್ಗತಿಕಳು. ಅವಳಿಗೂ ಒಂದುದಿಕ್ಕಾಗುತ್ತದೆ; ಅವಳೂ ಸರಳ ಮೃದುಸ್ವಭಾವದ ಹುಡುಗಿ; ಸೂರ್ಯಮುಖಿಯೂ ಮದುವೆಗೆ ಒಪ್ಪಿಗೆ ಕೊಟ್ಟಿದ್ದಳು.- ಇವೇ ಮುಂತಾದ ಅನುಕೂಲ ಸಂದರ್ಭಗಳಿರುವಾಗಲೂ (ಪರಿ.೨೫) ವಿಧವಾವಿವಾಹಕ್ಕೆ ಏನೋ ಶಾಪವಿದೆ, ಅದರಿಂದ ಜನಕ್ಕೆ ಸುಖವಾಗುವುದಿಲ್ಲ, ಭಂಗಾರದಂಥ ಸಂಸಾರ ಕೆಟ್ಟು ಹೋಗುತ್ತದೆ ಎಂಬುದೇ ಅವನ ನಿರ್ಧರವಾಗಿ ಕಾಣುತ್ತದೆ. ಬರಿಯ ವಿಷವೃಕ್ಷದ ಫಲವನ್ನಷ್ಟೇ ತೋರಿಸುವುದು ಅವನ ಉದ್ದೇಶವಾಗಿದ್ದರೆ ಕುಂದೆಗೆ ಬದಲಾಗಿ, ಪರಪತ್ನಿಯನ್ನೋ ಇಲ್ಲದಿದ್ದರೆ ಹಿಂದಿನ ಸಾಹಿತ್ಯಗಳಲ್ಲಿರುವಂತೆ ಸಾಧಾರಣ ಸ್ತ್ರೀ(ಸೂಳೆ)ಯನ್ನೋ ತರಬಹುದಾಗಿತ್ತು.</p>
		<p> ಇನ್ನು, ಬಹುಪತ್ನೀ ವಿವಾಹ; ಇದನ್ನು ಈಶ್ವರಚಂದ್ರನೂ ವಿರೋಧಿಸುತ್ತಿದ್ದನು. ಐಶ್ವರ್ಯವಂತರು ಲೋಕಸಮ್ಮತವಾಗಿ ಒಬ್ಬಳಿಗಿಂತ ಹೆಚ್ಚು ಹೆಂಡಿರನ್ನು ಮದುವೆ ಮಾಡಿಕೊಂಡು ಅದರ ಕಷ್ಟಸುಖಗಳನ್ನು ಅನುಭವಿಸಿದ್ದು ಎಲ್ಲಾದೇಶಗಳಲ್ಲೂ ಉಂಟು. ಅದು ಹಿಂದಿನ ಸುವರ್ಣಯುಗ. ಇಂದು ಆರ್ಥಿಕ ಮುಂತಾದ ಕಾರಣಗಳಿಂದ ಮದುವೆಗೆ ಮನಸ್ಸು ಮಾಡುವವರೇ ಕಡಿಮೆಯಾಗಿದ್ದಾರೆ; ಮಾಡಿಕೊಂಡರೆ ಒಬ್ಬ ಹೆಂಡತಿಯನ್ನು ಬಾಳಿಸುವುದೂ, ಅಥವಾ ಅವಳೊಡನೆ ಬಾಳುವೆ ಮಾಡುವುದೂ, ಕಷ್ಟವೆಂಬ ಭಾವನೆಯುಂಟಾಗಿದೆ. ವಿಧವೆಯೋ ಅವಿಧವೆಯೋ, ಎರಡನೆಯ ಹೆಂಗಸಿನ ಯೋಚನೆ ಇಲ್ಲದೆ, ಪಾಲಿಗೆ ಬಂದದ್ದು ಪಂಚಾಮೃತವೆಂದು ಸೂರ್ಯಮುಖಿಯೊಡನೆ ಸಂಸಾರ ಮಾಡಿಕೊಂಡಿದ್ದರೆ ನಗೇಂದ್ರನ ಸುಖಕ್ಕೇನು ಕಡಿಮೆಯಾಗುತ್ತಿರಲಿಲ್ಲ. ಎಷ್ಟು ಜನಕ್ಕೆ ಸೂರ್ಯಮುಖಿಯಂಥ ಹೆಂಡಿರು ದೊರೆಯುತ್ತಾರೆ? ದೇವೇಂದ್ರನಿಗೆ ಅಂಥ ಹೆಂಡತಿ ದೊರೆತಿದ್ದರೆ ಅವನ ಜೀವನವೇ ಬೇರೆ ರೂಪವನ್ನು ತಾಳುತ್ತಿತ್ತು. ಅವನೂ ತನ್ನ ಪಾಲಿಗೆ ಬಂದ ಹೈಮವತಿಯನ್ನು ಪತಿಕರ್ತವ್ಯ ಬುದ್ಧಿಯಿಂದ ನಡಸಿಕೊಂಡಿದ್ದರೆ ಮಾನವಾಗಿಯೇ ಇರುತ್ತಿದ್ದ; ಅವನ ದುಡುಕಿನಿಂದ ಅವಳು ಕಾಡುಪಾಲಾದದ್ದಲ್ಲದೆ, ತಾನೂ ಕೊಳಚೆಯಲ್ಲಿ ಮುಳುಗಿ ಮೃತ್ಯುವಿಗೆ ತುತ್ತಾದನು. ಆ ನಿರ್ಭಾಗ್ಯ ಹೈಮವತಿ ಏನಾದಳೋ ಗ್ರಂಥಕರ್ತನು ಹೇಳುವುದಿಲ್ಲ; ವಿಧವೆಯಾಗಿ,- ತನ್ನ ವೈಧವ್ಯವನ್ನು ಅಷ್ಟಾಗಿ ಮನಸ್ಸಿಗೆ ಹತ್ತಿಸಿಕೊಳ್ಳದೆ- ಗಂಡನ ಮನೆಯಲ್ಲೋ, ತವರುಮನೆಯಲ್ಲಿಯೋ, ಯಾವನ ಹಂಗೂ ಬೇಡವೆಂದು ಪಾಷಾಣ ಜೀವನವನ್ನು ಜೀವಿಸುತ್ತಿದ್ದಿರಬಹುದು! ಗಂಡನೊಡನೆ ಇದ್ದಷ್ಟು ದಿನವೂ ಕಂಟಕ ಜೀವನ; ಇಂಥವರಿಂದ ತಮಗೂ ಸುಖವಿಲ್ಲ, ಇತರರಿಗೂ ಸುಖವಿಲ್ಲ. ಅಂಥ ಗಂಡನೊಂದಿಗೆ ಸಂಸಾರ ಮಾಡಿಕೊಂಡಿರುವುದಕ್ಕಿಂತ ವಿಧವೆಯಾಗಿರುವುದು ಮೇಲೆಂದು ಕೆಲವರಿಗೆ ತೋರಬಹುದು. ಆದರೆ ದೇವೇಂದ್ರನು ದೈತ್ಯೇಂದ್ರನಾದದ್ದು ಅವಳ ಕಟೂಕ್ತಿಗಳನ್ನು ಕೇಳುತ್ತ ಮನೆಯಲ್ಲಿರಲಾರದೆ ಕಲ್ಕತ್ತೆಗೆ ಹೋದಮೇಲೆ ಎಂಬುದನ್ನು ಜ್ಞಾಪಕದಲ್ಲಿಟ್ಟಿರಬೇಕು. ಅದೇನೇ ಇರಲಿ, ದೇವೆಂದ್ರನ ಮೂಲಕ ಅಂದಿನ ಬ್ರಹ್ಮಸಮಾಜದಲ್ಲಿ ಎಂಥೆಂಥ ಸ್ಥಾಪಕರು, ಸದಸ್ಯರು, ಪ್ರಚಾರಕರು, ಉಪನ್ಯಾಸಕರು ಇದ್ದರು ಎಂದು ಆ ಸಂಸ್ಥೆಯನ್ನು ವಿಡಂಬನ ಮಾಡುವುದೂ ಬಂಕಿಮನ ಒಂದು ಉದ್ದೇಶವಾಗಿ ಕಾಣುತ್ತದೆ. ಯಾವುದೇ ಸಂಸ್ಥೆಯಾದರೂ ಅದನ್ನು ಸ್ಥಾಪಿಸಿದ ಆದರ್ಶವ್ಯಕ್ತಿ ಕಣ್ಮರೆಯಾದಮೇಲೆ ಅಷ್ಟು ಸಮರ್ಥರಲ್ಲದ, ಸದುದ್ದೇಶವಿಲ್ಲದ, ಸಣ್ಣ ಜನಗಳ ಕೈಗೆ ಬಿದ್ದರೆ, ದಿನದಿನಕ್ಕೆ ಕೆಟ್ಟುಹೋಗುತ್ತದೆ; ಸ್ವಾರ್ಥ, ಸೋಮಾರಿತನ, ಅನೀತಿಗಳು ತುಂಬಿಕೊಳ್ಳುತ್ತವೆ.</p>
		<p> ಕೆಲವರು ಹುಟ್ಟಿರುವುದೇ ದುಃಖಪಡುವುದಕ್ಕೆ, ಕಷ್ಟಪಡುವುದಕ್ಕೆ, ಎಂದು ತೋರುತ್ತದೆ. ಕುಂದೆ ಚಿಕ್ಕಂದಿನಲ್ಲಿಯೇ ಬಡತನವನ್ನು ಅನುಭವಿಸಿ, ತಾಯಿಯನ್ನು ಕಳೆದುಕೊಂಡು, ಬಂಧುಬಾಂಧವರನ್ನು ಕಳೆದುಕೊಂಡು, ನಿರ್ಗತಿಕಳಾದಳು. ಆ ಊರೊಳಗಾಗಿ ಅವಳಿಗೆ ನೀನೇ ಎಂಬ ದಿಕ್ಕಿಲ್ಲ. ಅನಾಯಾಸವಾಗಿ ಒಬ್ಬ ದೊಡ್ಡ ಜಮೀನುದಾರನ ಆಶ್ರಯ ಸಿಕ್ಕಿದರೆ, ಅದೇ ಅನಿಷ್ಟಕ್ಕೆ ಕಾರಣವಾಗಿ ವೈಧವ್ಯ ಒದಗಿ ಒಂದುಕಡೆ ದೇವೇಂದ್ರನೂ ಇನ್ನೊಂದು ಕಡೆ ನಗೇಂದ್ರನೂ ಮತ್ತೊಂದುಕಡೆ ಹೀರೆಯೂ ಅವಳನ್ನು ಎಳೆದಾಡಬೇಕೆ? ಎಷ್ಟೋ ಸದ್ಗುಣಶಾಲಿನಿಯರಾದ ಕಮಲೆ ಸೂರ್ಯಮುಖಿಯರೂ ಅವಳಲ್ಲಿ ಉದಾಸೀನರಾದರು, ವಿರುದ್ಧವಾದರು. ಕಲ್ಕತ್ತೆಗೆ ಹೋಗಬೇಕೆಂದರೆ ಅಡ್ಡಿ, ಕೊಳದಲ್ಲಿ ಬೀಳಬೇಕೆಂದರೆ ಅಡ್ಡಿ, ಎಲ್ಲಾದರೂ ಹೋಗಿಬಿಡೋಣವೆಂದು ಹೊರಟರೆ ಹೀರೆಯ ಮನೆಯಲ್ಲಿ ಸೆರೆ; ಕೊನೆಗೂ ಅತ್ತುಅತ್ತು ಕೊರಗಿಕೊರಗಿ ಕೈಯಾರ ದುರ್ಮರಣ! ಅದೇ ಸೂರ್ಯಮುಖಿ ಆರು ತಿಂಗಳೋ ವರ್ಷವೋ ಸಂಕಟಪಟ್ಟು ಮತ್ತೆ ಸುಖಿಯಾದಳು. ಈ ವ್ಯತ್ಯಾಸಕ್ಕೆ ಕಾರಣವೇನು? ಚಿತ್ತಸಂಯಮದ ಅಭಾವವನ್ನು ಆ ಆಜನ್ಮ ದುಃಖಕ್ಕೆ ಕಾರಣವಾಗಿ ಹೇಳಲು ಸಾಧ್ಯವಿಲ್ಲ. ಅದು ಅವಳ ಪ್ರಾಪ್ತಿ, ದೈವಸಂಕಲ್ಪ, ಎಂದು ಗ್ರಂಥಕರ್ತನು ಅಭಿಪ್ರಾಯಪಡುವಂತೆ ತೋರುತ್ತದೆ.</p>
		<p> ‘ದುರ್ಗೇಶನಂದಿನಿ’ ‘ಮೃಣಾಳಿನಿ’ಗಳಲ್ಲಿರುವಂತೆ ಇದರಲ್ಲಿ ಜ್ಯೋತಿಷದ ಗುಣಿತದಿಂದ ಭವಿಷ್ಯ ಸೂಚಿತವಾಗುವುದಿಲ್ಲ; ಆದರೆ ಅದರ ಸ್ಥಾನವನ್ನು ಸ್ವಪ್ನವು-ಸ್ವಪ್ನವಲ್ಲದ ಸ್ವಪ್ನವು-ತೆಗೆದುಕೊಳ್ಳುತ್ತದೆ. ಕುಂದೆಗೆ ಎರಡುಸಾರಿ ಸ್ವಪ್ನವಾಗಿ ಅವಳ ತಾಯಿ ಅವಳಿಗೆ ಅಮಂಗಳವನ್ನುಂಟು ಮಾಡುವ ಗಂಡುಹೆಣ್ಣುಗಳನ್ನು ತೋರಿಸುತ್ತಾಳೆ, ಎಚ್ಚರಿಸುತ್ತಾಳೆ, ತನ್ನಲ್ಲಿಗೆ ಬಂದು ಬಿಡೆಂದು ಕರೆಯುತ್ತಾಳೆ. ಆದ್ದರಿಂದ ಅವಳು ಅಸಹಾಯಳಾಗಿ, ಅನಿವಾರಣೀಯವಾದ ದೈವದ ಬಲೆಯಲ್ಲಿ, ವಿಧಿಯ ಸುಳಿಯಲ್ಲಿ, ಸಿಕ್ಕಿ, ಅಕಾಲದುರ್ಮರಣಕ್ಕೆ ಬಲಿಯಾದಳೆಂದು ಸೂಚಿತವಾಗಿದೆ.</p>
		<p> ವಿಧಿಯ ಪ್ರಶ್ನೆ ತೊಡಕಿನದು; ಅದು ಅವಳೊಬ್ಬಳಿಗೆ-ಕನಸಾಗಲಿ, ಬಿಡಲಿ-ಸಂಬಂಧಪಟ್ಟದ್ದೇ, ಎಲ್ಲರಿಗೂ ಅನ್ವಯಿಸುವುದೇ? ವೈಯಕ್ತಿಕ ಮನೋಬುದ್ಧಿ ವಿವೇಕ ವೈಕಲ್ಯ ದೌರ್ಬಲ್ಯಗಳಿಗೂ ಅದಕ್ಕೂ ಸಂಬಂಧವೇನು? ಅದು ಪ್ರತಿಯೊಬ್ಬ ವ್ಯಕ್ತಿಯನ್ನೂ ತನ್ನ ಇಷ್ಟದಂತೆ ನಡಸುವುದೇ? ಗೀತೆಯ ಮಾತಿನಲ್ಲಿ ಹೇಳಬೇಕಾದರೆ, ಈಶ್ವರನು ಎಲ್ಲರ ಹೃದಯದಲ್ಲಿಯೂ ಕುಳಿತು ತನ್ನ ಮಾಯೆಯಿಂದ ಅವರನ್ನು ಯಂತ್ರದಮೇಲೆ ಕುಳಿತಿರುವವರಂತೆ ಗರಗರನೆ ಸುತ್ತಿಸುತ್ತಾನೆಯೇ? ಆವಾಗ ಯಾರನ್ನು ತಾನೇ ಯಾವ ಕೆಟ್ಟ ಕೆಲಸಕ್ಕೆ-ಒಳ್ಳೆಯದಕ್ಕೂ ಅಷ್ಟೆ-ಜವಾಬುದಾರರೆನ್ನಬಹುದು? ಯಾವ ಶಕ್ತಿ ಒಳ್ಳೆಯ ಬುದ್ಧಿಯನ್ನು ಕೊಡುತ್ತದೆಯೋ ಅದೇ ಶಕ್ತಿ ಬುದ್ಧಿಯನ್ನೂ ಕೆಡಿಸಿದರೆ? ಅದಕ್ಕೆ ತಕ್ಕಂತೆ ಘಟನಾವಳಿಗಳನ್ನು ಒದಗಿಸಿ ಅವುಗಳೊಳಗೆ ಪಶುವ್ಯಕ್ತಿಯನ್ನು ಎಳೆದುಕೊಂಡು ಹೋದರೆ? ಈ ದೃಷ್ಟಿಯಿಂದ ‘ವಿಷವೃಕ್ಷ’ದಲ್ಲಿ ಕಂಡುಬರುವ ವಿಧಿವಿಲಾಸವನ್ನು ನೋಡೋಣ:-</p>
		<p> ನಗೇಂದ್ರನು ಕಲ್ಕತ್ತೆಗೆ ಹೋದಾಗ ದೋಣಿಯಲ್ಲಿಯೇ ಹೋಗಬೇಕೇ? ರೈಲುಗಾಡಿ, ಇರಲಿಲ್ಲವೆಂದು ಇಟ್ಟುಕೊಳ್ಳೋಣ; ಎರಡು ದಿನ ಬರದಿದ್ದ ಮಳೆಗಾಳಿ ಇನ್ನೊಂದು ದಿನ ತಡೆಯಬಾರದಾಗಿತ್ತೇ? ಆಮೇಲೆ ಅವನು ಮಿಕ್ಕವರಂತೆ ದೋಣಿಯಲ್ಲಿಯೇ ಇರಬಾರದಾಗಿತ್ತೇ? ಸಂಜೆಗತ್ತಲಲ್ಲಿ, ಮಳೆಯಲ್ಲಿ, ನೋಡುವುದಕ್ಕೆ ಝಮಝಮಪುರವು ಯಾವ ಮಹಾ ದೊಡ್ಡ ಊರು? ಊರೊಳಗೆ ಹೋಗಿ ಕುಂದನಂದಿನಿಯ ಮನೆಯ ಹತ್ತಿರ ನಿಂತರೆ, ಎಷ್ಟೋ ದಿನದಿಂದ ಹಿಡಿದುಕೊಂಡಿದ್ದ ಮುದುಕನ ಜೀವ ಇನ್ನು ಸ್ವಲ್ಪಕಾಲ ಅಂಟಿಕೊಂಡಿರಬಾರದಾಗಿತ್ತೇ? ಅಷ್ಟು ಸುಂದರಿಯಾದ ಹುಡುಗಿಯನ್ನು ಊರಿನವರು ಯಾರಾದರೂ ಮದುವೆಯಾಗುವ ಆಸೆಯಿಂದಲಾದರೂ ಇಟ್ಟುಕೊಳ್ಳದೆ ಅಷ್ಟು ನಿಷ್ಠುರವಾಗಿ, ನಿಷ್ಕರುಣವಾಗಿ, ವರ್ತಿಸಬೇಕಾಗಿತ್ತೇ? ನಗೇಂದ್ರನೂ ಅಷ್ಟು ಒಳ್ಳೆಯವನಾಗದೆ, ಮರುಕಗೊಳ್ಳದೆ, ಅವಳಪಾಡಿಗೆ ಅವಳನ್ನು ಬಿಡಬಹುದಾಗಿತ್ತು. ಆ ಊರಿನಲ್ಲಿ ಅಂಥ ಅನಾಥರು ಎಷ್ಟುಜನರಿದ್ದರೋ! ಆಮೇಲೆ ಕಲ್ಕತ್ತೆಯಲಿ ಅವಳ ಸೋದರಮಾವನಾರೂ ಇಲ್ಲದೆ, ಅವಳ ಗ್ರಾಮದಲ್ಲಿ ಅವಳನ್ನು ಬಿಡೋಣವೆಂದರೆ, ಸೂರ್ಯಮುಖಿ ಕರೆಸಿಕೊಂಡು ನಿರ್ಭಾಗ್ಯ ತಾರಾಚರಣನಿಗೆ ಮದುವೆ ಮಾಡಿದಳು. ಅವನಾದರೂ ನಾಲ್ಕುಕಾಲ ಬದುಕಿರಬಾರದಾಗಿತ್ತೇ? ಕುಂದೆ ಪ್ರಾಣಕಳೆದುಕೊಳ್ಳಬೇಕೆಂದು ಹೋದಾಗಲೇ ನಗೇಂದ್ರನು ಬಂದು ಅವಳನ್ನು ತಡೆಯಬೇಕಾಗಿತ್ತೇ? ಕೊಟ್ಟಕೊನೆಯಲ್ಲಿ ಹೀರೆಯು ವಿಷದ ಭರಣಿಯನ್ನು ಅವಳ ಮುಂದಿಟ್ಟು ಹೋಗಿ ಅವಳನ್ನು ಚಪಲಗೊಳಿಸಬೇಕಾಗಿತ್ತೇ? ಕೊಳದ ಹತ್ತಿರ ಬಂದು ಅವಳ ಆತ್ಮಹತ್ಯೆಯನ್ನು ಸಕಾಲದಲ್ಲಿ ತಪ್ಪಿಸಿದ ನಗೇಂದ್ರನು ಸ್ವಲ್ಪಮುಂಚೆ ಬಂದು ಅವಳನ್ನು ನೋಡಬಾರದಾಗಿತ್ತೇ? ಹೀಗೆ ಎಲ್ಲವೂ ತಡೆಯಲಾರದ, ತಪ್ಪಿಸಲಾರದ, ರೀತಿಯಲ್ಲಿ ದುರಂತದ ಕಡೆಗೇ- ಅಥವಾ ನಿರ್ದಿಷ್ಟವಾದ ಗುರಿಯ ಕಡೆಗೇ- ಓಡುತ್ತಿರುವಂತೆ ತೋರುತ್ತದೆ.</p>
		<p> ಈ ಕಾದಂಬರಿಯಲ್ಲಿ ಬರುವ ಪಾತ್ರಗಳಿಗೆ ಅವುಗಳ ಗುಣವಿಶೇಷಗಳನ್ನು ಸೂಚಿಸುವ ಹೆಸರುಗಳನ್ನೇ ಉದ್ಧೇಶಪೂರ್ವಕವಾಗಿ- ಇಟ್ಟಂತಿದೆ. ಹೀಗೆ, ನಗೇಂದ್ರನೆಂದರೆ ಪರ್ವತರಾಜ, ಅಚಲ, ಘನಗಂಭೀರ; ದೇವೇಂದ್ರನು, ದೇವರಾಜನಂತೆ ಸುಂದರ, ಆದರೆ ನಡತೆ ಶುದ್ಧವಿಲ್ಲ; ಹೀರೆ ಎಂದರೆ ವಜ್ರ; ಅಷ್ಟು ಕಠಿಣಳೂ ಹೌದು, ಪ್ರಾಣಹಾರಕಳೂ ಹೌದು. ಶ್ರೀಶನು, ‘ಶ್ರೀ’ಯ ಎಂದರೆ ಕಮಲೆಯ ಗಂಡ; ಅವನಿಗಿಂತ ಕಮಲೆಗೇ ಪ್ರಾಧಾನ್ಯ; ಕಮಲೆ ಬರಿಯ ಕಮಲೆ- ಲಕ್ಷ್ಮಿ-ಅಲ್ಲ; ಕಮಲಮಣಿ-ರತ್ನ. ಸೂರ್ಯಮುಖಿಯು ನಗುಮುಖವಿಟ್ಟುಕೊಂಡು ಸೂರ್ಯನಂತೆ ಬೆಳಗುತ್ತ ಉಲ್ಲಾಸವೀಯುವವಳು; ಅವಳಿಗೂ ಕಮಲೆಗೂ ಸಹಜಸಿದ್ಧವಾದ ಸ್ನೇಹ. ಕಮಲ ದೊಡ್ಡ ಹೂ; ಲಕ್ಷ್ಮಿಗೆ ಆವಾಸಸ್ಥಾನ; ಬೇಗಬಾಡುವುದಿಲ್ಲ. ಕುಂದ- ಎಂದರೆ ಮಲ್ಲಿಗೆ- ಸಣ್ಣ ಹೂ; ಕಮಲದ ರಂಗು ಅದಕ್ಕೆ ಇಲ್ಲ; ಶುದ್ಧವಾದ ಬಿಳಿಯ ಬಣ್ಣ: ಸುವಾಸನೆ. ಆದರೆ ಅಲ್ಪಾಯುಸ್ಸಿನದು; ಅದು ಸಂಜೆ ಅರಳಿ, ಬೆಳಗ್ಗೆ ಬಾಡಿಹೋಗುವುದು; ಉದುರಿಹೋಗುವುದು; ‘ಪರಿಸ್ಫುಟ’ವಾಗದಿದ್ದರೆ ಮೊಗ್ಗಾಗಿಯೇ ಗಿಡದಮೇಲೆ ಕಂದಿಕುಂದಿ ಒಣಗಿಹೋಗುವುದೂ ಉಂಟು.</p>
		<p> ಬಂಕಿಮನು ಗಂಗೆಯ ಮಡಿಲಲ್ಲಿಯೇ ಬೆಳೆದವನು; ವಿದ್ಯಾರ್ಥಿಯಾಗಿದ್ದ ಕಾಲದಿಂದಲೂ ಅವನಿಗೆ ಗಂಗೆಯ ನೆರೆಯಿತ್ತು. ಅದನ್ನು ಅವನು ಕವಿಯಾಗಿ, ಧಾರ್ಮಿಕನಾಗಿ, ನೋಡಿನೋಡಿ ಆನಂದಪಟ್ಟಿದ್ದನು; ಆದ್ದರಿಂದ ಸಂದರ್ಭ ಒದಗಿದಾಗಲೆಲ್ಲಾ, ಯಾವ ಕಥೆಯಾಗಲಿ, ಅದರ ವರ್ಣನೆ ಇರುತ್ತದೆ. ಇದರಲ್ಲಿ ಬರುವ ಕಾಶೀಗಂಗೆಯ ವರ್ಣನೆಯು (ಪರಿ.೫೫) ಅವನು ಕಣ್ಣಾರಕಂಡ ದೃಶ್ಯದ ಆಧಾರದ ಮೇಲೆ ಮಾಡಿದ್ದು. ಮೊದಲನೆಯ ಅಧ್ಯಾಯದಲ್ಲಿಯೇ ಬರುವ ವಿಸ್ತಾರವಾದ ವರ್ಣನೆ ಅವನಿಗೆ ನಿತ್ಯಪರಿಚಿತವಾದ ಗಂಗಾಯಾತ್ರೆಯದು. ನಗೇಂದ್ರನ ಅರಮನೆಯಂಥ ಆರುಮಹಲುಗಳ ಮನೆ, ಅದರ ಆನಂದದಲ್ಲಿ (ಪರಿ.೭), ಅದರ ಅಂಧಕಾರದಲ್ಲಿ (ಪರಿ.೪೨), ಕಣ್ಣಿಗೆ ಕಟ್ಟಿದಂತಿದೆ. ಪ್ರಾಯಶಃ, ಮತ್ತಾವ ಕಾದಂಬರಿಯಲ್ಲಿಯೂ ಶಯ್ಯಾಗೃಹದ ಇಂಥ ವಿವರವಾದ ವರ್ಣನೆಯಿಲ್ಲ; ಅದರಲ್ಲಿ ಬರುವ ಶಿವ-ಪಾರ್ವತಿ, ರಾಮ-ಜಾನಕಿ, ಅರ್ಜುನ-ಸುಭದ್ರೆ, ವತ್ಸರಾಜ-ರತ್ನಾವಳೀ, ದುಷ್ಯಂತ-ಶಕುಂತಲೇ, ಅಭಿಮನ್ಯು-ಉತ್ತರೆ, ಕೃಷ್ಣ-ಸತ್ಯಭಾಮೆ ಈ ಒಂದೊಂದು ತೈಲ ಚಿತ್ರದ ವರ್ಣನೆಯೂ ಚಿತ್ರಕಲಾಕುಶಲರ ಕೃತಿಗಳನ್ನು ಕಣ್ಣೆದುರಿಗಿಟ್ಟುಕೊಂಡು ಬರೆಯುತ್ತಿರುವಂತಿದೆ. ಈ ಕಲ್ಪನಾಶಕ್ತಿಯು ಆಶ್ಚರ್ಯಾವಹವಾದದ್ದು. ಪ್ರಾಚೀನ ಭಾರತೀಯ ಸಾಹಿತ್ಯದಲ್ಲಿ ಚಿತ್ರಯೋಗ್ಯವಾದ ಸುಂದರ ವಸ್ತುಗಳೆಷ್ಟು ಸಿಕ್ಕಬಹುದೋ ಅವೆಲ್ಲವನ್ನೂ ಇಲ್ಲಿ ಆರಿಸಿ ತಂದು ಕಟ್ಟಿ ಒಂದು ಮನಮೋಹಕವಾದ ಚಿತ್ರಶಾಲೆಯನ್ನು ರಚಿಸಿದ್ದಾನೆ. ಇವುಗಳಲ್ಲಿ ಶ್ರೀಕೃಷ್ಣ ತುಲಾಭಾರವಂತೂ, ಪಾತ್ರಗಳು ಅವುಗಳ ವಿಭಾವಾನುಭಾವಗಳು ಮುಂತಾದ ವಿವರಗಳಲ್ಲಿ, ಅತ್ಯಂತ ಸುಂದರವಾದದ್ದು. ಆ ಚಿತ್ರಪಟದ ಕೆಳಗೆ ಸೂರ್ಯಮುಖಿಯು</p>
		<p>“ಎಂಥ ಕರ್ಮವೋ ಅಂಥ ಫಲ; ಗಂಡನನ್ನು ಚಿನ್ನಬೆಳ್ಳಿಗಳಿಂದ ತೂಗುವುದೇ?” ಎಂದು ಬರೆದಿದ್ದಳು.</p>
	</section>
</body>
</html>
