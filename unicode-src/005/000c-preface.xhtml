<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬಂಕಿಮ ಚಂದ್ರ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 unnumbered" epub:type="chapter" role="doc-chapter" id="id-000c">
		<img src="images/002.jpg" alt="image" />
		<img src="images/003.jpg" alt="image" />
		<h1 class="level1-title" epub:type="title">“ವಂದೇ ಮಾತರಂ”</h1>
		<p class="text-center">“ವಂದೇ ಮಾತರಂ”</p>
		<p class="verse">ವಂದೇ ಮಾತರಂ<br /> ಸುಜಲಾಂ ಸುಫಲಾಂ<br /> ಮಲಯಜಶೀತಲಾಂ<br /> ಸಸ್ಯಶ್ಯಾಮಲಾಂ<br /> ಮಾತರಂ॥<sup><a epub:type="noteref" href="999-aside.xhtml#id-000c-01">*</a></sup></p>
		<p class="verse"> ಶುಭ್ರಜ್ಯೋತ್ಸ್ನಾ ಪುಲಕಿತಯಾಮಿನೀಂ-<br />  ಫುಲ್ಲಕುಸುಮಿತ ದ್ರುಮದಲ ಶೋಭಿನೀಂ<br />  ಸುಹಾಸಿನೀಂ ಸುಮಧುರ ಭಾಷಿಣೀಂ<br /> ಸುಖದಾಂ ವರದಾಂ ಮಾತರಂ ॥</p>
		<p class="verse"> ಸಪ್ತಕೋಟಿಕಂಠ ಕಲಕಲನಿನಾದಕರಾಲೇ,<br /> ದ್ವಿಸಪ್ತಕೋಟಿ ಭುಜೈರ್ಧೃತಖರಕರವಾಲೇ, <br /> ಅಬಲಾ ಕೇನ ಮಾ ಎತ ಬಲೇ ॥</p>
		<p class="verse"> ಬಹುಬಲ ಧಾರಿಣೀಂ<br /> ನವಾಮಿ ತಾರಿಣೀಂ<br />  ರಿಪುದಲವಾರಿಣೀಂ<br /> ಮಾತರಂ ॥</p>
		<p class="verse"> ತುಮಿ ವಿದ್ಯಾ ತುಮಿ ಧರ್ಮ<br /> ತುಮಿ ಹೃದಿ ತುಮಿ ಧರ್ಮ<br />  ತ್ವಂ ಹಿ ಪ್ರಾಣಾಃ ಶರೀರೇ॥</p>
		<p class="verse"> ಬಾಹುತೇ ತುಮಿ ಮಾ ಶಕ್ತಿ<br /> ಹೃದಯೇ ತುಮಿ ಮಾ ಭಕ್ತಿ<br />  ತೋಮಾರಈ ಪ್ರತಿಮಾ ಗಡಿ<br /> ಮಂದಿರೇ ಮಂದಿರೇ॥</p>
		<p class="verse">  ತ್ವಂ ಹಿ ದುರ್ಗಾ ದಶಪ್ರಹರಣ ಧಾರಿಣೀ । <br /> ಕಮಲಾ ಕಮಲ-ದಲ ವಿಹಾರಿಣೀ  <br /> ವಾಣೀ ವಿದ್ಯಾದಾಯಿನೀ  <br /> ನಮಾಮಿ ತ್ವಾಂ  <br /> ನಮಾಮಿ ಕಮಲಾಂ  <br /> ಅಮಲಾಂ ಅತುಲಾಂ  <br /> ಸುಜಲಾಂ ಸುಫಲಾಂ  <br /> ಮಾತರಂ  <br /> ವಂದೇ ಮಾತರಂ  <br /> ಶ್ಯಾಮಲಾಂ ಸರಲಾಂ  <br /> ಸುಸ್ಮಿತಾಂ ಭೂಷಿತಾಂ  <br /> ಧರಣೀಂ ಭರಣೀಂ  <br /> ಮಾತರಂ॥  </p>
	</section>
	<section class="level1 unnumbered" epub:type="chapter" role="doc-chapter" id="id-000c.01">
		<h1 class="level1-title" epub:type="title">ಅರ್ಪಣೆ</h1>
		<p class="text-center">ಸುಪ್ರಸಿದ್ಧ ಬಂಗಾಳಿ ಲೇಖಕರಾದ<br /> <strong>ಬಂಕಿಮಚಂದ್ರ ಚಟ್ಟೋಪಾಧ್ಯಾಯರ</strong><br />
			ಕಾದಂಬರಿಗಳನ್ನು ಅವು ಬರುಬರುತ್ತಿದ್ದ ಹಾಗೇ ಮೂಲ ಬಂಗಾಳಿಯಲ್ಲಿ<br /> ಓದಿ ಅವುಗಳ ರಸವನ್ನು ಸವಿದು ಕಳೆದ ಶತಮಾನದಲ್ಲಿಯೇ<br /> 
			ಕನ್ನಡಿಗರಿಗೆ ಅವುಗಳ ಭಾಷಾಂತರವನ್ನು ಮಾಡಿ<br /> ಕೊಟ್ಟು ಆಧುನಿಕ ಕನ್ನಡ ಸಾಹಿತ್ಯ<br />ಸಂಪತ್ತನ್ನು ಬೆಳಸಿದ</p>
			<p class="text-center"><strong>ದಿವಂಗತ ಬಿ. ವೆಂಕಟಾಚಾರ್ಯರ</strong></p>
			<p class="text-center">(೧೮೪೫-೧೯೧೪)</p>
			<p class="text-center">ಪುಣ್ಯಸ್ಮರಣೆಯಾಗಿ</p>
			<p class="text-center">ಕನ್ನಡಿಗರ ಕೃತಜ್ಞತೆಯ ರೂಪವಾಗಿ, ಈ ಗ್ರಂಥವನ್ನು ಪ್ರಕಟಿಸಿದ್ದೇನೆ.</p>
			<p class="text-center">ಎ. ಆರ್​. ಕೃ.</p>
		</section>
		<section class="level1 unnumbered" epub:type="chapter" role="doc-chapter" id="id-000c.02">
			<h1 class="level1-title" epub:type="title"></h1>
<!--
				Page Missing (page no. 15,16 & 17)
			-->
		</section>
		<section class="level1 unnumbered" epub:type="chapter" role="doc-chapter" id="id-000c.03">
			<h1 class="level1-title" epub:type="title">ಮುನ್ನುಡಿ</h1>
			<p><span class="big-letter">ಜ</span>ನಜೀವನದ ಕ್ಷೇಮಕ್ಕೆ ಆಸ್ಪತ್ರೆ ವ್ಯಾಯಾಮಶಾಲೆಗಳು ಅಗತ್ಯವಾಗಿರುವಂತೆ ಸಾಹಿತ್ಯ ಜೀವನದ ಆರೋಗ್ಯಕ್ಕೆ ಸಾಹಿತ್ಯವಿಮರ್ಶೆ ಮತ್ತು ಕಾವ್ಯಮೀಮಾಂಸೆಗಳು ಅತ್ಯಗತ್ಯ. ನಮ್ಮಲ್ಲಿ ಅಲಂಕಾರ, ಛಂದಸ್ಸು, ರಸ, ಧ್ವನಿ-ಇತ್ಯಾದಿಗಳನ್ನು ಒಳಕೊಂಡ ಕಾವ್ಯಮೀಮಾಂಸೆಯ ಶಾಸ್ತ್ರ ಅತ್ಯಂತ ಸಮೃದ್ಧವಾಗಿ ಬೆಳೆದಿದೆ. ಅದರ ವೈಶದ್ಯ ವಿವರಗಳು ವಿಸ್ಮಯಕಾರಿಯಾಗಿವೆ. ಆದರೆ ಇದರ ಪ್ರಯೋಗಾಂಗವಾದ ಸಾಹಿತ್ಯವಿಮರ್ಶೆ ಮಾತ್ರ ಕೃಶವಾಗಿದೆ. ನಮ್ಮ ಅಲಂಕಾರಶಾಸ್ತ್ರಗ್ರಂಥಗಳ ವೃತ್ತಿವ್ಯಾಖ್ಯಾನಗಳಲ್ಲಿ ಅಲ್ಪಸ್ವಲ್ಪ ಪ್ರಾಯೋಗಿಕ ವಿಮರ್ಶೆ ಬೀಜರೂಪವಾಗಿ ಕಾಣಿಸಿಕೊಂಡಿರಬಹುದು; ಆದರೆ ಕಾವ್ಯಮೀಮಾಂಸೆ ಒಪ್ಪಿಕೊಳ್ಳುವ ತತ್ವಗಳನ್ನು-ರಸಾಸ್ವಾದನೆಯ ರೀತಿ, ಉದ್ದೇಶ, ಸಾಧನೆಗಳನ್ನು-ಉಳಿಸಿಕೊಂಡು ವಸ್ತುರಚನೆ ಪಾತ್ರಪರಿಪೋಷಣೆಗಳ ಪರಿಚಯವನ್ನು ಮಾಡಿಕೊಡುವ ರೂಢಿ ನಮ್ಮಲ್ಲಿ ಏಕೊ ಬಳಕೆಗೆ ಬರಲಿಲ್ಲ.</p>
			<p> ಈಗ ಸುಮಾರು ಮೂವತ್ತು ನಲವತ್ತು ವರ್ಷಗಳಿಂದಲೂ ನಮ್ಮ ಸಾಹಿತ್ಯ ನಾನಾ ಶಾಖೆಗಳಲ್ಲಿ ಮುಂಬರಿದು ಹಬ್ಬಿ ಹರಡುತ್ತಿದೆ. ಪಾಶ್ಚಾತ್ಯ ಸಾಹಿತ್ಯ ಇದಕ್ಕೆ ಮುಖ್ಯವಾದ ಪ್ರೇರಕಶಕ್ತಿ. ಆ ಸಾಹಿತ್ಯವಿಮರ್ಶೆಯ ಪ್ರಭಾವದಿಂದ ಹುರಿಗೊಂಡ ನಮ್ಮ ವಿದ್ವಾಂಸರು ‘ರನ್ನಕವಿ ಪ್ರಶಸ್ತಿ’, ‘ಮುದ್ದಣಕವಿ ಪ್ರಶಸ್ತಿ’, ‘ಕುಮಾರವ್ಯಾಸ ಪ್ರಶಸ್ತಿ’, ‘ನಾಗಚಂದ್ರಕವಿ ಪ್ರಶಸ್ತಿ’ ಮೊದಲಾದ ಪ್ರಶಸ್ತಿ ಗ್ರಂಥಗಳನ್ನು ಹೊರತಂದಿದ್ದಾರೆ. ಇವು ಬಹುಮಟ್ಟಿಗೆ ಪಾಶ್ಚಾತ್ಯ ವಿಮರ್ಶ ಪ್ರಬಂಧಗಳ ಸತ್ವವನ್ನು ಹೀರಿ ಆ ಮೇಲುಪಂಕ್ತಿಯಲ್ಲಿ ಬಂದವು. ಇವೆಲ್ಲವುಗಳ ಪ್ರಭಾವದಿಂದ ಸಾಹಿತ್ಯದ ನೆಲವನ್ನು ಉಳುವ ಕೆಲಸ ಮಾತ್ರ ನಡೆದಂತಾಗಿದೆ. ಪ್ರಾಯೋಗಿಕ ವಿಮರ್ಶೆಯ ಬೆಳೆ ಮೊಳೆತು ಬೆಳೆದು ಫಲಿಸುವುದನ್ನು ಇನ್ನೂ ನಿರೀಕ್ಷಿಸಬೇಕಾಗಿದೆ.</p>
			<p> ಪಾಶ್ಚಾತ್ಯರಲ್ಲಿ ಕಾವ್ಯಮೀಮಾಂಸೆ ಬೆಳೆಯುತ್ತಾ ಹೋದಂತೆ ಅದರ ಪ್ರಾಯೋಗಿಕ ರೂಪವಾದ ಸಾಹಿತ್ಯವಿಮರ್ಶೆಯೂ ಸಹಯೋಗಿಯಾಗಿಯೆ ಬೆಳೆದು ಬಂದಿದೆ. ಅದೇಕೊ ನಮ್ಮಲ್ಲಿ ಹಾಗಾಗಲಿಲ್ಲ. ಪ್ರಾಚೀನ ಲಾಕ್ಷಣಿಕರು ರೀತಿ, ಗುಣ, ಅಲಂಕಾರ, ರಸ, ಧ್ವನಿ, ವಕ್ರೋಕ್ತಿ ಮುಂತಾದ ಹೆಸರುಗಳಿಂದ ಕಾವ್ಯಸತ್ವದ ಸ್ವರೂಪವನ್ನು ನಿರೂಪಿಸಿದಾಗ ಅವಕ್ಕಿದ್ದ ಅರ್ಥವ್ಯಾಪ್ತಿ ಕಾಲ ಸಮೆದಂತೆಲ್ಲ ಮಾಸಲಾಗಿದೆಯೆಂದು ತೋರುತ್ತದೆ; ಕಾವ್ಯದ ಜೀವಾಳಕ್ಕಿಂತಲೂ ಹೆಚ್ಚಾಗಿ ಅದರ ಬಹಿರಂಗದ ಅರ್ಥಕಲ್ಪನೆಗೆ ಅವುಗಳನ್ನು ಅನ್ವಯಿಸುವಂತೆ ಭಾಸವಾಗುತ್ತದೆ. ಇದರಿಂದ ಶಾಸ್ತ್ರಕ್ಕೂ ಶಾಸ್ತ್ರಕಾರನಿಗೂ ಅನ್ಯಾಯ ಮಾಡಿದಂತಾಗುತ್ತದೆ. ಆದ್ದರಿಂದ ನಮ್ಮ ಕಾವ್ಯಮೀಮಾಂಸೆಯ ಕೂಲಂಕಷವಾದ ಪರಿಜ್ಞಾನವನ್ನು ಪಡೆದು, ಅದರ ಬೆಳಕಿನಲ್ಲಿ ಪ್ರಾಯೋಗಿಕ ವಿಮರ್ಶೆಯನ್ನು ಬೆಳಸಬೇಕು. ಆಧುನಿಕ ದೃಷ್ಟಿಗೆ ಇದೂ ಸಾಲದು; ಇದರ ಜೊತೆಯಲ್ಲಿ ಪಾಶ್ಚಾತ್ಯರ ಕಾವ್ಯಮೀಮಾಂಸೆ ಮತ್ತು ಸಾಹಿತ್ಯವಿಮರ್ಶೆಗಳ ಅಧ್ಯಯನದಿಂದ ಮೂಡಿಬರಹುದಾದ ಜ್ಞಾನವನ್ನೂ ಸಮನ್ವಯಗೊಳಸಬೇಕು. ಹೀಗಾಗಿ ಕನ್ನಡ ವಿಮರ್ಶೆ ಎಂಬುದು ಒಂದು ನವವಿಧಾನವಾಗಿ, ಜಗತ್ತಿನ ಕಾವ್ಯವಿಮರ್ಶೆಗೆ ವಿಶಿಷ್ಟವಾದ ಒಂದು ಕಾಣಿಕೆಯನ್ನು ಸಲ್ಲಿಸುವಂತಾಗಬೇಕು.</p>
			<p> ಒಬ್ಬನೆ ವಿಮರ್ಶಕನು ಕಾವ್ಯವೊಂದನ್ನು ಕುರಿತು ವಿಮರ್ಶೆಮಾಡುವಂತೆಯೆ ಕವಿಯೊಬ್ಬನನ್ನು ಕುರಿತು, ಅವನ ಸಮಗ್ರ ಕೃತಿಗಳನ್ನು ತೆಗೆದುಕೊಂಡು, ನಾನಾ ದೃಷ್ಟಿಕೋನಗಳಿಂದ ಅವುಗಳನ್ನು ವೀಕ್ಷಿಸಿ, ಅವುಗಳ ಸತ್ವಸ್ವಾರಸ್ಯಗಳನ್ನು ಜನಗಳಿಗೆ ದಿಗ್ದರ್ಶನ ಮಾಡಿಸಬಲ್ಲ ವಿಮರ್ಶಕೃತಿಗಳೂ ಇಂದಿನ ಸಂದರ್ಭದಲ್ಲಿ ಅತ್ಯಗತ್ಯ. ‘ನಾಡೋಜ ಪಂಪ’ವೊಂದನ್ನು ಬಿಟ್ಟರೆ ಇಂತಹ ಸಮಾಲೋಚನೆ ನಮ್ಮಲ್ಲಿ ಇನ್ನೂ ನಡೆದೇ ಇಲ್ಲವೆಂದು ಹೇಳಬಹುದು. ಇಂತಹ ಸ್ತುತ್ಯಪ್ರಯತ್ನದ ಒಂದು ಅತ್ಯುತ್ತಮ ಕೃತಿ, ಶ್ರೀ ಕೃಷ್ಣಶಾಸ್ತ್ರಿಗಳ ‘ಬಂಕಿಮ ಚಂದ್ರ’.</p>
			<p> ದಿವಂಗತ ಬಿ. ವೆಂಕಟಾಚಾರ್ಯರ ಭಾಷಾಂತರಗಳ ಮೂಲಕ ಕನ್ನಡಿಗರಿಗೆ ಬಂಕಿಮ ಚಂದ್ರರ ಪರಿಚಯ ತಕ್ಕಮಟ್ಟಿಗೆ ಈಗಾಗಲೇ ಆಗಿದೆ. ಆದರೆ ಆ ಭಾಷಾಂತರಗಳ ಮೂಲಕ ಮೂಲಕರ್ತನ ವ್ಯಕ್ತಿತ್ವ, ಸಾಧನೆ, ಸಿದ್ಧಿಗಳಾಗಲಿ, ಆತನ ಕೃತಿಗಳ ಹಿನ್ನೆಲೆ, ಬೆಳವಣಿಗೆಯ ರೀತಿ, ಅವು ನೀಡಿದ ನೂತನದೃಷ್ಟಿ-ಈ ಮೊದಲಾದ ವಿಷಯಗಳಾಗಲಿ ನಮಗೆ ಇದುವರೆಗೆ ದೊರತಿರಲಿಲ್ಲ. ಶ್ರೀ ಕೃಷ್ಣಶಾಸ್ತ್ರಿಗಳು ತಮ್ಮ ಈ ಕೃತಿಯ ಮೂಲಕ ಮಾರ್ಗದರ್ಶಕವಾದ ವಿಮರ್ಶಕೃತಿಯೊಂದನ್ನು ನೀಡಿದ್ದಾರೆ. ಸೃಷ್ಟಿಸಾಹಿತ್ಯದಲ್ಲಿ ಬಂಕಿಮರು ಸಾಧಿಸಿರುವ ಔನ್ನತ್ಯವನ್ನು ಶ್ರೀ ಶಾಸ್ತ್ರಿಗಳು ತಮ್ಮ ಈ ವಿಮರ್ಶಕೃತಿಯಲ್ಲಿ ಹೊಯ್​ಕಯ್​ ಆಗುವಂತೆ ಸಾಧಿಸಿದ್ದಾರೆ.</p>
			<p> ಶ್ರೀ ಕೃಷ್ಣಶಾಸ್ತ್ರಿಗಳು ಈಗ ನಾಲ್ಕು ಐದು ದಶಕಗಳಿಂದಲೂ ಕನ್ನಡದ ಪ್ರಬೋಧಕ ಶಕ್ತಿಗಳಲ್ಲಿ ಪ್ರಮುಖವಾದ ಪ್ರಚೋದಕಶಕ್ತಿಯಾಗಿ ಕೆಲಸಮಾಡಿದವರು. ಅವರೂ ದಿವಂಗತ ವೆಂಕಣ್ಣಯ್ಯನವರೂ ನಲವತ್ತು ವರ್ಷಗಳಿಗೂ ಹಿಂದೆ ‘ಪ್ರಬುದ್ಧ ಕರ್ಣಾಟಕ’ವನ್ನು ಆರಂಭಿಸಿ ಕನ್ನಡಿಗರಲ್ಲಿ ನವಚೇತನವನ್ನು ಪ್ರಚೋದಿಸಿದವರು; ಕೇಳುವವರಿಲ್ಲದೆ ಮೂಲೆಗುಂಪಾಗಿದ್ದ ಕನ್ನಡ ಭಾಷಾಸಾಹಿತ್ಯಗಳಲ್ಲಿ ಜನರ ಅನುರಕ್ತಿ ಆಸಕ್ತಿಗಳು ಮೂಡಿ ಬೆಳೆಯುವಂತೆ ಮಾಡಿದವರು. ಅಶ್ವನೀದೇವತೆಗಳಂತೆ ಒಂದುಗೂಡಿ ಕೆಲಸಮಾಡುತ್ತಿದ್ದ ಈ ಇರ್ವರೂ ಬಂಗಾಳಿ ಸಾಹಿತ್ಯವನ್ನು ಅಭ್ಯಾಸಮಾಡಿ ಅಲ್ಲಿನ ಸಾಹಿತ್ಯದ ಸ್ವರೂಪವನ್ನು ಕನ್ನಡಿಗರಿಗೆ ಪರಿಚಯಮಾಡಿಕೊಡಲು ಹೊರಟವರು; ಶ್ರೀರಾಮಕೃಷ್ಣಪರಮಹಂಸರ ಉಪದೇಶಾಮೃತವನ್ನೂ ಕವಿ ರವೀಂದ್ರರ ಸಾಹಿತ್ಯವಿಮರ್ಶೆಯ ತೀರ್ಥವನ್ನೂ ಕನ್ನಡ ಭಾಷೆಯಲ್ಲಿ ಮೊಟ್ಟಮೊದಲು ಹರಿಯಬಿಟ್ಟವರು. ಹಲವು ವರ್ಷಗಳಿಂದಲೂ ಈ ನಿಟ್ಟಿನಲ್ಲಿ ದುಡಿಯುತ್ತಿರುವ ಶ್ರೀ ಕೃಷ್ಣಶಾಸ್ತ್ರಿಗಳು ತಮ್ಮ ದುಡಿಮೆಯ ಫಲವನ್ನು ಇಂದು ಕನ್ನಡಕ್ಕೆ ನೀಡಿದ್ದಾರೆ.</p>
			<p> “ಬಂಕಿಮನಿಗಿಂತ ಮುಂಚೆ ಯಾರೂ ಬಂಗಾಳಿಯನ್ನು ಸಡ್ಡೆ ಮಾಡುತ್ತಿರಲಿಲ್ಲ. ಸಂಸ್ಕೃತಪಂಡಿತರಿಗೆ ಅದು ಗ್ರಾಮ್ಯ, ಇಂಗ್ಲಿಷ್​ ತಿಳಿದವರಿಗೆ ಬರ್ಬರ. ಬಂಗಾಳಿ ಭಾಷೆಯು ಹೆಸರುವಾಸಿಯಾಗಬಹುದೆಂಬುದು ಅವರು ಕನಸಿನಲ್ಲಿಯೂ ಕಾಣಲಾರದ ವಿಷಯವಾಗಿತ್ತು. ಆದ್ದರಿಂದ ಅವರು ಹೆಂಗಸರು ಮಕ್ಕಳ ಉಪಯೋಗಕ್ಕಾಗಿ, ಅನುಗ್ರಹ ಬುದ್ಧಿಯಿಂದ ಬಂಗಾಳಿಯಲ್ಲಿ ಬರೆಯುತ್ತಿದ್ದರು . . . .ಹೀಗೆ ತಿರಸ್ಕಾರಕ್ಕೆ ಪಾತ್ರವಾಗಿದ್ದ ಬಂಗಾಳಿಯು ಅತ್ಯಂತ ದೀನ ಮಲಿನಭಾವದಲ್ಲಿ ಕಾಲ ಹಾಕುತ್ತಿತ್ತು. ಅದರಲ್ಲಿ ಅಡಗಿದ್ದ ಅಷ್ಟೊಂದು ಸೌಂದರ್ಯ, ಮಹಿಮೆ, ಎಲ್ಲಾ ಅದರ ಬಡತನವನ್ನು ಭೇದಿಸಿಕೊಂಡು ಹೊರಕ್ಕೆ ಬಂದು ಕಾಣಿಸಿ ಕೊಳ್ಳಲಾರದಿದ್ದವು. <strong>ಮಾತೃಭಾಷೆಗೆ ಇಷ್ಟು ತಿರಸ್ಕಾರವಿರುವ ಸ್ಥಳದಲ್ಲಿ, ಮಾನವಜೀವನದ ಶುಷ್ಕತೆ ಶೂನ್ಯತೆ ದೀನತೆಗಳನ್ನು ಯಾರೂ ಹೋಗಲಾಡಿಸರು.</strong></p>
			<p> ಇಂಥ ಕಾಲದಲ್ಲಿ ಅಂದಿನ ವಿದ್ಯಾವಂತರೊಳಗೆ ಶ್ರೇಷ್ಠನೆನಿಸಿದ ಬಂಕಿಮಚಂದ್ರನು ತನ್ನ ಎಲ್ಲಾ ವಿದ್ಯೆ ಅನುರಾಗ ಪ್ರತಿಭೆಗಳನ್ನೂ ಆ ಸಂಕುಚಿತ ವಂಗಭಾಷೆಯ ಚರಣದಲ್ಲಿ ಅರ್ಪಿಸಿದನು. . .</p>
			<p> ಆಗ ಅವನಿಗಿಂತ ಅಲ್ಪ ವಿದ್ಯಾವಂತರಾದ ಪ್ರತಿಭಾಹೀನ ಬಂಗಾಳಿಗಳು ಇಂಗ್ಲಿಷಿನಲ್ಲಿ ಎರಡು ಪಂಕ್ತಿ ಬರೆಯಬಲ್ಲವರಾದರೆ ಅಭಿಮಾನದಲ್ಲಿ ಉಬ್ಬಿಹೋಗುತ್ತಿದ್ದರು. ಅವರು ಇಂಗ್ಲಿಷ್​ ಸಮುದ್ರದಲ್ಲಿ ಅಳಿಲಿನಂತೆ ಮರಳಕಟ್ಟೆಯನ್ನು ಕಟ್ಟುತ್ತಿದ್ದರು ಎಂಬುದನ್ನು ಗ್ರಹಿಸಲಾರದವರಾಗಿದ್ದರು.</p>
			<p> ಬಂಕಿಮಚಂದ್ರನು ಆ ಅಭಿಮಾನ ಕೀರ್ತಿ ಕಾಮನೆಗಳನ್ನು ತ್ಯಜಿಸಿ, ಅಂದಿನ ವಿದ್ವಜ್ಜನರು ಅಲ್ಲಗಳೆದಿದ್ದ ವಿಷಯಕ್ಕೆ ತನ್ನ ಶಕ್ತಿ ಎಲ್ಲವನ್ನೂ ಕೊಟ್ಟನು ಎಂಬುದಕ್ಕಿಂತ ಹೆಚ್ಚಿನ ವೀರತ್ವ ಉಂಟೆ?</p>
			<p> ಅವನು ತನ್ನ ಶಿಕ್ಷಣದಿಂದ ಗರ್ವಿತನಾಗಿ ವಂಗಭಾಷೆಯನ್ನು ಅನುಗ್ರಹಬುದ್ಧಿಯಿಂದ ನೋಡಲಿಲ್ಲ. ಅದರಲ್ಲಿ ಪೂರ್ಣ ಭಕ್ತಿಯನ್ನು ತೋರಿಸಿದನು. ಏನೇನು ಆಶೆ ಆಕಾಂಕ್ಷೆ ಸೌಂದರ್ಯ ಪ್ರೇಮ ಹಿರಿಮೆ ಭಕ್ತಿ ದೇಶಾಭಿಮಾನ ವಿದ್ಯೆ ಬುದ್ಧಿ ಇದ್ದುವೋ ಅವೆಲ್ಲವನ್ನೂ ಧಾರಾಳವಾಗಿ ವಂಗಭಾಷೆಯ ಕೈಯಲ್ಲಿ ಅರ್ಪಿಸಿದನು. ತಿರಸ್ಕಾರದಿಂದ ಬಾಡಿಹೋಗಿದ್ದ ಭಾಷೆಯ ಮುಖವು ತಟ್ಟನೆ ಅರಳಿ ಅಪೂರ್ವಕಾಂತಿಯಿಂದ ತುಂಬಿ ಶೋಭಿಸಿತು. ಇದಕ್ಕೆ ಮುಂಚೆ ಬಂಗಾಳಿ ಭಾಷೆಯನ್ನು ತಿರಸ್ಕರಿಸುತ್ತಿದ್ದವರು ಅದರ ಈ ಯೌವನ ಸೌಂದರ್ಯದಿಂದ ಆಕರ್ಷಣೆಗೊಂಡು ಒಬ್ಬೊಬ್ಬರಾಗಿ ಹತ್ತಿರಬರುವುದಕ್ಕೆ ಮೊದಲುಮಾಡಿದರು. ವಂಗಸಾಹಿತ್ಯದ ಗೌರವವು ದಿವಸದಿವಸಕ್ಕೆ ತುಂಬುತ್ತ ಬಂತು.”</p>
			<p> ಬಂಕಿಮಚಂದ್ರರ ಮತ್ತು ಬಂಗಾಳಿ ಭಾಷೆ ಸಾಹಿತ್ಯಗಳ ವಿಚಾರವಾಗಿ ಬರೆಯುತ್ತಾ ರವೀಂದ್ರರು ಹೇಳಿರುವ ಈ ಮಾತುಗಳು ಕನ್ನಡ ಭಾಷೆ ಸಾಹಿತ್ಯಗಳಿಗೂ ಶ್ರೀ ಕೃಷ್ಣಶಾಸ್ತ್ರಿಗಳಿಗೂ ವಿಮರ್ಶಾಂಶದೃಷ್ಟಿಯಿಂದ ಎಷ್ಟು ಚೆನ್ನಾಗಿ ಒಪ್ಪುತ್ತವೆ!</p>
			<p> ಶ್ರೀ ಕೃಷ್ಣಶಾಸ್ತ್ರಿಗಳು ನಿವೃತ್ತ ಕನ್ನಡ ಪ್ರಾಧ್ಯಾಪಕರು. ನೌಕರಿಯಿಂದ ನಿವೃತ್ತರಾಗುವುದೆಂದರೆ ಹಲವರ ಪಾಲಿಗೆ ಅದೊಂದು ವಿಷಾದದ ಘಟನೆ-ಸಂಬಳ ಕಡಮೆಯಾಗುತ್ತದೆ, ಅಧಿಕಾರ ನಿಂತುಹೋಗುತ್ತದೆ, ಮನ್ನಣೆ ಮೊಟಕಾಗುತ್ತದೆ. ಆದ್ದರಿಂದಲೆ, ಅನೇಕರು ನಿವೃತ್ತರಾದಮೇಲೆ ಹೊಸ ನೌಕರಿಯನ್ನು ಹುಡುಕುತ್ತಾ ಹೋಗುತ್ತಾರೆ; ಕೆಲವು ಜನ ರಾಜಕೀಯಕ್ಕೆ ಕೂಡ ಇಳಿಯುತ್ತಾರೆ. ಶ್ರೀ ಕೃಷ್ಣಶಾಸ್ತ್ರಿಗಳು ಈ ಜಾತಿಯವರಲ್ಲ. ಅವರು ಹೆಸರಿಗೆ ಮಾತ್ರ ನಿವೃತ್ತರು. ವಿದ್ಯಾರ್ಥಿಗಳಿಗೆ ನಿರ್ದಿಷ್ಟವಾದ ಘಂಟೆಗಳಲ್ಲಿ ಪಾಠಹೇಳುವ ಕಾರ್ಯವೊಂದನ್ನು ಬಿಟ್ಟರೆ, ಉಳಿದಂತೆ ಅವರ ಕಾರ್ಯಕ್ರಮ ಯಥಾಪ್ರಕಾರವಾಗಿದೆ. ಸರ್ಕಾರಿ ನೌಕರಿಯಿಂದ ನಿವೃತ್ತರಾದ ಮೇಲೆ ಮೀಸಲು ಕಟ್ಟಿಕೊಂಡಿದ್ದವರಂತೆ ಅವರು ಕೃತಿರಚನಾ ಕಾರ್ಯದಲ್ಲಿ ತೊಡಗಿದ್ದಾರೆ. ಅವರ ‘ವಚನ ಭಾರತ’, ‘ಕಥಾಮೃತ’, ‘ಬಂಕಿಮಚಂದ್ರ’-ಒಂದೊಂದೂ ಬೃಹತ್ತಾದ ಗ್ರಂಥ. ಹೀಗೆ ನಿವೃತ್ತಿಯ ತರುವಾಯದ ಬಾಳನ್ನು ಇಷ್ಟು ಸಾರ್ಥಕವಾಗಿ ಸಮರ್ಪಕವಾಗಿ ಬಳಸಿಕೊಂಡವರು ಬಹಳ ಅಪೂರ್ವ.</p>
			<p> ಬಂಕಿಮಚಂದ್ರರ ವಿಚಾರವಾಗಿ ರವೀಂದ್ರರು ಬರೆದ ಸಮಾಲೋಚನೆಯೊಂದನ್ನು ತಮ್ಮ ಗ್ರಂಥದ ಪೀಠಿಕಾಭಾಗದಲ್ಲಿ ಸೇರಿಸುವ ಸಂದರ್ಭದಲ್ಲಿ ನನ್ನ ಮುನ್ನುಡಿಗಾಗಿ ಕಾಗದ ಬರೆಯುತ್ತಾ ಶ್ರೀ ಕೃಷ್ಣಶಾಸ್ತ್ರಿಗಳು “ಇಬ್ಬರು ಕವೀಂದ್ರರು ಎರಡು ಕಡೆಯಿಂದ ನನ್ನನ್ನೂ ಬಂಕಿಮನನ್ನೂ ಎತ್ತಿ ನಿಲ್ಲಿಸಿದಂತಾಗುತ್ತದೆ” ಎಂದು ತಮ್ಮ ಒಲವರವನ್ನು ಮೆರೆದಿದ್ದಾರೆ. ಶ್ರೀ ಶಾಸ್ತ್ರಿಗಳ ಶಕ್ತಿ ಅಂತಹ ಮುಪ್ಪಿನ ಸ್ಥಿತಿಗೆ ಇಳಿದಿಲ್ಲ ಎನ್ನುವುದಕ್ಕೆ ಅವರ ಈ ವಿಮರ್ಶ ಮಹಾಕೃತಿಯೇ ಸಾಕ್ಷಿಯಾಗಿದೆ.</p>
			<p>ಮೈಸೂರು<br />೨೪-೬-೧೯೬೦.</p>
			<p class="quote-author">ಕೆ.ವಿ. ಪುಟ್ಟಪ್ಪ.<br /> ವೈಸ್​ ಛಾನ್ಸಲರ್​ ಮತ್ತು<br /> ಪ್ರಕಟನ ಸಮಿತಿಯ ಅಧ್ಯಕ್ಷ.</p>
		</section>
		<section class="level1 unnumbered" epub:type="chapter" role="doc-chapter" id="id-000c.04">
			<h1 class="level1-title" epub:type="title">ಗ್ರಂಥಕರ್ತನ ಬಿನ್ನಹ</h1>
			<p><span class="big-letter">ಈ</span>ಗ್ಗೆ ಸುಮಾರು ಅರವತ್ತು ವರ್ಷಗಳ ಕೆಳಗೆ ನಾನು ಕನ್ನಡ ಮಾಧ್ಯಮಿಕ ಶಾಲೆಯಲ್ಲಿ ಓದುತ್ತಿದ್ದಾಗ, ಒಂದುದಿನ ನನಗೆ ಎರಡುತಿಂಗಳ ವಿದ್ಯಾರ್ಥಿವೇತನವಾಗಿ ಎರಡು ರೂಪಾಯಿ ಬಂತು. ಆಗ ಇನ್ನೂ ಒಂದು ರೂಪಾಯಿಗೆ ನೋಟಾಗಲಿ ನಿಕ್ಕಲ್​ ಆಗಲಿ ಬಂದಿರಲಿಲ್ಲ. ಆದ್ದರಿಂದ ಬೆಳ್ಳಿಯ ಎರಡು ಗಟ್ಟಿ ರೂಪಾಯಿಗಳು ನನ್ನ ಕೈತುಂಬ ಇದ್ದುವು. ಬಡತನದಲ್ಲಿ ಬೆಳೆದಿದ್ದ ನಾನು ಅಷ್ಟೊಂದು ಹಣವನ್ನು ನನ್ನದಾಗಿ ಅಲ್ಲಿಯವರೆಗೆ ಪಡೆದದ್ದಿಲ್ಲ. ಆದ್ದರಿಂದ ಅದನ್ನೇನು ಮಾಡಬೇಕೆಂಬುದೊಂದು ಗಹನವಾದ ಸಮಸ್ಯೆಯಾಯಿತು. ದುರ್ವ್ಯಯ ಮಾಡಬಾರದೆಂಬುದೇನೋ ಸಂಪ್ರದಾಯ ಸಂಸ್ಕಾರಗಳಿಂದ ಮನಸ್ಸಿನಲ್ಲಿ ಗೂಢವಾಗಿದ್ದರೂ ರೂಢ ಮೂಲವಾಗಿತ್ತು. ಆದರೆ ಸದ್ವ್ಯಯ ಮಾಡುವುದು ಹೇಗೆ? ಅದಕ್ಕೆ ತಿಂಡಿಕೊಂಡು ತಿಂದುಬಿಡಬೇಕೆಂಬ ಯೋಚನೆ ಬರಲಿಲ್ಲ. ಅಷ್ಟೊಂದು ಹಣವನ್ನು ನಿಮಿಷಾರ್ಧದಲ್ಲಿ ವೆಚ್ಚ ಮಾಡಿಬಿಡಬಹುದಾದ ಇಂದ್ರ ಚಂದ್ರಭವನಗಳು ಆಗ ಇನ್ನೂ ಹುಟ್ಟಿರಲಿಲ್ಲ. ಕಾಸಿಗೆ ಒಂದು ದೋಸೆ, ಕಾಸಿಗೆ ಒಂದು ವಡೆ ಚಕ್ಕುಲಿ, ಮಾರುವಂಥ ಎಲ್ಲೋ ಒಂದೆರಡು ಹೋಟಲುಗಳು ಮಾತ್ರ ಇದ್ದುವು. ಆದ್ದರಿಂದ ನಾನು ಆ ರೂಪಾಯಿ ಹಿಡಿದು ಆಗಿನ ಕಾಲದಲ್ಲಿ ಒಂದು ದೊಡ್ಡ ‘ಷಾಪು’ ಎನಿಸಿಕೊಂಡಿದ್ದ “ಗ್ರಾಜುಯೇಟ್ಸ್​ ಟ್ರೇಡಿಂಗ್​ ಅಸೋಸಿಯೇಷನ್”ಗೆ ಹೋದೆ. ಅದು ಮೈಸೂರಿನ ಟೌನ್ ಹಾಲ್​ ಅಥವಾ ರಂಗಾಚಾರ್ಲು ಮೆಮೋರಿಯಲ್​ ಹಾಲಿನ ಪೂರ್ವಕ್ಕೆ, ಪ್ರಾಯಶಃ ಈಗ ಸ್ಟೇಟ್ಸ್​ ಇಂಜಿನಿಯರಿಂಗ್​ ಕಂಪೆನಿ ಇರುವ ಕಟ್ಟಡದಲ್ಲಿ, ಇತ್ತು. ಅದರೊಳಕ್ಕೆ ಹೋಗಿ ಸುತ್ತಲೂ ನೋಡಿದೆ. ನನ್ನ ಕಣ್ಣಿಗೆ ಪ್ರಧಾನವಾಗಿ ಕಂಡದ್ದು ಪುಸ್ತಕಗಳು. ಒಂದು ಪುಸ್ತಕವನ್ನು ಏಕೆ ಕೊಂಡುಕೊಳ್ಳಬಾರದು? ಸರಿ, ಒಂದು ದೊಡ್ಡ ಪುಸ್ತಕವನ್ನು ಕೊಂಡುಕೊಳ್ಳಬೇಕು! ಯಾವುದು ದೊಡ್ಡದು? ಆಕಾರದಲ್ಲಿಯೂ ಗಾತ್ರದಲ್ಲಿಯೂ ದೊಡ್ಡದಾಗಿ ಕಂಡ ಮೂರು ನಾಲ್ಕು ಪುಸ್ತಕಗಳನ್ನು ನೋಡಿದೆ. ಅದರಲ್ಲಿ “ಆನಂದ ಮಠ”ವು ಒಂದು. ಏಕೋ ಮಿಕ್ಕವನ್ನು ಬಿಟ್ಟು ಅದರಮೇಲೆ ಮನಸ್ಸು ಹೋಯಿತು. ಅದರಿಂದ ಏನೋ “ಆನಂದ” ವಾಗುತ್ತದೆಂಬುದು ನನ್ನ ಭಾವನೆ. ಸುಮಾರು ಒಂದೂವರೆ ರೂಪಾಯಿ ಕೊಟ್ಟು ಅದನ್ನು ಕೊಂಡುಕೊಂಡೆ. ಅದೇ ನನ್ನ ಹಣದಿಂದ ನಾನು ಕೊಂಡುಕೊಂಡ ಮೊದಲನೆಯ ಪುಸ್ತಕ. ಏನೋ ಜಯವನ್ನು ಸಾಧಿಸಿದವನಂತೆ ಅಂದೇ ಆದಷ್ಟು ಓದಿದೆ. ಅರ್ಥವಾಗುವಷ್ಟು ಆಯಿತು. ಆದರೆ ಅದರ ಮೊದಲ ಪುಟದ ಶೈಲಿ ನವೀನವಾಗಿ ಆಕರ್ಷಕವಾಗಿ ಕಂಡಿತು. ಹೀಗೆ ಬರೆದರೆ ‘ನಾವೆಲ್ಲು!’ ಎಂದುಕೊಂಡೆ. ಬಹಳ ದಿನದವರೆಗೆ ಆ ವಾಕ್ಯಗಳು ಜ್ಞಾಪಕದಲ್ಲಿದ್ದುವು. ಬಂಕಿಮ ಸಾಹಿತ್ಯಕ್ಕೆ ನನಗೆ ಪ್ರವೇಶವಾದದ್ದು ಹೀಗೆ. ಅದು ಬಂಕಿಮಚಂದ್ರನ ಗ್ರಂಥವೆಂದು ಆಗ ಗೊತ್ತಿರಲಿಲ್ಲ. ಅದು ‘ವೆಂಕಟಾಚಾರ್ಯರ ನಾವೆಲ್ಲು’ ಮಾತ್ರ. ಇಂದಿಗೂ ಅನೇಕರಿಗೆ ಹಾಗೆಯೇ. ಆಮೇಲೆ ಅಲ್ಲಿ ಇಲ್ಲಿ ದೊರೆತ ಅವರ ಇತರ ಕಥೆಗಳನ್ನೂ ಕೆಲವನ್ನು ಓದಿದೆ; ಪಠ್ಯವಾಗಿ ಒಂದನ್ನೂ ಓದಲಿಲ್ಲ; ಆಗ ಅವುಗಳನ್ನು ಪಠ್ಯಪುಸ್ತಕವಾಗಿ ನಿಯಮಿಸುವ ರೂಢಿ ಕಾಲೇಜುಗಳಲ್ಲಿಯೂ ಬಂದಿರಲಿಲ್ಲ; ನಾನು ಉಪಾಧ್ಯಾಯನಾಗುವ ವೇಳೆಗೆ ಆ ಪದ್ಧತಿ ಬಂದು ಅವುಗಳನ್ನು ಪಾಠ ಹೇಳಬೇಕಾಯಿತು-ವಿಷವೃಕ್ಷ, ದೇವೀಚೌಧುರಾಣೀ, ಆನಂದಮಠ, ಇತ್ಯಾದಿ. ಪಾಠ ಹೇಳುವಾಗ ಅವುಗಳ ವಿವರವಾದ, ಆಳವಾದ, ವ್ಯಾಸಂಗವಾಯಿತು. ಅವುಗಳ ಮೂಲವನ್ನು ನೋಡಬೇಕೆಂದು ಬಂಗಾಳಿ ಗ್ರಂಥಗಳನ್ನು ತರಿಸಿ ಓದಬೇಕಾಗಿ ಬಂತು; ಬಂಗಾಳೀ ಸಾಹಿತ್ಯ ಚರಿತ್ರೆಯನ್ನು ಓದಬೇಕಾಗಿ ಬಂತು; ಬಂಕಿಮಚಂದ್ರನ ಅಪ್ರಕಾಶಿತ ಎಂದರೆ ಭಾಷಾಂತರವಾಗದ-ಗ್ರಂಥಗಳನ್ನೂ ನೋಡಬೇಕಾಗಿ ಬಂತು. ಇವುಗಳ ವ್ಯಾಸಂಗ ಹೀಗೆ, ಆಗ ಈಗ, ಉಪಾಧ್ಯಾಯ ವೃತ್ತಿಯಿಂದ ವಿಶ್ರಾಂತಿ ಹೊಂದುವವರೆಗೂ ನಡೆಯುತ್ತಲೇ ಇತ್ತು. ಏಕೆಂದರೆ ಈಚೆಗೆ ಬಿ.ಎ. ತರಗತಿಗೆ ಅಂಥ ಒಂದು ಘನವಾದ ಕಾದಂಬರಿಯನ್ನು ಪಠ್ಯವಾಗಿ ನಿಯಮಿಸುವುದು ಸಂಪ್ರದಾಯವಾಗಿ ನಿಂತಿತ್ತು. ಆಗ ಬಂಕಿಮಚಂದ್ರನ ಕಾದಂಬರೀ ಲೇಖನ ಸಾಮರ್ಥ್ಯವನ್ನು ಮೆಚ್ಚಿ, “ಪ್ರಬುದ್ಧ ಕರ್ಣಾಟಕ”ದಲ್ಲಿ ಕೆಲವು ಲೇಖನಗಳನ್ನು ಬರೆದೆ. ಅದೇ ರೀತಿಯೇ ಇನ್ನು ಕೆಲವು ಲೇಖನಗಳನ್ನು ಬರೆದು, ಬಂಕಿಮಚಂದ್ರನ ಮೇಲೆ ಒಂದು ಗ್ರಂಥವನ್ನು ಪ್ರಕಟಿಸಬೇಕೆಂಬ ಚಾಪಲ್ಯ ಆಗಾಗ್ಗೆ ಬರುತ್ತಿತ್ತು. ಇದಕ್ಕೆ ಬೇಕಾದ ಸಾಮಗ್ರಿಗಳು ಬಂಗಾಳಿಯಲ್ಲಿದ್ದುವು. ಅವನ್ನು ತರಿಸಿಕೊಳ್ಳಲು, ಹೇಗೋ ಪ್ರಕಾಶಕರ ವಿಳಾಸಗಳನ್ನು ತಿಳಿದು “ವಸುಮತೀ ಸಾಹಿತ್ಯ ಮಂದಿರ”ದಿಂದ ಒಂಬತ್ತು ಸಂಪುಟಗಳಲ್ಲಿ ಪ್ರಕಾಶಿತವಾದ ಬಂಕಿಮಚಂದ್ರ-ಜೀವನ, ಯುಗ, ಓ ಗ್ರಂಥಾವಳೀ ಸಂಬಂಧೇ ಆಲೋಚನಾ’ (೧೯೨೧) ಎಂಬ ಗ್ರಂಥವನ್ನೂ ತರಿಸಿದೆ. ಇದು ಸುಮಾರು ನಲವತ್ತು ವರ್ಷದ ಹಿಂದಿನ ಮಾತು. ಇದನ್ನು ಓದಿ ಪಾಠ ಹೇಳುವುದಕ್ಕೆಂದು ಕೆಲವು ಸಂಗತಿಗಳನ್ನು ಸಂಗ್ರಹಿಸಿಕೊಂಡಿದ್ದರೂ ಭಾಷಾಂತರ ಮಾಡಬೇಕೆನಿಸಲಿಲ್ಲ. ಗ್ರಂಥವು ಕ್ರೌನ್ ೪೦೦ ಪುಟಗಳ ಮೇಲಿದೆ. ಅಲ್ಲದೆ ಅದರಲ್ಲಿರುವುದೆಲ್ಲಾ ನಮ್ಮ ಜನಕ್ಕೆ ರುಚಿಸುವುದಿಲ್ಲ; ಕೆಲವು ಅಭಿಪ್ರಾಯಗಳೂ ನನ್ನ ಮನಸ್ಸಿಗೆ ಒಪ್ಪಿಗೆಯಾಗಲಿಲ್ಲ; ಎಲ್ಲಕ್ಕಿಂತ ಹೆಚ್ಚಾಗಿ ಅದನ್ನು ಅಚ್ಚು ಮಾಡಿಸುವ ಹೊಣೆಯನ್ನು, ಹೊರೆಯನ್ನು, ಹೊರುವವರು ಯಾರು? ಆದರೂ ಆ ಚಾಪಲ್ಯವೇನೋ ಅಳಿಸಿ ಹೋಗಿರಲಿಲ್ಲ. ಈಚೆಗೆ (೧೯೩೯) ವಂಗೀಯ ಸಾಹಿತ್ಯ ಪರಿಷತ್ತಿನವರು ಬಂಕಿಮ ಶತಮಾನೋತ್ಸವ ಜ್ಞಾಪಕಾರ್ಥವಾಗಿ, ಬಂಕಿಮ ಗ್ರಂಥಾವಳಿಯನ್ನು ಸಂಪೂರ್ಣವಾಗಿ ಒಂಬತ್ತು ದೊಡ್ಡ ಸಂಪುಟಗಳಲ್ಲಿ ಪ್ರಕಾಶಪಡಿಸಿದರು. ಅವನ್ನು ತರಿಸಿಕೊಂಡು ನೋಡಿದೆ. ಕನ್ನಡಕ್ಕೆ ಬರದೆ ಇದ್ದ ಎಷ್ಟೋ ಉತ್ತಮ ಕಥೆಗಳೂ ಪ್ರಬಂಧಗಳೂ ಅವುಗಳಲ್ಲಿ ಕಂಡುಬಂದುವು. ಅವನ್ನು ಒಂದೊಂದಾಗಿ ಕನ್ನಡಿಸಿ ಕೊಡೋಣವೆಂದು ಯೋಚಿಸಿದೆ. ಆದರೆ ಗ್ರಂಥಸ್ವಾಮ್ಯದ ಸಮಸ್ಯೆ ಬಂದು, ನಾನು ಮಾಡಿದ ಪತ್ರವ್ಯವಹಾರ ಸಫಲವಾಗದ್ದರಿಂದ ಆ ಕೆಲಸವನ್ನು ಕೈಬಿಡಬೇಕಾಯಿತು. ಆದರೂ ಬಂಕಿಮಚಂದ್ರನಂಥ ಪ್ರತಿಭಾಶಾಲಿ ಲೇಖಕನ ಪರಿಚಯ ಕನ್ನಡಿಗರಿಗೆ ಅವಶ್ಯವಾಗಿ ಆಗಲೇಬೇಕೆಂಬ ಯೋಚನೆ ನನಗೆ ದೃಢವಾಗಿ ಇದ್ದದ್ದರಿಂದ ಈ ಕೆಲಸಕ್ಕೆ ಕೈ ಹಾಕಿದೆ. ನನಗೆ ತಿಳಿದಮಟ್ಟಿಗೆ ೧೯೨೯ನೆಯ ಡಿಸೆಂಬರ್​ ತಿಂಗಳಲ್ಲಿ ‘ಸುಬೋಧ’ದ ಶ್ರೀ ಯಂ. ರಾಮರಾಯರು ತಮ್ಮ ಮಾಸ ಪುಸ್ತಕಾವಳಿಯ ಏಳನೆಯ ಸಂಪುಟದ ೯೮ನೆಯ ಕುಸುಮವಾಗಿ ಪ್ರಕಟಿಸಿದ ‘ಬಾಬು ಬಂಕಿಮಚಂದ್ರ ಚಟ್ಟೋಪಾಧ್ಯಾಯ’ ಎಂಬ ಸಣ್ಣ ಪುಸ್ತಕವನ್ನು ಬಿಟ್ಟರೆ ಈ ವಿಷಯದ ಮೇಲೆ ಕನ್ನಡದಲ್ಲಿ ಮತ್ತಾವ ಗ್ರಂಥವೂ ಇಲ್ಲ. ಅದರಲ್ಲಿಯೂ ಸೂಕ್ಷ್ಮವಾದ ಜೀವನಚರಿತ್ರೆ ಇದೆಯೇ ಹೊರತು ಎಲ್ಲ ಗ್ರಂಥಗಳ ವಿಸ್ತೃತ ವಿಮರ್ಶೆಯಿಲ್ಲ.</p>
			<p> ಅಕ್ಷಯಕುಮಾರ ದತ್ತಗುಪ್ತರು ತಮ್ಮ ಗ್ರಂಥಕ್ಕೆ ಶಚೀಶಚಂದ್ರ ಚಟ್ಟೋಪಾಧ್ಯಾಯರ ‘ಬಂಕಿಮ ಜೀವನೀ’ಯಿಂದ ಹಿಡಿದು ಯಾವ ಯಾವ ಪುಸ್ತಕಗಳು ಲೇಖನಗಳು ಬಂಗಾಳಿಯಲ್ಲಿ ಪ್ರಕಟವಾಗಿದ್ದುವೋ ಅವೆಲ್ಲವನ್ನೂ ಉಪಯೋಗಿಸಿಕೊಂಡಿದ್ದೇವೆಂದು ಹೇಳಿದ್ದಾರೆ. ಅವರ ಗ್ರಂಥದಲ್ಲಿ ಅಲ್ಲಲ್ಲಿಯೂ, ಜಯಂತ ಕುಮಾರ ದಾಸಗುಪ್ತರ <span class="en">A critical Study of the Life and Novels of Bankimachandra (1937)</span> ಎಂಬ ಗ್ರಂಥದ ಕೊನೆಯಲ್ಲಿಯೂ, ವಂಗೀಯ ಸಾಹಿತ್ಯಪರಿಷತ್ತಿನ ಶತವಾರ್ಷಿಕ ಸಂಸ್ಕರಣದ ಪೀಠಿಕೆಗಳಲ್ಲಿಯೂ, ಆಧಾರ ಗ್ರಂಥಗಳನ್ನು ಸೂಚಿಸಿದ್ದಾರೆ. ಇವುಗಳಲ್ಲಿ ನನಗೆ ಸಿಕ್ಕಿದವುಗಳನ್ನೆಲ್ಲಾ ಓದಿದ್ದೇನೆ. ಆದರೆ ವಿಮರ್ಶ ಭಾಗವು ಬಹುಮಟ್ಟಿಗೆ ನನ್ನದೇ. ಮೂಲ ಗ್ರಂಥಗಳನ್ನು ಬಂಗಾಳಿಯಲ್ಲಿಯೇ ಓದಿ ಚರ್ವಣ ಮಾಡಿ, ಬಂಕಿಮನ ಜೀವನಚರಿತ್ರೆಯನ್ನು ಮನಸ್ಸಿನಲ್ಲಿಟ್ಟುಕೊಂಡು, ನನಗೆ ಸೂಕ್ತಕಂಡ ಅಭಿಪ್ರಾಯಗಳನ್ನು ನನ್ನದೇ ರೀತಿಯಲ್ಲಿ ಬರೆದಿದ್ದೇನೆ.</p>
			<p> ಈಗ ಹಲವು ಕಾರಣಗಳಿಂದಾಗಿ ವೆಂಕಟಾಚಾರ್ಯರ ಕಾದಂಬರಿಗಳು ಹಿಂದೆ ಬಿದ್ದಿವೆ. ಒಂದೆರಡು ಹೊರತು ಮಿಕ್ಕವು ದುಡ್ಡುಕೊಟ್ಟರೂ ದೊರೆಯುವುದಿಲ್ಲ. ಆದ್ದರಿಂದ ಈ ಕಾದಂಬರಿಗಳನ್ನು ಪರಿಶೀಲಿಸುವಾಗ ಸಾಧ್ಯವಾದ ಕಡೆಗಳಲ್ಲೆಲ್ಲಾ ಅವುಗಳ ಕಥಾಸಂಗ್ರಹವನ್ನು ಕೊಟ್ಟಿದೆ. ಇದರಿಂದ ಆಯಾ ಕಾದಂಬರಿಯ ಸಾಮಾನ್ಯ ರೂಪರೇಖೆಗಳು ಗೊತ್ತಾಗಬಹುದೇ ಹೊರತು, ಅದರ ನಿಜಸ್ವರೂಪ ಗೊತ್ತಾಗುವುದಿಲ್ಲ; ಅದಕ್ಕೆ ಮೂಲವನ್ನೇ, ಅಥವಾ ಒಳ್ಳೆಯ ಭಾಷಾಂತರವನ್ನೇ, ಓದಬೇಕು. ಕಲೆಯ ಜೀವವಿರುವುದು ಅದರ ವಿವರಗಳಲ್ಲಿ. ಒಬ್ಬ ವ್ಯಕ್ತಿಯ ನಗೆ, ನೋಟ, ಹಾವ, ಭಾವ, ಒಲುಮೆ, ನಲ್ಮೆ, ಮಾಯ, ಮಾಧುರ್ಯ ಮುಂತಾದವುಗಳನ್ನು ಹೇಗೆ ಫೋಟೋ ತೆಗೆದುಕೊಂಡು ತೋರಿಸುವುದು ಸಾಧ್ಯವಿಲ್ಲವೋ, ಅವನ್ನು ಅನುಭವಕ್ಕೆ ತಂದುಕೊಳ್ಳದೆ ಜೀವಂತವಾದ ವ್ಯಕ್ತಿತ್ವದ ಸತ್ಯಪರಿಚಯ ಹೇಗೆ ಆಗುವುದಿಲ್ಲವೋ, ಹಾಗೇ ಕೆಲವು ನವಿರಾದ ಸನ್ನಿವೇಶಗಳನ್ನು ಪೂರ್ತಿಯಾಗಿ ಓದದೆ, ಮನಶ್ಚಕ್ಷುವಿನ ಮುಂದೆ ತಂದುಕೊಳ್ಳದೆ ಕಲೆಯ ಸೌಂದರ್ಯವು ಅನುಭವಕ್ಕೆ ಬರದು. ಕಥೆಯ ಸ್ಥೂಲಪರಿಚಯವಾದರೂ ಆದರೆ, ಭಾವುಕರಾದ ಪಾಠಕರು, ಮುಂದೆ ಆಯಾ ಕಾದಂಬರಿಯ ವಿಚಾರವಾಗಿ ಬರೆದಿರುವ ಮಾತುಗಳನ್ನು ಗ್ರಹಿಸಿಯಾರೆಂಬ ಆಸೆಯಿಂದ ಇದನ್ನು ಬರೆದುದಾಗಿದೆ. ಮೂಲ ಕಾದಂಬರಿಯನ್ನು ವಿವರವಾಗಿ, ಸಾವಧಾನವಾಗಿ, ಓದಿದರೆ, ಅದು ಹೆಚ್ಚು ಸೊಗಸೀತು, ಪಾಠಕರಲ್ಲಿ ಆ ಆಸೆ ಹುಟ್ಟೀತು ಎಂದು ನಿರೀಕ್ಷಿಸಿದ್ದೇನೆ. ಈ ಕಥಾಸಂಗ್ರಹಗಳು ನೀರಸವಿರಬಹುದು; ಆದರೆ ಅವಕ್ಕೆ ಇರುವಷ್ಟು ಪ್ರಯೋಜನ ಇದ್ದೇ ಇದೆ. ಷೇಕ್ಸ್​ಪಿಯರ್​ ಮುಂತಾದ ಮಹಾಕವಿಗಳ, ನಾಟಕಕರ್ತರ, ನಾಟಕ ಕಥೆಗಳನ್ನು ಹಲವರು ಹಲವು ಭಾಷೆಗಳಲ್ಲಿ ಗದ್ಯಸಂಗ್ರಹವಾಗಿ ಬರೆದಿದ್ದಾರೆ; ಅವುಗಳ ಮೂಲಕ ಮೂಲಕೃತಿಗಳಿಗೆ ಪ್ರವೇಶವನ್ನು ಪಡೆದಿರುವವರು ಹಲವು ಜನ; ಈ ಕಥೆಗಳಷ್ಟನ್ನೇ ಓದಿ ಸಂತೋಷಪಟ್ಟಿರುವವರ ಸಂಖ್ಯೆಯೂ ಕಡಮೆಯೇನಲ್ಲ.</p>
			<p> ಬಂಕಿಮನ ಜೀವನ ಚರಿತ್ರೆಯನ್ನು ಹದಿಮೂರು ಪುಟಗಳಲ್ಲಿ ಸಂಗ್ರಹಿಸಿದೆ. ಅವನು ಎಂದೆಂದು ಯಾವ ಯಾವ ಊರಲ್ಲಿ ಯಾವ ಯಾವ ಅಧಿಕಾರಗಳಲ್ಲಿ ಇದ್ದನು ಎಂಬ ವಿವರಗಳು ದೊರೆಯುತ್ತವೆ. ಇವು ಅಷ್ಟು ಮುಖ್ಯವಲ್ಲವೆಂದು ಬಿಟ್ಟಿದ್ದೇನೆ. ಅವನ ವಿಚಾರವಾಗಿ ಹಲವಾರು ಕಥೆಗಳು ಪ್ರಚಾರದಲ್ಲಿವೆ; ಇವಕ್ಕೆ ಏನು ಆಧಾರವೋ, ಇವು ಎಷ್ಟು ಸಪ್ರಮಾಣವೋ ತಿಳಿಯದು. ಶಚೀಶಚಂದ್ರ ಚಟ್ಟೋಪಾಧ್ಯಾಯರ ‘ಬಂಕಿಮಜೀವನೀ’ಯಲ್ಲಿ ಬಂದಿರುವ ಸಂಗತಿಗಳನ್ನೇ ಹಲವರು ಶಂಕಿಸುತ್ತಾರೆ. ಒಬ್ಬ ವ್ಯಕ್ತಿಯ ಹೊರಜೀವನದಲ್ಲಿ ಇತರರು ಕಾಣುವ ಸಂಗತಿಗಳಿಗಿಂತಲೂ, ಅವನೇ ತನ್ನ ಮಾತುಕಥೆ ಬರವಣಿಗೆಗಳಲ್ಲಿ ವ್ಯಕ್ತಪಡಿಸಿರುವ ಅಭಿಪ್ರಾಯಗಳಿಂದ ಅವನ ವ್ಯಕ್ತಿತ್ವ ಹೆಚ್ಚು ಸ್ಪಷ್ಟವಾಗುತ್ತದೆ. ಇದನ್ನು ಮುಂದಿನ ಅಧ್ಯಾಯಗಳಲ್ಲೆಲ್ಲಾ ಕಾಣಬಹುದು.</p>
			<p> ಈ ಗ್ರಂಥ ಅರ್ಧ ಅಚ್ಚಾದ ಮೇಲೆ ಡಾ॥ ಸುಕುಮಾರ ಸೇನರು ಇಂಗ್ಲಿಷಿನಲ್ಲಿ ಬರೆದಿರುವ “ಬಂಗಾಳಿ ಸಾಹಿತ್ಯದ ಚರಿತ್ರೆ” ಬಂತು. (ಜನವರಿ, ೧೯೬೦). ಅದರಲ್ಲಿ ಆದಿಯಿಂದ ೧೯೪೧ರ ವರೆಗಿನ ಬಂಗಾಳಿ ಸಾಹಿತ್ಯ ಚರಿತ್ರೆ ಇದೆ. ಬಂಕಿಮನ ಮೇಲೆ ಇರುವ ಭಾಗ ತುಂಬ ಸಂಗ್ರಹವಾಗಿದೆ (ಪುಟ ೨೨೯-೨೩೮).</p>
			<p> ಜಾರ್ಜ್ ಸೇಂಟ್ಸ್​ಬರಿ ಅವರು ಪ್ರಸಿದ್ಧ ಇಂಗ್ಲಿಷ್​ ಕಾದಂಬರೀಕಾರನಾದ ಸರ್​ ವಾಲ್ಟರ್​ ಸ್ಕಾಟ್​ನ ವಿಚಾರವಾಗಿ ಹೀಗೆ ಹೇಳುತ್ತಾರೆ:</p>
			<p><span class="en">He created the historical novel……He first showed how national character, national dialect, national characteristics generally could be made…. a substantive element in the interest of fiction. He left it (novel) the equal of any literary department in repute, profit, possibility…he infused into it. . .a tradition of moral and intellectual health, of manliness, of truth and honour, freedom and courtesy, which has distinguished the best days of the English novel as it distinguishes those of hardly any other literary kind.</span></p>
			<p> ಈ ಮಾತುಗಳನ್ನು-<span class="en">English</span> ಎಂಬುದನ್ನು <span class="en">Indian</span> ಎಂದು ಬದಲಾಯಿಸಿ-ಅಕ್ಷರಶಃ ಬಂಕಿಮಚಂದ್ರನಿಗೂ ಅನ್ವಯಿಸಬಹುದು.</p>
			<p> ಮೈಸೂರು ವಿಶ್ವವಿದ್ಯಾನಿಲಯದ ಕನ್ನಡ ಗ್ರಂಥಮಾಲೆಯಲ್ಲಿ, ಡಾ॥ ಮಾಸ್ತಿವೆಂಕಟೇಶ ಅಯ್ಯಂಗಾರ್ಯರ ‘ರವೀಂದ್ರನಾಥ ಠಾಕೂರ’ರ ಮೇಲಣ ಗ್ರಂಥ ಬಂದಾಗಲೇ ಅದರ ಜೊತೆಯ ಗ್ರಂಥವಾಗಿ ಬಂಕಿಮಚಂದ್ರನ ಮೇಲೂ ಒಂದು ಗ್ರಂಥ ಬರಬೇಕೆಂಬ ಸೂಚನೆ ಇತ್ತು; ಆದರೆ ಅದು ಅಲ್ಲಿಗೇ ನಿಂತಿದ್ದು, ಕಾರ್ಯರೂಪಕ್ಕೆ ಬರಬೇಕಾದರೆ ಇಷ್ಟು ದಿನವಾಯಿತು. ನನಗೆ ಬಂಕಿಮಚಂದ್ರನ ಗ್ರಂಥಗಳ ಮೇಲೆ ಅಭಿಮಾನವಿದ್ದದ್ದರಿಂದ ಅವುಗಳ ವಿಚಾರವಾಗಿ ಒಂದು ಪುಸ್ತಕವನ್ನು ಬರೆಯತೊಡಗಿದೆ. ‘ಕಥಾಮೃತ’ ಹೊರಗೆ ಬಂದಾಗಿನಿಂದ (೧೯೫೨) ಅದೇ ಕೆಲಸವಾಗಿತ್ತು. ಅದು ಮುಗಿದಮೇಲೆ ಈ ಪುಸ್ತಕವನ್ನು ಪ್ರಕಾಶಪಡಿಸುವ ಇಚ್ಛೆಯುಂಟೇ ಎಂದು ಮೈಸೂರು ವಿಶ್ವವಿದ್ಯಾನಿಲಯದ ಅಧಿಕಾರಿಗಳನ್ನು ಕೇಳಿದೆ. ಅವರು ಸಂತೋಷವಾಗಿ ಒಪ್ಪಿಕೊಂಡರು. ಇಂದು ಪುಸ್ತಕ ಮುದ್ರಣ ಪ್ರಕಾಶನಗಳು ಯಾವ ವಿಧದಲ್ಲಿಯೂ ಸುಲಭವಲ್ಲ; ಆದರೂ ಇದರ ಭಾರವನ್ನು ವಹಿಸಿಕೊಂಡು ಪುಸ್ತಕವನ್ನು ಹೊರಕ್ಕೆ ತಂದ ವಿಶ್ವವಿದ್ಯಾನಿಲಯದ ಅಧಿಕಾರಿಗಳನ್ನೂ ಇದರಲ್ಲಿ ಮೊದಲಿನಿಂದಲೂ ಆಸಕ್ತಿ ವಹಿಸಿ, ಮುನ್ನುಡಿ ಬರೆದುಕೊಟ್ಟ ಗ್ರಂಥಪ್ರಕಾಶನ ಸಮಿತಿಯ ಅಧ್ಯಕ್ಷರೂ, ಮೈಸೂರು ವಿಶ್ವವಿದ್ಯಾನಿಲಯದ ಉಪಕುಲಪತಿಗಳೂ ಆದ ಪದ್ಮಭೂಷಣ ಡಾ॥ ಕೆ.ವಿ. ಪುಟ್ಟಪ್ಪ, ಎಂ.ಎ., ಡಿ. ಲಿಟ್​. ಅವರನ್ನೂ ವಂದಿಸುತ್ತೇನೆ.</p>
			<p> ಈ ಪುಸ್ತಕಕ್ಕೆ ಬೇಕಾದ ಬಂಕಿಮಚಂದ್ರನ ಭಾವಚಿತ್ರವನ್ನೂ ಹಸ್ತಾಕ್ಷರಗಳನ್ನೂ ಉಪಯೋಗಿಸಿಕೊಳ್ಳಲು ಅನುಮತಿಯನ್ನು ಕೊಟ್ಟು, ಎಲ್ಲ ವಿಧದಲ್ಲಿಯೂ ಸಹಕರಿಸಿದ ವಂಗೀಯ ಸಾಹಿತ್ಯ ಪರಿಷತ್ತಿಗೆ ನನ್ನ ಕೃತಜ್ಞತೆ ಸಲ್ಲಬೇಕಾಗಿದೆ. ಕವಚಕ್ಕೆ ಬೇಕಾದ ಸುಂದರ ಚಿತ್ರವನ್ನೂ ನನ್ನ ಮಿತ್ರರಾದ ಶ್ರೀ ಎಂ.ಎಸ್​. ಪುರುಷೋತ್ತಮರಾಯರು ಬರೆದು ಕೊಟ್ಟಿದ್ದಾರೆ. ಮುಖಚಿತ್ರಕ್ಕೆ ಬೇಕಾದ ಭಾವಚಿತ್ರವನ್ನು ನನ್ನ ಮಾನ್ಯಮಿತ್ರರೊಬ್ಬರು ಕೊಟ್ಟು ಉಪಕಾರಮಾಡಿರುತ್ತಾರೆ.</p>
			<p> ಕೊನೆಯದಾಗಿ, ಇದನ್ನು ತಮ್ಮ ಸ್ವಂತ ಕೆಲಸವೆಂದು ಭಾವಿಸಿ, ಅಂದವಾಗಿಯೂ ಆಸಕ್ತಿಯಿಂದಲೂ ಶ್ರದ್ಧೆಯಿಂದಲೂ ಬೇಗ ಅಚ್ಚುಮಾಡಿಕೊಟ್ಟ ಬಿ.ಬಿ. ಡಿ. ಪವರ್​ ಪ್ರೆಸ್ಸಿನ ಮಾಲಿಕರಾದ ಶ್ರೀ ಯು. ನರಸಿಂಹ ಮಲ್ಯರಿಗೆ ನನ್ನ ವಂದನೆಯನ್ನು ಸಮರ್ಪಿಸುತ್ತೇನೆ.</p>
			<p>ಬೆಂಗಳೂರು <br />೧-೭-೧೯೬೦.</p>
			<p class="quote-author"><strong>ಎ.ಆರ್​. ಕೃಷ್ಣಶಾಸ್ತ್ರೀ</strong></p>
		</section>
		<section class="level1 unnumbered" epub:type="chapter" role="doc-chapter" id="id-000c.05">
			<h1 class="level1-title" epub:type="title">ಕವಿಕಾಣಿಕೆ</h1>
			<p class="myquote">[ಬಂಕಿಮಚಂದ್ರನು ಸ್ವರ್ಗಸ್ಥನಾದ ಮೇಲೆ ಶ್ರೀ ರವಿಂದ್ರನಾಥ<br />ಠಾಕೂರರು ಬರೆದ ‘ಬಂಕಿಮಚಂದ್ರ’ ಎಂಬ ಲೇಖನದಿಂದ]</p>
			<p><span class="big-letter">ಬಂ</span>ಕಿಮನ ನವೀನ ಪ್ರತಿಭೆಯು ಲಕ್ಷ್ಮಿಯಂತೆ ಅಮೃತಕಲಶವನ್ನು ಕೈಯಲ್ಲಿ ಹಿಡಿದು ಬಂಗಾಳಾ ದೇಶದ ಮುಂದೆ ಉದ್ಭವಿಸಿದಾಗ, ಹಳೆಯ ಕಾಲದ ಜನರು ಅವನ ಕೃತಿಯನ್ನು ಸನ್ಮಾನ ಸಂತೋಷಗಳೊಡನೆ ಎದುರುಗೊಳ್ಳಲಿಲ್ಲ… ಹಲವರು ಅದನ್ನು ಪರಿಹಾಸ ಮಾಡಿದರು; ಕೆಲವರು ದ್ವೇಷಿಸಿದರು; ಇಂದಿನ ಹೊಸ ಲೇಖಕ ಪಾಠಕರೂ ಅವನ ಪ್ರಭಾವವನ್ನು ಪೂರ್ತಿಯಾಗಿ ತಮ್ಮ ಹೃದಯದಲ್ಲಿ ಅನುಭವಕ್ಕೆ ತಂದುಕೊಳ್ಳಲಿಲ್ಲ.</p>
			<p> ಬಂಕಿಮನ ಸಾಕ್ಷಾತ್ಕಾರವಾದಾಗ, ಭಾಗ್ಯವಶದಿಂದ, ಈ ಲೇಖಕನಿಗೆ ಸಾಹಿತ್ಯ ಸಂಬಂಧದಲ್ಲಿ ಯಾವ ವಿಧವಾದ ಪೂರ್ವ ಸಂಸ್ಕಾರವೂ ಮನಸ್ಸಿನಲ್ಲಿ ರೂಢಮೂಲವಾಗಿರಲಿಲ್ಲ; ಆಧುನಿಕ ಕಾಲದ ನೂತನ ಭಾವಗಳೂ ಪರಿಚಿತವಾಗಿರಲಿಲ್ಲ. ಆಗ, ವಂಗ ಸಾಹಿತ್ಯಕ್ಕೆ ಹೇಗೋ ಹಾಗೆ ನನಗೂ ವಯಸ್ಸಿನಲ್ಲಿ ಪ್ರಾತಃಕಾಲ. ಬಂಕಿಮನು ಉದಯಿಸಿ ವಂಗಸಾಹಿತ್ಯದಲ್ಲಿ ಸೂರ್ಯಪ್ರಕಾಶವನ್ನು ತಂದಾಗ ನನ್ನ​ ಹೃತ್ಕಮಲವು ಮೊದಲ ಬಾರಿಗೆ ಅರಳಿತು.</p>
			<p> ಆ ಸಂಧಿಕಾಲದಲ್ಲಿದ್ದದ್ದರಿಂದ, ಹಿಂದೆ ಏನು ಇತ್ತು ಮುಂದೆ ನಾವು ಏನು ಪಡೆದೆವು ಎಂಬುದನ್ನು ನಾನು ತಿಳಿಯುವುದು ಸಾಧ್ಯವಾಯಿತು. ಹಿಂದಿದ್ದ ಆ ಅಂಧಕಾರ, ಏಕಾಕಾರ, ನಿದ್ರೆ ಎಲ್ಲಾ ಎಲ್ಲೋ ಹೋದುವು. ಎಲ್ಲಿಂದಲೋ, ಅಷ್ಟೊಂದು ಬೆಳಕು, ಆಶೆ, ಸಂಗೀತ, ವೈಚಿತ್ರ್ಯ ಎಲ್ಲಾ ಬಂದುವು.</p>
			<p> “ವಂಗದರ್ಶನ”ವು ಆಷಾಢದ ಮೊದಲ ಮಳೆಯಂತೆ ‘ಸಮಾಗತೋ ರಾಜವದುನ್ನತ ಧ್ವನಿಃ!’ ಆ ಭಾವಸೃಷ್ಟಿಯ ಮುಂಗಾರು ಮಳೆಯಿಂದ ಸಮಸ್ತ ನದೀ ನಿರ್ಝರಗಳೂ ತಟ್ಟನೆ ತುಂಬಿ ಯೌವನದ ಆನಂದವೇಗದಿಂದ ಓಡಲು ಮೊದಲು ಮಾಡಿದುವು. ಎಷ್ಟು ಕಾವ್ಯ ನಾಟಕ ಕಾದಂಬರಿ ಪ್ರಬಂಧ ವಿಮರ್ಶೆ ಮಾಸಪತ್ರಿಕೆ ವರ್ತಮಾನಪತ್ರಿಕೆಗಳು ಎದ್ದು ವಂಗಭೂಮಿಯನ್ನು ಬೆಳಗಿನ ಕಲರವದಿಂದ ತುಂಬಿದುವು! ಬಂಗಾಳಿ ಭಾಷೆಯು ಇದ್ದಕ್ಕಿದ್ದ ಹಾಗೆ ಬಾಲ್ಯದಿಂದ ಯೌವನದಲ್ಲಿ ಕಾಲಿಟ್ಟಿತು.</p>
			<p> ನಾನು ಬಾಲ್ಯದಲ್ಲಿ ವಂಗಸಾಹಿತ್ಯದೊಳಗೆ ಭಾವದ ಆ ನವಸಮಾಗಮ ಮಹೋತ್ಸವವನ್ನು ಕಂಡೆನು. ಮದುವೆಯ ಮೊದಲ ದಿನದಲ್ಲಿ ಕೇಳುವ ವೇಣುಗಾನವು ನಿತ್ಯವೂ ಕೇಳುವುದಿಲ್ಲ. . .ಅಂದಿನ ವಾದ್ಯವಾಲಗಗಳು ಪ್ರತಿದಿನವೂ ನಡೆಯುವುದಿಲ್ಲ. ಆದರೂ ಆ ಒಂದು ದಿನ ಕಂಡ ಉತ್ಸವದ ನೆನಪು ಕಠೋರ ಕರ್ತವ್ಯ ಪಥದಲ್ಲಿ ಯಾವಾಗಲೂ ಆನಂದವನ್ನು ಉಂಟುಮಾಡುತ್ತಿರುತ್ತದೆ...</p>
			<p> ರಾಮಮೋಹನರಾಯನು ಬಂಗಾಳಿ ಸಾಹಿತ್ಯವನ್ನು ಗ್ರ್ಯಾನೈಟ್​ ಬಂಡೆಯ ಮೇಲೆ ನಿಲ್ಲಿಸಿ ಅದು ಮುಳುಗಿಹೋಗದಂತೆ ಮಾಡಿದನು. ಬಂಕಿಮನು ಅದರ ಮೇಲೆ ತನ್ನ ಪ್ರತಿಭಾ ಪ್ರವಾಹವನ್ನು ಹರಿಯಿಸಿ ಮಣ್ಣುಮೆಕ್ಕಲನ್ನು ತಂದು ಎಳೆದನು. ಈಗ ಬಂಗಾಳೀ ಭಾಷೆಯು ವಾಸಯೋಗ್ಯವಾದ ನೆಲವಷ್ಟೇ ಅಲ್ಲ, ಉರ್ವರಾ ಸಸ್ಯಶ್ಯಾಮಲಾ ಆಗಿದೆ; ವಾಸಭೂಮಿ ನಿಜವಾದ ಮಾತೃಭೂಮಿಯಾಗಿದೆ. ಮನಸ್ಸಿನ ಆಹಾರ ಮನೆಯ ಬಾಗಿಲಲ್ಲಿಯೇ ಬೆಳೆದು ನಿಂತಿದೆ. . .</p>
			<p> ಬಂಕಿಮನಿಗಿಂತ ಮುಂಚೆ ಯಾರೂ ಬಂಗಾಳಿಯನ್ನು ಸಡ್ಡೆ ಮಾಡುತ್ತಿರಲಿಲ್ಲ. ಸಂಸ್ಕೃತ ಪಂಡಿತರಿಗೆ ಅದು ಗ್ರಾಮ್ಯ, ಇಂಗ್ಲಿಷ್​ ತಿಳಿದವರಿಗೆ ಬರ್ಬರ. ಬಂಗಾಳಿ ಭಾಷೆಯು ಹೆಸರುವಾಸಿಯಾಗಬಹುದೆಂಬುದು ಅವರು ಕನಸಿನಲ್ಲಿಯೂ ಕಾಣಲಾರದ ವಿಷಯವಾಗಿತ್ತು. ಆದ್ದರಿಂದ ಅವರು ಹೆಂಗಸರು ಮಕ್ಕಳ ಉಪಯೋಗಕ್ಕಾಗಿ, ಅನುಗ್ರಹಬುದ್ಧಿಯಿಂದ, ಬಂಗಾಳಿಯಲ್ಲಿ ಬರೆಯುತ್ತಿದ್ದರು.... ಹೀಗೆ ತಿರಸ್ಕಾರಕ್ಕೆ ಪಾತ್ರವಾಗಿದ್ದ ಬಂಗಾಳಿಯು ಅತ್ಯಂತ ದೀನಮಲಿನ ಭಾವದಲ್ಲಿ ಕಾಲ ಹಾಕುತ್ತಿತ್ತು. ಅದರಲ್ಲಿ ಅಡಗಿದ್ದ ಅಷ್ಟೊಂದು ಸೌಂದರ್ಯ, ಮಹಿಮೆ, ಎಲ್ಲಾ ಅದರ ಬಡತನವನ್ನು ಭೇದಿಸಿಕೊಂಡು ಹೊರಕ್ಕೆ ಬಂದು ಕಾಣಿಸಿಕೊಳ್ಳಲಾರದಿದ್ದುವು. ಮಾತೃಭಾಷೆಗೆ ಇಷ್ಟು ತಿರಸ್ಕಾರವಿರುವ ಸ್ಥಳದಲ್ಲಿ, ಮಾನವ ಜೀವನದ ಶುಷ್ಕತೆ ಶೂನ್ಯತೆ ದೀನತೆ ಗಳನ್ನು ಯಾರೂ ಹೋಗಲಾಡಿಸರು.</p>
			<p> ಇಂಥ ಕಾಲದಲ್ಲಿ, ಅಂದಿನ ವಿದ್ಯಾವಂತರೊಳಗೆ ಶ್ರೇಷ್ಠನೆನಿಸಿದ ಬಂಕಿಮಚಂದ್ರನು ತನ್ನ ಎಲ್ಲಾ ವಿದ್ಯೆ ಅನುರಾಗ ಪ್ರತಿಭೆಗಳನ್ನೂ ಆ ಸಂಕುಚಿತ ವಂಗಭಾಷೆಯ ಚರಣದಲ್ಲಿ ಅರ್ಪಿಸಿದನು...</p>
			<p> ಆಗ ಅವನಿಗಿಂತ ಅಲ್ಪವಿದ್ಯಾವಂತರಾದ ಪ್ರತಿಭಾಹೀನ ಬಂಗಾಳಿಗಳು ಇಂಗ್ಲಿಷಿನಲ್ಲಿ ಎರಡು ಪಂಕ್ತಿ ಬರೆಯಬಲ್ಲವರಾದರೆ ಅಭಿಮಾನದಲ್ಲಿ ಉಬ್ಬಿಹೋಗುತ್ತಿದ್ದರು. ಅವರು ಇಂಗ್ಲಿಷ್​ ಸಮುದ್ರದಲ್ಲಿ ಅಳಿಲಿನಂತೆ ಮರಳ ಕಟ್ಟೆಯನ್ನು ಕಟ್ಟುತ್ತಿದ್ದರು ಎಂಬುದನ್ನು ಗ್ರಹಿಸಲಾರದವರಾಗಿದ್ದರು.</p>
			<p> ಬಂಕಿಮಚಂದ್ರನು ಆ ಅಭಿಮಾನ ಕೀರ್ತಿಕಾಮನೆಗಳನ್ನು ತ್ಯಜಿಸಿ, ಅಂದಿನ ವಿದ್ವಜ್ಜನರು ಅಲ್ಲಗಳೆದಿದ್ದ ವಿಷಯಕ್ಕೆ ತನ್ನ ಶಕ್ತಿ ಎಲ್ಲವನ್ನೂ ಕೊಟ್ಟನು ಎಂಬುದಕ್ಕಿಂತ ಹೆಚ್ಚಿನ ವೀರತ್ವ ಉಂಟೇ?</p>
			<p> ಅವನು ತನ್ನ ಶಿಕ್ಷಣದಿಂದ ಗರ್ವಿತನಾಗಿ ವಂಗಭಾಷೆಯನ್ನು ಅನುಗ್ರಹಬುದ್ಧಿಯಿಂದ ನೋಡಲಿಲ್ಲ. ಅದರಲ್ಲಿ ಪೂರ್ಣಭಕ್ತಿಯನ್ನು ತೋರಿಸಿದನು. ಏನೇನು ಆಶೆಆಕಾಂಕ್ಷೆ ಸೌಂದರ್ಯ ಪ್ರೇಮ ಹಿರಿಮೆ ಭಕ್ತಿ ದೇಶಾಭಿಮಾನ ವಿದ್ಯೆ ಬುದ್ಧಿ ಇದ್ದುವೋ ಅವೆಲ್ಲವನ್ನೂ ಧಾರಾಳವಾಗಿ ವಂಗಭಾಷೆಯ ಕೈಯಲ್ಲಿ ಅರ್ಪಿಸಿದನು. ತಿರಸ್ಕಾರದಿಂದ ಬಾಡಿಹೋಗಿದ್ದ ಭಾಷೆಯ ಮುಖವು ತಟ್ಟನೆ ಅರಳಿ ಅಪೂರ್ವ ಕಾಂತಿಯಿಂದ ತುಂಬಿ ಶೋಭಿಸಿತು. ಇದಕ್ಕೆ ಮುಂಚೆ ಬಂಗಾಳಿ ಭಾಷೆಯನ್ನು ತಿರಸ್ಕರಿಸುತ್ತಿದ್ದವರು ಅದರ ಈ ಯೌವನ ಸೌಂದರ್ಯದಿಂದ ಆಕರ್ಷಣೆಗೊಂಡು ಒಬ್ಬೊಬ್ಬರಾಗಿ ಹತ್ತಿರ ಬರುವುದಕ್ಕೆ ಮೊದಲು ಮಾಡಿದರು. ವಂಗಸಾಹಿತ್ಯದ ಗೌರವವು ದಿವಸದಿವಸಕ್ಕೆ ತುಂಬುತ್ತ ಬಂತು.</p>
			<p> ಬಂಕಿಮನು ಹೊತ್ತ ಗುರುತರವಾದ ಭಾರವನ್ನು ಹೊರಲು ಇತರರಿಗೆ ಅಸಾಧ್ಯವಾಗಿತ್ತು: (೧) ಆಗ ಬಂಗಾಳಿ ಭಾಷೆ ಇದ್ದ ಸ್ಥಿತಿಯಲ್ಲಿ ಅದನ್ನು ವಿದ್ಯಾವಂತರ ಎಲ್ಲ ಭಾವನೆಗಳ ಪ್ರಕಾಶನಕ್ಕೂ ಉಪಯೋಗಿಸಬಹುದು ಎಂದು ನಂಬಿ ಅದನ್ನು ಹಾಗೆ ಪ್ರಯೋಗಿಸಿದ್ದು. (೨) ಸಾಹಿತ್ಯದಲ್ಲಿ ಯಾವ ಒಂದು ಆದರ್ಶವೂ ಇಲ್ಲದೆ, ಪಾಠಕನು ಅಸಾಧಾರಣವಾದ ಉತ್ಕರ್ಷದ ಆಶೆಯನ್ನೇ ಇಟ್ಟುಕೊಳ್ಳದೆ, ಲೇಖಕನು ತಿರಸ್ಕಾರ ಬುದ್ದಿಯಿಂದ ಬರೆಯುತ್ತ, ಪಾಠಕನು ಅನುಗ್ರಹ ಬುದ್ಧಿಯಿಂದ ಓದುತ್ತ, ಸ್ವಲ್ಪ ಚೆನ್ನಾಗಿ ಬರೆದರೂ ಶಹಬಾಸುಗಿರಿ ಪಡೆಯುತ್ತ, ಕೀಳಾಗಿ ಬರೆದರೆ ನಿಂದನೆ ಅನಾವಶ್ಯಕ ಎಂದು ಭಾವಿಸುತ್ತ ಇದ್ದ ಕಾಲದಲ್ಲಿ, ಬಂಕಿಮನು ತನ್ನ ಅಂತರಂಗದಲ್ಲಿದ್ದ ಒಂದು ಉನ್ನತ ಆದರ್ಶವನ್ನು ಸದಾ ಮುಂದಿಟ್ಟುಕೊಂಡು, ಅಲ್ಪ ಪರಿಶ್ರಮದಿಂದ ಸುಲಭ ಖ್ಯಾತಿ ಪಡೆಯುವ ಚಾಪಲ್ಯವನ್ನು ತ್ಯಜಿಸಿ, ಸಂತತವಾದ ಪ್ರಯತ್ನ ಮತ್ತು ಉದ್ಯಮಗಳಿಂದ, ಪರಿಪೂರ್ಣತೆಯ ದಾರಿಯಲ್ಲಿ ಮುಂದುವರಿದದ್ದು… ಎಲ್ಲೆಲ್ಲಿಯೂ ಶೈಥಿಲ್ಯವಿದ್ದು, ಅದು ನಿಂದ್ಯವಾಗಿಲ್ಲದಿದ್ದಾಗ, ತಾನು ನಿಯಮವ್ರತ ನಿರತನಾಗುವುದು ಮಹಾಸತ್ವಶಾಲಿಗೇ ಸಾಧ್ಯ.</p>
			<p> ಬಂಕಿಮನು ತನ್ನ ಅಂತರಂಗದಲ್ಲಿದ್ದ ಆ ಆದರ್ಶವನ್ನು ಅವಲಂಬಿಸಿ ಪ್ರತಿಭಾಬಲದಿಂದ ಮಾಡಿದ ಕಾರ್ಯ ಅತ್ಯಾಶ್ಚರ್ಯಕರವಾದದ್ದು. ‘ವಂಗದರ್ಶನ’ಕ್ಕಿಂತ ಹಿಂದಿನ ಮತ್ತು ಮುಂದಿನ ಸಾಹಿತ್ಯಗಳ ಮಧ್ಯೆ ಇದ್ದ ಉಚ್ಚ ನೀಚತೆಗಳು ಅಪರಿಮಿತ. ಡಾರ್ಜೀಲಿಂಗ್​ನಿಂದ ಕಾಂಚನಜಂಘದ ಶಿಖರಮಾಲೆಯನ್ನು ನೋಡಿರುವವರು, ಆ ಅಭ್ರಭೇದಿಯೂ ಉದಯರವಿರಶ್ಮಿ ಸಮುಜ್ವಲವಾದ ತುಷಾರ ಕಿರೀಟವನ್ನು ಧರಿಸಿಯೂ ಇರುವ ಶೈಲ ಚಕ್ರವರ್ತಿಯು ನಾಲ್ಕು ದಿಕ್ಕಿನಲ್ಲಿಯೂ ನಿಸ್ತಬ್ಧವಾಗಿರುವ ಗಿರಿಪರಿವಾರಕ್ಕಿಂತ ಎಷ್ಟು ಮೇಲೆ ತಲೆಯೆತ್ತಿ ನಿಂತಿದೆ ಎಂಬುದನ್ನು ತಿಳಿದಿದ್ದಾರೆ. ಬಂಕಿಮಚಂದ್ರನ ಅನಂತರದ ವಂಗಸಾಹಿತ್ಯ ಹಾಗೆ ತಟ್ಟನೆ ಅತ್ಯುನ್ನತಿಗೆ ಏರಿದೆ. ಅದನ್ನು ಒಂದು ಸಾರಿ ನೋಡಿ ಅದರ ಪರಿಮಾಣವನ್ನು ಗ್ರಹಿಸಿದರೆ, ಬಂಕಿಮನ ಪ್ರತಿಭೆಯ ಪ್ರಭೂತ ಬಲವನ್ನು ಊಹಿಸಬಹುದು.</p>
			<p> ಬಂಕಿಮನು ವಂಗಭಾಷೆಗೆ ತಾನು ತೋರಿದ್ದ ಶ್ರದ್ಧಾಭಕ್ತಿಗಳನ್ನೇ ಇತರರೂ ತೋರಿಸಬೇಕೆಂದು ನಿರೀಕ್ಷಿಸಿದ್ದನು. ಯಾರಾದರೂ ಪೂರ್ವಾಭ್ಯಾಸ ವಶದಿಂದ ಸಾಹಿತ್ಯದೊಡನೆ ಹುಡುಗಾಟ ಮಾಡಿಕೊಂಡು ಬಂದಾಗ ಅವರನ್ನು ಬಂಕಿಮನು ಎಷ್ಟರಮಟ್ಟಿಗೆ ಶಿಕ್ಷಿಸುತ್ತಿದ್ದನೆಂದರೆ ಮತ್ತೆ ಅವರು ಸ್ಪರ್ಧೆ ನಡೆಸುವ ಸಾಹಸಕ್ಕೆ ಕೈ ಇಡುತ್ತಿರಲಿಲ್ಲ. . .</p>
			<p> ಬಂಕಿಮನು ದೇಶದ ಆದ್ಯಂತವೂ ಒಂದು ಭಾವಾಂದೋಲನವನ್ನು ತಂದಿದ್ದನು. ಆ ಆಂದೋಲನದ ಪ್ರಭಾವದಲ್ಲಿ ಎಷ್ಟೋ ಚಿತ್ರಗಳು ಚಂಚಲವಾದುವು. ಲೆಕ್ಕವಿಲ್ಲದಷ್ಟು ಜನ ಲೇಖಕರು ತಮ್ಮ ಸಾಮರ್ಥ್ಯದ ಎಲ್ಲೆಯನ್ನು ಅರಿಯದೆ, ಒಂದೇ ನೆಗೆತದಲ್ಲಿ ಲೇಖಕರಾಗಿಬಿಡಬೇಕೆಂದು ಪ್ರಯಾಸಪಟ್ಟರು. ಅವರಿಗೆ ಲೇಖನದ ಆಯಾಸ ಕಂಡಿತು, ಆದರ್ಶ ಕಾಣಲಿಲ್ಲ. ಈ ಸಮಯದಲ್ಲಿ ಸವ್ಯಸಾಚಿಯಾದ ಬಂಕಿಮನು ಒಂದು ಕೈಯನ್ನು ರಚನೆಗೂ ಇನ್ನೊಂದು ಕೈಯನ್ನು ನಿವಾರಣೆಗೂ ಉಪಯೋಗಿಸಿದನು. ಒಂದು ಕಡೆ ಬೆಂಕಿ ಉರಿಸುತ್ತ, ಇನ್ನೊಂದು ಕಡೆ ಹೊಗೆಬೂದಿಗಳನ್ನು ಹೋಗಿಸುವ ಭಾರವನ್ನೂ ತಾನೇ ತೆಗೆದುಕೊಂಡನು. ರಚನೆ ಸಮಾಲೋಚನೆ ಈ ಎರಡು ಕೆಲಸಗಳ ಭಾರವನ್ನೂ ಬಂಕಿಮನು ಒಬ್ಬನೇ ಹೊತ್ತದ್ದರಿಂದ ವಂಗಸಾಹಿತ್ಯವು ಅಷ್ಟು ಬೇಗ ಪರಿಣತಿಗೊಳ್ಳಲು ಸಾಧ್ಯವಾಯಿತು.</p>
			<p> ಈ ದುಷ್ಕರ ವ್ರತಾನುಷ್ಠಾನದ ಫಲವನ್ನೂ ಅವನು ಅನುಭವಿಸಬೇಕಾಯಿತು. ‘ವಂಗದರ್ಶನ’ದಲ್ಲಿ ಸಮಾಲೋಚನೆ ಮಾಡುವ ಕೆಲಸ ಹಿಡಿದಾಗ ಅವನಿಗೆ ಸಣ್ಣಪುಟ್ಟ ಶತ್ರುಗಳು ಬೇಕಾದಷ್ಟು ಜನವಿದ್ದರೆಂಬುದು ನನಗೆ ಜ್ಞಾಪಕದಲ್ಲಿದೆ. ನೂರಾರು ಜನ ಅಯೋಗ್ಯರು ಅವನನ್ನು ಕಂಡು ಹೊಟ್ಟೆ ಕಿವಿಚಿಕೊಳ್ಳುತ್ತ ಅವನ ಶ್ರೇಷ್ಠತೆಯನ್ನು ಅಲ್ಲಗಳೆಯುವ ಪ್ರಯತ್ನದಲ್ಲಿ ತೊಡಗಿರುತ್ತಿದ್ದರು.</p>
			<p> ಮುಳ್ಳು ಎಷ್ಟೇ ಸಣ್ಣದಾಗಿರಲಿ, ಅದಕ್ಕೆ ಚುಚ್ಚುವ ಶಕ್ತಿ ಇರುತ್ತದೆ. ಪ್ರಬಲ ಕಲ್ಪನಾಶಕ್ತಿಯುಳ್ಳವರಿಗೆ ಮಿಕ್ಕವರಿಗಿಂತ ನೋವೂ ಹೆಚ್ಚು. . . ಆದರೆ ಬಂಕಿಮನು ಏತರಿಂದಲೂ ಕರ್ತವ್ಯ ಪರಾಙ್ಮುಖನಾಗಲಿಲ್ಲ. ಅವನ ಅಜೇಯ ಬಲ, ಕರ್ತವ್ಯ ನಿಷ್ಠೆ, ಆತ್ಮವಿಶ್ವಾಸ, ಅಷ್ಟರಮಟ್ಟಿಗಿದ್ದುವು. ಅಂದಿನ ಯಾವ ಉಪದ್ರವವೂ ತನ್ನ ಹಿರಿಮೆಯನ್ನು ಮುಚ್ಚಲಾರದೆಂದೂ, ತಾನು ಅನಾಯಾಸವಾಗಿ ಎಲ್ಲಾ ಕ್ಷುದ್ರಶತ್ರುಗಳ ವ್ಯೂಹದಿಂದ ಹೊರಕ್ಕೆ ಬರಬಲ್ಲನೆಂದೂ ಅವನಿಗೆ ಗೊತ್ತಿತ್ತು. ಆದ್ದರಿಂದ ಅವನು ಎಂದೂ ಮುಖವನ್ನು ಜೋಲು ಬಿಡದೆ ವೀರ ದರ್ಪದಿಂದ ಮುಂದುವರಿಯುತ್ತಿದ್ದನು. ಅವನ ರಥವೇಗ ಎಂದೂ ಮಂದವಾಗಲಿಲ್ಲ.</p>
			<p> ಸಾಹಿತ್ಯದಲ್ಲಿ ಧ್ಯಾನಯೋಗಿಗಳೆಂದೂ ಕರ್ಮಯೋಗಿಗಳೆಂದೂ ಹೇಳಬಹುದಾದ ಎರಡು ಶ್ರೇಣಿಯ ಯೋಗಿಗಳಿರುತ್ತಾರೆ. ಧ್ಯಾನಯೋಗಿಯು ಏಕಾಂತಮನಸ್ಕನಾಗಿ, ಪ್ರತ್ಯೇಕನಾಗಿ, ಭಾವಗಳನ್ನು ಚರ್ಚಿಸುತ್ತಾನೆ. ಅವನ ರಚನೆಗಳು ಸಂಸಾರಿ ಜನರಿಗೆ ಮೀರಿದವು; ಅವುಗಳಿಂದ ಯಾರಿಗೆ ಎಷ್ಟು ಲಭ್ಯವೋ ಅಷ್ಟೇ ಲಭ್ಯ.</p>
			<p> ಆದರೆ ಬಂಕಿಮನು ಸಾಹಿತ್ಯದಲ್ಲಿ ಕರ್ಮಯೋಗಿ. ಅವನ ಪ್ರತಿಭೆ ತನ್ನಮಟ್ಟಿಗೆ ತಾನು ಸುಮ್ಮನೆ ಕೂರುತ್ತಿರಲಿಲ್ಲ. ಸಾಹಿತ್ಯದಲ್ಲಿ ಎಲ್ಲಿ ಯಾವುದರ ಅಭಾವವಿದ್ದರೂ ಅಲ್ಲಿಗೆ ತನ್ನ ವಿಪುಲ ಬಲವನ್ನೂ ಆನಂದವನ್ನೂ ತೆಗೆದುಕೊಂಡು ಧಾವಿಸುತ್ತಿತ್ತು. ಕಾವ್ಯ ವಿಜ್ಞಾನ, ಇತಿಹಾಸ, ಧರ್ಮತತ್ತ್ವ, ಎಲ್ಲಿ ಎಂದು ಅದರ ಆವಶ್ಯಕತೆ ಬೀಳಲಿ, ಅಲ್ಲಿ ಅಂದೇ ಅದು ಪೂರ್ಣಸಿದ್ದತೆಯಿಂದ ಕಾಣಿಸಿಕೊಳ್ಳುತ್ತಿತ್ತು. ಹೊಸ ವಂಗ ಸಾಹಿತ್ಯದ ಎಲ್ಲ ವಿಭಾಗಗಳಲ್ಲಿಯೂ ಆದರ್ಶ ಸ್ಥಾಪನೆ ಮಾಡಿ ಹೋಗಬೇಕೆಂಬುದೇ ಅವನ ಉದ್ದೇಶವಾಗಿತ್ತು. ವಿಪತ್ತಿಗೆ ಸಿಕ್ಕಿದ ವಂಗಭಾಷೆಯು ಆರ್ತಸ್ವರದಿಂದ ಅವನನ್ನು ಎಲ್ಲಿಗೆ ಕರೆದರೆ ಅಲ್ಲಿ ಅವನು ಪ್ರಸನ್ನ ಚತುರ್ಭುಜ ಮೂರ್ತಿಯಾಗಿ ದರ್ಶನ ಕೊಡುತ್ತಿದ್ದನು.</p>
			<p> ಅವನು ಬಂದು ಅಭಯ ಕೊಟ್ಟು, ಸಮಾಧಾನಮಾಡಿ, ಅಭಾವವನ್ನು ಪೂರಯಿಸುತ್ತಿದ್ದದ್ದು ಅಷ್ಟೇ ಅಲ್ಲ. ಅವನು ದರ್ಪನಾಶಕನೂ ಆಗಿದ್ದನು. ಇಂದು ವಂಗಸಾಹಿತ್ಯದ ಸಾರಥ್ಯವನ್ನು ಸ್ವೀಕರಿಸಲಿಷ್ಟಪಡುವವರು ಹಗಲೂ ರಾತ್ರಿಯೂ ವಂಗದೇಶವನ್ನೂ ಅತ್ಯುಕ್ತಿ ಪೂರ್ಣವಾದ ಹೊಗಳಿಕೆಯಿಂದ ಪ್ರಸನ್ನವಾಗಿಟ್ಟುಕೊಳ್ಳಲು ಪ್ರಯತ್ನಿಸುತ್ತಾರೆ. ಆದರೆ ಬಂಕಿಮನ ವಾಣಿಯು ಕೇವಲ ಸ್ತೋತ್ರಕಾರಿಣಿಯಾಗಿರಲಿಲ್ಲ; ಖಡ್ಗ ಧಾರಿಣಿಯೂ ಆಗಿತ್ತು. ವಂಗದೇಶವು ನಿಶ್ಚೇತನವೂ ನಿರ್ಜೀವವೂ ಆಗಿಲ್ಲದಿದ್ದರೆ, ಕೃಷ್ಣಚರಿತ್ರದಲ್ಲಿ ವರ್ತಮಾನ ಪತಿತ ಹಿಂದೂಸಮಾಜ ಮತ್ತು ವಿಕೃತ ಹಿಂದೂಧರ್ಮ ಇವುಗಳ ಮೇಲೆ ಅವನು ಮಾಡಿರುವ ಅಸ್ತ್ರಾಘಾತದಿಂದ ನೊಂದು ಸ್ವಲ್ಪವಾದರೂ ಚೇತನವನ್ನು ಪಡೆಯುತ್ತಿತ್ತು. ಬಂಕಿಮನಂತೆ ತೇಜಸ್ವಿಯೂ ಪ್ರತಿಭಾಸಂಪನ್ನನೂ ಆದ ವ್ಯಕ್ತಿ ಹೊರತು ಮತ್ತೆ ಯಾರೂ ಲೋಕಾಚಾರ ದೇಶಾಚಾರ ವಿರುದ್ಧವಾಗಿ, ಇಷ್ಟು ನಿರ್ಭಯದಿಂದಲೂ ಸ್ಪಷ್ಟವಾಗಿಯೂ ತನ್ನ ಅಭಿಪ್ರಾಯವನ್ನು ವ್ಯಕ್ತಗೊಳಿಸುವ ಸಾಹಸ ಮಾಡುತ್ತಿರಲಿಲ್ಲ. ಅಷ್ಟೇ ಏಕೆ, ಬಂಕಿಮನು ಪ್ರಾಚೀನ ಹಿಂದೂ ಶಾಸ್ತ್ರಕ್ಕೆ ಐತಿಹಾಸಿಕ ವಿಮರ್ಶೆಯನ್ನು ಪ್ರಯೋಗಿಸಿ ಎಷ್ಟು ನಿಸ್ಸಂಕೋಚವಾಗಿ ಅದರ ಸಾರಾಸಾರಭಾಗವನ್ನು ಬೇರೆ ಮಾಡಿದ್ದಾನೆ, ಅದರ ಪ್ರಾಮಾಣ್ಯಾಪ್ರಾಮಾಣ್ಯಗಳುಳ್ಳ ಅಂಶಗಳನ್ನು ವಿಶ್ಲೇಷಣ ಮಾಡಿದ್ದಾನೆ, ಎಂಬುದು ಇಂದು ಅನ್ಯಾದೃಶವಾಗಿದೆ.</p>
			<p> ಅವನು ಇಬ್ಬರು ಶತ್ರುಗಳ ಮಧ್ಯದಲ್ಲಿ ದಾರಿಮಾಡಿಕೊಂಡು ಹೋಗಬೇಕಾಗಿತ್ತು; ಒಂದು ಕಡೆ, ಕೃಷ್ಣನಲ್ಲಿ ದೇವತ್ವವನ್ನು ಆರೋಪಿಸಿದ್ದರಿಂದ, ಅವತಾರದಲ್ಲಿ ನಂಬಿಕೆ ಇಲ್ಲದವರು ಎದುರಾಳಿಗಳಾಗಿದ್ದರು. ಮತ್ತೊಂದು ಕಡೆ, ಶಾಸ್ತ್ರದ ಒಂದೊಂದು ಅಕ್ಷರವೂ ಲೋಕಾಚಾರದ ಒಂದೊಂದು ನಡೆಯೂ ಸರಿಯೆಂದು ಯಾರು ತಿಳಿದಿದ್ದರೋ ಅವರು, ವಿಚಾರದ ಉಳಿ ಹಿಡಿದು ಶಾಸ್ತ್ರಮಧ್ಯದಿಂದ ಕೆತ್ತಿಕೆತ್ತಿ ಮನುಷ್ಯನ ಆದರ್ಶವನ್ನು ಅನುಸರಿಸಿ ದೇವತಾಸೃಷ್ಟಿ ಮಾಡಿದ್ದನ್ನು ನೋಡಿ ಅಪ್ರಸನ್ನರಾಗಿದ್ದರು. ಇಂಥ ಸ್ಥಿತಿಯಲ್ಲಿ, ಮತ್ತೊಬ್ಬನಾಗಿದ್ದರೆ ಯಾವುದಾದರೊಂದು ಪಕ್ಷವನ್ನು ತನ್ನಲ್ಲಿ ಸೇರಿಸಿಕೊಳ್ಳುವುದಕ್ಕೆ ಇಷ್ಟಪಡುತ್ತಿದ್ದನು. ಆದರೆ ಸಾಹಿತ್ಯ ಮಹಾರಥಿಯಾದ ಬಂಕಿಮನು ಎಡಕ್ಕೂ ಬಲಕ್ಕೂ ಇಬ್ಬರಮೇಲೂ ತೀಕ್ಷ್ಣವಾಗಿ ಬಾಣಪ್ರಯೋಗ ಮಾಡುತ್ತ ತಡೆಬಡೆಯಿಲ್ಲದೆ ಮುನ್ನುಗ್ಗುತ್ತಿದ್ದನು. ಅವನ ಪ್ರತಿಭೆಯೊಂದೇ ಅವನಿಗೆ ಸಹಾಯವಾಗಿತ್ತು. ತಾನು ಯಾವುದನ್ನು ನಂಬಿದ್ದನೋ ಅದನ್ನು ಅವನು ಸ್ಪಷ್ಟವಾಗಿ ಹೇಳಿದ್ದಾನೆ-ವಾಕ್ಚಾತುರ್ಯದಿಂದ ತನ್ನನ್ನಾಗಲಿ ಇತರರನ್ನಾಗಲಿ ವಂಚಿಸಿಲ್ಲ.</p>
			<p> ಕಲ್ಪನೆಗೂ ಕಾಲ್ಪನಿಕತೆಗೂ ತುಂಬ ವ್ಯತ್ಯಾಸವಿದೆ. ನಿಜವಾದ ಕಲ್ಪನೆಯು, ಯುಕ್ತಿ ಸಂಯಮ ಸತ್ಯ ಇವುಗಳಿಂದ ಸುನಿರ್ದಿಷ್ಟವಾದ ರೂಪವನ್ನು ತಳೆದಿರುತ್ತದೆ. ಕಾಲ್ಪನಿಕತೆಯಲ್ಲಿ ಸತ್ಯದ ತೋರಿಕೆ ಇರುತ್ತದೆ, ಅಷ್ಟೇ. ಆದರೆ ಅದು ಅದ್ಭುತದಿಂದಲೂ ಅತಿಶಯೋಕ್ತಿಯಿಂದಲೂ ಅಂದಗೆಡುವಂತೆ ಊದಿಕೊಂಡಿರುತ್ತದೆ. ಅದರಲ್ಲಿ ಲೇಶ ಬೆಳಕಿದ್ದರೆ, ಅದಕ್ಕಿಂತಲೂ ನೂರರಷ್ಟು ಹೊಗೆ ಇರುತ್ತದೆ. ಅಲ್ಪಸಾಮರ್ಥ್ಯವುಳ್ಳವರು ಸಾಹಿತ್ಯದಲ್ಲಿ ಪ್ರಾಯಿಕವಾಗಿ ಈ ಹೊಗೆ ತುಂಬಿದ ಕಾಲ್ಪನಿಕತೆಯ ಆದರ್ಶವನ್ನು ಹಿಡಿಯುತ್ತಾರೆ. ಏಕೆಂದರೆ ಅದು ನೋಡುವುದಕ್ಕೆ ಅಗಾಧವಾಗಿರುತ್ತದೆ, ಆದರೆ ಅತ್ಯಂತ ಹಗುರವಾಗಿರುತ್ತದೆ. ಒಂದು ಮಟ್ಟದ ಓದುಗರು ಈ ಬೃಹದಾಕಾರದ ಕೃತ್ರಿಮ ಕಾಲ್ಪನಿಕತೆಯ ನೈಪುಣ್ಯದಿಂದ ಬೆರಗುವಟ್ಟು ಪರವಶರಾಗುತ್ತಾರೆ. ಬಂಗಾಳದಲ್ಲಿ, ದುರದೃಷ್ಟದಿಂದ, ಈ ಮಟ್ಟದ ಓದುಗರ ಸಂಖ್ಯೆ ಅಲ್ಪವಲ್ಲ.</p>
			<p> ಇಂಥ ಅಪರಿಮಿತ ಅಸಂಯತ ಕಲ್ಪನೆಯ ಸ್ಥಳದಲ್ಲಿ ಬಂಕಿಮನಂಥ ಆದರ್ಶವು ನಮಗೆ ಅತ್ಯಂತ ಬೆಳೆಯುಳ್ಳದ್ದಾಗಿರುತ್ತದೆ. ಕೃಷ್ಣಚರಿತ್ರದಲ್ಲಿ ಅವನ ಕಲ್ಪನೆಯು ಎಲ್ಲಿಯೂ ಉದ್ದಾಮಭಾವದ ಆವೇಶದಿಂದ ಉಚ್ಛೃಂಖಲವಾಗಿ ಹೋಗಿಲ್ಲ. ಮೊದಲಿಂದ ಕಡೆಯವರೆಗೂ ಅವನು ಆತ್ಮಸಂವರಣಪೂರ್ವಕವಾಗಿ ಯುಕ್ತಿಯ ಸುನಿರ್ದಿಷ್ಟ ಪಥವನ್ನು ಹಿಡಿದು ಹೋಗಿದ್ದಾನೆ. ಏನು ಬರೆದಿದ್ದಾನೆಯೋ ಅದರಿಂದ ಅವನ ಪ್ರತಿಭೆ ಪ್ರಕಾಶಕ್ಕೆ ಬಂದಿದೆ; ಯಾವುದನ್ನು ಬರೆದಿಲ್ಲವೋ ಅದರಿಂದ ಅವನ ಅಲ್ಪಕ್ಷಮತೆ ಪ್ರಕಾಶಿತವಾಗಿಲ್ಲ. . .</p>
			<p> ವಸ್ತುತಃ ನಮ್ಮ ಶಾಸ್ತ್ರದಿಂದ ಚರಿತ್ರೆಯನ್ನು ಮೇಲಕ್ಕೆ ತೆಗೆಯುವ ಮಹಾಭಾರವನ್ನು ಕೇವಲ ಬಂಕಿಮನೊಬ್ಬನೇ ವಹಿಸುವುದಕ್ಕೆ ಸಮರ್ಥನಾಗಿದ್ದನು. ಒಂದು ಕಡೆ, ಹಿಂದೂ ಶಾಸ್ತ್ರಗಳ ಮರ್ಮವನ್ನು ಅರಿಯಲು ಅಸಮರ್ಥರಾದ ಯೂರೋಪೀಯರು; ಮತ್ತೊಂದು ಕಡೆ ಶಾಸ್ತ್ರಗತ ಪ್ರಮಾಣವನ್ನು ಬಿಟ್ಟು ನಿರಾಳವಾಗಿ ವಿಚಾರ ಮಾಡಲು ಹಿಂಜರಿಯುತ್ತಿದ್ದ ಹಿಂದೂಗಳು; ಒಂದು ಕಡೆ, ಪರಂಪರಾಪ್ರಾಪ್ತವಾದ ಮತದ ಪರಿಚಯದ ಅಭಾವ; ಮತ್ತೊಂದು ಕಡೆ, ಅತಿಪರಿಚಯದಿಂದುಂಟಾದ ಅಭ್ಯಾಸ ಸಂಸ್ಕಾರಗಳ ಅಂಧತೆ. ಈ ಉಭಯ ಸಂಕಟಗಳ ಮಧ್ಯದಿಂದ ಚರಿತ್ರೆಯನ್ನು ಉದ್ಧರಿಸಬೇಕಾಗಿತ್ತು. ದೇಶಾಭಿಮಾನದ ಸಹಾಯದಿಂದ ಶಾಸ್ತ್ರದೊಳಕ್ಕೆ ಪ್ರವೇಶ ಮಾಡಬೇಕು, ಮತ್ತು ಸತ್ಯಾಭಿಮಾನದ ಸಹಾಯದಿಂದ ನಿರಾಧಾರವಾದ ಅಂಶಗಳನ್ನು ಪರಿತ್ಯಾಗ ಮಾಡಬೇಕು. ಯಾವ ಲಗಾಮನ್ನು ಸಡಿಲ ಬಿಟ್ಟು ಲೇಖಿನಿಯನ್ನು ಓಡಿಸಬೇಕೋ ಅದೇ ಲಗಾಮನ್ನು ಎಳೆದು ಸದಾ ಹಿಡಿತದಲ್ಲಿಟ್ಟಿರಬೇಕು! ಈ ಸಾಮರ್ಥ್ಯಸಾಮಂಜಸ್ಯಗಳು ಬಂಕಿಮನಲ್ಲಿದ್ದುವು. ಆದ್ದರಿಂದ ಸಾಯುವುದಕ್ಕೆ ಸ್ವಲ್ಪಕಾಲ ಮುಂಚೆ ಅವನು ಪ್ರಾಚೀನ ವೇದಪುರಾಣಗಳನ್ನು ಸಂಗ್ರಹಿಸಿ ಸಿದ್ಧನಾಗಿ ಕುಳಿತುಕೊಂಡಾಗ, ಬಂಗಾಳಾ ಸಾಹಿತ್ಯವು ತುಂಬ ಆಸೆ ಇಟ್ಟುಕೊಂಡಿತ್ತು. ಆದರೆ ಮೃತ್ಯುವು ಅದನ್ನು ಸಫಲಗೊಳಿಸದೆ ಹೋಯಿತು. . . . .</p>
			<p> ನಿರ್ಮಲ ಶುಭ್ರ ಸಂಯತ ಹಾಸ್ಯವನ್ನು ಬಂಕಿಮನೇ ಮೊದಲು ವಂಗಸಾಹಿತ್ಯಕ್ಕೆ ತಂದವನು. ಅದಕ್ಕೆ ಮೊದಲು, ವಂಗಸಾಹಿತ್ಯದಲ್ಲಿ ಹಾಸ್ಯರಸವನ್ನು ಮಿಕ್ಕ ರಸಗಳೊಡನೆ ಸಹಪಂಕ್ತಿಯಾಗಿ ಕೂರಿಸುವುದು ಸಾಧ್ಯವಿರಲಿಲ್ಲ. ಅದು ಕೆಳಗಿನ ಸಾಲಿನಲ್ಲಿ ಕುಳಿತು ಶ್ರಾವ್ಯ ಮತ್ತು ಅಶ್ರಾವ್ಯ ಭಾಷೆಯಲ್ಲಿ ಗೇಲಿಮಾಡಿ ಸಭಾಜನರ ಮನರಂಜನೆ ಮಾಡುತ್ತಿತ್ತು. ಅದಕ್ಕೆ ಮುಂಚೆ ಅದು ಶೃಂಗಾರದ ಸಂಬಂಧದಲ್ಲಿ ವಿಕಾರವಾಗಿ ಪ್ರಕಾಶನಗೊಳ್ಳುತ್ತಿತ್ತು. ವಿದೂಷಕನು ಎಷ್ಟೇ ಪ್ರಿಯಪಾತ್ರನಾಗಿದ್ದರೂ ಎಂದೂ ಸನ್ಮಾನಕ್ಕೆ ಅಧಿಕಾರಿಯಾಗಿರಲಿಲ್ಲ. ಯಾವುದಾದರೂ ವಿಷಯವನ್ನು ಗಂಭೀರವಾಗಿ ಪ್ರತಿಪಾದಿಸಬೇಕಾಗಿದ್ದಾಗ, ಹಾಸ್ಯದ ಚಪಲತೆಯನ್ನು ಸರ್ವ ಪ್ರಯತ್ನದಿಂದಲೂ ಬಿಡಬೇಕಾಗುತ್ತಿತ್ತು.</p>
			<p> ಬಂಕಿಮನೇ ಎಲ್ಲರಿಗಿಂತಲೂ ಮೊದಲು ಹಾಸ್ಯರಸವನ್ನು ಉಚ್ಚಶ್ರೇಣಿಗೆ ತಂದು ಬಿಟ್ಟವನು. ಕೇವಲ ಪ್ರಹಸನದ ಎಲ್ಲೆಯಲ್ಲಿಯೇ ಹಾಸ್ಯವು ಬಂಧಿತವಲ್ಲ, ಉಜ್ವಲ ಶುಭ್ರ ಹಾಸ್ಯ ಎಲ್ಲ ವಿಷಯಗಳನ್ನೂ ಬೆಳಗಬಹುದು, ಈ ಹಾಸ್ಯಜ್ಯೋತಿಯ ಸ್ಪರ್ಶದಿಂದ ಯಾವ ವಿಷಯದ ಗಾಂಭೀರ್ಯ ಗೌರವಗಳೂ ತಗ್ಗುವುದಿಲ್ಲ, ಅದರ ಸೌಂದರ್ಯ ರಮಣೀಯತೆಗಳು ಹೆಚ್ಚೇ ಆಗುತ್ತವೆ, ಅದರ ಸರ್ವಾಂಶದಲ್ಲಿಯೂ ಪ್ರಾಣ ಮತ್ತು ಗತಿ ಉದ್ದೀಪ್ತವಾಗುತ್ತವೆ-ಎಂದು ಅವನೇ ಮೊದಲು ದೃಷ್ಟಾಂತಪಡಿಸಿ ತೋರಿಸಿದವನು...</p>
			<p> ಸುಸಂಗತಿ, ಸುರುಚಿ, ಶಿಷ್ಟತೆ, ಇವುಗಳ ಎಲ್ಲೆಗಳನ್ನು ನಿರ್ಣಯಿಸುವುದಕ್ಕೆ ಒಂದು ಸ್ವಾಭಾವಿಕವೂ ಸೂಕ್ಷ್ಮವೂ ಆದ ಬೋಧಶಕ್ತಿಯು ಆವಶ್ಯಕ. ಅನೇಕ ಬಲಿಷ್ಠ ಪ್ರತಿಭಾವಂತರಲ್ಲಿ ಈ ಬೋಧಶಕ್ತಿ ಇಲ್ಲದಿರುವುದು ಕಂಡುಬರುತ್ತದೆ. ಆದರೆ ಬಂಕಿಮನಲ್ಲಿ ಬಲ ಸೌಕುಮಾರ್ಯಗಳ ಒಂದು ಸುಂದರ ಸಮ್ಮಿಶ್ರಣವಿತ್ತು. ಹೆಂಗಸರನ್ನು ಕಂಡರೆ ಯಥಾರ್ಥ ವೀರಪುರುಷನ ಮನಸ್ಸಿನಲ್ಲಿ ಹೇಗೆ ಸಂಭ್ರಮ ಸನ್ಮಾನಗಳು ಇರುತ್ತವೆಯೋ ಹಾಗೇ ಸುರುಚಿ ಸುಶೀಲಗಳ ವಿಚಾರವಾಗಿ ಬಂಕಿಮನ ಬಲಿಷ್ಠಬುದ್ಧಿಗೆ ವೀರೋಚಿತವಾದ, ಸಂಭಾವಿತನಿಗೆ ತಕ್ಕ, ಪ್ರೀತಿಪೂರ್ವಕ ಭಕ್ತಿಯಿತ್ತು. ಬಂಕಿಮನ ಕೃತಿಗಳೇ ಇದಕ್ಕೆ ಸಾಕ್ಷಿ.</p>
			<p> ಈ ಲೇಖಕನು ಬಂಕಿಮನನ್ನು ಕಂಡ ಮೊದಲ ದಿನ ನಡೆದ ಒಂದು ಘಟನೆಯಿಂದ ಅವನ ಈ ಸ್ವಾಭಾವಿಕ ಸುರುಚಿಗೆ ಪ್ರಮಾಣ ದೊರೆಯುತ್ತದೆ:-</p>
			<p> ಅಂದು ಈ ಲೇಖಕನ ಆತ್ಮೀಯರಾದ ಪೂಜ್ಯ ಶೌರೀಂದ್ರಮೋಹನ ಠಾಕೂರರ ಆಹ್ವಾನದ ಮೇಲೆ, ಅವರ ಮರಕತಕುಂಜದಲ್ಲಿ ಕಾಲೇಜಿನ ರೀಯೂನಿಯನ್ ಸಭೆಸೇರಿತ್ತು. ಇದು ನಿಖರವಾಗಿ ಎಷ್ಟುದಿನದ ಹಿಂದೆ ಎಂಬುದು ಜ್ಞಾಪಕವಿಲ್ಲ. ಆದರೆ ಆಗ ನಾನು ಇನ್ನೂ ಹುಡುಗ. ಆವೊತ್ತು ಅಲ್ಲಿ ನನಗೆ ಅಪರಿಚಿತರಾದ, ಹೆಸರಾಂತ, ಜನರು ಅನೇಕರು ಸೇರಿದ್ದರು. ಆ ವಿದ್ವನ್ಮಂಡಲಿಯ ಮಧ್ಯದಲ್ಲಿ ಒಬ್ಬ ಋಜುದೀರ್ಘಕಾಯನೂ ಉಜ್ಜ್ವಲ ಕೌತುಕ ಪ್ರಫುಲ್ಲಮುಖನೂ ಆದ ಪ್ರೌಢವ್ಯಕ್ತಿಯು ನಿಲುವಂಗಿ ಧರಿಸಿ ಎದೆಯ ಮೇಲೆ ಕೈ ಕಟ್ಟಿಕೊಂಡು ನಿಂತಿದ್ದನು. ನೋಡಿದ ಕೂಡಲೆ, ಆತನು ಇತರರಿಗಿಂತಲೂ ಸ್ವತಂತ್ರನೂ ಸ್ವಗತನೂ ಆಗಿರುವಂತೆ ತೋರುತ್ತಿತ್ತು. ಮಿಕ್ಕೆಲ್ಲರೂ ಜನಜಂಜಗುಳಿಯಲ್ಲಿ ಸೇರಿದ್ದರೆ, ಆತನುಮಾತ್ರ ಪ್ರತ್ಯೇಕ ವ್ಯಕ್ತಿಯಾಗಿ ಕಾಣುತ್ತಿದ್ದನು. ಅಂದು ನನಗೆ ಮತ್ತಾರನ್ನೂ ತಿಳಿದುಕೊಳ್ಳುವ ಕುತೂಹಲ ಉಂಟಾಗಲಿಲ್ಲ; ಆದರೆ ಆತನನ್ನು ಕಂಡ ಕ್ಷಣವೇ ನಾನೂ ನನ್ನ ಜೊತೆಯಲ್ಲಿದ್ದ ನನ್ನ ಬಂಧುಗಳೊಬ್ಬರೂ ಕುತೂಹಲಿಗಳಾದೆವು. ವಿಚಾರ ಮಾಡಿದ್ದರ ಮೇಲೆ, ಆತನೇ ನಾವು ಬಹುದಿನದಿಂದ ದರ್ಶನ ಪಡೆಯಬೇಕೆಂದಿದ್ದ ಲೋಕವಿಖ್ಯಾತ ಬಂಕಿಮ ಬಾಬು ಎಂದು ಗೊತ್ತಾಯಿತು. ನೋಡಿದ ಕೂಡಲೆ, ಆತನ ಶ್ರೀಮುಖದಲ್ಲಿದ್ದ ಪ್ರತಿಭೆಯ ಉಜ್ಜ್ವಲತೆ ಮತ್ತು ಬಲಿಷ್ಠತೆ, ಮಿಕ್ಕೆಲ್ಲರಿಗಿಂತಲೂ ಸುದೂರವಾದ ಸ್ವಾತಂತ್ರ್ಯ ಭಾವ, ಇವು ನನ್ನ ಮನಸ್ಸಿನಲ್ಲಿ ಅಂಕಿತವಾಗಿಬಿಟ್ಟದ್ದು ಜ್ಞಾಪಕವಿದೆ. ಅದಾದ ಮೇಲೆ ನಾನು ಅನೇಕ ಸಾರಿ ಆತನನ್ನು ಭೇಟಿ ಮಾಡಿದೆ; ಆತನಿಂದ ಎಷ್ಟೋ ಉತ್ಸಾಹ ಉಪದೇಶಗಳನ್ನು ಪಡೆದೆ; ಆತನ ಶ್ರೀಮುಖವು ಸ್ನೇಹಪೂರ್ಣವಾದ ಮೃದು ಮಧುರವಾದ ನಗುವಿನಿಂದ ಬೆಳಗಿದ್ದನ್ನು ನೋಡಿದೆ; ಆದರೆ ಪ್ರಥಮದರ್ಶನದಂದು ಆತನ ಮುಖದಲ್ಲಿ, ಎತ್ತಿದ ಕತ್ತಿಯಂತಿದ್ದ ಯಾವ ಒಂದು ಉಜ್ಜ್ವಲ ಸುತೀಕ್ಷ್ಣ ಶಕ್ತಿಯನ್ನು ನೋಡಿದೆನೋ ಅದನ್ನು ಇಂದಿಗೂ ಮರೆತಿಲ್ಲ.</p>
			<p> ಆ ಸಮಾರಂಭದ ಸಂಬಂಧದಲ್ಲಿ ಒಂದು ಕಡೆ ಒಬ್ಬ ಸಂಸ್ಕೃತ ಪಂಡಿತರು ದೇಶಾಭಿಮಾನದ ವಿಚಾರವಾಗಿ ತಾವು ಬರೆದಿದ್ದ ಸಂಸ್ಕೃತ ಶ್ಲೋಕಗಳನ್ನು ಓದಿ ಅರ್ಥವನ್ನು ವಿವರಿಸುತ್ತಿದ್ದರು. ಬಂಕಿಮನು ಒಂದು ಕಡೆ ನಿಂತು ಕೇಳುತ್ತಿದ್ದನು. ಪಂಡಿತರು ತಟ್ಟನೆ ಒಂದು ಶ್ಲೋಕದಲ್ಲಿ ಪತಿತ ಭಾರತೀಯರನ್ನು ಉದ್ದೇಶಿಸಿ ಒಂದು ಹಿಂದಿನ ಕಾಲದ ಪಂಡಿತ-ರಸಿಕತೆಯನ್ನು ಪ್ರಯೋಗ ಮಾಡಿದರು. ಅದು ಸ್ವಲ್ಪ ಬೀಭತ್ಸವಾಗಿತ್ತು. ಬಂಕಿಮನು ಆ ಕ್ಷಣವೇ ನಾಚಿಕೆಪಟ್ಟು ಬಲಗೈಯಿಂದ ಮುಖವನ್ನು ಮುಚ್ಚಿಕೊಂಡು ಪಕ್ಕದ ಬಾಗಿಲ ಮೂಲಕ ಬೇಗಬೇಗ ಕಾಲು ಹಾಕಿಕೊಂಡು ಓಡಿಹೋಗಿಬಿಟ್ಟನು. ಬಂಕಿಮನು ಹೀಗೆ ನಾಚಿಕೊಂಡು ಓಡಿ ಹೋದ ದೃಶ್ಯವು ಇಂದಿಗೂ ನನ್ನ ಮನಸ್ಸಿನಲ್ಲಿ ಮುದ್ರಿತವಾಗಿದೆ.</p>
			<p> ಈಶ್ವರಗುಪ್ತನು ಸಾಹಿತ್ಯ ಗುರುವಾಗಿದ್ದಾಗ ಬಂಕಿಮನು ಅವನ ಶಿಷ್ಯ ಶ್ರೇಣಿಯಲ್ಲಿ ಗಣ್ಯನಾಗಿದ್ದನು. ಆಗಿನ ಕಾಲದ ಸಾಹಿತ್ಯವು ಮತ್ತಾವುದೇ ಪ್ರಕಾರವಾದ ಶಿಕ್ಷಣವನ್ನು ಕೊಡಲು ಸಮರ್ಥವಾಗಿದ್ದಿದ್ದರೂ, ಸುರುಚಿಯಲ್ಲಿ ಶಿಕ್ಷಣ ಕೊಡಲು ಉಪಯುಕ್ತವಾಗಿರಲಿಲ್ಲ. ಆಗಿನ ಕಾಲದ ಅಸಂಯತ ವಾಗ್ಯುದ್ಧ ವಿದ್ವೇಷಗಳಿಂದ ಇದು ಸಾಧ್ಯವಾಗಿರಲಿಲ್ಲ. . . ದೀನಬಂಧುವು ಬಂಕಿಮನ ಸಮಕಾಲಿಕ ಮತ್ತು ಸ್ನೇಹಿತ. ಆದರೆ ಅವನ ಬರವಣಿಗೆಯಲ್ಲಿ ಮಿಕ್ಕ ಗುಣಗಳೇನೇ ಇದ್ದರೂ ಬಂಕಿಮ ಪ್ರತಿಭೆಯ ಈ ಬ್ರಾಹ್ಮಣೋಚಿತವಾದ ಶುಚಿತ್ವ ಕಂಡುಬರುವುದಿಲ್ಲ. . .</p>
			<p> ನಮ್ಮಲ್ಲಿ ಸಾಹಿತ್ಯ ವ್ಯವಸಾಯಿಗಳಾಗಿರುವವರು ಬಂಕಿಮನಿಗೆ ಹೇಗೆ ಚಿರಋಣಿಗಳಾಗಿದ್ದಾರೆಂಬುದನ್ನು ಎಂದಿಗೂ ಮರೆಯುವ ಹಾಗಿಲ್ಲ. ಒಂದು ಕಾಲದಲ್ಲಿ ನಮ್ಮ ವಂಗಭಾಷೆಯ ಒಂದೇ ತಂತಿ ಕಟ್ಟಿದ ಏಕನಾದ ತಂಬೂರಿಯಾಗಿದ್ದು ತನ್ನ ಸಹಜ ಸ್ವರದಲ್ಲಿ ಧರ್ಮ ಸಂಕೀರ್ತನೆ ಮಾಡುವುದಕ್ಕೆ ಉಪಯುಕ್ತವಾಗಿತ್ತು. ಬಂಕಿಮನು ತನ್ನ ಕೈಯಿಂದ ಅದಕ್ಕೆ ಒಂದೊಂದಾಗಿ ತಂತಿಗಳನ್ನು ಕಟ್ಟಿ ಇಂದು ಅದನ್ನು ವೀಣಾಯಂತ್ರವಾಗಿ ಪರಿವರ್ತಿಸಿದ್ದಾನೆ. ಮೊದಲು ಯಾವುದರಲ್ಲಿ ಕೇವಲ ಸ್ಥಳೀಯ ಗ್ರಾಮ್ಯಸ್ವರವು ಬಾಜಿಸುತ್ತಿತ್ತೋ ಅದು ಇಂದು ವಿಶ್ವಸಭೆಯಲ್ಲಿ. . .ಕಲಾವತೀ ರಾಗಿಣೀ ಆಲಾಪನ ಮಾಡಲು ಯೋಗ್ಯವಾಗಿದೆ. . .</p>
			<p> ಬಂಕಿಮನು ನಮ್ಮ ಮಾತೃಭಾಷೆಗೆ ಎಲ್ಲ ವಿಧದ ಭಾವ ಪ್ರಕಾಶನಕ್ಕೂ ಅನುಕೂಲ ಮಾಡಿಕೊಟ್ಟು ಈ ಹತಭಾಗ್ಯ ದರಿದ್ರದೇಶಕ್ಕೆ ಒಂದು ಅಮೂಲ್ಯ ಚಿರಸಂಪತ್ತನ್ನು ದಾನಮಾಡಿದ್ದಾನೆ; ಶಾಶ್ವತವಾದ ರಾಷ್ಟ್ರೋನ್ನತಿಗೆ ಏಕಮಾತ್ರ ಮೂಲ ಸಾಧನವನ್ನು ಸ್ಥಾಪಿಸಿ ಹೋಗಿದ್ದಾನೆ. ನಮ್ಮ ಶೋಕಮಧ್ಯದಲ್ಲಿ ಸಾಂತ್ವನ, ಅನವತಿಯ ಮಧ್ಯದಲ್ಲಿ ಆಸೆ, ಬಳಲಿಕೆಯ ಮಧ್ಯದಲ್ಲಿ ಉತ್ಸಾಹ, ಬಡತನದ ಶೂನ್ಯತೆಯ ಮಧ್ಯದಲ್ಲಿ ಚಿರಸೌಂದರ್ಯ, ಇವುಗಳ ಅಕ್ಷಯ ಗಣಿಯನ್ನು ತೆರೆದಿಟ್ಟು ಹೋಗಿದ್ದಾನೆ. ನಮ್ಮಲ್ಲಿ ಅಮರವಾದದ್ದೇನಾದರೂ ಇದ್ದರೆ, ಯಾವುದಾದರೂ ಅಮರ ಮಾಡಬಲ್ಲದಾಗಿದ್ದರೆ, ಆ ಮಹಾಶಕ್ತಿಯನ್ನು ಧಾರಣ ಪೋಷಣ ಪ್ರಕಾಶನ ಪ್ರಚಾರ ಮಾಡಲು ಏಕಮಾತ್ರ ಸಾಧನವಾದ ತಾಯ್ನುಡಿಯನ್ನು ಅವನು ಬಲಪಡಿಸಿದ್ದಾನೆ, ದೊಡ್ಡದು ಮಾಡಿದ್ದಾನೆ.</p>
			<p> ಯಾವುದಾದರೂ ಕೃತಿವಿಶೇಷವನ್ನು ಸಮಾಲೋಚನೆ ಮಾಡಿದರೆ, ಅದು ಭ್ರಾಂತಿಗೊಳಗಾಗಬಹುದು- ನಾವು ಇಂದು ಹೊಗಳುವುದನ್ನು ಮುಂದೆ ರುಚಿ, ಶಿಕ್ಷಣ, ಸ್ಥಿತಿಗತಿಗಳು ಬದಲಾದಾಗ, ಬೇರೆ ಪೀಳಿಗೆಯವರು ದೂಷಿಸಬಹುದು, ಉಪೇಕ್ಷಿಸಬಹುದು; ಆದರೆ ಬಂಕಿಮನು ವಂಗಭಾಷೆಯ ಕ್ಷಮತೆ, ಮತ್ತು ವಂಗಸಾಹಿತ್ಯದ ಸಮೃದ್ಧಿ, ಇವುಗಳನ್ನು ಬೆಳೆಸಿದ್ದಾನೆ. ಅವನು ಭಗೀರಥನಂತೆ ತಪಸ್ಸುಮಾಡಿ ವಂಗಸಾಹಿತ್ಯದಲ್ಲಿ ಭಾವಮಂದಾಕಿನಿಯನ್ನು ಇಳಿಸಿದ್ದಾನೆ. ಅದರ ಪುಣ್ಯ ಪ್ರವಾಹದ ಸ್ಪರ್ಶದಿಂದ ಜಡತೆಯ ಶಾಪವನ್ನು ಹೋಗಲಾಡಿಸಿ ನಮ್ಮ ಪ್ರಾಚೀನ ಭಸ್ಮರಾಶಿಯನ್ನು ಸಂಜೀವನಗೊಳಸಿದ್ದಾನೆ. ಇದು ತಾತ್ಕಾಲಿಕ ಅಭಿಪ್ರಾಯವಲ್ಲ, ಯಾವುದಾದರೂ ವಿಶೇಷ ತರ್ಕ ಅಥವಾ ರುಚಿಯನ್ನು ಅವಲಂಬಿಸಿದ್ದಲ್ಲ; ಇದು ಐತಿಹಾಸಿಕ ಸತ್ಯ.</p>
			<p> ಈ ಮಾತನ್ನು ನೆನಪಿನಲ್ಲಿಟ್ಟುಕೊಂಡು, ಬಂಗಾಳಿ ಲೇಖಕರ ಗುರುವೂ ಬಂಗಾಳಿ ಪಾಠಕರ ಗೆಳೆಯನೂ ಆದ, ಸುಜಲಾ-ಸುಫಲಾ-ಮಲಯಜ-ಶೀತಲಾ-ವಂಗಭೂಮಿಯ ಮಾತೃವತ್ಸಲ ಪ್ರತಿಭಾಶಾಲಿ ಸತ್ಪುತ್ರನಿಂದ ಬೀಳ್ಕೊಳ್ಳುತ್ತೇನೆ. ಆತನು ತನ್ನ ಜೀವನದಲ್ಲಿ ಸಂಜೆ ಆಗುವುದಕ್ಕೆ ಮುಂಚೆಯೇ, ಹೊಸ ಅವಕಾಶದಲ್ಲಿ ಹೊಸ ಉದ್ಯಮ ಹೊಸಕಾರ್ಯಗಳಲ್ಲಿ ಇನ್ನೂ ಕೈ ಇಟ್ಟ ಪ್ರಾರಂಭದಲ್ಲಿಯೇ, ತನ್ನ ಕಂದದ ಕುಂದದ ಪ್ರತಿಭಾರಶ್ಮಿಯನ್ನು ಸಂವರಣ ಮಾಡಿ, ವಂಗಸಾಹಿತ್ಯಾಕಾಶದಲ್ಲಿ ಕ್ಷೀಣತರ ಜ್ಯೋತಿರ್ಮಂಡಲದ ಕೈಗೆ ಸಮರ್ಪಿಸಿಕೊಂಡು, ಈ (ವಂಗ) ಶತಮಾನದ ಕಡೆಯವರ್ಷವೆಂಬ ಪಶ್ಚಿಮದಿಗಂತದಲ್ಲಿ ಅಕಾಲದಲ್ಲಿ, ಅಸ್ತಮಿತನಾದನು.</p>
			<p><span class="en"><strong> BANKIM CHANDRA CHATTERJEE. . .</strong>was endowed  with a powerful imagination and a delightful sense of humour. . .Inheriting an inconsiderable prose tradition he left one of majestic proportions. Novel followed novel, each as successful as its predecessor. . .he formed and guided the critical taste of his times. His essays were witty and his style, at its best, was a model of compression and clarity. . . his ardent nationalism set the hearts of his countrymen on fire.</span></p>
			<p> But Bankim Chandra was no less great as an artist than as a nationalist. His characters were more real than living men and women. Even those drawn from history were re-created by his imagination. . . .</p>
			<p> Bankim Chandra was a radical thinker. In his essays in particular he gives us a foretaste of such problems as national independence and even socialism. He was unquestionably the finest mind of his generation.</p> 	
			<p class="quote-author"><strong>-ANANDASANKAR AND LILA RAY.</strong><br /><em>(Bengali Literature, pp. 53-55).</em></p>
		</section>
	</body>
	</html>
