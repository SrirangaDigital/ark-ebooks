<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
<title></title>
<link rel="stylesheet" type="text/css" href="css/style.css" />
</head>
<body>
<p>
<span>ಶ್ರೀ ವಚನ ಭಾರತ</span>
</p>
<p>
<span> </span>
</p>
<p>
<span>ಪ್ರೊ. ಎ.ಆರ್​. ಕೃಷ್ಣಶಾಸ್ತ್ರೀ</span>
</p>
<p>
<span> </span>
</p>
<p>
<span>ಜನನ:ಮೈಸೂರು(ಫೆಬ್ರವರಿ ೧೨, ೧೮೯೦) ಚಿಕ್ಕ ವಯಸ್ಸಿನಲ್ಲಿಯೇ ತಾಯಿಯನ್ನು ಕಳೆದುಕೊಂಡ ಇವರಿಗೆ, ಮೈಸೂರಿನ ಮಹಾರಾಜ ಸಂಸ್ಕೃತ ಕಾಲೇಜಿನಲ್ಲಿ ಪ್ರಾಧ್ಯಾಪಕರಾಗಿದ್ದ ತಂದೆ, ವೇದಾಧ್ಯಯನ ಸಂಪನ್ನ ವೈಯಾಕರಣಿ ಅಂಬಳೆ ರಾಮಕೃಷ್ಣ ಶಾಸ್ತ್ರೀ ಅವರ ಸನ್ನಿಧಿಯಲ್ಲಿ ಬಾಲ್ಯದಿಂದಲೇ ಸಂಸ್ಕೃತದ ಅಧ್ಯಯನ. ಹದಿನಾರನೆಯ ವಯಸ್ಸಿನಲ್ಲಿಯೇ (೧೯೧೬) ತರೀಕೆರೆಯ ವೆಂಕಟಲಕ್ಷ್ಮಮ್ಮನವಅರೊಡನೆ ವಿವಾಹ.</span>
</p>
<p>
<span> ಮೈಸೂರಿನ ವೆಸ್ಲಿಯನ್​ ಮಿಷನ್​ ಹೈಸ್ಕೂಲ್​ ಮತ್ತು ಮಹಾರಾಜ ಕಾಲೇಜಿನಲ್ಲಿ ವ್ಯಾಸಂಗ; ಬಿ.ಎ.ಪದವಿ(೧೯೧೩); ಮದರಾಸು ವಿಶ್ವವಿದ್ಯಾಲಯದ ಬಾಹ್ಯ ವಿದ್ಯಾರ್ಥಿಯಾಗಿ ಕನ್ನಡ ಮತ್ತು ಸಂಸ್ಕೃತ ಎಂ.ಎ. ಪದವಿ(೧೯೧೫). ಮೈಸೂರು ಜಿಲ್ಲಾ ಕಛೇರಿಯಲ್ಲಿ ಗುಮಾಸ್ತರಾಗಿ (೧೯೧೪) ನೌಕರಿಯ ಆರಂಭ.; ಬೆಂಗಳೂರಿನ ಸೆಂಟ್ರಲ್​ ಕಾಲೇಜಿನಲ್ಲಿ ಕನ್ನಡ ಅಧ್ಯಾಪಕರಾಗಿ ನೇಮಕ(೧೯೧೫). ಸೆಂಟ್ರಲ್​ ಕಾಲೇಜು ಕರ್ನಾಟಕ ಸಂಘ (೧೯೧೮)ಮತ್ತು ‘ಪ್ರಬುದ್ಧ ಕರ್ನಾಟಕ’(೧೯೧೯), ಇವುಗಳನ್ನು ಪ್ರಾರಂಭಿಸಿದ ಶಾಸ್ತ್ರಿಗಳು ೧೯೨೭ರಲ್ಲಿ ಮೈಸೂರು ವಿಶ್ವವಿದ್ಯಾನಿಲಯದ ಕನ್ನಡ ಅಸಿಸ್ಟೆಂಟ್​ ಪ್ರೊಫೆಸರ್​ ಆಗಿ ನೇಮಕಗೊಂಡರು. ‘ಭಾಸಕವಿ"(೧೯೩೩), ‘ಸಂಸ್ಕೃತ ನಾಟಕಗಳು’(೧೯೩೭) ಗ್ರಂಥಗಳ ಪ್ರಕಟಣೆ; ಪ್ರಾಧ್ಯಾಪಕರಾಗಿ ಬಡ್ತಿ(೧೯೩೯). ಹೈದರಾಬಾದ್​ನಲ್ಲಿ ೧೯೪೧ರಲ್ಲಿ ನಡೆದ ೨೬ನೆಯ ಕನ್ನಡ ಸಾಹಿತ್ಯ ಸಮ್ಮೇಳನದ ಅಧ್ಯಕ್ಷತೆ; ಪ್ರಾಧ್ಯಾಪಕ ಹುದ್ದೆಯಿಂದ ನಿವೃತ್ತಿ(೧೯೪೬).</span>
</p>
<p>
<span> ಶಾಸ್ತ್ರಗಳ ಮೇರು ಕೃತಿ ‘ವಚನ ಭಾರತ’ (೧೯೫೦) ಮತ್ತು ಅವರ ಇನ್ನೊಂದು ಮಹಾಕೃತಿ ‘ಕಥಾಮೃತ’(೧೯೫೨), ಇವುಗಳ ಪ್ರಕಟಣೆ: ಅವರ ವಿದ್ಯಾರ್ಥಿಗಳು ಮತ್ತು ಅಭಿಮಾನಿಗಳಿಂದ ‘ಅಭಿವಂದನೆ’ ಗೌರವ ಗ್ರಂಥದ ಸಮರ್ಪಣೆ(೧೯೫೬). ೧೯೬೦ ರಲ್ಲಿ ಮೈಸೂರು ವಿಶ್ವವಿದ್ಯಾನಿಲಯ ಗೌರವ.ಡಿ.ಲಿಟ್​. ಪದವಿ ನೀಡಿ ಗೌರವಿಸಿದರೆ, ೧೯೬೧ ರಲ್ಲಿ ಅವರ ‘ಬಂಕಿಮಚಂದ್ರ’ ಕೃತಿಗೆ ಕೇಂದ್ರ ಸಾಹಿತ್ಯ ಅಕಾಡೆಮಿ ಪ್ರಶಸ್ತಿ ಲಭಿಸಿತು.; ಕೊನೆಯ ಕೃತಿ ‘ನಿಬಂಧಮಾಲಾ’ ಪ್ರಕಟಣೆ(೧೯೬೩). ೭೮ ವರ್ಷದ ತುಂಬುಜೀವನ ನಡೆಸಿದ ಶಾಸ್ತ್ರಿಗಳು ಬೆಂಗಳೂರಿನಲ್ಲಿ ಫೆಬ್ರವರಿ ೧, ೧೯೬೮ ರಂದು ನಿಧನರಾದರು. ಅವರು ವಾಸವಿದ್ದ ಮನೆಇರುವ ‘ಬಾಂದಿನವರ ರಸ್ತೆ’ಯನ್ನು ಅವರ ಸ್ಮರಣಾರ್ಥವಾಗಿ ‘ಡಾ.ಎ.ಆರ್​. ಕೃಷ್ಣಶಾಸ್ತ್ರೀ ರಸ್ತೆ’ ಎಂದು ಹೆಸರಿಸಲಾಗಿದೆ. </span>
</p>
<p>
<span> ಕನ್ನಡ ಸಾಹಿತ್ಯಕ್ಕೆ ಶಾಸ್ತ್ರಿಗಳು ನೀಡಿರುವ ವಿಶಿಷ್ಠ ಕೊಡುಗೆ ಮತ್ತು ಅವರು ಆದರ್ಶ ಶಿಕ್ಷಕರಾಗಿ, ಸಂಶೋಧಕರಾಗಿ ಮಾಡಿದ ದುಡಿಮೆಗಳನ್ನು ಕೃತಜ್ಞತೆಯಿಂದ ಸ್ಮರಿಸಿದ ಅವರ ಶಿಷ್ಯರು ಮತ್ತು ಅಭಿಮಾನಿಗಳು ಅವರ ಜನ್ಮಶತಮಾನೋತ್ಸವವನ್ನು (೧೯೯೦) ನಾಡಿನಾದ್ಯಂತ ಆಚರಿಸಿದರು. </span>
</p>
<p>
<span> ಕನ್ನಡ, ಇಂಗ್ಲಿಷ್​ ಮತ್ತು ಬಂಗಾಳಿ ಭಾಷೆಗಳಲ್ಲಿ ಪ್ರಕಾಂಡ ಪಂಡಿತರೆನಿಸಿದ್ದ ಶಾಸ್ತ್ರಿಗಳು ಸಂಸ್ಕೃತದಲ್ಲಂತೂ ವಿಶೇಷ ಪ್ರಾವೀಣ್ಯ ಪಡೆದಿದ್ದರು. ತಮಿಳು ತೆಲುಗು ಹಿಂದೀ ಭಾಷೆಗಳ ಪರಿಚಯವೂ ಅವರಿಗಿತ್ತು.; ಪಾಳಿ-ಪ್ರಾಕೃತಗಳಲ್ಲಿ ಕಾರ್ಯನಿರ್ವಾಹಕ ಸಾಮರ್ಥ್ಯವಿತ್ತು. ಸಂಖ್ಯೆಯ ದೃಷ್ಟಿಯಿಂದ ಅವರು ಬರೆದ ಹತ್ತು ಹಲವಾರು ಗ್ರಂಥಗಳು ಕಡಿಮೆಯೆಂದೆನಿಸಿದರೂ, ಗುಣದಲ್ಲಿ ಅವರು ಬರೆದದ್ದೆಲ್ಲವೂ ಶ್ರೇಷ್ಠವಾದದ್ದು. ಹೊಸಗನ್ನಡ ಸಾಹಿತ್ಯದ ಅಶ್ವಿನೀದೇವತೆಗಳಲ್ಲೊಬ್ಬರೆಂದು ಖ್ಯಾತರಾಗಿರುವ ಡಾ. ಎ.ಆರ್​.ಕೃ. ಅವರ ‘ವಚನ ಭಾರತ’ ಕನ್ನಡ ಗದ್ಯಸಾಹಿತ್ಯಕ್ಕೊಂದು ವಿಶಿಷ್ಟ ಕೊಡುಗೆ.; ಕನ್ನಡದ ಚಿರಕೃತಿಗಳಲ್ಲೊಂದು. ರಾಷ್ಟ್ರಕವಿ ಗೋವಿಂದ ಪೈ ಅವರ ಮಾತಿನಲ್ಲಿ ‘ವಚನಭಾರತ’ ಭಾರತದ ಬಂಗಾರದ ಪುಸ್ತಕ. ಕನ್ನಡ ಬದುಕಿರುವವರೆಗೆ ಉಳಿಯುವ ಪುಸ್ತಕ". </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span>ಮುನ್ನುಡಿ</span>
</p>
<p>
<span> </span>
</p>
<p>
<span> ಜ್ಞಾನ ಸಂಪಾದನೆ ಮತ್ತು ಜ್ಞಾನ ಪ್ರಸಾರಗಳ ಅತ್ಯಂತ ಪ್ರಬಲ ಮತ್ತು ಪರಿಣಾಮಕಾರೀ ಮಾಧ್ಯಮ ಅಕ್ಷರ ಮಾಧ್ಯಮ. ಈ ಮಾಧ್ಯಮದಲ್ಲಿ ಆಹ್ಲಾದಕಾರಿಯೂ, ಅತ್ಯಾಕರ್ಷಕವೂ,ಜೀವನ ಸೌಂದರ್ಯದಾಯಕವೂ, ಸಂಸ್ಕೃತಿ ಸಂಪನ್ನವೂ, ಬುದ್ಧಿ ಮನಸ್ಸುಗಳ ವರ್ಧಕವೂ ಆದ ಅಪೂರ್ವ ಮಾಧ್ಯಮವೇ ಸಾಹಿತ್ಯ. ನಿತ್ಯ ಪರಿವರ್ತನಶೀಲವಾದ ಜಗತ್ತಿನ ಜ್ಞಾನ ವಿಜ್ಞಾನ ಸಂಸ್ಕೃತಿಗಳನ್ನು ತಲೆಮಾರಿನಿಂದ ತಲೆಮಾರಿಗೆ ಪ್ರವಹಣ ಮಾಡುತ್ತ ಮನುಷ್ಯನ ಜೀವನವನ್ನು ಪುಷ್ಟಿಗೊಳಿಸುತ್ತ ತುಷ್ಟಿಗೊಳಸುತ್ತ ವಿಕಾಸಗೊಳಿಸುತ್ತ ಪೂರ್ಣತೆಯ ಕಡೆಗೆ ಅವನನ್ನು ಕರೆದೊಯ್ಯುವುದೇ ಇದರ ಪರಮ ಗುರಿ. ಇಂಥ ಜೀವನೋತ್ಥಾನ ಕಾರಿಯಾದ ಉತ್ತಮ ಜ್ಞಾನ ಸಂಪತ್ತನ್ನು ವಿಶಿಷ್ಟ ಹಾಗೂ ಅರ್ಥಪೂರ್ಣ ಗ್ರಂಥಗಳ ಮೂಲಕ ಕನ್ನಡ ಓದುಗರಿಗೆ ಒದಗಿಸುವ ಗುರುತರ ಜವಾಬ್ದಾರಿಯನ್ನು ಕನ್ನಡ ಪುಸ್ತಕ ಪ್ತಾಧಿಕಾರ ಹೊತ್ತುಕೊಂಡು ನಿರ್ವಹಿಸುತ್ತಿದೆ. </span>
</p>
<p>
<span> ಜ್ಞಾನ, ಸಂಸ್ಕೃತಿ ಮತ್ತು ಸಾಹಿತ್ಯ ಪಸಾರರ ಕಾರ್ಯಕ್ಕೆ ಕರ್ನಾಟಕ ಸರ್ಕಾರ ಬಹು ಹಿಂದಿನಿಂದ ಒತ್ತಾಸೆ ನೀಡುತ್ತ ಬಂದಿದೆ. ಈ ಮೌಲಿಕ ಪರಂಪರೆಯನ್ನು ಆರಂಭಿಸಿದ ಕೀರ್ತಿ ಕರ್ನಾಟಕ ಕಂಡ ಅತ್ಯಂತ ದಕ್ಷ ಹಾಗೂ ದೂರದೃಷ್ಟಿಯ ಮುಖ್ಯಮಂತ್ರಿಗಳಲ್ಲಿ ಒಬ್ಬರಾದ ಶ್ರೀ ಕೆಂಗಲ್​ ಹನುಮಂತಯ್ಯ ಅವರಿಗೆ ಸಲ್ಲಬೇಕು. ಕನ್ನಡದ ಶ್ರೀಮಂತ ಸಾಂಸ್ಕೃತಿಕ ಪರಂಪರೆಯ ಶ್ರೇಷ್ಟಗ್ರಂಥಗಳನ್ನು ಸುಲಭ ಬೆಲೆಯಲ್ಲಿ ಓದುಗರಿಗೆ ತಲುಪಿಸುವ ಸ್ತುತ್ಯ ಕಾರ್ಯವನ್ನು ಅಂದಿನಿಂದ ನಿರ್ವಹಿಸುತ್ತ ಬಹು ಬೇಡಿಕೆಯ ನೂರಾರು ಕೃತಿಗಳನ್ನು ಸರ್ಕಾರ ಪ್ರಕಟಿಸಿ ಜನಮನ್ನಣೆಯನ್ನು ಗಳಿಸಿದೆ. </span>
</p>
<p>
<span> ಇದುವರೆಗೆ ಕನ್ನಡ ಮತ್ತು ಸಂಸ್ಕೃತಿ ನಿರ್ದೇಶನಾಲಯ ಪ್ರಕಟಿಸುತ್ತಿದ್ದ ಇಂಥ ಪ್ರಾಚೀನ ಹಾಗೂ ಆಧುನಿಕ ಜನಪ್ರಿಯ ಪುಸ್ತಕಗಳನ್ನು ಈಗ ಕನ್ನಡ ಪುಸ್ತಕ ಪ್ರಾಧಿಕಾರ ಪ್ರಕಟಿಸುತ್ತಿದೆ. ಅಲಭ್ಯವಾಗಿರುವ ಹಾಗೂ ಬಹು ಬೇಡಿಕೆಯ, ಸಾಹಿತ್ಯ ಮೌಲ್ಯ ಮತ್ತು ವೈಚಾರಿಕ ಮೌಲ್ಯಗಳನ್ನು ಒಳಗೊಂಡಿರುವ ಕೃತಿಗಳನ್ನು ಅತ್ಯಂತ ಕಡಿಮೆ ಬೆಲೆಯಲ್ಲಿ ಕನ್ನಡ ಸಹೃದಯರಿಗೆ ನೀಡುವುದೇ ಈ ‘ಜನಪ್ರಿಯ ಪುಸ್ತಕ ಮಾಲೆ’ಯ ಮುಖ್ಯೋದ್ದೇಶ.</span>
</p>
<p>
<span> ಈ ಮಾಲೆಯಲ್ಲಿ ಇದೀಗ ಪ್ರೊ. ಎ. ಆರ್​. ಕೃಷ್ಣಶಾಸ್ರಿಯವರ ‘ವಚನ ಭಾರತ’ ಪ್ರಕಟವಾಗುತ್ತಿರುವುದು ನನಗೆ ಮಹದಾನಂದವನ್ನು ಉಂಟುಮಾಡಿದೆ. ದಿವಂಗತ ಕೃಷ್ಣಶಾಸ್ತ್ರಿಯವರ ಅಪಾರವಾದ ವಿದ್ವತ್ತು, ಸಂಸ್ಕೃತ ಕನ್ನಡ ಇಂಗ್ಲಿಷ್​ ಬಂಗಾಳಿ- ಮುಂತಾದ ಭಾಷೆಗಳ ಮೇಲಿನ ಪ್ರಭುತ್ವ, ಎಂತಹ ಕಠಿಣ ಮತ್ತು ಕ್ಲಿಷ್ಠ ವಿಷಯವನ್ನೂ ಅತ್ಯಂತ ಸರಳವಾಗಿ, ಸೊಗಸಾಗಿ, ಆಕರ್ಷಕವಾಗಿ ಮತ್ತು ಸಾರವತ್ತಾಗಿ ರೂಪಿಸುವ ಅವರ ಅಸಾಧಾರಣ ವಾಗ್​ ವಿಲಾಸ ಅವರನ್ನು ಕನ್ನಡದ ಮಹಾಪ್ರಾಧ್ಯಾಪಕರಲ್ಲಿ, ಮಹಾವಿದ್ವಾಂಸರಲ್ಲಿ ಮುಖ್ಯರೆಂದು ಪರಿಗಣಿಸುವಂತೆ ಮಾಡಿದೆ. ನೂರಾರು ಜನ ಪ್ರತ್ಯಕ್ಷ ಶಿಷ್ಯರನ್ನೂ, ಸಾವಿರಾರು ಜನ ಪರೋಕ್ಷ ಶಿಷ್ಯರನ್ನು ತಮ್ಮ ಮಧುರ ವಾತ್ಸಲ್ಯದಿಂದ, ಅನನ್ಯ ಶಿಷ್ಯ ಪ್ರೇಮದಿಂದ ,ಪಿತೃ ಸಹಜವಾದ ಅಂತಃಕರಣದಿಂದ ಸರ್ವರ ಶ್ರೇಯೋಭಿಲಾಷೀ ಉದಾರತೆಯಿಂದ, ಎಂದೂ ಬತ್ತದ ಪಾಂಡಿತ್ಯ ಸರಸತೆಗಳಿಂದ ಅವರು ಗಳಿಸಿಕೊಂಡಿದ್ದಾರೆ. ದಿವಂಗತ ಪ್ರೊ. ಟಿ.ಎಸ್​.ವೆಂಕಣ್ಣಯ್ಯ ಮತ್ತು ಪ್ರೊ. ಎ.ಆರ್​.ಕೃಷ್ಣಶಾಸ್ತ್ರಿಗಳು ಹೊಸಗನ್ನಡ ಅಶ್ವಿನಿದೇವತೆಗಳೆಂದೇ ಪ್ರಸಿದ್ಧರಾದವರು. </span>
</p>
<p>
<span> ಹಳಗನ್ನಡ, ನಡುಗನ್ನಡಗಳ ಅಗ್ಗಳಿಕೆಯ ಸತ್ವಪೂರ್ಣ ಕಾಲ ಮುಗಿದು, ಕನ್ನಡವು ನಿರ್ವರ್ಣವಾಗುತ್ತಿದ್ದ ಮತ್ತು ಹೊಸ ಶಿಕ್ಷಣಪದ್ಧತಿಯಿಂದಾಗಿ ಆಂಗ್ಲಭಾಷೆಯ ಮೂಲಕ ಹೊಸಬನಿ, ದನಿ, ಹೊಗರು, ಸತ್ವಗಳನ್ನು ಆಮದು ಮಾಡಿಕೊಳ್ಳುತ್ತಿದ್ದ ಕಾಲದಲ್ಲಿ ಮೈಸೂರು ವಿಶ್ವವಿದ್ಯಾನಿಲಯದ ಪ್ರಾಧ್ಯಾಪಕ ಪೀಠವನ್ನು ಅಲಂಕರಿಸಿದ ಇವರು ಹೊಸಗನ್ನಡವನ್ನು ಶಕ್ತಿಯುತವಾಗಿ, ಅರ್ಥಸಂಪನ್ನವನ್ನಾಗಿ ಮತ್ತು ಆಕರ್ಷಕವನ್ನಾಗಿ ಮಾಡಲು ಕಾಯಾ-ವಾಚ-ಮನಸಾ ಅರ್ಪಣಾ ಮನೋಧರ್ಮದಿಂದ ದುಡಿದವರು. ಐಚ್ಛಿಕ ಕನ್ನಡ ಮತ್ತು ಕನ್ನಡ ಎಂ.ಎ. ತರಗತಿಗಳಿಗೆ ಬುದ್ಧಿವಂತರಾದ, ವರ್ಚಸ್ವಿಗಳಾದ ವಿದ್ಯಾರ್ಥಿಗಳನ್ನು ಆಕರ್ಷಿಸುವುದರಲ್ಲಿ ಅವರ ಸಾರಸ್ವತ ಮತ್ತು ಬೌದ್ಧಿಕ ಹಸಿವನ್ನು ಪರಿಣಾಮಕಾರಿಯಾಗಿ ಪೂರೈಸುವುದರಲ್ಲಿ, ಆ ಮೂಲಕ ಅವರ ಅಂತಃಶಕ್ತಿಗಳು ಚಿಗುರಿ ನಳನಳಿಸುವಂತೆ ಮಾಡುವಲ್ಲಿ ಅನವರತವೂ ಶ್ರಮಿಸಿದ ಪುಣ್ಯಜೀವಿಗಳಿವರು. ಪ್ರೊ. ಕೃಷ್ಣಶಾಸ್ತ್ರಿಗಳು ಸಾಹಿತ್ಯ ಸೃಷ್ಟಿಯ ಸತ್ವವುಳ್ಳ ವಿದ್ಯಾರ್ಥಿಗಳನ್ನು ಗುರುತಿಸುವುದರಲ್ಲಿ ಮತ್ತು ಅವರ ಪ್ರತಿಭೆಯನ್ನು ಅರಳಿಸುವುದರಲ್ಲಿ ನಿಷ್ಣಾತರಾದವರು. ತಮ್ಮ ವಿದ್ಯಾರ್ಥಿಗಳು ಬರೆದ ಕವಿತೆ, ಕಥೆ, ಪ್ರಬಂಧ, ವಿಮರ್ಶೆ- ಮುಂತಾದ ಬರಹಗಳನ್ನು ತಿದ್ದಿ-ತೀಡಿ ಓರಣಗೊಳಿಸಿ ತಾವು ಸಂಪಾದಿಸುತ್ತಿದ್ದ ‘ಪ್ರಬುದ್ಧ-ಕರ್ನಾಟಕ’ದ ಮೂಲಕ ಬೆಳಕಿಗೆ ತಂದು, ಅವರ ಬದುಕನ್ನು ಬೆಳಗಿದವರಿವರು. ಕನ್ನಡವನ್ನು ಹೇಗೆ ಬೋಧಿಸಬೇಕೆನ್ನುವುದಕ್ಕೆ, ಹೇಗೆ ಬರೆಯಬೇಕೆನ್ನುವುದಕ್ಕೆ, ಹೇಗೆ ಸಮೃದ್ಧಗೊಳಿಸ-ಬೇಕೆನ್ನುವುದಕ್ಕೆ ಅವರ ಬರಹ ಮತ್ತು ಭಾಷಣಗಳೇ ಇಂದಿಗೂ ಜೀವಂತ ಸಾಕ್ಷಿಯಾಗಿವೆ. ಕುವೆಂಪು, ಅವರಂತಹ ವರ್ಧಿಷ್ಣು ಪ್ರತಿಭೆಯನ್ನು ಘೋಷಿಸಿ ಕನ್ನಡದ ಕಡೆಗೆ ತಿರುಗಿಸಿ ಕನ್ನಡಕ್ಕೊಬ್ಬ ಧೀಮಂತ ಮಹಾಕವಿಯನ್ನು ಕೊಟ್ಟ ಕೀರ್ತಿಯೂ ಇವರದೇ. ಪ್ರಬುದ್ಧ ಪಾಂಡಿತ್ಯದ ಜೊತೆಗೆ ಅಪೂರ್ವವಾದ ವೈಚಾರಿಕ ಶಕ್ತಿಯೂ, ತರ್ಕ ನೈಪುಣ್ಯವೂ, ಅಸಾಮಾನ್ಯವಾದ ರಸಗ್ರಹಣ ದೃಷ್ಟಿಯೂ ಅವರಿಗಿದ್ದವು. ಇವೆಲ್ಲಕ್ಕೂ ಹೊಯ್ಕಯ್ಯಾಗಿ ಅವರ ಕನ್ನಡ ಪ್ರೇಮ ವಿಜೃಂಭಿಸುತ್ತಿತ್ತು. ‘ವಚನ ಭಾರತ, ನಿರ್ಮಲ ಭಾರತಿ, ನಾಗಮಹಾಶಯ, ಸಂಸ್ಕೃತ ನಾಟಕ, ಬಂಕಿಮಚಂದ್ರ, ಶ್ರೀಪತಿಯ ಕಥೆಗಳು, ಕಥಾಮೃತ ಮುಂತಾದ ಅಪ್ಪಟ ಸೃಜನಶೀಲ ಕೃತಿಗಳನ್ನು ಕನ್ನಡಕ್ಕೆ ಕೊಡುಗೆಯಾಗಿ ನೀಡಿರುವಂತೆಯೇ ಭಾಷೆ, ಸಂಸ್ಕೃತಿ, ಸಂಶೋಧನೆಗಳನ್ನು ಕುರಿತ ಪ್ರಥಮ ದರ್ಜೆಯ ಮೌಲಿಕತೆಯುಳ್ಳ ಕೃತಿಗಳನ್ನು ಸಹ ಅವರು ರಚಿಸಿದ್ದಾರೆ. ‘ಬಂಕಿಮಚಂದ್ರ’ ಖ್ಯಾತ ಬಂಗಾಳಿ ಕಾದಂಬರಿಕಾರ. ಬಂಕಿಮಚಂದ್ರರ ಸಮಗ್ರ ಕೃತಿಗಳ ರಸಾತ್ಮಕವೂ ಅದ್ಭುತ, ಒಳನೋಟಗಳನ್ನುಳ್ಳ ವಿಮರ್ಶಾತ್ಮಕವೂ ಆದ ಅಪೂರ್ವ ಕೃತಿ. ಬಂಗಾಳಿ ಭಾಷೆಯಲ್ಲೂ ಇಂಥ ಕೃತಿ ಬಂಕಿಮರನ್ನು ಕುರಿತು ಬಂದಿಲ್ಲವೆಂದು ಬಲ್ಲವರು ಹೇಳುತ್ತಾರೆ. ಇವರ ಭಾಷಣಗಳು ಮತ್ತು ಲೇಖನಗಳ ಕೃತಿ ಸಂಪುಟ ಪ್ರೊ. ಶಾಸ್ತ್ರಿಗಳು ಸಾಂದರ್ಭಿಕವಾಗಿ ಬರೆದ ಲೇಖನಗಳ ಮತ್ತು ಮಾಡಿದ ಉಪನ್ಯಾಸಗಳ ಮಾಲೆ, ತಲಸ್ಪರ್ಶಿಯಾದ ವಿದ್ವತ್ತು, ವಿಷಯದ ಮೂಲಚೂಲಗಳನ್ನು ಅಮೂಲಾಗ್ರವಾಗಿ ಶೋಧಿಸುವ ಅಗ್ರಪಂಕ್ತಿಯ ಸಂಶೋಧನಾ ಸಾಮರ್ಥ್ಯ, ಅಭಿಮಾನದಿಂದ ಜಡ್ಡುಗಟ್ಟಿದ ಅಥವಾ ನಿರಭಿಮಾನದಿಂದ ಒಣಗದ ಜೀವಂತ ಸ್ವಾಭಿಮಾನಶೀಲತೆಯ ವಿಪುಲ ಸಾಕ್ಷ್ಯಾಧಾರಿತ ವಿಶ್ಲೇಷಣೆ, ವಿರೋಧಿಗಳನ್ನೂ ತಲೆದೂಗಿಸುವ ಪುಷ್ಟವಾದ ವಾದ ಚಾತುರ್ಯ ಎಂಥ ಕ್ಲಿಷ್ಟ ಸಮಸ್ಯೆಯನ್ನೂ ಎಳೆಎಳೆಯಾಗಿ, ನವಿರು ನವಿರಾಗಿ ಬಿಡಿಸಬಲ್ಲ, ಅಸಾಧಾರಣ ನೈಪುಣ್ಯ ಈ ಬರಹಗಳ ಅಂತರಾಳದಲ್ಲಿ ಪ್ರವಹಿಸುತ್ತಿದೆ. ಇವರ ಕಥಾಮೃತ ಪ್ರಾಚೀನ ಕಥಾಭಂಡಾರಕ್ಕೆ ಕೊರೆದ ಒಂದು ಗವಾಕ್ಷ. ‘ನಿರ್ಮಲ ಭಾರತಿ’ ಎಳೆವಯಸ್ಸಿನ ಮಕ್ಕಳ ಕೋಮಲ ಮನಸ್ಸಿನಲ್ಲಿ ಮಹಾಭಾರತದ ಪ್ರಮುಖ ಪ್ರಸಂಗಗಳನ್ನು ರಸೋತ್ಕಟವಾಗಿ ಜುಳಜುಳ ಹರಿಸುವ ಮಾದರಿ ಮಕ್ಕಳ ಕೃತಿ. ಸಂಖ್ಯೆಯಲ್ಲಿ ಕಡಿಮೆಯಾದರೂ ತೂಕದಲ್ಲಿ, ವ್ಯಾಪ್ತಿಯಲ್ಲಿ ಕನ್ನಡ ವಿದ್ವತ್​ ಲೋಕಕ್ಕೆ ಇವರು ನೀಡಿದ ಕೃತಿ ಕಾಣಿಕೆಗಳು ಚಿರನೂತನ ಮತ್ತು ಚಿರಸ್ಮರಣೀಯ. ಇಂತಹ ಮಹಾಕೃತಿಗಳ ಸಾಲಿನಲ್ಲಿ ‘ವಚನ ಭಾರತ’ ಹೊಸಗನ್ನಡ ಗದ್ಯಸಾಹಿತ್ಯದಲ್ಲೇ ಒಂದು ಶಿಖರಪ್ರಾಯವಾದ ಕೃತಿ.</span>
</p>
<p>
<span> ಭಾರತೀಯ ಸಂಸ್ಕೃತಿಯ ಪ್ರತಿನಿಧಿಗಳೆಂದು ಪ್ರಕೀರ್ತಿತವಾದ ರಾಮಾಯಣ ಮತ್ತು ಮಹಾಭಾರತಗಳು ಸಹಸ್ರ ಸಹಸ್ರ ವರ್ಷಗಳಿಂದ ಭಾರತೀಯ ಜನಜೀವನಕ್ಕೆ ಪ್ರೇರಕವೂ ಪೋಷಕವೂ ಆಗಿರುವ ಮಹಾ ಆಕರ ಗ್ರಂಥಗಳು. ಮಹರ್ಷಿ ವಾಲ್ಮೀಕಿಯ ರಾಮಾಯಣ ಒಂದು ದೃಷ್ಟಿಯಲ್ಲಿ ಸರಳವಾದ ಮತ್ತು ನೇರವಾದ ಹಾಗೂ ಮಾನವ ಆದರ್ಶದ ಎತ್ತರಗಳನ್ನು ಬಿಂಬಿಸುವ ಕಥೆ. ಆದರೆ ಮಹರ್ಷಿ ವ್ಯಾಸರ ಮಹಾಭಾರತ ಇಡೀ ಮನುಕುಲದ ಜಟಿಲ-ಕುಟಿಲ ಸಂಕೀರ್ಣ ಜೀವನದ ನೂರಾರು ಮುಖಗಳನ್ನು ಗರ್ಭೀಕರಿಸಿಕೊಂಡಿರುವ, ಅವುಗಳ ಸಾಧಕ-ಬಾಧಕಗಳ ಜೀವಂತ ವ್ಯಾಖ್ಯಾನವನ್ನು ನೀಡಿರುವ ಮತ್ತು ಇಂದಿಗೂ ವಿಶಾಲ ವಾಸ್ತವದ ನೆಲೆಗಟ್ಟಿನ ಮೇಲೆ ಪ್ರಸ್ತುತವೆನಿಸುವ ಮಹೋನ್ನತ ಕೃತಿ; ಲಕ್ಷಶ್ಲೋಕಸಂಶ್ಲಿಷ್ಟವಾದ ಮತ್ತು ಸ್ವರೂಪದಲ್ಲಿ ಮಹಾರಣ್ಯವನ್ನು ಪ್ರತಿಮಿಸುವ ಜಗತ್​ ಭವ್ಯಕೃತಿ. ಇದರ ಸೂಕ್ಷ್ಮ ಸ್ಥೂಲತೆಗಳನ್ನು, ಎತ್ತರ-ಬಿತ್ತರಗಳನ್ನು, ನಡಗೆ-ಉಡುಗೆಗಳನ್ನು, ಭಾವಾಲೋಚನೆಗಳನ್ನು, ಕನಸು-ಕಲ್ಪನೆಗಳನ್ನೂ ಸಾಹಸ-ಸಮೃದ್ಧತೆಗಳನ್ನೂ ಸಾಮಾನ್ಯರಾದವರು ಅರ್ಥ ಮಾಡಿಕೊಳ್ಳುವುದು ಬಹು ಕಷ್ಟ. ಬಹುಶ್ರುತರಾದವರಿಗೆ ಮಾತ್ರ ಇದು ಗಮ್ಯ. ಮಾನವನ ಪ್ರಚಂಡ ಶಕ್ತಿಯ ಸಮಗ್ರ ದರ್ಶನ ಮಾಡಿಸುವ ಇಂಥ ಕೃತಿಯ ಸಾರಸತ್ವ ಕನ್ನಡ ಓದಬಲ್ಲ ಸಾಮಾನ್ಯನಿಗೂ ಲಭ್ಯವಾಗಬೇಕೆಂಬ ಜನದೃಷ್ಟಿಯ ಮಹಾವಿದ್ವಾಂಸರಾದ ಪ್ರೊ. ಎ.ಆರ್​.ಕೃಷ್ಣಶಾಸ್ತ್ರಿಗಳು ಇದನ್ನು ಕನ್ನಡದಲ್ಲಿ ‘ವಚನ ಭಾರತ’ದ ಮೂಲಕ ಮರು ಸೃಷ್ಟಿಸಿದ್ದಾರೆ. ಮೂಲದ ಗಾಂಭೀರ್ಯಕ್ಕೆ ಧಕ್ಕೆ ಬಾರದಂತೆ, ಅಲ್ಲಿಯ ಬಹುಮುಖ್ಯ ಕಥಾವಸ್ತುವಿನ ಮೈಗೆಡದಂತೆ, ಪಾತ್ರಗಳಾವುವೂ ಮುಕ್ಕಾಗದಂತೆ, ರಸಪ್ರವಾಹ ಬತ್ತದಂತೆ, ಆಲೋಚನೆಗಳ ಮತ್ತು ದರ್ಶನದ ಎತ್ತರ ಕುಬ್ಜವಾಗದಂತೆ, ಅದರ ಹಾಸು-ಬೀಸುಗಳ ರೆಕ್ಕೆ ಕತ್ತರಿಸದಂತೆ, ಸಹಜವಾಗಿ, ಸುಂದರವಾಗಿ ಬನಿಯಾದ, ತನಿಯಾದ ಕನ್ನಡದಲ್ಲಿ ಅದನ್ನು ಪಡಿಮೂಡಿಸಿದ್ದಾರೆ. ಮೂಲಭಾರತದ ರಾಜಕೀಯ ವಿಚಾರಗಳು, ಸಾಮಾಜಿಕ ಸಂಗತಿಗಳು, ನೈತಿಕ ಆದರ್ಶಗಳು, ಪಾರಮಾರ್ಥಿಕ ದರ್ಶನಗಳು ಇಲ್ಲಿ ಅತ್ಯಂತ ಆಕರ್ಷಕವಾಗಿ ಮೈವೆತ್ತಿವೆ. ಕನ್ನಡನಾಡಿನ ಮಕ್ಕಳೆಲ್ಲಾ ಈ ಕೃತಿಯನ್ನು ಮನದುಂಬಿ ಓದಿ ಮಾನವ ಜೀವನದ ಸಾರಸತ್ವವನ್ನು ಅರಿತುಕೊಳ್ಳಬೇಕೆಂಬ ಮಹದಾಸೆ ಪ್ರೊ. ಕೃಷ್ಣಶಾಸ್ತ್ರಿಗಳಲ್ಲಿತ್ತು. ವಿದ್ವತ್ತಿನ ಗಗನದಲ್ಲಿ ಲೀಲಾಜಾಲವಾಗಿ ವಿಹಾರ ಮಾಡಬಲ್ಲ ಗರುಡಸತ್ವ ಅವರಿಗಿದ್ದರೂ ಇದರ ರಚನೆಯ ಕಾಲದಲ್ಲಿ ಅವರ ದೃಷ್ಟಿಯೆಲ್ಲಾ ಮುಂದಿನ ಜನಾಂಗವನ್ನು ಮತ್ತು ಜೀವನವನ್ನು ರೂಪಿಸುವ ಮಕ್ಕಳ ಮನಸ್ಸನ್ನು ಈ ಕಥೆಯ ಮೂಲಕ ಮುದಗೊಳಿಸುವುದಾಗಿತ್ತು. ಈ ಕಾರಣಕ್ಕಾಗಿಯೇ ತಾವು ಈ ಕೃತಿ ಯನ್ನು ರಚಿಸಿದಂತೆಲ್ಲಾ ಅದನ್ನು ತಮ್ಮ ಮಕ್ಕಳು ಮೊಮ್ಮಕ್ಕಳಿಗೆ ಓದಿ ಹೇಳಿ, ಓದುವಂತೆ ಹೇಳಿ ಅದು ಅವರ ಮನಸ್ಸಿಗೆ ಮುಟ್ಟುತ್ತಿದೆಯೇ ಎಂದು ಪರೀಕ್ಷಿಸಿ, ತಮ್ಮ ಬರವಣಿಗೆಯನ್ನು ಮುಂದುವರೆಸುತ್ತಿದ್ದರು.ಈ ಕಾರಣಕ್ಕಾಗಿ ವ್ಯಾಸ ಮಹಾಭಾರತ ಮಹಾರಣ್ಯ, ಇಲ್ಲಿ ಮನಮೋಹಕ ಸುಂದರ ಉದ್ಯಾನವನವಾಗಿ ಬಹು ಸಹಜವಾಗಿ ಪರಿವರ್ತಿತವಾಗಿದೆ. ಇಲ್ಲಿನ ಸುಲಿದ ಬಾಳೆಯ ಹಣ್ಣಿನಂಥ ಕಳಿದ ಸಿಬಿರಿನ ಕಬ್ಬಿನಂಥ ಅಳಿದ ಉಷ್ಣದ ಹಾಲಿನಂಥ ಭಾಷೆ, ಕನ್ನಡಲೋಕ ಅನವರತವೂ ಸ್ಮರಿಸುವಂಥ ಅಪೂರ್ವ ಆಕರ್ಷಣೆಯ ಭಾಷೆಯಾಗಿದ್ದು ಪ್ರೊ. ಕೃಷ್ಣಶಾಸ್ತ್ರಿಗಳು ಸಂಸ್ಕೃತದ ಅಪಾರ ವಾರಣಾಶಿಯಲ್ಲಿ ಹೇಗೆ ಲೀಲಾಜಾಲವಾಗಿ ಈಜಿ, ಮಿಂದು ದಡ ಮುಟ್ಟಿದ್ದಾರೆಂಬುದನ್ನು ಶ್ರುತಪಡಿಸುತ್ತದೆ. ಈ ಕೃತಿಗೆ ಬರೆದಿರುವ ೯೦ ಪುಟಗಳ ಪೀಠಿಕೆ ಅವರ ಅಸದೃಶ ಸಂಸ್ಕೃತ ಭಾಷಾ ಪಾಂಡಿತ್ಯಕ್ಕೆ, ವಿಸ್ತಾರವಾದ ಲೋಕಜ್ಞಾನಕ್ಕೆ ಹಾಗೂ ಪಾರ್ವಾತ್ಯ ಮತ್ತು ಪಾಶ್ಚಾತ್ಯ ಸಾಹಿತ್ಯಕೃತಿಗಳ ಆಳವಾದ ಪ್ರವೇಶಕ್ಕೆ ಸರ್ವಶ್ರೇಷ್ಟ ಸಾಕ್ಷಿಯಾಗಿದೆ. ಮಹಾಭಾರತಮನ್ನು ಕುರಿತು ಸಂಶೋಧನೆ ಮಾಡುವ, ಚಿಂತಿಸುವ ಸಂಶೋಧಕರಿಗೆ ಮತ್ತು ಜಿಜ್ಞಾಸುಗಳಿಗೆ ಇದೊಂದು ಮಹದಾಕರವಾಗಿದೆ.</span>
</p>
<p>
<span> ಇಂಥ ಕನ್ನಡದ ಸರ್ವಶ್ರೇಷ್ಟ ಹಾಗೂ ಜನಪ್ರಿಯ ಕೃತಿಯನ್ನು ಕನ್ನಡ ಜನ ಅತ್ಯಂತ ಪ್ರೀತಿ ಆದರಗಳಿಂದ ಓದಿ ಓದಿಸಿ ಆನಂದಿಸುತ್ತಾ ಬಂದಿದ್ದಾರೆ. ಒಂಬತ್ತು ಆವೃತ್ತಿಗಳನ್ನು ಕಂಡಿರುವ ಈ ಮಹಾಕೃತಿ ಈಗ ಹತ್ತನೇ ಆವೃತ್ತಿಯನ್ನು ಕಾಣುತ್ತಿದೆ. ಕನ್ನಡದ ಶ್ರೀಸಾಮಾನ್ಯರು ಮತ್ತು ಭವಿಷ್ಯದ ಬಗೆಗೆ ಆಸೆಕಣ್ಣಿನಿಂದ ನಿರೀಕ್ಷಿಸುತ್ತಿರುವ ಮಕ್ಕಳು ಈ ಕೃತಿಯನ್ನು ಅಭಿಮಾನದಿಂದ ಸ್ವೀಕರಿಸುವರೆಂದು ನಂಬಿದ್ದೇವೆ. ಆದ್ದರಿಂದಲೇ ಪ್ರಾಧಿಕಾರವು ವಿಶೇಷ ಆಸ್ಥೆ ವಹಿಸಿ, ಆರ್ಥಿಕ ಲಾಭ ಮತ್ತು ನಷ್ಟವಿಲ್ಲದಂತೆ ಅತ್ಯಂತ ಕಡಿಮೆ ಬೆಲೆಯಲ್ಲಿ ಈ ಕೃತಿಯನ್ನು ಪ್ರಕಟಿಸುತ್ತಿದೆ. ಈ ಕೃತಿಯ ಮಹಾಲೇಖಕರಾದ ದಿವಂಗತ ಪ್ರೊ. ಎ.ಆರ್​.ಕೃಷ್ಣಶಾಸ್ತ್ರಿಗಳ ಆಶಯದ ಆದರ್ಶವನ್ನು ಮನದುಂಬಿಕೊಂಡಿರುವ ಅವರ ಮಗಳು ಡಾ. ಕೆ. ಶಾಂತ ಮತ್ತು ಅವರ ಮೊಮ್ಮಕ್ಕಳು ಎನ್​.ಶ್ರೀಪತಿ ಹಾಗೂ ಸಿ.ಆರ್​.ಸತ್ಯ ಅವರು ಈ ಕೃತಿರತ್ನವನ್ನು ಪ್ರಾಧಿಕಾರವು ಸುಲಭ ಬೆಲೆಯಲ್ಲಿ ಪ್ರಕಟಿಸಿ,ಕನ್ನಡ ಓದುಗರಿಗೆ ಒದಗಿಸಲು ಸಹೃದಯತೆಯಿಂದ ಮತ್ತು ಔದಾರ್ಯದಿಂದ ಅನುಮತಿ ಇತ್ತಿದ್ದಾರೆ. ಪ್ರಾಧಿಕಾರದ ಸದಸ್ಯ ಮಿತ್ರರು ಇದನ್ನು ಪ್ರಕಟಿಸಲು ವಿಷೇಶ ಆಸಕ್ತಿ ಮತ್ತುಉತ್ಸಾಹಗಳಿಂದ ನೆರವಾಗಿದ್ದಾರೆ. ‘ಅನುಭವ ಪ್ರಿಂಟರ್ಸ’ನ ಶ್ರೀ ಬಸವರಾಜ ಜಿಗಳೂರ ಮತ್ತು ಅವರ ಸಿಬ್ಬಂದಿ ವರ್ಗದವರು ಅತ್ಯಲ್ಫಕಾಲದಲ್ಲಿ ಇದನ್ನು ಆಕರ್ಷಕವಾಗಿ ಇದನ್ನು ಮುದ್ರಿಸಿಕೊಟ್ಟಿದ್ದಾರೆ. ಇವರೆಲ್ಲರಿಗೂ ಪ್ರಾಧಿಕಾರದ ಪರವಾಗಿ ಹೃತ್ಪೂರ್ವಕ ಕೃತಜ್ಞತೆಯ ನಮನಗಳು. </span>
</p>
<p>
<span> </span>
</p>
<p>
<span>ದಿನಾಂಕ: ೩೧.೦೧.೨೦೦೧ ಡಾ॥ ಎಚ್​.ಜೆ.ಲಕ್ಕಪ್ಪಗೌಡ</span>
</p>
<p>
<span> </span>
</p>
<p>
<span>ಬೆಂಗಳೂರು ಅಧ್ಯಕ್ಷರು </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span>ಸ್ಮರಣೆ</span>
</p>
<p>
<span> </span>
</p>
<p>
<span> ಇಂದು ನಮ್ಮ ತಂದೆಯವರಾದ ಡಾ॥ ಎ. ಆರ್​. ಕೃಷ್ಣಶಾಸ್ತ್ರಿ, ಎಂ. ಎ..ಡಿ.ಲಿಟ್​. ಅವರ ಮೇರುಕೃತಿಗಳಲ್ಲಿ ಒಂದಾದ ‘ವಚನ ಭಾರತ’ ಕನ್ನಡ ಪುಸ್ತಕ ಪ್ರಾಧಿಕಾರದಿಂದ ಪ್ರಕಟವಾಗುತ್ತಿರುವುದು ಒಂದು ಹೆಮ್ಮೆಯ ವಿಷಯ. ಇದು ಹತ್ತನೆಯ ಮುದ್ರಣ. ಇದಕ್ಕೆ ಪುಸ್ತಕ ಪ್ರಾಧಿಕಾರದ ಅಧಿಕಾರಿಗಳಿಗೂ ಹಾಗೂ ಮುದ್ರಣಕಾರರಿಗೂ ನನ್ನ ಕೃತಜ್ಞತೆಗಳು. </span>
</p>
<p>
<span> ಕೃಷ್ಣಶಾಸ್ತ್ರಿಗಳು ‘ವಚನ ಭಾರತ’ ರಚಿಸಿದಾಗ, ಮಹಾಭಾರತದ ಸಮಗ್ರ ಕಥೆ,ಜನಸಾಮಾನ್ಯರಿಗೆ ಸುಲಭವಾಗಿ ಅರ್ಥವಾಗುವಂತಿರಬೇಕು, ಪುಸ್ತಕದ ಬೆಲೆ ಜನಸಾಮಾನ್ಯರ ಕೈಗೆ ಎಟಕುವಂತಿರಬೇಕು ಎಂಬುದು ಅವರ ಉದ್ಧೇಶವಾಗಿತ್ತು.ಕಥಾವಸ್ತುವನ್ನು ಗ್ರಂಥಕರ್ತರು ನೆರವೇರಿಸಿದ್ದಾರೆ. ಅವರ ಎರಡನೇ ಉದ್ದೇಶ ಇಂದು ಸಫಲವಾಗಿದೆ.</span>
</p>
<p>
<span> ಓದುಗರು ಇದರಿಂದ ಗ್ರಂಥಕೊಳ್ಳುವುದರಲ್ಲಿ ಶ್ರಮವಿಲ್ಲದೆ, ಮಹಾಭಾರತದ ಕಥೆಯ ಸವಿಯನ್ನು ಆನಂದಿಸಬಹುದೆಂದು ನನ್ನ ಮನವರಿಕೆ. </span>
</p>
<p>
<span> ಹಾಗಾದರೆ ಕೃಷ್ಣಶಾಸ್ತ್ರಿಗಳ ಶ್ರಮ ಸಾರ್ಥಕವಾಗುತ್ತದೆ. ನಮ್ಮ ತಂದೆಯವರ ಪರವಾಗಿ ಓದುಗರಿಗೆ ನನ್ನ ನಮನ.</span>
</p>
<p>
<span> ನಮ್ಮ ತಂದೆಯವರು ‘ವಚನ ಭಾರತ’ದ ಮುನ್ನುಡಿಯಲ್ಲಿ ಹೀಗೆ ಬರೆದಿದ್ದಾರೆ: ಇದನ್ನು ಮೂಲ ವ್ಯಾಸಮಹಾಭಾರತದ ಸಂಸ್ಕೃತದ ಗ್ರಂಥದಿಂದ ಆಧರಿಸಿದ್ದೇನೆ. ಇದರಲ್ಲಿ ಮೂಲಕಥೆಗೆ ಯಾವ ಧಕ್ಕೆಯೂ ಬರದಂತೆ,ಯಾವುದನ್ನು ಬಿಡಬೇಕು, ಯಾವುದನ್ನು ಸಂಕ್ಷಿಪ್ತಗೊಳಿಸಬೇಕೆಂದು ಯೋಚಿಸಿ ಬರೆದುಕೊಂಡು ಹೋಗಿದ್ದೇನೆ. ಇದರಲ್ಲಿ ನನ್ನ ಸೇರ್ಪಡೆ ಏನೂ ಇಲ್ಲ. ಒಂದು ವೇಳೆ ಹಾಗೇನಾದರೂ ಸೇರಿಸಿದರೆ, ಕಾಮನ ಬಿಲ್ಲಿಗೆ ಬಣ್ಣ ಬಳಿದಂತಾಗುವುದು, ಇಲ್ಲ, ಅಂದವಾದ ಚಿತ್ರಪಟಕ್ಕೆ ಬಟ್ಟೆ ಹೊಲಿಸಿದಂತಾಗುವುದು. ನನ್ನ ಗಮನವೆಲ್ಲಾ ಕಥೆ ಹೇಗಿರಬೇಕೆಂದು. ಇದಕ್ಕೆ ಒಂದು ಉದಾಹರಣೆ ಕೊಟ್ಟಿದ್ದಾರೆ. ‘ಕಬ್ಬು ತಂದು ಸಿಪ್ಪೆ,ಗಿಣ್ಣು ಎಲ್ಲಾ ತೆಗೆದು, ಹೋಳು ಮಾಡಿ ಒಂದು ಬೆಳ್ಳಿಬಟ್ಟಲಲ್ಲಿ ಹಾಕಿ, ಇಲ್ಲ, ಕಿತ್ತಳೆ ಹಣ್ಣಿನ ಸಿಪ್ಪೆ ನಾರು ತೆಗೆದು ಕುಸುಮವನ್ನು ಒಂದು ಬೆಳ್ಳಿತಟ್ಟೆಯಲ್ಲಿ ಅಂದವಾಗಿ ಜೋಡಿಸಿ ತಿನ್ನಲು ಕೊಡುವಂತಿರಬೇಕು’ ಎಂದಿದ್ದಾರೆ.</span>
</p>
<p>
<span> ಈ ಸಂದರ್ಭದಲ್ಲಿ ಕೃಷ್ಣಶಾಸ್ತ್ರಿಗಳು ‘ವಚನ ಭಾರತ’ ಬರೆಯಲು ಕಾರಣವೇನು? ಆಗ ಮನೆಯ ವಾತಾವರಣ ಹೇಗಿತ್ತು ಎಂದು ನಾನು ಮಗಳಾಗಿ ಪಡೆದ ಅನುಭವವನ್ನು ತಿಳಿಸಲು ಇಚ್ಛಿಸುತ್ತೇನೆ.</span>
</p>
<p>
<span> ೧೯೪೬ರಲ್ಲಿ ಕೃಷ್ಣಶಾಸ್ತ್ರಿಗಳು ಪ್ರಾಧ್ಯಾಪಕ ವೃತ್ತಿಯಿಂದ ನಿವೃತ್ತರಾದರು. ಅವರಿಗೆ ನಿವೃತ್ತರಾಗಲು ಇನ್ನೂ ಕಾಲಾವಕಾಶವಿತ್ತು. ಆದರೆ ಅವರು ಮುಂಚಿತವಾಗಿ ನಿವೃತ್ತರಾದರು. ಕಾರಣ ಆ ಸಮಯದಲ್ಲಿ ಅವರ ಮೂರನೆಯ ಮಗಳು ಕಮಲು ಅಕಾಲ ಮರಣಕ್ಕೆ ತುತ್ತಾಗಿದ್ದು, ಅವಳ ಸಾವು, ನೋವುಗಳನ್ನು ನೋಡಿ ದುಃಖಕ್ಕೆ ಈಡಾದರು. ಜುಗುಪ್ಸೆಯಿಂದ ವಿಶ್ರಾಂತಿ ಪಡೆದು ಪ್ರಾಪಂಚಿಕ ವ್ಯವಹಾರದಿಂದ ವಿಮುಖರಾದರು.</span>
</p>
<p>
<span> ಆಗ ಅವರು ಮೈಸೂರಿನಲ್ಲಿದ್ದರು. ಮೈಸೂರು ವಯಸ್ಕರ ಶಿಕ್ಷಣ ಸಮಿತಿಯವರು ಒಂದು ವಯಸ್ಕರಿಗೆ ಆಗುವಂತೆ ಮಹಾಭಾರತವನ್ನು ಬರೆದುಕೊಡುವಂತೆ ಹೇಳಿದರು. ಕೃಷ್ಣಶಾಸ್ತ್ರಿಗಳಿಗೂ ಮೊದಲಿನಿಂದಲೂ ಇಂಥ ಪುಸ್ತಕವನ್ನು ಬರೆಯಬೇಕೆಂಬ ಹಂಬಲ ಇತ್ತು. ಏಕೆಂದರೆ ಯಾರಾದರೂ ಮಹಾಭಾರತವನ್ನು ಓದಬೇಕೆಂದರೆ ಆಗ ಇದ್ದದ್ದು ಎರಡೇ! ಒಂದು ಮೂಲ ವ್ಯಾಸ ಮಹಾಭಾರತ ಸಂಸ್ಕೃತದ್ದು. ಇದು ಪಂಡಿತರಿಗೆ ಮಾತ್ರ ಲಭ್ಯವಾಗಿರುತ್ತಿತ್ತು. ಎರಡನೆಯದು ಅಳಸಿಂಗಾಚಾರ್ಯರ ೧೮ ಸಂಪುಟಗಳ ಮಹಾಭಾರತ. ಇದರ ಬೆಲೆ ದುಬಾರಿಯಾಗಿತ್ತು. ಬೇರೆಬೇರೆ ಸಂಪುಟಗಳಲ್ಲಿ ಇದ್ದದ್ದರಿಂದ ಎಲ್ಲಾ ಒಟ್ಟಾಗಿ ಸೇರಿಸಿ ಓದುವುದು ಕಷ್ಟವಾಗಿತ್ತು. ಪುಸ್ತಕ ಕನ್ನಡದಲ್ಲೇ ಇದ್ದರೂ ಜನಸಾಮಾನ್ಯರಿಗೆ ಎಟಕುವಂತಿರಲಿಲ್ಲ. </span>
</p>
<p>
<span> ಹೀಗಾಗಿ ಕೃಷ್ಣಶಾಸ್ತ್ರಿಗಳಿಗೆ ಮಹಾಭಾರತವನ್ನು ೧೮ ಪರ್ವಗಳನ್ನೊಳಗೊಂಡ ಒಂದೇ ಸಂಪುಟದಲ್ಲಿ ಜನಸಾಮಾನ್ಯರಿಗೆ ಅರ್ಥವಾಗುವಂತೆ, ಸುಲಭ ಬೆಲೆಗೆ ಸಿಗುವಂತೆ ಬರೆಯಬೇಕೆಂಬ ಉದ್ದೇಶ ಇತ್ತು. ಇದಕ್ಕೆ ಸರಿಯಾಗಿ ವಯಸ್ಕರ ಶಿಕ್ಷಣ ಸಮಿತಿಯವರ ಒತ್ತಡ ಬದ್ದಿದ್ದರಿಂದ ಅವರು ಈ ಕೆಲಸಕ್ಕೆ ಒಪ್ಪಿಕೊಂಡರು.</span>
</p>
<p>
<span> ಮೈಸೂರು ಮಹಾರಾಜಾ ಕಾಲೇಜಿನ ಗ್ರಂಥಾಲಯಕ್ಕೆ ಹೋಗಿ, ಮೂಲ ವ್ಯಾಸ ಮಹಾಭಾರತದ ೧೮ ಪರ್ವಗಳನ್ನು ತಂದು ತಮ್ಮ ಕೊಠಡಿಯಲ್ಲಿ ಸೇರಿಸಿ ಇಟ್ಟುಕೊಂಡರು. ಆಗ ನಾನು ಹೈಸ್ಕೂಲು ವಿದ್ಯಾರ್ಥಿನಿ. ನನ್ನ ಜೊತೆ ಬೆಳಿಗ್ಗೆ ಊಟಮಾಡಿ, ನಾನು ಸ್ಕೂಲಿಗೆ ಹೋದನಂತರ ಅವರೂ ತಮ್ಮ ಕೊಠಡಿಗೆ ಸೇರುತ್ತಿದ್ದರು.</span>
</p>
<p>
<span> ಸಂಜೆ ನಾನು ಸ್ಕೂಲಿನಿಂದ ಬರುವವರೆಗೆ ಬರೆಯುತ್ತಿದ್ದರು. ಅನಂತರ ಅರಮನೆಯ ಆವರಣದಲ್ಲಿದ್ದ ತ್ರಿಣೇಶ್ವರ ದೇವಸ್ಥಾನಕ್ಕೆ ಹೋಗಿಬರುತ್ತಿದ್ದರು. ಒಂದೊಂದು ದಿನ ನನ್ನನ್ನೂ ಕರೆದುಕೊಂಡು ಹೋಗುತ್ತಿದ್ದರು.</span>
</p>
<p>
<span> ದಿನಕ್ಕೆ ೧೬ ಪುಟ ಬರೆಯಬೇಕೆಂದು ತೀರ್ಮಾನಿಸಿದ್ದರು. ಅದರಂತೆ ಸಂಜೆ ನಾನು ಬರುವವೇಳೆಗೆ ೧೬ ಪುಟಗಳನ್ನು ಬರೆದು ಮುಗಿಸುತ್ತಿದ್ದರು. ಆಗ ನನ್ನ ಕೈಗೆ ಅವತ್ತಿನ ಬರವಣಿಗೆಯನ್ನು ಕೊಟ್ಟು, ಇದನ್ನು ಓದು. ಎಲ್ಲಾದರೂ ಕಷ್ಟ, ಅರ್ಥ ಆಗುತ್ತಿಲ್ಲ ಎಂದರೆ ನನಗೆ ಹೇಳು ಎನ್ನುತ್ತಿದ್ದರು. ನಾನು ಎಲ್ಲಾ ಅರ್ಥವಾಗುತ್ತೆ ಎನ್ನುತ್ತಿದ್ದೆ. ಪ್ರತಿನಿತ್ಯ ಇದೇ ಪ್ರಶ್ನೆ, ಇದೇ ಉತ್ತರ.</span>
</p>
<p>
<span> ಪ್ರತಿಯೊಂದು ಪರ್ವ ಮುಗಿದಾಗಲೂ ಮನೆಯಲ್ಲಿ ವಿಶೇಷ ಪೂಜೆ ಇರುತ್ತಿತ್ತು. ಕೃಷ್ಣಶಾಸ್ತ್ರಿಗಳು ದೇವರನ್ನು ನಾನಾ ಬಗೆಯ ಹೂವುಗಳಿಂದ ಅಲಂಕರಿಸುತ್ತಿದ್ದರು. ಅವರೇ ಮನೆಯ ಅಂಗಳದಲ್ಲಿ ನಾನಾ ಬಗೆಯ ಹೂವುಗಳನ್ನು ಬೆಳೆಸುತ್ತಿದ್ದರು. ಸ್ವತಃ ರಂಗವಲ್ಲಿಯನ್ನೂ ಇಡುತ್ತಿದ್ದರು. ಅಂದಿನ ಚರಪು ಕೊಬ್ಬರಿಸಕ್ಕರೆಯನ್ನು ಮಾಡುವುದು ನನ್ನದಾಗಿತ್ತು. </span>
</p>
<p>
<span> ಆರು ತಿಂಗಳಲ್ಲಿ ಸತತವಾಗಿ ಬರೆದು ಮುಗಿಸಿದರು. ಆ ಕಾಲದಲ್ಲಿ ಬರೆಯುವ ಕಾಗದ ಸಿಗುತ್ತಿರಲಿಲ್ಲ. ಸಮಿತಿಯವರಿಂದ ಸರಿಯಾದ ಸಹಾಯ ಸಿಗಲಿಲ್ಲ. ಕಡೆಗೆ ಹಸ್ತಪ್ರತಿಯನ್ನು ಸಮಿತಿಗೆ ಕೊಡಲು ನಿರಾಕರಿಸಿದರು. ತಾವೇ ತಮ್ಮ ಸ್ವಂತ ಖರ್ಚಿನಲ್ಲಿ ಮುದ್ರಣ ಮಾಡಿಸುವುದಾಗಿ ತೀರ್ಮಾನಿಸಿದರು.</span>
</p>
<p>
<span> ಅವರ ಕೊಠಡಿಯಲ್ಲಿ ಒಂದು ಈಸಿ ಛೇರ್​. ಮುಂದೆ ಒಂದು ಟೇಬಲ್​. ಪಕ್ಕದಲ್ಲಿ ಗ್ರಂಥಾಲಯ ಪುಸ್ತಕಗಳು. ವಿದ್ಯಾರ್ಥಿಗಳು ಪರೀಕ್ಷೆಗೆ ತೊಗೊಂಡು ಹೋಗುವಂಥ ಪ್ಯಾಡ್​. ಅದಕ್ಕೆ ಬರೆಯುವ ಕಾಗದ ಸಿಗಿಸಿಕೊಂಡಿರುತ್ತಿದ್ದರು. ಪಕ್ಕದಲ್ಲಿ ಮಸಿ ಕುಡಿಕೆ. ೨ ಆಣೆಗೆ ಸಿಗುತ್ತಿದ್ದ ಸ್ಟೀಲ್​ ಕಡ್ಡಿ. ಮಸಿಯಲ್ಲಿ ಅದ್ದಿಕೊಂಡು ಬರೆಯುತ್ತಿದ್ದರು. ಒಂದೇ ಸಲಕ್ಕೆ ಬರೆಯುತ್ತಿದ್ದರು. ನೀಟ್​ಕಾಪಿ, ರಫ್​ಕಾಪಿ ಎನ್ನುವುದೇ ಇರಲಿಲ್ಲ. ಬರೆಯಲು ಆರಂಭಿಸಿದರೆ ಒಂದು ಚಿತ್ತಿಲ್ಲ. ಒಂದು ಸಲ ಹೊಡೆದುಹಾಕಿ ತಿದ್ದಿಬರೆಯುತ್ತಿರಲಿಲ್ಲ. ಅಕ್ಷರ ಮುತ್ತು ಪೋಣಿಸಿದಂತೆ. ಗದುಗಿನ ನಾರಣಪ್ಪನಂತೆ, ಹಲಗೆ ಬಳಪವ ಪಿಡಿಯದೊಂದಗ್ಗಳಿಕೆಯಂತೆ ಇವರ ಬರವಣಿಗೆಯೂ ಸಾಗುತ್ತಿತ್ತು. ಕಥಾಭಾಗಕ್ಕಿಂತ ಪೀಠಿಕಾಭಾಗಕ್ಕೆ ಕೃಷ್ಣಶಾಸ್ತ್ರಿಗಳು ಪ್ರಾಮುಖ್ಯತೆ ಕೊಟ್ಟಿದ್ದರು. ಸದಾ ಅವರಿಗೆ ಅದೇ ಯೋಚನೆ. ಮಲಗಿದ್ದವರು ಎದ್ದು ನನ್ನನ್ನು ಕರೆದು ಕೆಲವು ವಿಷಯಗಳನ್ನು ಹೇಳಿ ಇದನ್ನು ಬರೆದುಕೋ ಎಂದರು.</span>
</p>
<p>
<span>ಪೀಠಿಕೆ ಸಿದ್ಧವಾದ ಮೇಲೆ ಒಂದು ದಿನ ಅದನ್ನು ಅಲ್ಲಲ್ಲೇ ಕತ್ತರಿಸಿ ಅಂಟಿಸುತ್ತಿದ್ದರು. ಆಗ ನಾನು ಕೇಳಿದೆ, ಬರೆದದ್ದು ಏಕೆ? ಕತ್ತರಿಸಿದ್ದು ಏಕೆ? ಪುನಃ ಅಂಟಿಸುತ್ತಿರುವುದು ಏಕೆ? ಎಂದು. ಆಗ ಅವರು ಹೇಳಿದರು ‘ಇದನ್ನೆಲ್ಲಾ ಬರೆಯಬೇಕೆಂದಾಗ ಬರೆಯಲು ಆಗುವುದಿಲ್ಲ. ಜ್ಞಾಪಕ ಬಂದ ಬಂದ ಹಾಗೆ ಬರೆದುಕೊಳ್ಳಬೇಕು. ಅನಂತರ ಅದನ್ನು ಎಲ್ಲೆಲ್ಲಿ ಬೇಕೋ ಅಲ್ಲಲ್ಲಿ ಸೇರಿಸಿಕೊಳ್ಳಬೇಕು.’ ಎಂದರು.</span>
</p>
<p>
<span> ಮೈಸೂರಿನ ವೆಸ್ಲಿಮಿಷನ್​ ಪ್ರಿಂಟಿಂಗ್​ ಪ್ರೆಸ್​ಗೆ ಮುದ್ರಣಕ್ಕಾಗಿ ಕೊಟ್ಟರು. </span>
</p>
<p>
<span> ಪ್ರತಿದಿನ ಬೆಳಿಗ್ಗೆ ಸೈಕಲ್​ ಮೇಲೆ ಹೋಗಿ ಕರಡು ಪ್ರತಿಯನ್ನು ತಂದು ಮನೆಯಲ್ಲಿ ತಿದ್ದಿ, ಮಾರನೆಯ ದಿನ ಮತ್ತೆ ಹೋಗಿ ಕೊಟ್ಟುಬರುತ್ತಿದ್ದರು. ಹೀಗೆ ಆರು ತಿಂಗಳು ಸತತವಾಗಿ ಕಾರ್ಯ ನಿರ್ವಹಿಸಿದ್ದರಿಂದ ಪುಸ್ತಕ ಸಿದ್ಧವಾಯಿತು. ಬರೆದ ದಿನದಿಂದ ಆರು ತಿಂಗಳಲ್ಲಿ ಬರವಣಿಗೆ ಮುಗಿಸಿದರು. ಇನ್ನು ಆರು ತಿಂಗಳಲ್ಲಿ ಮುದ್ರಣದ</span>
</p>
<p>
<span>ಕೆಲಸ ಮುಗಿಯಿತು. ಒಂದು ವರ್ಷದಲ್ಲಿ ‘ವಚನ ಭಾರತ’ ಸಿದ್ಧವಾಯಿತು. ಆಗ ಅದರ ಬೆಲೆ</span>
</p>
<p>
<span>ಸಾಧಾರಣ ಪ್ರತಿ ಐದು ರೂಪಾಯಿ. ಉತ್ತಮ ಪ್ರತಿ ಆರು ರೂಪಾಯಿ. ಪುಸ್ತಕ ಐನೂರು ಪುಟದ್ದಾಗಿತ್ತು. ಡೆಮ್ಮಿ ಆಕಾರದ ಕ್ಯಾಲಿಕೋ ಬೈಂಡ್​.</span>
</p>
<p>
<span> ಕೃಷ್ಣಶಾಸ್ತ್ರಿಗಳು ಹುಟ್ಟಿದ್ದು ೧೨-೨-೧೮೯೦. ಮಾಘ ಬಹುಳ ಸಪ್ತಮಿ. ಅವರ ಅರವತ್ತನೆಯ ವರ್ಧಂತಿಯ ಹೊತ್ತಿಗೆ ‘ವಚನ ಭಾರತ’ ಅಚ್ಚಾಗಿ ಮನೆಗೆ ಬಂದಿತು. ಮಾಘ ಶುದ್ಧ ಪೂರ್ಣಿಮೆಯಂದು ಅಚ್ಚಾಗಿ ಬಂದ ೧೦೮ ಪ್ರತಿಗಳನ್ನು ಪೂಜಿಸಿ, ೧೦೮ ಜನಕ್ಕೆ ಚಿರೋಟಿ ಅಡಿಗೆ ಊಟ ಹಾಕಿ ೧೦೮ ಪ್ರತಿಗಳನ್ನು ಉಡುಗೊರೆಯಾಗಿ ನೀಡಿದರು. ಇದೇ ಅವರು ಮಾಡಿಕೊಂಡ ಷಷ್ಢಿಪೂರ್ತಿ ಶಾಂತಿ.</span>
</p>
<p>
<span> ಮೊದಲನೆಯ ಮುದ್ರಣ ಬಂದಾಗ ನನಗೆ ವಿವಾಹವಾಯಿತು. ಎರಡನೆಯ ಮುದ್ರಣ ಬಂದಾಗ ನನಗೆ ಒಬ್ಬಳು ಮಗಳು ಹುಟ್ಟಿದಳು. ಅವಳಿಗೆ ಭಾರತಿ ಎಂದು ನಾಮಕರಣ ಮಾಡಿದರು. ಮೂರನೆಯ ಮುದ್ರಣ ಬಂದಾಗ ಭಾರತಿ ಪ್ರೈಮರಿ ಶಾಲೆಯ ವಿದ್ಯಾರ್ಥಿನಿ. ನಮ್ಮ ಮನೆಗೆ ನಮ್ಮ ತಂದೆಯವರು ಬಂದಾಗ, ಭಾರತಿ ವಚನ ಭಾರತವನ್ನು ಅವರ ಕೈಗಿತ್ತು ‘ಕಥೆ ಹೇಳಿಕೊಡು’ ಎನ್ನುತ್ತಿದ್ದಳು. ‘ನೀನೇ ಓದಿಕೋ’ ಎಂದಾಗ “ಅದು ದಪ್ಪಪುಸ್ತಕ ಸಣ್ಣ ಅಕ್ಷರ. ನನಗೆ ಓದಿಕೊಳ್ಳುವುದಕ್ಕೆ ಕಷ್ಟ” ಎಂದಾಗ ಕೃಷ್ಟಶಾಸ್ತ್ರಿಗಳು ಅಂಥ ಮಕ್ಕಳಿಗೂ ಒಂದು ಮಹಾಭಾರತ ಬರೆಯಬೇಕೆಂದುಕೊಂಡರು. </span>
</p>
<p>
<span> ದಪ್ಪ ಅಕ್ಷರ. ಒಂದು ಪುಟ ಚಿತ್ರ. ಮತ್ತೊಂದು ಪುಟದಲ್ಲಿ ಕಥೆ. ಸ್ಟೂಡೆಂಟ್​ ನೋಟ್​ಬುಕ್​ ಮಾದರಿ. ಬೆಲೆ ಒಂದು ರೂಪಾಯಿ. </span>
</p>
<p>
<span> ಅದಕ್ಕೆ ತಮ್ಮ ಮೊಮ್ಮಕ್ಕಳ ಹೆಸರನ್ನೇ ಇಟ್ಟರು. ನಿರ್ಮಲ ನಮ್ಮ ಅಕ್ಕನ ಮಗಳು. ಭಾರತಿ ನನ್ನ ಮಗಳು. ಇಬ್ಬರೂ ಒಂದೇ ಓರಗೆಯವರು. ಆ ಪುಸ್ತಕಕ್ಕೆ ‘ನಿರ್ಮಲ ಭಾರತೀ’ ಅಥವಾ ಮಕ್ಕಳ ಮಹಾಭಾರತ ಎಂದು ಹೆಸರಿಟ್ಟರು. ಆಗ ನಮ್ಮ ತಂದೆಯವರಿಗೆ ೭೦ ವರ್ಷ. ೬೦ನೇ ವರ್ಷದ ಶಾಂತಿಯನ್ನು ‘ವಚನ ಭಾರತ’ ದಿಂದ ಮಾಡಿಕೊಂಡರು. ೭೦ನೇ ವರ್ಷದ ಶಾಂತಿಯನ್ನು ‘ನಿರ್ಮಲ ಭಾರತೀ’ ಯಿಂದ ಮಾಡಿಕೊಂಡರು.</span>
</p>
<p>
<span> ಅದೇ ರೀತಿ ಊಟದ ಸಮಾರಾಧನೆ ಮಾಡಿಸಿ ೧೦೮ ಪ್ರತಿಗಳನ್ನು ಉಡುಗೊರೆಯಾಗಿ ಕೊಟ್ಟರು.</span>
</p>
<p>
<span>ಕಾಳಿ, ಕವಿ ಕಾಳಿದಾಸನ ನಾಲಿಗೆಯ ಮೇಲೆ-“ಅಶ್ಚಿತ್​ ಕಶ್ಚಿತ್​ ವಾಗ್ವಿಶೇಷಃ” ಎಂದು ಬರೆದಳಂತೆ.</span>
</p>
<p>
<span> ಕೃಷ್ಣಶಾಸ್ತ್ರಿಗಳೂ ಸಹ ಇಂಥ ವಾಗ್ವಿಶೇಷತೆ ಉಳ್ಳವರು.</span>
</p>
<p>
<span> ಎಷ್ಟು ಜನಕ್ಕೆ ಈ ರೀತಿ ಶಾಂತಿಗಳನ್ನು ಸರಸ್ವತಿಯಿಂದ ಮಾಡಿಸಿಕೊಳ್ಳಲು ಸಾಧ್ಯ!</span>
</p>
<p>
<span>೪೬, ಡಾ॥ ಎ.ಆರ್​.ಕೃಷ್ಣಶಾಸ್ತ್ರಿ ರಸ್ತೆ, ಕೆ. ಶಾಂತಾ</span>
</p>
<p>
<span>ಬಸವನಗುಡಿ, ಬೆಂಗಳೂರು-೪ ಸಂಚಾಲಕಿ</span>
</p>
<p>
<span>ದೂರವಾಣಿ: ೬೫೨೭೮೩೦ ಎ.ಆರ್​.ಕೃ.ಸಂಸ್ಕೃತಿ ಪೀಠ </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span>ವಿಷಯ ಸೂಚಿಕೆ</span>
</p>
<p>
<span> ಪುಟಗಳು</span>
</p>
<p>
<span>ಮೊದಲನೆಯ ಮುದ್ರಣದ ಪೀಠಿಕೆ ೧</span>
</p>
<p>
<span> ಸಂಸ್ಕೃತ ಕನ್ನಡ ಭಾರತಗಳು-ಭಾರತದ ಉಪಕ್ರಮಣಿಕಾ ಭಾಗ-ಮಹಾಭಾರತದ ಹುಟ್ಟು ಮತ್ತು ಬೆಳವಣಿಗೆ-ಮಹಾಭಾರತದ ಕಾಲ-ಮಹಾಭಾರತದ ಕರ್ತೃ-ಮಹಾಭಾರತ ಇತಿಹಾಸ ಪುರಾಣ ಆಖ್ಯಾನ-ಮಹಾಭಾರತದಲ್ಲಿ ಧರ್ಮ,ನೀತಿ- ಮಹಾಭಾರತದಲ್ಲಿ ಕಾವ್ಯಗುಣ-ಮಹಾಭಾರತದಲ್ಲಿ ದರ್ಶನ-ದೇವತಾಪೂಜೆ-ಸಂನ್ಯಾಸ; ಯಜ್ಞ ದಾನ ತಪಸ್ಸು-ಅಹಿಂಸೆ-ಕಷ್ಟಸುಖಗಳ ಸಮಸ್ಯೆ-ಕರ್ಮ ಇಂದಿನ ಪ್ರಪಂಚ ಮತ್ತು ಅದಕ್ಕೆ ಮಹಾಭಾರತದ ಸಂದೇಶ-ಮಹಾಭಾರತದಲ್ಲಿ ಸಾಹಿತ್ಯದೃಷ್ಟಿ-ಕೃತಜ್ಞತೆ. </span>
</p>
<p>
<span>ಟಿಪ್ಪಣಿಗಳು ೬೧</span>
</p>
<p>
<span>ಮಹಾಭಾರತದ ವ್ಯಾಸಂಗಕ್ಕೆ ಸಹಾಯವಾಗುವ ಗ್ರಂಥಗಳು ೭೬</span>
</p>
<p>
<span>೧.ಆದಿಪರ್ವ- ೧-೭೩</span>
</p>
<p>
<span> ಶಂತನು ಮಹಾರಾಜನ ಆಳಿಕೆ; ಭೀಷ್ಮಪ್ರತಿಜ್ಞೆ ಧೃತರಾಷ್ಟ್ರ ಪಾಂಡು ವಿದುರನ ಜನನ, ಪಾಂಡುವಿಗೆ ಶಾಪ; ತಪೋವನವಾಸ; ಪಂಚಪಾಂಡವರ ಜನನ; ನೂರುಜನ ಕೌರವರು ದುಶ್ಯಲೆ ಯುಯುತ್ಸು ಇವರ ಜನನ; ಪಾಂಡುವಿನ ಮರಣ; ಮಾದ್ರಿಯ ಸಹಗಮನ; ಪಾಂಡವರೂ ಕೌರವರೂ ಬೆಳೆದದ್ದು; ದ್ರೋಣನಲ್ಲಿ ಶಸ್ತ್ರಾಭ್ಯಾಸ;</span>
</p>
<p>
<span>ಏಕಲವ್ಯನ ವೃತ್ತಾಂತ; ವಿದ್ಯಾಪರೀಕ್ಷೆ; ಪ್ರದರ್ಶನ; ಕರ್ಣನು ಅಂಗರಾಜನಾದದ್ದು; ದ್ರುಪದನ ಸೋಲು;ಅರಗಿನ ಮನೆಯ ವೃತ್ತಾಂತ; ಹಿಡಿಂಬವಧೆ; ಬಕಾಸುರವಧೆ; ದ್ರೌಪದೀ ಸ್ವಯಂವರ; ಖಾಂಡವ ಪ್ರಸ್ಥದಲ್ಲಿ ಪಾಂಡವರ ವಾಸ; ಅರ್ಜುನನ ಸಂಚಾರ; ಸುಭದ್ರ ಕಲ್ಯಾಣ; ಖಾಂಡವವನ ದಹನ</span>
</p>
<p>
<span> </span>
</p>
<p>
<span>೨.ಸಭಾಪರ್ವ- ೭೪-೧೦೮</span>
</p>
<p>
<span> ಮಯನಿಂದ ಸಭಾಭವನದ ನಿರ್ಮಾಣ; ಧರ್ಮರಾಜನಿಂದ ರಾಗಸೂಯಯಾಗ; ಜರಾಸಂಧವಧ; ಯಾಗದಲ್ಲಿ ಅಗ್ರಪೂಜೆ; ಶಿಶುಪಾಲವಧೆ; ದುರ್ಯೋಧನನ ಅಸೂಯೆ; ಮೊದಲನೆಯ ಜೂಜು; ದ್ರೌಪದಿಗೆ ಅವಮಾನ; ಎರಡನೆಯ ಜೂಜು </span>
</p>
<p>
<span> </span>
</p>
<p>
<span>೩.ಅರಣ್ಯಪರ್ವ- ೧೦೯-೧೭೯ </span>
</p>
<p>
<span> ಪಾಂಡವರ ವನವಾಸ; ದುರ್ಯೋಧನನಿಗೆ ಮೈತ್ರೇಯರ ಶಾಪ; ಕೃಷ್ಣನು ಪಾಂಡವರನ್ನು ಕಾಮ್ಯಕವನದಲ್ಲಿ ಕಂಡದ್ದು; ದ್ವೈತವನದಲ್ಲಿ ವಾಸ; ಅರ್ಜುನನು ಪಾಶುಪತಾಸ್ತ್ರ ಪಡೆದದ್ದು; ಇಂದ್ರನೊಡನೆ ವಾಸ;</span>
</p>
<p>
<span>ನಳೋಪಾಖ್ಯಾನ; ಪಾಂಡವರ ತೀರ್ಥಯಾತ್ರೆ; ಅಗಸ್ತ್ಯರ ವೃತ್ತಾಂತ; ಋಷ್ಯಶೃಂಗನ ವೃತ್ತಾಂತ; ಶಿಬಿಚಕ್ರವರ್ತಿಯ ವೃತ್ತಾಂತ; ಶ್ವೇತಕೇತುವಿನ ವೃತ್ತಾಂತ; ಸೌಗಂಧಿಕಾ ಹರಣ; ಜಟಾಸುರ ವಧೆ; ಅರ್ಜುನನು ಹಿಂತಿರುಗಿ ಬಂದದ್ದು; ಅಜಗರ ಯುಧಿಷ್ಟಿರ ಸಂವಾದ; ಧರ್ಮವ್ಯಾಧೋಪಾಖ್ಯಾನ; ಘೋಷಯಾತ್ರೆ; ದುರ್ಯೋಧನನಿಂದ ವೈಷ್ಣವ ಯಾಗ; ಪಾಂಡವರು ಕಾಮ್ಯಕವನಕ್ಕೆ ಹಿಂತಿರುಗಿ ಹೋದದ್ದು; ಜಯದ್ರಥನಿಂದ ದ್ರೌಪದಿಯ ಹರಣ; ರಾಮಾಯಣದ ಕಥೆ; ಸಾವಿತ್ರಿಯ ಉಪಾಖ್ಯಾನ; ಮತ್ತೆ ದ್ವೈತವನದಲ್ಲಿ ವಾಸ; ಯಕ್ಷಪ್ರಶ್ನೆ </span>
</p>
<p>
<span> </span>
</p>
<p>
<span>೪.ವಿರಾಟಪರ್ವ - ೧೮೦-೨೧೮</span>
</p>
<p>
<span> ಪಾಂಡವರ ವಿರಾಟನಗರ ಪ್ರವೇಶ ಮತ್ತು ಅಜ್ಞಾತವಾಸ; ಕೀಚಕವಧೆ; ಗೋಗ್ರಹಣ; ಉತ್ತರೆಯ ಕಲ್ಯಾಣ; ಉಪಪ್ಲವ್ಯದಲ್ಲಿ ವಾಸ.</span>
</p>
<p>
<span> </span>
</p>
<p>
<span>೫.ಉದ್ಯೋಗಪರ್ವ - ೨೧೯-೨೫೬</span>
</p>
<p>
<span>ಪಾಂಡವರಲ್ಲಿ ಮಂತ್ರಾಲೋಚನೆ; ಯುದ್ಧಸಿದ್ಧತೆ; ಅರ್ಜುನ ದುರ್ಯೋಧನರು ಕೃಷ್ಣನನ್ನು ಕಂಡದ್ದು; ಶಲ್ಯನ </span>
</p>
<p>
<span>ಸಹಾಯ; ದ್ರುಪದನ ಪುರೋಹಿತನಿಂದ ದುರ್ಯೋಧನನಲ್ಲಿಗೆ ನಿಯೋಗ; ಸಂಜಯನಿಂದ ಪಾಂಡವರಲ್ಲಿಗೆ</span>
</p>
<p>
<span>ಪ್ರತಿ ನಿಯೋಗ; ವಿದುರನೀತಿ; ಯುದ್ಧಸಂಧಿಗಳ ವಿಚಾರವಾಗಿ ಚರ್ಚೆ; ಕೃಷ್ಣಸಂಧಾನ; ಕರ್ಣನೊಡನೆ</span>
</p>
<p>
<span>ಭೇದೋಪಾಯ; ಕುಂತಿಯು ಕರ್ಣನನ್ನು ಕಂಡದ್ದು; ಯುದ್ಧನಿಶ್ಚಯ; ಭೀಷ್ಮನ ಸೇನಾಧಿಪತ್ಯ;ü ಕರ್ಣನ</span>
</p>
<p>
<span>ಜಗಳ; ಬಲರಾಮನ ತೀರ್ಥಯಾತ್ರೆ.</span>
</p>
<p>
<span> </span>
</p>
<p>
<span>೬.ಭೀಷ್ಮಪರ್ವ - ೨೫೭-೨೬೭</span>
</p>
<p>
<span> ಉತ್ಪಾತಗಳು; ಭಗವದ್ಗೀತೆ; ಯುಧಿಷ್ಟಿರನು ರಣರಂಗದಲ್ಲಿ ಗುರುಹಿರಿಯರನ್ನು ಸಂದರ್ಶಿಸಿದ್ದು; ಯುದ್ಧಾರಂಭ</span>
</p>
<p>
<span>ಭೀಷ್ಮನು ತನ್ನನ್ನು ಕೊಲ್ಲಲು ಉಪಾಯ ಹೇಳಿಕೊಟ್ಟಿದ್ದು; ಭೀಷ್ಮನ ಶರಶಯನ; ಕರ್ಣನು ಭೀಷ್ಮರನ್ನು ಕಂಡದ್ದು.</span>
</p>
<p>
<span> </span>
</p>
<p>
<span>೭. ದ್ರೋಣಪರ್ವ - ೨೬೮-೨೭೯</span>
</p>
<p>
<span> ದ್ರೋಣನ ಸೇನಾಧಿಪತ್ಯ; ದ್ರೋಣನ ಪ್ರತಿಜ್ಞೆ; ಅರ್ಜುನನಿಗೆ ಸಂಶಪ್ತಕರೊಡನೆ ಯುದ್ಧ; ಭಗದತ್ತರೊಡನೆ ಯುದ್ಧ</span>
</p>
<p>
<span> ಆಭಿಮನ್ಯುವಿನಿಂದ ಪದ್ಮವ್ಯೂಹದ ಭೇದನ; ಅಭಿಮನ್ಯುವಿನ ಸಾವು; ಅರ್ಜುನನ ಪ್ರತಿಜ್ಞೆ; ಸೈಂಧವವಧೆ; </span>
</p>
<p>
<span> ಘಟೋತ್ಕಚನ ಸಾವು; ದ್ರೋಣನ ಶಸ್ತ್ರತ್ಯಾಗ; ದೃಷ್ಟದ್ಯುಮ್ನನಿಂದ ಸಂಹಾರ; ಅಶ್ವತ್ಥಾಮನಿಂದ ನಾರಾಯಣಾಸ್ತ್ರ</span>
</p>
<p>
<span> ಪ್ರಯೋಗ; ಅದರ ಉಪಶಾಂತಿ.</span>
</p>
<p>
<span> </span>
</p>
<p>
<span>೮.ಕರ್ಣಪರ್ವ - ೨೮೦-೨೮೮ </span>
</p>
<p>
<span> ಕರ್ಣನ ಸೇನಾಧಿಪತ್ಯ; ಶಲ್ಯನ ಸಾರಥ್ಯ; ಯುಧಿಷ್ಟಿರನ ಸೋಲು; ದುಶ್ಯಾಸನನ ವಧೆ; ಕರ್ಣನ ಸಂಹಾರ</span>
</p>
<p>
<span> </span>
</p>
<p>
<span>೯.ಶಲ್ಯಪರ್ವ - ೨೮೯-೨೯೯ </span>
</p>
<p>
<span> ಶಲ್ಯನ ಸೇನಾಧಿಪತ್ಯ; ಅವನ ಸಾವು; ದುರ್ಯೋಧನನು ಸೋತು ಓಡಿಹೋಗಿ ಮಡುವಿನಲ್ಲಿ ಅಡಗಿಕೊಂಡದ್ದು;</span>
</p>
<p>
<span> ಪಾಂಡವರು ಇದನ್ನು ತಿಳಿದು ಅವನಿದ್ದೆಡೆಗೆ ಬಂದದ್ದು; ಬಲರಾಮನ ಆಗಮನ; ಭೀಮ ದುರ್ಯೋಧನರ </span>
</p>
<p>
<span> ಗದಾಯುದ್ಧ; ಊರುಭಂಗ; ಮಕುಟಭಂಗ; ಬಲರಾಮನ ಕೋಪ; ಕೃಷ್ಣನ ಸಮಾಧಾನ; ಕೃಷ್ಣನಿಂದ ಗಾಂಧಾರೀ</span>
</p>
<p>
<span> ಧೃತರಾಷ್ಟ್ರರ ಸಮಾಧಾನ; ಅಶ್ವತ್ಥಾಮಾದಿಗಳು ದುರ್ಯೋಧನನನ್ನು ಕಂಡದ್ದು; ಅಶ್ವತ್ಥಾಮನ ಸೇನಾಧಿಪತ್ಯ.</span>
</p>
<p>
<span> </span>
</p>
<p>
<span>೧೦.ಸೌಪ್ತಿಕಪರ್ವ - ೩೦೦-೩೦೬</span>
</p>
<p>
<span> ಕಾಗೆ ಗೂಬೆಗಳ ವೃತ್ತಾಂತ; ಅಶ್ವತ್ಥಾಮನ ನಿರ್ಧಾರ; ದೃಷ್ಟದ್ಯುಮ್ನನ ವಧೆ; ಪಂಚಪಾಂಡವರು ಹೊರತು</span>
</p>
<p>
<span> ಮಿಕ್ಕೆಲ್ಲರ ಕೊಲೆ; ದುರ್ಯೋಧನನ ಸಾವು; ದ್ರೌಪದಿಯ ಶೋಕ; ಭೀಮಾದಿಗಳು ಅಶ್ವತ್ಥಾಮನನ್ನು ಅಟ್ಟಿಕೊಂಡು</span>
</p>
<p>
<span> ಹೋದದ್ದು; ಅಸ್ತ್ರಯುದ್ಧ; ಅರ್ಜುನನಿಂದ ಉಪಸಂಹಾರ; ಅಶ್ವತ್ಥಾಮನಿಗೆ ಶಾಪ; ಅವನ ಶಿರೋಮಣಿಯನ್ನು</span>
</p>
<p>
<span> ದ್ರೌಪದಿಗೆ ತಂದುಕೊಟ್ಟದ್ದು.</span>
</p>
<p>
<span> </span>
</p>
<p>
<span>೧೧.ಸ್ತ್ರೀ ಪರ್ವ - ೩೦೭-೩೧೨</span>
</p>
<p>
<span> ಧೃತರಾಷ್ಟ್ರನಿಗೆ ಸಂಜಯನ ಸಮಾಧಾನ; ವಿದುರನ ಸಮಾಧಾನ; ಹೆಂಗಸರ ಗೋಳು; ಧರ್ಮರಾಜಾದಿಗಳು</span>
</p>
<p>
<span> ಯುಧಿಷ್ಟಿರನನ್ನು ಕಂಡದ್ದು; ಅವನ ಕೋಪ ಶಾಂತಿ; ಗಾಂಧಾರಿ ಕುಂತಿಯರನ್ನು ಕಂಡದ್ದು; ದ್ರೌಪದಿಗೆ ಕುಂತಿ</span>
</p>
<p>
<span> ಗಾಂಧಾರಿಯರ ಸಮಾಧಾನ; ಕೃಷ್ಣನಿಗೆ ಗಾಂಧಾರಿಯ ಶಾಪ; ಕೃಷ್ಣನ ಉತ್ತರ.</span>
</p>
<p>
<span> </span>
</p>
<p>
<span>೧೨.ಶಾಂತಿಪರ್ವ - ೩೧೩-೩೩೬</span>
</p>
<p>
<span> ಯುಧಿಷ್ಟಿರನ ವೈರಾಗ್ಯ; ಎಲ್ಲರೂ ಅವನ ಮನಸ್ಸನ್ನು ತಿರುಗಿಸಿದ್ದು; ಪುರಪ್ರವೇಶ; ಪಟ್ಟಾಭಿಷೇಕ; ಕೃಷ್ಣ</span>
</p>
<p>
<span> ಯುಧಿಷ್ಟಿರರು ಭೀಷ್ಮನನ್ನು ಕಂಡದ್ದು; ರಾಜಧರ್ಮ; ಆಪದ್ಧರ್ಮ; ಮೋಕ್ಷಧರ್ಮ.</span>
</p>
<p>
<span> </span>
</p>
<p>
<span>೧೩.ಅನುಶಾಸನಪರ್ವ -- ೩೩೭-೩೪೧</span>
</p>
<p>
<span> ಗೌತಮಿ ಮತ್ತು ಸರ್ಪ; ವಿದ್ಯೆ, ತಪಸ್ಸು, ದಾನ; ಧರ್ಮಕ್ಕೇ ಜಯ; ಭೀಷ್ಮನ ಸಾವು; ಗಂಗೆಯ ದುಃಖ </span>
</p>
<p>
<span> ಅವಳಿಗೆ ಕೃಷ್ಣನ ಸಮಾಧಾನ.</span>
</p>
<p>
<span> </span>
</p>
<p>
<span>೧೪.ಅಶ್ವಮೇಧಿಕಪರ್ವ -- ೩೪೨-೩೪೮</span>
</p>
<p>
<span> ಯುಧಿಷ್ಟಿರನ ಸಂತಾಪ; ಕೃಷ್ಣನು ತನ್ನ ತಾಯಿತಂದೆಗಳನ್ನು ಕಂಡು ಅವರಿಗೆ ಭಾರತ ಯುದ್ಧವನ್ನು</span>
</p>
<p>
<span> ವರ್ಣಿಸಿದ್ದು; ಪರಿಕ್ಷಿತ್ತನ ಜನನ; ಅಶ್ವಮೇಧಯಾಗಕ್ಕೆ ಸಿದ್ಧತೆ; ಅರ್ಜುನ ಬಬ್ರುವಾಹನರ ಕಾಳಗ;</span>
</p>
<p>
<span> ಯಾಗದ ವೈಭವ; ಮುಂಗಸಿಯ ವೃತ್ತಾಂತ.</span>
</p>
<p>
<span> </span>
</p>
<p>
<span>೧೫.ಆಶ್ರಮವಾಸಿಕಪರ್ವ -- ೩೪೯-೩೫೮</span>
</p>
<p>
<span> ಹದಿನೈದು ವರ್ಷ ಯುಧಿಷ್ಟಿರನ ಆಳಿಕೆ; ಧೃತರಾಷ್ಟ್ರನ ವೈರಾಗ್ಯ; ಅವನು ಗಾಂಧಾರಿ, ಕುಂತಿ, ವಿದುರ</span>
</p>
<p>
<span>ಸಂಜಯರೊಡನೆ ತಪಸ್ಸಿಗೆ ತೆರಳಿದ್ದು; ಪಾಂಡವರು ಅವರನ್ನು ತಪೋವನದಲ್ಲಿ ಕಂಡದ್ದು; ವಿದುರನ ದೇಹತ್ಯಾಗ;</span>
</p>
<p>
<span>ಕಾಡುಕಿಚ್ಚಿನಲ್ಲಿ ಧೃತರಾಷ್ಟ್ರ ಗಾಂಧಾರಿ ಕುಂತಿಯರ ಮರಣ.</span>
</p>
<p>
<span> </span>
</p>
<p>
<span>೧೬. ಮೌಸಲಪರ್ವ -- ೩೫೯-೩೬೩</span>
</p>
<p>
<span> ಸಾಂಬನಲ್ಲಿ ಒನಕೆ ಹುಟ್ಟಿದ್ದು; ಉತ್ಪಾತಗಳು; ಯಾದವರು ಸಮುದ್ರತೀರದಲ್ಲಿ ಮದ್ಯಪಾನಮಾಡಿ ಪರಸ್ಪರ ಹೊಡೆದಾಟದಿಂದ ನಾಶವಾದದ್ದು; ಹೆಂಗಸರ ಗೋಳಾಟ; ಬಲರಾಮನ ದೇಹತ್ಯಾಗ; ಕೃಷ್ಣನ ಕೊನೆ; ಅರ್ಜುನನು</span>
</p>
<p>
<span>ದ್ವಾರಕೆಗೆ ಬಂದದ್ದು; ವಸುದೇವನ ದೇಹತ್ಯಾಗ; ಅವನ ಹೆಂಡತಿಯರ ಸಹಗಮನ; ದ್ವಾರಕೆಯು ಸಮುದ್ರದ </span>
</p>
<p>
<span>ಪಾಲಾದದ್ದು; ಅರ್ಜುನನ ಕಾವಲಲ್ಲಿದ್ದ ಯಾದವ ಸ್ತ್ರೀಯರನ್ನು ದಾರಿಯಲ್ಲಿ ಕಳ್ಳರು ಹೊತ್ತುಕೊಂಡು ಹೋದದ್ದು;</span>
</p>
<p>
<span>ವಜ್ರನು ಇಂದ್ರಪ್ರಸ್ಥದಲ್ಲಿ ನೆಲಸಿದ್ದು; ರುಕ್ಮಿಣಿ ಮುಂತಾದ ಯಾದವ ಸ್ತ್ರೀಯರ ಅಗ್ನಿಪ್ರವೇಶ ಅಥವಾ ತಪೋವನ ಗಮನ.</span>
</p>
<p>
<span> </span>
</p>
<p>
<span>೧೭.ಮಹಾಪ್ರಸ್ಥಾನಿಕಪರ್ವ -- ೩೬೪/೩೬೭</span>
</p>
<p>
<span> ಮಹಾಯಾತ್ರೆ ಹೊರಡಲು ಪಾಂಡವರ ನಿರ್ಧಾರ; ಯುಯುತ್ಸುವಿಗೆ ಕೌರವನ ರಾಜ್ಯದಲ್ಲಿಯೂ, ಪರಿಕ್ಷಿತ್ತಿಗೆ</span>
</p>
<p>
<span>ಯುಧಿಷ್ಟಿರನ ರಾಜ್ಯದಲ್ಲಿಯೂ ಪಟ್ಟಾಭಿಷೇಕ; ಪ್ರಯಾಣ; ನಾಯಿಯ ಅನುಸರಣೆ; ಅರ್ಜುನನಿಂದ ಗಾಂಡೀವ</span>
</p>
<p>
<span>ತೂಣೀರಗಳ ತ್ಯಾಗ; ದ್ರೌಪದಿ ಸಹದೇವ ನಕುಲ ಅರ್ಜುನ ಭೀಮ ಇವರು ಒಬ್ಬೊಬ್ಬರಾಗಿ ದಾರಿಯಲ್ಲಿ ಬಿದ್ದದ್ದು;</span>
</p>
<p>
<span>ಅದಕ್ಕೆ ಕಾರಣಗಳು; ಯುಧಿಷ್ಟಿರನಿಗೆ ಇಂದ್ರನಿಂದ ಸ್ವರ್ಗಕ್ಕೆ ಆಹ್ವಾನ; ಧರ್ಮದೇವನ ಹರಕೆ.</span>
</p>
<p>
<span> </span>
</p>
<p>
<span>೧೮.ಸ್ವರ್ಗಾರೋಹಣಪರ್ವ ---- ೩೬೮-೩೭೩</span>
</p>
<p>
<span> ಸ್ವರ್ಗದಲ್ಲಿ ದುರ್ಯೋಧನನ ದಿವ್ಯಭೋಗ; ಯುಧಿಷ್ಟಿರನಿಗೆ ನರಕದ ದರ್ಶನ; ಆಕಾಶಗಂಗೆಯಲ್ಲಿ ಸ್ನಾನ; </span>
</p>
<p>
<span>ಧರ್ಮದೇವನ ವಿವರಣೆ; ಕೌರವ ಪಾಂಡವಾದಿಗಳು ದೇವತಾಂಶಗಳಲ್ಲಿ ಐಕ್ಯವಾದದ್ದು. ಭಾರತ ಕಥೆಯ ಮುಕ್ತಾಯ; ಸರ್ಪಗಳ ಬಿಡುಗಡೆ; ಜನಮೇಜಯನ ಸಂತೋಷ; ಮಂಗಳ್</span>
</p>
<p>
<span>ಅನುಬಂಧ(ಮೂರು ಉಪಾಖ್ಯಾನಗಳು)</span>
</p>
<p>
<span>೧. ಶಕುಂತಲೆಯ ಉಪಾಖ್ಯಾನ ೩೭೪</span>
</p>
<p>
<span>೨. ಯಯಾತಿಯ ಉಪಾಖ್ಯಾನ ೩೮೦</span>
</p>
<p>
<span>೩. ರಾಮೋಪಾಖ್ಯಾನ ೩೮೪ . . </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<span>
<br/>
</span>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ವಚನ ಭಾರತ</h1>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title"></h1>
<p class="text-center">
<strong>
<span>ಪೀಠಿಕೆ</span>
</strong>
<span> (ಮೊದಲನೆಯ ಮುದ್ರಣಕ್ಕೆ ಬರೆದದ್ದು)</span>
</p>
<p>
<span> </span>
</p>
<p>
<span>ನಮಸ್ಸರ್ವವಿದೇ ತಸ್ಮೈ ವ್ಯಾಸಾಯ ಕವಿವೇಧಸೇ। ಚಕ್ರೇ ಪುಣ್ಯಂ ಸರಸ್ವತ್ಯಾ ಯೋ ವರ್ಷಮಿವ ಭಾರತಂ॥</span>
</p>
<p>
<span> </span>
</p>
<p>
<strong>
<span>ಸಂಸ್ಕೃತ ಕನ್ನಡ ಭಾರತಗಳು</span>
</strong>
</p>
<p>
<span> </span>
</p>
<p>
<span> ಮಹಾಭಾರತವು ಬಹುದೊಡ್ಡ ಗ್ರಂಥ; ಹರಿವಂಶವೂ ಸೇರಿದರೆ ಅದು ಒಂದು ಲಕ್ಷ ಶ್ಲೋಕಗಳಿಗಿಂತ ಹೆಚ್ಚಾಗುತ್ತದೆ. ಇಷ್ಟೊಂದು ದೊಡ್ಡಗಾತ್ರದ ಗ್ರಂಥ ವಿಶ್ವಸಾಹಿತ್ಯದಲ್ಲಿಯೇ ಮತ್ತೊಂದಿಲ್ಲ. ಗ್ರೀಕ್​ ಜನರಿಗೆ ಭಾರತ ರಾಮಾಯಣಗಳಂತಿರುವ ಇಲಿಯಡ್​ ಮತ್ತು ಒಡೆಸ್ಸಿ ಗ್ರಂಥಗಳೆರಡನ್ನೂ ಒಟ್ಟುಗೂಡಿಸಿದರೂ ಅದು ಮಹಾಭಾರತದ ಎಂಟರಲ್ಲಿ ಒಂದು ಭಾಗ ಮಾತ್ರವಾಗುತ್ತದೆ. ಪ್ರಪಂಚದಲ್ಲೆಲ್ಲಾ ಎತ್ತರವಾದ ಪರ್ವತ ಇರುವುದು ನಮ್ಮ ದೇಶದಲ್ಲಿಯೇ ಎಂಬಂತೆ ಪ್ರಪಂಚದಲ್ಲೆಲ್ಲಾ ಅತ್ಯಂತ ಬೃಹದಾಕಾರವಾದ ಇತಿಹಾಸ ಇರುವುದು ನಮ್ಮಲ್ಲಿಯೇ ಎಂದು ಭಾರತೀಯರಾದ ನಾವು ಹೆಮ್ಮೆಪಟ್ಟುಕೊಳ್ಳಬಹುದಾದರೂ, ಇಂದಿನ ಸ್ಥಿತಿಯಲ್ಲಿ ಮಹಾಭಾರತವು ಹಿಮಾಲಯದಂತೆ ಜನಸಾಮಾನ್ಯಕ್ಕೆ ಅಗಮ್ಯವಾಗಿದೆ, ದುರ್ಗಮವಾಗಿದೆ. ಸಂಸ್ಕೃತ ತಿಳಿದವರೂ ಅದನ್ನು ಅಮೂಲಾಗ್ರವಾಗಿ ಓದಿ ಜೀರ್ಣಿಸಿಕೊಳ್ಳುವುದು ಸುಲಭ ಸಾಧ್ಯವಲ್ಲ. ಆದ್ದರಿಂದ ಇದನ್ನು ತಿಂಗಳುಗಟ್ಟಲೆಯಾಗಿ, ವರ್ಷಗಟ್ಟಲೆಯಾಗಿ ಪುರಾಣ ಹೇಳುವುದು ಬಹು ಹಿಂದಿನಿಂದ ರೂಢಿಯಾಗಿ ಬಂದಿದೆ. ಇದರಿಂದ ಜನಕ್ಕೆ ಸತ್ಕಾಲಕ್ಷೇಪವಾಗುತ್ತಿತ್ತಲ್ಲದೆ, ಅನಕ್ಷರಸ್ಥರಿಗೂ ಸಂಸ್ಕೃತಿ ದೊರೆಯುತ್ತಿತ್ತು. ಲೋಕೋಪಕಾರ ಬುದ್ದಿಯೂ ಭಗವದ್ಭಕ್ತಿಯೂ, ಸರಸ್ವತೀ ವರಪ್ರಸಾದವೂ ಉಳ್ಳ ‘ಕುಮಾರವ್ಯಾಸ’ನಂಥವರು ಅದನ್ನು ಕನ್ನಡಿಸಿದರು. ನಾರಣಪ್ಪನ ಭಾರತ ಕನ್ನಡ ಸಾಹಿತ್ಯದ ಗೋಪುರಕ್ಕೆ ಇಟ್ಟಿರುವ ಬಂಗಾರದ ಕಳಶಗಳಲ್ಲಿ ಒಂದು. ಆದರೂ ಅದು ಪದ್ಯ; ಅದರ ಭಾಷೆ ನಡುಗನ್ನಡ; ಸಾಮಾನ್ಯ ಜನಕ್ಕೆ ಅದನ್ನು ಓದುವಷ್ಟೂ ತಾಳ್ಮೆ ಭಾಷಾಜ್ಞಾನಗಳು ಇಲ್ಲ. ಪಂಪಭಾರತವಂತೂ ಪ್ರೌಢ ಚಂಪೂ ಕಾವ್ಯ; ಅದನ್ನು ಓದುವುದಕ್ಕೆ ಪಾಂಡಿತ್ಯ ಬೇಕು. ಇದನ್ನು ಕಂಡು ಮುಮ್ಮಡಿ ಕೃಷ್ಣರಾಜ ಒಡೆಯರವರು ಸಂಸ್ಕೃತ ಮಹಾಭಾರತವನ್ನು ಅಕ್ಷರಶಃ ಭಾಷಾಂತರ ಮಾಡಿಸಿದರು.೧ ಆದರೆ ಅದು ಹಲವು ದೊಡ್ಡ ಸಂಪುಟಗಳಲ್ಲಿದೆ; ಆದ್ದರಿಂದ ಬೆಲೆ ಹೆಚ್ಚು; ಅವು ಎಷ್ಟೋ ವರ್ಷಗಳ ಹಿಂದೆಯೇ ಮುಗಿದುಹೋಗಿ ಪುಸ್ತಕ ಭಂಡಾರಗಳಲ್ಲಿ ಅಲ್ಲೊಂದು ಇಲ್ಲೊಂದು ಸಿಕ್ಕುವ ಪ್ರತಿಯೂ ತುಂಬ ಜೀರ್ಣವಾಗಿರುತ್ತದೆ. ಈಚೆಗೆ ದಿ॥ ದೇವಶಿಖಾಮಣಿ ಅಳಸಿಂಗರಾಚಾರ್ಯರು ಮಹಾಸಾಹಸಮಾಡಿ ಅದನ್ನು ಅಮೂಲಾಗ್ರವಾಗಿ ಭಾಷಾಂತರಿಸಿ ಪ್ರಕಟಿಸಿದರು.೨ ಇದು ಮುಖ್ಯವಾಗಿ ದಾಕ್ಷಿಣಾತ್ಯ ವಿಸ್ತಾರ ಪಾಠವನ್ನು ಅನುಸರಿಸಿದೆ; ಏಕರೂಪವಾದ ಸುಲಭವಾದ, ಶುದ್ಧವಾದ ಹೊಸಗನ್ನಡದಲ್ಲಿದೆ; ಸಚಿತ್ರವಾಗಿ ಹಿಡಿತವಾಗಿ ಇದೆ. ಆದರೂ ಹಲವು ಸಂಪುಟಗಳಲ್ಲಿರುವುದರಿಂದ ಹೆಚ್ಚು ವಿವರಗಳನ್ನು ಅಪೇಕ್ಷಿಸದೆ ಕಥೆಯನ್ನು ಓದಿಕೊಂಡು, ಹೋಗಬೇಕು ಎನ್ನುವವರಿಗೆ ಇದು ತುಂಬ ಭಾರವಾಗುತ್ತದೆ. ಹೀಗಿದ್ದರೂ ಇವು ಎಷ್ಟು ಜನಪ್ರಿಯವಾಗಿದ್ದವೆಂದರೆ ಅಚ್ಚಾಗಿ ಬರುತ್ತಿದ್ದ ಪ್ರತಿಗಳು ತೀರುತ್ತ ಬಂದವು; ಆದ್ದರಿಂದ ಎಲ್ಲಾ ಸಂಪುಟಗಳನ್ನೂ ಒಬ್ಬರು ಕೂಡಿಸಿ ಇಟ್ಟುಕೊಳ್ಳುವುದೇ ಕಷ್ಟವಾಯಿತು. ಈ ಮಧ್ಯೆ ಒಬ್ಬಿಬ್ಬರು ಆಧುನಿಕ ಗದ್ಯದಲ್ಲಿ ಒಂದೇ ಸಂಪುಟವಾಗಿ ಸಂಗ್ರಹಿಸಿ ಪ್ರಕಟಿಸಿದರು.೩ ಇವು ತೀರ ಚಿಕ್ಕ ಸಂಗ್ರಹವಾದುವಲ್ಲದೆ ಮಧ್ಯೆ ಗ್ರಂಥಕರ್ತರ ಆಭಿಪ್ರಾಯಗಳೂ ವಾಕ್ಯಗಳೂ ಸೇರಿದ್ದವು. ಆದ್ದರಿಂದ ಇನ್ನೂ ಸ್ವಲ್ಪ ವಿಸ್ತಾರವಾಗಿ, ಉಪಕಥೆ ನೀತಿ ಧರ್ಮ ಎಲ್ಲವನ್ನೂ ಒಳಕೊಂಡು ಸರಳವಾದ ಇಂದಿನ ಗದ್ಯದಲ್ಲಿ ಬರೆದ, ಒಂದು ಸಂಪುಟದಲ್ಲಿರುವ, ಜನಸಾಮಾನ್ಯಕ್ಕೆ ನಿಲುಕುವಂಥ ಒಂದು ಕನ್ನಡ ಭಾರತ ಬೇಕಾಗಿತ್ತು; ಈ ಅಭಿಪ್ರಾಯ ನಾನು ವಿದ್ಯಾರ್ಥಿಯಾಗಿದ್ದಾಗಲೇ ಇತ್ತು; ಉಪಾಧ್ಯಾಯನಾಗಿದ್ದಾಗ ಅದರ ಅವಶ್ಯಕತೆ ಆಗಾಗ್ಗೆ ತೋರುತ್ತಲೇ ಇತ್ತು. ಆದ್ದರಿಂದ ಸ್ಪಷ್ಟವಾದ ಸೂಚನೆ ಬಂದ ಕೂಡಲೆ ಅದನ್ನು ಮನಸಾರ ಕೈಕೊಂಡೆ. ಇದರಲ್ಲಿ ನನ್ನ ಸ್ವಂತ ಭಾವ ಒಂದೂ ಇಲ್ಲ; ನನ್ನ ಬುದ್ಧಿಯಿಂದ ಎಲ್ಲಾದರೂ ಉತ್ತಮಗೊಳಿಸಹೋದರೆ ಅದು ಕಾಮನ ಬಿಲ್ಲಿಗೆ ಬಣ್ಣ ಬಳಿದಂತೆ ಅಥವಾ ಚಿತ್ರಪಟದ ಬೊಂಬೆಗೆ ಬಟ್ಟೆಹೊಲಿದಂತೆ ಆದೀತೆಂದು ಹೆದರಿ, ಮೂಲವನ್ನೇ ಅವಲಂಬಿಸಿಕೊಂಡು ಹೋಗಿದ್ದೇನೆ; ನನ್ನ ಸಮಸ್ಯೆಯೆಲ್ಲಾ ಮೂಲದಲ್ಲಿ ಯಾವುದನ್ನು ಬಿಡಬೇಕೆಂಬುದು; ಸುಮಾರು ಐನೂರು ಪುಟಗಳಲ್ಲಿ ಮಹಾಭಾರತದ ಸಾರಾಂಶವೆಲ್ಲಾ ಇರಬೇಕು; ಅದು ಹರುಕು ಮುರುಕು ಜೋಡಿಸಿದಂತಾಗದೆ ಹೊಂದಿಕೊಂಡಿರಬೇಕು; ಸಪ್ರಮಾಣವಾಗಿರಬೇಕು. ಇದನ್ನು ದೃಷ್ಟಿಯಲ್ಲಿಟ್ಟುಕೊಂಡು ಬರೆಯುವುದಕ್ಕೆ ಮೊದಲು ಮಾಡಿದೆ. </span>
</p>
<p>
<span> ಮಹಾಭಾರತವು ಸಪ್ರಮಾಣವಾಗಿರಬೇಕಾದರೆ ಸಂಸ್ಕೃತ ಮೂಲವನ್ನು ಅವಲಂಬಿಸಬೇಕು; ಅದೇನೋ ಸರಿಯೆ; ಆದರೆ ಅದರಲ್ಲಿ ಹಲವು ಪಾಠಗಳಿವೆ; ಮುಖ್ಯವಾಗಿ ಉತ್ತರದೇಶದ ಮತ್ತು ದಕ್ಷಿಣ ದೇಶದ ಪಾಠಗಳಿವೆ; ಎರಡರಲ್ಲಿಯೂ ಪ್ರಕ್ಷಿಪ್ತ ಭಾಗಗಳಿವೆ. ಆದ್ದರಿಂದ ಯಾವುದನ್ನು ಅನುಸರಿಸಬೇಕು? ಈಗ್ಗೆ ಸುಮಾರು ಒಂದು ಶತಮಾನದಿಂದಲೂ ಪ್ರಾಚ್ಯ ಮತ್ತು ಪಾಶ್ಚಾತ್ಯ ವಿದ್ವಾಂಸರು ಮಹಾಭಾರತದ ಈ ಸಮಸ್ಯೆಯನ್ನು ಬಗೆಹರಿಸಿ ಅದರ ಮೂಲಪಾಠವನ್ನು ಪ್ರಕಾಶಪಡಿಸಬೇಕೆಂದು ಪ್ರಯತ್ನ ಮಾಡುತ್ತಿದ್ದರು. ಆ ಸಾಹಸಕಾರ್ಯವನ್ನು ದಿ॥ ವಿ.ಎಸ್​. ಸುಕ್ತಂಕರ್​(ಇದು ಇಂಗ್ಲಿಷ್​ ಉಚ್ಚಾರಣೆ, ಮರಾಠಿಯಲ್ಲಿ ಅವರ ಹೆಸರು ‘ಸುಕಥನಕರ’ ಎಂದು ಇರುವಂತೆ ತಿಳಿಯುತ್ತದೆ) ಅವರ ನೇತೃತ್ವದಲ್ಲಿ ಭಂಡಾರಕರ ಓರಿಯೆಂಟಲ್​ ಸಂಶೋಧನ ಸಂಸ್ಥೆಯು ಕೈಕೊಂಡಿತು. ಅದರ ಆಶ್ರಯದಲ್ಲಿ ಈಗ ಭೀಷ್ಮಪರ್ವದ ಕೊನೆಯವರೆಗೂ ಗ್ರಂಥ ಪ್ರಕಾಶನ ಮುಂದುವರೆದಿದೆ.೪ ‘ವಚನ ಭಾರತ’ದಲ್ಲಿ ಅಲ್ಲಿಯವರೆಗೆ ಇದನ್ನೇ ಅನುಸರಿಸಿದ್ದೇನೆ. (ಇದನ್ನು ಮುಂದೆ ‘ಸುಕ್ತಂ’ ಎಂದು ನಿರ್ದೇಶಿಸಿದೆ) ಭೀಷ್ಮಪರ್ವದಿಂದ ಮುಂದಕ್ಕೆ ಔತ್ತರೇಯ ಪಾಠವನ್ನೂ, ಕ್ಷೇಮೇಂದ್ರನ ಭಾರತಮಂಜರಿಯನ್ನೂ, ಕುಂಭಕೋಣದಲ್ಲಿ ಮುದ್ರಿತವಾದ ಭಾರತವನ್ನೂ ಇಟ್ಟುಕೊಂಡು ಪ್ರಕ್ಷಿಪ್ತವೆಂದು ನಿರ್ಧರಿಸಲು ಕಾರಣವಿದ್ದ ಭಾಗಗಳನ್ನೆಲ್ಲಾ ಬಿಟ್ಟು ಮಿಕ್ಕದ್ದನ್ನು ಉಪಯೋಗಿಸಿಕೊಳ್ಳುತ್ತ ಹೋಗಿದ್ದೇನೆ. ಇದು ಅಕ್ಷರಶಃ ಭಾಷಾಂತರವಲ್ಲವೆಂಬುದು ಸ್ಪಷ್ಟವಾಗಿದೆ; ಹಾಗಿದ್ದರೆ ಇಂಥ ಹಲವು ಸಂಪುಟಗಳಾಗ ಬೇಕಾಗಿತ್ತು! ಆದರೂ ಮೂಲದಲ್ಲಿ ಸ್ವಾರಸ್ಯವಿದ್ದ ಕಡೆ ಒಂದು ವಾಕ್ಯವನ್ನೂ ಬಿಟ್ಟಿಲ್ಲ; ಒಂದು ಉಪಮಾನವನ್ನೂ ಬಿಟ್ಟಿಲ್ಲ; ಇನ್ನು ಕೆಲವು ಕಡೆ ಸಂಗ್ರಹಿಸಿದ್ದೇನೆ; ಮತ್ತೆ ಕೆಲವು ಕಡೆ -ಅನುಗೀತೆ ಸನತ್ಸುಜಾತೀಯ, ಕಳಿಂಗನೀತಿ, ನಾರಾಯಣೀಯ ಮುಂತಾದ ದೊಡ್ಡ ದೊಡ್ಡ ಪ್ರಕರಣಗಳನ್ನೇ ಬಿಟ್ಟಿದ್ದೇನೆ. ಒಂದು ಕಡೆಯೂ ಪುನರುಕ್ತಿಯಿಲ್ಲ; ಮೂಲದಲ್ಲಿ ಇದು ಬಹು ಸಾಮಾನ್ಯ. ಭಾರತಮಂಜರಿಯನ್ನು೫ ಬರೆದ ಕ್ಷೇಮೇಂದ್ರನು ಆ ಗ್ರಂಥದ ಕೊನೆಯಲ್ಲಿ </span>
</p>
<p>
<span>ಮದ್ವಚೋದರ್ಪಣ ತಲೇ ಮಹಾಭಾರತ ದಿಗ್ವಿಪಃ। ಸಮಸ್ತಾವಯವೋಪ್ಯೇಷ ಮುಷ್ಟಿಮೇಯ ಇವೇಕ್ಷ್ಯತೇ॥</span>
</p>
<p>
<span>ಎಂದು ಕನ್ನಡಿಯಲ್ಲಿ ದಿಗ್ಗಜವನ್ನು ತೋರಿಸಿದ ಹಾಗೆ ಮಹಾಭಾರತವನ್ನು ಕಿರಿದಾಗಿ, ಆದರೆ ಎಲ್ಲಾ ಭಾಗಗಳೂ ಇರುವಂತೆ, ಸಂಗ್ರಹಿಸಿದ್ದೇನೆಂದು ಹೇಳಿದ್ದಾನೆ. ಈ ಕವಿಸಾಮರ್ಥ್ಯ ನನ್ನಲ್ಲಿಲ್ಲ; ನನ್ನ ಉದ್ದೇಶವೂ ಸರ್ವಾವಯವ ಸಂಗ್ರಹವಲ್ಲ; ಕಬ್ಬಿನಜಲ್ಲೆಯಲ್ಲಿ ಬೇರು ಗರಿ ಗಿಣ್ಣುಗಳನ್ನು ಕತ್ತರಿಸಿ ಹಾಕಿ, ಸಿಪ್ಪೆ ಹೆರೆದು, ಸಿಗುರು ಕಳೆದು ಹೋಳುಮಾಡಿ, ಅದನ್ನು ಬಟ್ಟಲಲ್ಲಿ ತುಂಬಿಕೊಡುವಂಥದು: ಕಿತ್ತಲೆಯ ಹಣ್ಣಿನ ಸಿಪ್ಪೆ ಸುಲಿದು, ತೊಳೆಬಿಡಿಸಿ, ನಾರು ಬೀಜಗಳನ್ನು ತೆಗೆದುಹಾಕಿ, ಕುಸುಮವನ್ನು ಒಂದು ಅಡಕವಾದ ಬೆಳ್ಳಿಯ ತಟ್ಟೆಯಲ್ಲಿ ಜೋಡಿಸಿಡುವಂಥದು; ಉದ್ದೇಶವೇನೋ ಇದು; ಅದು ಎಷ್ಟರಮಟ್ಟಿಗೆ ನೆರವೇರಿದೆಯೆಂಬುದನ್ನು ಓದುಗರು ಹೇಳಬೇಕು.</span>
</p>
<p>
<span>ಭಾರತದ ಉಪಕ್ರಮಣಿಕಾ ಭಾಗ</span>
</p>
<p>
<span>ಈ ಗ್ರಂಥದಲ್ಲಿ ಮಹಾಭಾರತ ಕಥೆಯನ್ನು ನಾನು ಶಂತನು ಮಹಾರಾಜನಿಂದ ಆರಂಭಮಾಡಿದ್ದೇನೆ.೬ (ಶಂತನು ರಾಜನ ವೃತ್ತಾಂತವು ಸುಕ್ತಂ, ಆದಿಪರ್ವದ ೯೨ನೆಯ ಅಧ್ಯಾಯದ ೨೪ನೆಯ ಶ್ಲೋಕದಿಂದ ಮೊದಲಾಗುತ್ತದೆ)೭ ಶಂತನುವಿನ ಮಗ ಭೀಷ್ಮ; ಅವನ ತಮ್ಮನ ಮಕ್ಕಳು ಧೃತರಾಷ್ಟ್ರ ಮತ್ತು ಪಾಂಡು; ಅವರ ಮಕ್ಕಳು ಕೌರವರು ಮತ್ತು ಪಾಂಡವರು. ಅವರಲ್ಲಿ ಒಡಕು ಉಂಟಾಗಿ ಪಾಂಡವರು ರಾಜ್ಯ ಕಳೆದುಕೊಂಡು ಕೊನೆಗೆ ಯುದ್ಧದಲ್ಲಿ ‘ಜಯ’ ಪಡೆದದ್ದೇ ಮಹಾಭಾರತದ ಮೂಲವಸ್ತು. ಆದ್ದರಿಂದ ನನಗೆ, ಕೌರವ ಪಾಂಡವರ ಕಥೆಯಾದ ಭಾರತವನ್ನು ಅವರ ಮುತ್ತಾತನ ಕಾಲದಿಂದ ಮೊದಲುಮಾಡಿದರೆ ಸಾಕೆನ್ನಿಸಿತು. ಇನ್ನೂ ಹಿಂದಕ್ಕೆ ಹೋಗುವುದಾದರೆ, ಬ್ರಹ್ಮನವರೆಗೂ ಹೋಗಬಹುದು. ಮೂಲಗ್ರಂಥದಲ್ಲಿ ಆಗಿರುವುದೇ ಹಾಗೆ.೮ ಹಾಗಾದರೆ ಮೊದಲಿನ ೯೧ ಅಧ್ಯಾಯ ೨೩ ಶ್ಲೋಕಗಳಲ್ಲಿರುವುದೇನು? ಮುಂದೆ ಅದರ ಸೂಕ್ಷ್ಮ ಪರಿಚಯವನ್ನು ಕೊಟ್ಟಿದೆ: </span>
</p>
<p>
<span>ಅಧ್ಯಾಯ ೧: ಅನುಕ್ರಮಣಿಕೆ</span>
</p>
<p>
<span>ನಾರಾಯಣಂ ನಮಸ್ಕೃತ್ಯ ನರಂಚೈವ ನರೋತ್ತಮಂ। </span>
</p>
<p>
<span>ದೇವೀಂ ಸರಸ್ವತೀಂ ಚೈವ ತತೋಜಯ ಮುದೀರಯೇತ್​॥ </span>
</p>
<p>
<span>ಇದು ಮಹಾಭಾರತದ ಮೊಟ್ಟಮೊದಲಲ್ಲಿ ಬರುವ ಮಂಗಳ ಶ್ಲೋಕ.೯ ಮೊದಲನೆಯ ಅಧ್ಯಾಯವಾದ ಅನುಕ್ರಮಣಿಕೆಯು ಇದರಿಂದ ಆರಂಭವಾಗುತ್ತದೆ. ಇದರಲ್ಲಿ ಲೋಮಹರ್ಷಣನ ಮಗನಾದ ಉಗ್ರಶ್ರವನೆಂಬ ಸೂತ ಪೌರಾಣಿಕನು ನೈಮಿಷಾರಣ್ಯದಲ್ಲಿ ಶೌನಕನೆಂಬ ಕುಲಪತಿಯು ನಡೆಸುತ್ತಿದ್ದ ಹನ್ನೆರಡು ವರ್ಷದ ಸತ್ರ (ಯಾಗ)ಕ್ಕೆ ಬರುತ್ತಾನೆ. ಅಲ್ಲಿದ್ದ ಋಷಿಗಳು ಅವನನ್ನು ಬರಮಾಡಿಕೊಂಡು, ಅವನೆಲ್ಲಿಂದ ಬಂದನು ಮುಂತಾಗಿ ಅವನ ವೃತ್ತಾಂತವನ್ನು ಕೇಳಿ ಉಪಚರಿಸಿ, ಅವನು ವಿಶ್ರಾಂತಿ ಹೊಂದಿದ ಮೇಲೆ , ಅವನಿಂದ ಕಥೆಗಳನ್ನು ಕೇಳಲು ಅಪೇಕ್ಷಿಸುತ್ತಾರೆ. (ಶ್ಲೋಕಗಳು ೧-೭) ಅವನು ಜನಮೇಜಯನು ನಡೆಸಿದ ಸರ್ಪಯಾಗಕ್ಕೆ ಹೋಗಿದ್ದನೆಂದೂ, ಅಲ್ಲಿ ವೈಶಂಪಾಯನನು ವ್ಯಾಸರಿಂದ ಕೇಳಿದ್ದ ಕಥೆಗಳನ್ನು ವಿವರಿಸಲು, ಅವುಗಳನ್ನು ಕೇಳಿ, ಅನೇಕ ತೀರ್ಥಕ್ಷೇತ್ರಗಳಿಗೂ ಕೌರವ ಪಾಂಡವರಿಗೆ ಯುದ್ದನಡೆದ ಸಮಂತಪಂಚಕಕ್ಕೂ ಹೋಗಿ ಬಂದಿದ್ದನೆಂದೂ, ಹೇಳಿ ಅವರಿಗೆ ಯಾವ ಕಥೆ ಇಷ್ಟವೆಂದೂ ಕೇಳುತ್ತಾನೆ. ಅವರು ವೇದಾರ್ಥ ಭೂಷಿತವಾದ ಆ ಭಾರತದ ಪುಣ್ಯಕರವಾದ ಇತಿಹಾಸವನ್ನೇ ಅಪೇಕ್ಷಿಸುತ್ತಾರೆ. ಅವನು ಈ ಮಂಗಳ ಶ್ಲೋಕಗಳಿಂದ ತನ್ನ ಕಥೆಯನ್ನು ಆರಂಭಿಸುತ್ತಾನೆ- </span>
</p>
<p>
<span> ಅದ್ಯಂ ಪುರುಷಮೀಶಾನಂ ಪುರುಹೂತಂ ಪುರುಷ್ವತಂ।</span>
</p>
<p>
<span> ಋತಮೇಕಾಕ್ಷರಂ ಬ್ರಹ್ಮ ವ್ಯಕ್ತಾವ್ಯಕ್ತಂ ಸನಾತನಂ॥</span>
</p>
<p>
<span> ಅಸಚ್ಚ ಸಚ್ಚೈವ ಚ ಯದ್ವಿಶ್ವಂ ಸದಸತಃ ಪರಂ।</span>
</p>
<p>
<span> ಪರಾವರಾಣಾಂ ಸ್ರಷ್ಟಾರಂ ಪುರಾಣಂ ಪರಮವ್ಯಯಂ॥</span>
</p>
<p>
<span> ಮಾಂಗಲ್ಯಂ ಮಂಗಲಂ ವಿಷ್ಣುಂ ವರೇಣ್ಯಮನಘಂ ಶುಚಿಂ।</span>
</p>
<p>
<span> ಅಮಸ್ಕೃತ್ಯ ಹೃಷೀಕೇಶಂ ಚರಾಚರ ಗುರುಂ ಹರಿಂ॥</span>
</p>
<p>
<span> ಮಹರ್ಷೇಃ ಪೂಜಿತಸ್ಯೇಹ ಸರ್ವಲೋಕೇ ಮಹಾತ್ಮನಃ।</span>
</p>
<p>
<span> ಪ್ರವಕ್ಷ್ಯಾಮಿ ಮತಂ ಕೃತ್ಸ್ನಂ ವ್ಯಾಸಸ್ಯಾಮಿತತೇಜಸಃ॥</span>
</p>
<p>
<span>ಅವನ ಮಾತು ಅಥವಾ ಇತರರೊಡನೆ ಸಂವಾದ, ೫೪ನೆಯ ಅಧ್ಯಾಯದ ಕೊನೆಯವರೆಗೂ ಹೋಗುತ್ತದೆ. ಆಮೇಲೆ ವೈಶಂಪಾಯನನ ಮಾತು ಮೊದಲಾಗುತ್ತದೆ. ಅವನು ಭಾರತ ಕಥೆಯೆಲ್ಲವನ್ನೂ ಹೇಳಿ ಮುಗಿಸಿದ ಮೇಲೆ ಮತ್ತೆ ಸೂತನ ಸಮಾಪ್ತಿ ವಾಕ್ಯಗಳು ಬರುತ್ತವೆ. </span>
</p>
<p>
<span> ಈ ಆಧ್ಯಾಯದಿಂದ ಮುಂದಿನ ಅಂಶಗಳು ತಿಳಿಯುತ್ತವೆ:- ಮೊಟ್ಟಮೊದಲು ಎಲ್ಲೆಲ್ಲಿಯೂ ಕತ್ತಲು ತುಂಬಿತ್ತು; ಬೆಳಕೇ ಇರಲಿಲ್ಲ. ಆಗ ಸಕಲ ಪ್ರಾಣಿಗಳಿಗೂ ಬೀಜರೂಪವಾದ ಬ್ರಹ್ಮವೊಂದೇ ಅಂಡರೂಪವಾಗಿತ್ತು. ಅದರಿಂದ ಸೃಷ್ಟಿಗೆ ಮೊದಲಾಯಿತು. ದೇವತೆಗಳೂ ಮನುಷ್ಯರೂ ಹುಟ್ಟಿದರು. ರಾಜವಂಶಗಳಾದುವು. </span>
</p>
<p>
<span> ಭಾರತವನ್ನು ಕೆಲವರು ಮನುವಿನಿಂದ ಮೊದಲುಮಾಡಿಕೊಂಡೂ(ಅಧ್ಯಾ.೧?), ಕೆಲವರು ಆಸ್ತೀಕನಿಂದ ಮೊದಲುಮಾಡಿಕೊಂಡೂ(ಅಧ್ಯಾ.೧೩?) ಕೆಲವರು ಉಪರಿಚರನಿಂದ ಮೊದಲುಮಾಡಿಕೊಂಡೂ (ಅಧ್ಯಾ.೫೭) ಓದುತ್ತಾರೆ. ವ್ಯಾಸನು ವೇದವನ್ನು ವಿಂಗಡಿಸಿಯಾದಮೇಲೆ ಆ ಪುಣ್ಯಕರವಾದ ಇತಿಹಾಸವನ್ನು ರಚಿಸಿದನು. ಜನಮೇಜಯನು ಕೇಳಿದಾಗ, ಅದನ್ನು ಹೇಳುವಂತೆ ವೈಶಂಪಾಯನನಿಗೆ ಅಪ್ಪಣೆ ಮಾಡಿದನು. ಉಪಾಖ್ಯಾನಗಳನ್ನು ಬಿಟ್ಟರ ಇದು ೨೪,೦೦೦ ಗ್ರಂಥಗಳಾಗುತ್ತದೆ.೧೦ ೧೫೦ ಶ್ಲೋಕಗಳಲ್ಲಿ ಇದಕ್ಕೆ ಸಂಗ್ರಹವೂ ಇದೆ. ವ್ಯಾಸನು ಇದನ್ನು ಮೊದಲು ತನ್ನ ಮಗನಾದ ಶುಕನಿಗೆ ತಿಳಿಸಿದನು. ಆಮೇಲೆ ಮಿಕ್ಕ ಶಿಷ್ಯರು ಕಲಿತರು. ಶುಕನು ನಾರದಾದಿಗಳಿಗೆ ಹೇಳಿದನು. </span>
</p>
<p>
<span> ಅನಂತರ ಭಾರತದ ಸಂಕ್ಷೇಪ ಬರುತ್ತದೆ. ಇದರಲ್ಲಿ ಮೊದಲು ದುರ್ಯೋಧನ ಯುಧಿಷ್ಠಿರರನ್ನು ಕ್ರಮವಾಗಿ ರೋಷದ ಮತ್ತು ಧರ್ಮದ ಎರಡು ದೊಡ್ಡ ಮರಗಳೆಂದು ವರ್ಣಿಸಿದೆ. ಪಾಂಡುವು ನಾನಾ ದೇಶಗಳನ್ನು ತನ್ನ ಪರಾಕ್ರಮದಿಂದ ಗೆದ್ದು, ರಾಜ್ಯವಾಳುತ್ತಿದ್ದ ಸ್ಥಳದಿಂದ ಈ ಸಂಗ್ರಹ ಕಥೆ ಪ್ರಾರಂಭ ಆಗುತ್ತದೆ. ಧೃತರಾಷ್ಠ್ರನು ಮಕ್ಕಳು ಹೋದ ದುಃಖದಿಂದಲೂ ಪಶ್ಚಾತ್ತಾಪದಿಂದಲೂ ಗೋಳಾಡುತ್ತಿದ್ದಾಗ ಸಂಜಯನು ಸಮಾಧಾನ ಹೇಳಿದ ಕಡೆ ನಿಲ್ಲುತ್ತದೆ. ‘ಮಹತ್ವಾತ್​ ಭಾರವತ್ವಾಚ್ಚ ಮಹಾಭಾರತಮುಚ್ಯತೇ’ ಎಂದು ಮಹಾಭಾರತ ಶಬ್ದಕ್ಕೆ ನಿರುಕ್ತಿ ಹೇಳಿ, ಫಲಶ್ರುತಿಯಿಂದ ಅಧ್ಯಾಯ ಮುಗಿಯುತ್ತದೆ. </span>
</p>
<p>
<span> ಅಧ್ಯಾಯ ೨ : ಪರ್ವಸಂಗ್ರಹ ಪರ್ವ</span>
</p>
<p>
<span>ಎರಡನೆಯ ಅಧ್ಯಾಯದಲ್ಲಿರುವುದು ಪರ್ವಸಂಗ್ರಹ(ಉಪ) ಪರ್ವ. ಇದರಲ್ಲಿ ಮಹಾಭಾರತದ ಪರ್ವಗಳು ಎಷ್ಟು, ಅವುಗಳಲ್ಲಿ ಬರುವ ಕಥಾಂಶಗಳೇನು, ಅವುಗಳ ಆಧ್ಯಾಯಗಳೂ ಶ್ಲೋಕಗಳೂ ಎಷ್ಟೆಷ್ಟು ಎಂಬುದನ್ನು ತಿಳಿಸಿದೆ. ಇದಕ್ಕೆ ಮುಂಚೆ ಸಮಂತಪಂಚಕ ಎಂದರೆ ಯಾವುದು, ಎಂದು ಋಷಿಗಳು ಕೇಳಲು, ಸೂತನು “ತ್ರೇತ ದ್ವಾಪರಯುಗಗಳ ಸಂಧಿಯಲ್ಲಿ ಪರಶುರಾಮನು ಕ್ಷತ್ರಿಯರನ್ನು ಕೊಂದನು. ಅವರ ರಕ್ತದಿಂದ ಐದು ಮಡುಗಳಾದುವು. ಅವುಗಳಲ್ಲಿ ಅವನು ತನ್ನ ಪಿತೃಗಳಿಗೆ ತರ್ಪಣ ಕೊಟ್ಟನು. ಆ ಮಡುಗಳಿರುವ ಪ್ರದೇಶವೇ ಸಮಂತಪಂಚಕ. ಕೌರವ ಪಾಂಡವರ ಯುದ್ಧ ನಡೆದದ್ದು ಆ ಸ್ಥಳದಲ್ಲಿಯೇ. ಅಲ್ಲಿ ಹದಿನೆಂಟು ಅಕ್ಷೌಹಿಣೀ ಸೇನೆ ಯುದ್ಧ ಮಾಡಿ ಮಡಿಯಿತು” ಎಂದನು. ಅವರು ಮತ್ತೆ ‘ಅಕ್ಷೌಹಿಣೀ’ ಎಂದರೆ ಏನು ಎಂದು ಕೇಳಿದರು. ಅದನ್ನು ಕೋಷ್ಟಕರೂಪದಲ್ಲಿ ಹೀಗೆ ತಿಳಿಸಬಹುದು. </span>
</p>
<p>
<span> ೧ ರಥ + ೧ ಆನೆ + ೩ ಕುದುರೆ + ೫ ಕಾಲಾಳು = ೧ ಪತ್ತಿ</span>
</p>
<p>
<span> ೬ ಪತ್ತಿ = ೧ ಸೇನಾಮುಖ</span>
</p>
<p>
<span> ೩ ಸೇನಾಮುಖ = ೧ ಗುಲ್ಮ</span>
</p>
<p>
<span> ೩ ಗುಲ್ಮ = ೧ ಗಣ</span>
</p>
<p>
<span> ೩ ಗಣ = ೧ ವಾಹಿನಿ</span>
</p>
<p>
<span> ೩ ವಾಹಿನಿ = ೧ ಪೃತನ</span>
</p>
<p>
<span> ೩ ಪೃತನ = ೧ ಚಮೂ</span>
</p>
<p>
<span> ೩ ಚಮೂ = ೧ ಅನೀಕಿನಿ</span>
</p>
<p>
<span> ೧೦ ಅನೀಕಿನಿ = ೧ ಅಕ್ಷೌಹಿಣಿ</span>
</p>
<p>
<span>-ಎಂದರೆ ೨೧೮೭೦ ರಥ, ೨೧೮೭೦ ಆನೆ, ೬೫೬೧೦ ಕುದುರೆ, ೧,೦೯,೩೫೦ ಕಾಲಾಳು.</span>
</p>
<p>
<span>ಭೀಷ್ಮನು ೧೦ ದಿನಗಳೂ, ದ್ರೋಣನು ೫ ದಿನಗಳೂ, ಕರ್ಣನು ೨ ದಿನಗಳೂ, ಶಲ್ಯನು ಅರ್ಧದಿನವೂ ಸೇನಾಪತ್ಯ ವಹಿಸಿದ್ದರು. ಮಿಕ್ಕ ಅರ್ಧದಿನದಲ್ಲಿ ಗದಾಯುದ್ಧ ನಡೆಯಿತು. ಅಂದಿನರಾತ್ರಿ ಅಶ್ವತ್ಥಾಮಾದಿಗಳಿಂದ ಉಪಪಾಂಡವರ ಕೊಲೆಯಾಯಿತು. ಹೀಗೆ ಭಾರತಯುದ್ಧ ೧೮ ದಿನ ನಡೆಯಿತು.</span>
</p>
<p>
<span> ಅನುಕ್ರಮಣಿಕೆಯಿಂದ ಮೊದಲುಮಾಡಿ (ಸ್ವರ್ಗಾರೋಹಣ ಪರ್ವದಿಂದ ಮುಂದೆ ಸಾಮಾನ್ಯವಾಗಿ ಸೇರಿಸುವ ಹರಿವಂಶ ಭವಿಷ್ಯತ್ತು ೧೧ ಎಂಬ ಎರಡು ‘ಖಿಲ’ ಪರ್ವಗಳನ್ನು ಸೇರಿಸಿದರೆ) ಮಹಾಭಾರತದಲ್ಲಿ ೧೦೦ ವರ್ಷಗಳಾಗುವುವು. ಇವುಗಳನ್ನು ಉಪಪರ್ವಗಳೆನ್ನಬಹುದು.೧೨ ಆದರೆ ನೈಮಿಷಾರಣ್ಯದಲ್ಲಿ ಹೇಳಿದ್ದು, ೧.ಆದಿ, ೨.ಸಭಾ, ೩.ಅರಣ್ಯ, ೪.ವಿರಾಟ, ೫.ಉದ್ಯೋಗ, ೬.ಭೀಷ್ಮ, ೭.ದ್ರೋಣ, ೮.ಕರ್ಣ, ೯.ಶಲ್ಯ, ೧೦.ಸೌಪ್ತಿಕ, ೧೧.ಸ್ತ್ರೀ, ೧೨.ಶಾಂತಿ, ೧೩.ಅನುಶಾಸನ, ೧೪.ಅಶ್ವಮೇಧಿಕ, ೧೫.ಆಶ್ರಮವಾಸಿಕ, ೧೬.ಮೌಸಲ, ೧೭.ಮಹಾಪ್ರಸ್ಥಾನ, ೧೮.ಸ್ವರ್ಗಾರೋಹಣ-ಈ ಹದಿನೆಂಟೇ ಪರ್ವಗಳು. ೧೩ ಆದ್ದರಿಂದ ಹರಿವಂಶ ಭವಿಷ್ಯತ್ತುಗಳನ್ನು ಬಿಟ್ಟು, ಮುಂದೆ ಮಿಕ್ಕ ಹದಿನೆಂಟು ಪರ್ವಗಳ ಕಥೆಯನ್ನೇ ಇನ್ನೂ ಸ್ವಲ್ಪ ವಿಸ್ತರಿಸಿ ಅವುಗಳಲ್ಲಿ ಬರುವ ಮುಖ್ಯ ಸಂಗತಿಗಳನ್ನು ಅಧ್ಯಾಯಗಳ ಮತ್ತು ಶ್ಲೋಕಗಳ ಸಂಖೆಯನ್ನೂ ತಿಳಿಸಿದೆ:- ಆದಿಪರ್ವದಲ್ಲಿ ೨೧೮ ಅಧ್ಯಾಯಗಳು ೭,೯೮೪ ಶ್ಲೋಕಗಳು೧೪, ಇತ್ಯಾದಿ.</span>
</p>
<p>
<span>ಕೊನೆಯಲ್ಲಿ ಮಹಾಭಾರತದ ವಿಷಯವಾಗಿ ಈ ಅಭಿಪ್ರಾಯಗಳು ಬಂದಿವೆ:-</span>
</p>
<p>
<span> ಯೋ ವಿದ್ಯಾಚ್ಚತುರೋ ವೇದಾನ್​ ಸಾಂಗೋಪನಿಷದಾನ್​ ದ್ವಿಜಃ।</span>
</p>
<p>
<span> ನ ಚಾಖ್ಯಾನಮಿದಂ ವಿದ್ಮಾತ್​ ನೈವ ಸ ಸ್ಯಾದ್ವಿಚಕ್ಷಣಃ॥ ೨೩೫ ॥</span>
</p>
<p>
<span> ಶ್ರುತ್ವಾ ತ್ವಿದಮುಪಾಖ್ಯಾನಂ ಶ್ರಾವ್ಯಮನ್ಯನ್ನರೋಚತೇ।</span>
</p>
<p>
<span> ಪುಂಸ್ಕೋ ಕಿಲರುತಂ ಶ್ರುತ್ವಾ ರೂಕ್ಷಾ ಧ್ವಾಂಕ್ಷಸ್ಯವಾಗಿವ ॥ ೨೩೬॥</span>
</p>
<p>
<span> ಇತಿಹಾಸೋತ್ತಮಾದಸ್ಮಾತ್​ ಜಾಯಂತೇ ಕವಿಬುದ್ಧಯಃ।</span>
</p>
<p>
<span> ಪಂಚಭ್ಯ ಇವ ಭೂತೇಭ್ಯೋ ಲೋಕಸಂವಿಧಯಸ್ತ್ರಯಃ ॥ ೨೩೭॥</span>
</p>
<p>
<span> ಅಸ್ಯಾಖ್ಯಾನಸ್ಯ ವಿಷಯೇ ಪುರಾಣಂ ವರ್ತತೇ ದ್ವಿಜಾಃ ।</span>
</p>
<p>
<span> ಅಂತರಿಕ್ಷಸ್ಯ ವಿಷಯೇ ಪ್ರಜಾ ಇವ ಚತುರ್ವಿಧಾಃ ॥ ೨೩೮॥</span>
</p>
<p>
<span> ಕ್ರಿಯಾಗುಣಾನಾಂ ಸರ್ವೇಷಾಮಿದಮಾಖ್ಯಾನ ಮಾಶ್ರಯಃ।</span>
</p>
<p>
<span> ಇಂದ್ರಿಯಾಣಾಂ ಸಮಸ್ತಾನಾಂ ಚಿತ್ರಾ ಇವ ಮನಃಕ್ರಿಯಾಃ ॥ ೨೩೯॥</span>
</p>
<p>
<span> ಅನಾಶ್ರಿತ್ಯೈತದಾಖ್ಯಾನಂ ಕಥಾ ಭುವಿ ನ ವಿದ್ಯತೇ ।</span>
</p>
<p>
<span> ಆಹಾರ ಮನಪಾಶ್ರಿತ್ಯ ಶರೀರ ಸ್ಯೇವ ಧಾರಣಂ ॥ ೨೪೦॥</span>
</p>
<p>
<span> ಇದಂ ಸರ್ವ್ಯೆಃ ಕವಿವರೈಃ ಆಖ್ಯಾನಮುಪಜೀವ್ಯತೇ ।</span>
</p>
<p>
<span> ಉದಯಪ್ರೇಪ್ಸುಭೀರ್ಭೃತ್ಯೈಃ ಅಭಿಜಾತ ಇವೇಶ್ವರಃ ॥೨೪೧॥</span>
</p>
<p>
<span> ಅಧ್ಯಾಯ ೩ : ಪೌಷ್ಯಪರ್ವ</span>
</p>
<p>
<span> ಮೂರನೆಯ ಅಧ್ಯಾಯದಲ್ಲಿರುವುದು ‘ಪೌಷ್ಯ’(ಉಪ)ಪರ್ವ. ಇದರಲ್ಲಿ ಉತ್ತಂಕನು, ಪೌಷ್ಯರಾಜನ ಹೆಂಡತಿಯ ಓಲೆಗಳನ್ನು ತನ್ನ ಗುರುದಕ್ಷಿಣೆಗೆಂದು ತರುತ್ತ ದಾರಿಯಲ್ಲಿ ತಕ್ಷಕ ನಾಗನಿಂದ ಕಷ್ಟಕ್ಕೆ ಒಳಗಾಗಲು, ಆ ಕ್ರೋಧದಿಂದ ಜನಮೇಜಯನ ಹತ್ತಿರಕ್ಕೆ ಹೋಗಿ, ಅವನ ತಂದೆ ಹಾವು ಕಡಿದು ಸತ್ತದ್ದನ್ನು ಜ್ಞಾಪಿಸಿ, ಅವನನ್ನು ಸರ್ಪಯಾಗ ಮಾಡುವಂತೆ ತಿಳಿಸಿದನೆಂದು ಸೂತನು ಹೇಳುತ್ತಾನೆ. </span>
</p>
<p>
<span>ಇದು ಬಹುಮಟ್ಟಿಗೆ ಗದ್ಯದಲ್ಲಿದೆ. ಶೈಲಿಯಲ್ಲಿಯೂ ವಿಷಯದಲ್ಲಿಯೂ ಬ್ರಾಹ್ಮಣವನ್ನು ಜ್ಞಾಪಕಕ್ಕೆ ತರುತ್ತದೆ. ಅದರ ಸಂಗ್ರಹವಿದು:-</span>
</p>
<p>
<span> ಪರೀಕ್ಷಿತ್​ ರಾಜನ ಮಗ ಜನಮೇಜಯನು ಶ್ರುತಸೇನ, ಉಗ್ರಸೇನ, ಭೀಮಸೇನ ಎಂಬ ತನ್ನ ಮೂವರು ಸೋದರರೊಡನೆ ಕುರುಕ್ಷೇತ್ರದಲ್ಲಿ ದೀರ್ಘಸತ್ರ(ಯಾಗ)ವನ್ನು ಮಾಡುತ್ತಿದ್ದಾಗ, ಅಲ್ಲಿಗೆ ಒಂದು ನಾಯಿಮರಿ ಬಂತು. ಅದನ್ನು ಜನಮೇಜಯನ ತಮ್ಮಂದಿರು ಹೊಡೆದು ಅಟ್ಟಿದರು. ಅದು ಹೋಗಿ ತನ್ನ ತಾಯಿಯಾದ ಸರಮೆಯಲ್ಲಿ ಹೇಳಿಕೊಂಡಿತು. ಸರಮೆ ದೇವಲೋಕದ ನಾಯಿ. ಅದು ನಿರಪರಾಧಿಯಾದ ತನ್ನ ಮಗುವನ್ನು ಹೊಡೆದದ್ದಕ್ಕಾಗಿ ಅವರಿಗೆ ಅದೃಷ್ಟವಾದ ಭಯವು ೧೫ ಪ್ರಾಪ್ತವಾಗುವುದೆಂದು ಶಪಿಸಿತು. ಯಜ್ಞಮುಗಿಸಿಕೊಂಡು ಹಸ್ತಿನಪುರಕ್ಕೆ ಹಿಂತಿರುಗಿದಮೇಲೆ ಜನಮೇಜಯನು ಸೋಮಶ್ರವನೆಂಬ ಋಷಿಯನ್ನು ಪುರೋಹಿತನನ್ನಾಗಿ ಮಾಡಿಕೊಂಡನು. ಅವನು ಸರ್ಪೆಯಲ್ಲಿ ಹುಟ್ಟಿದವನು. ಯಾವನಾದರೂ ಬ್ರಾಹ್ಮಣನು ತನ್ನಲ್ಲಿ ಬಂದು ಏನನ್ನಾದರೂ ಕೇಳಿದರೆ ಅದನ್ನು ಅವನಿಗೆ ಕೊಟ್ಟುಬಿಡುವುದು ಅವನ ವ್ರತವಾಗಿತ್ತು. ೧೬</span>
</p>
<p>
<span>ಇದನ್ನು ನಡೆಸಿಕೊಡುವುದಾಗಿ ಒಪ್ಪಿ ಜನಮೇಜಯನು ಅವನನ್ನು ಕರೆತಂದನು. ಆಮೇಲೆ ತಕ್ಷಶಿಲೆಗೆ ಹೋಗಿ ಅದನ್ನು ಗೆದ್ದು ತನ್ನ ವಶಪಡಿಸಿಕೊಂಡನು.</span>
</p>
<p>
<span> ಹೀಗಿರಲು ಉತ್ತಂಕನೆಂಬ ಋಷಿಯು ತನ್ನ ವಿದ್ಯೆಯನ್ನು ಮುಗಿಸಿಕೊಂಡು ತನ್ನ ಉಪಾಧ್ಯಾಯನಾದ ವೇದನನ್ನು ಏನು ಗುರುದಕ್ಷಿಣೆ ಕೊಡಲಿ ಎಂದು ಕೇಳಿದನು. ಅವನು ಏನೂ ಬೇಡವೆಂದನು. ಕೊನೆಗೆ ತುಂಬ ನಿರ್ಬಂಧಪಡಿಸಲು “ಹೋಗು ನಿನ್ನ ಉಪಾಧ್ಯಾಯಿನಿಯನ್ನು ಕೇಳು; ಅವಳಿಗೆ ಏನು ಬೇಕೋ ಅದನ್ನು ತಂದುಕೊಡು!” ಎಂದನು. ಅವಳು ತನಗೆ ಪೌಷ್ಠರಾಜನ ಹೆಂಡತಿಯು ತನ್ನ ಕಿವಿಗಳಲ್ಲಿಟ್ಟುಕೊಂಡಿದ್ದ ಓಲೆಗಳು ಬೇಕೆಂದಳು. ೧೭ ಅದರಂತೆ ಆಕೆಯನ್ನು ಬೇಡಿ ಓಲೆಗಳನ್ನು ತರುತ್ತ, ದಾರಿಯಲ್ಲಿ ಕೈಕಾಲು ತೊಳೆದುಕೊಳ್ಳಬೇಕೆಂದು ಅದನ್ನು ಕೆಳಕ್ಕಿಡಲು, ತಕ್ಷಕನು ಒಬ್ಬ ಶ್ರಮಣನ ವೇಷದಿಂದ ಬಂದು, ಅದನ್ನು ಕದ್ದುಕೊಂಡು ನಾಗಲೋಕಕ್ಕೆ ಹೋಗಿಬಿಟ್ಟನು. ಉತ್ತಂಕನು ನಾಗಲೋಕಕ್ಕೆ ಹೋಗಿ ಅವನಿಂದ ಅದನ್ನು ವಶಪಡಿಸಿ ಕೊಳ್ಳಬೇಕಾದರೆ ತುಂಬ ಕಷ್ಟಪಡಬೇಕಾಯಿತು. ಅಂತು ಅವಧಿಯೊಳಗಾಗಿ ಅದನ್ನು ತಂದು ಒಪ್ಪಿಸಲು ಉಪಾಧ್ಯಾಯನಿಗೂ, ಅವನ ಹೆಂಡತಿಗೂ ಸಂತೋಷವಾಯಿತು. ಉತ್ತಂಕನಿಗೆ ತಕ್ಷಕನು ಕೊಟ್ಟ ಕಾಟದಿಂದ ಅವನ ಮೇಲೆ ತುಂಬ ರೋಷ ಉಂಟಾಗಿತ್ತು. ಆದ್ದರಿಂದ ತಕ್ಷಶಿಲೆಯನ್ನು ಗೆದ್ದು ಹಸ್ತಿನಾಪುರಕ್ಕೆ ಬಂದಿದ್ದ ಜನಮೇಜಯನನ್ನು ಕಂಡು ಆಶೀರ್ವಾದಮಾಡಿ “ಅಯ್ಯಾ ರಾಜಶ್ರೇಷ್ಠ! ನೀನು ಮಾಡಬೇಕಾದ ಕೆಲಸವೊಂದಿದೆ; ಅದನ್ನು ಬಿಟ್ಟು ಚಿಕ್ಕಂದಿನಿಂದಲೂ ಮತ್ತೇನೇನೋ ಕೆಲಸಮಾಡುತ್ತಿದ್ದೀಯಲ್ಲಾ!” ಎಂದನು. ಅದೇನೆಂದು ಕೇಳಲು “ನಿನ್ನ ತಂದೆಗೆ ತಕ್ಷಕನು ಮಾಡಿದ ಹಿಂಸೆಗೆ ಪ್ರತೀಕಾರ ಮಾಡಬೇಕು. ನಿರಪರಾಧಿಯಾದ ಆ ಮಹಾತ್ಮನನ್ನು ಕಚ್ಚಿ ಕೊಂದನು. ಅವನನ್ನು ಬದುಕಿಸುತ್ತೇನೆಂದು ಬರುತ್ತಿದ್ದ ಕಾಶ್ಯಪನನ್ನು ಹಿಂತಿರುಗಿ ಕಳುಹಿಸಿದನು. ಬಲದರ್ಪಗಳಿಂದ ಗರ್ವಿತನಾದ ಆ ಪನ್ನಗಾಧಮನನ್ನು ಸರ್ಪಯಾಗಮಾಡಿ ಉರಿಯುವ ಬೆಂಕಿಯಲ್ಲಿ ಸುಟ್ಟುಬಿಡಬೇಕು. ಇದರಿಂದ ನಿನ್ನ ತಂದೆಗೆ ಆದ ಅನ್ಯಾಯಕ್ಕೆ ಮುಯ್ಯಿ ತೀರಿಸಿದಂತಾಗುವುದಲ್ಲದೆ ನನ್ನ ಮನಸ್ಸಿಗೂ ತುಂಬ ಸಂತೋಷವಾಗುತ್ತದೆ. ಏಕೆಂದರೆ ನಾನು ಗುರುವಿನ ಕೆಲಸಕ್ಕೆ ಹೋಗಿದ್ದಾಗ, ಆ ದುರಾತ್ಮ ನನಗೆ ತುಂಬ ವಿಘ್ನ ತಂದುಹಾಕಿದ” ಎಂದನು. ಆ ಮಾತನ್ನು ಕೇಳಿ ಜನಮೇಜಯನ ಕೋಪಾಗ್ನಿ ಹತ್ತಿ ಉರಿಯುವುದಕ್ಕೆ ಮೊದಲಾಯಿತು.</span>
</p>
<p>
<span> ಅಧ್ಯಾಯ ೪-೧೨ : ಪೌಲೋಮ ಪರ್ವ</span>
</p>
<p>
<span> ೪ನೆಯ ಅಧ್ಯಾಯದಿಂದ ೧೨ನೆಯ ಅಧ್ಯಾಯ ಪೂರ್ತಿ ಇರುವುದು ಪೌಲೋಮಪರ್ವ. ಇದೂ ಅನುಕ್ರಮಣಿಕೆಯಂತೆಯೇ</span>
</p>
<p>
<span> ಲೋಮಹರ್ಷಣಪುತ್ರ ಉಗ್ರಶ್ರವಾಃ ಸೂತಃ ಪೌರಾಣಿಕೋ ನೈಮಿಷಾರಣ್ಯೇ</span>
</p>
<p>
<span> ಶೌನಕಸ್ಯ ಕುಲಪತೇರ್ದ್ವಾದಶ ವಾರ್ಷಿಕೇ ಸತ್ರೇ ॥</span>
</p>
<p>
<span>ಎಂದು ಮೊದಲಾಗುತ್ತದೆ. ಇದು ಗದ್ಯ. ಮುಂದೆ ಇನ್ನೂ ಐದಾರು ಪಂಕ್ತಿ ಗದ್ಯವೂ ಆಮೇಲೆ ಪದ್ಯಗಳೂ ಬರುತ್ತವೆ. ಸೂತನು“ಯಾವ ಕಥೆಯನ್ನು ಕೇಳಲು ಅಪೇಕ್ಷಿಸುತ್ತೀರಿ?” ಎಂದು ಕೇಳಲು ಅವರು ನಮ್ಮ ಕುಲಪತಿಯಾದ ಶೌನಕನು ಈಗ ಅಗ್ನಿಗೃಹದಲ್ಲಿದ್ದಾನೆ; ಅವನು ಬರಲಿ; ಅವನನ್ನು ಕೇಳೋಣ; ಅವನು ಇಷ್ಟಪಟ್ಟದ್ದನ್ನು ಹೇಳುವೆಯಂತೆ" ಎನ್ನುತ್ತಾರೆ. ಶೌನಕನು ತನ್ನ ಕೆಲಸಗಳನ್ನು ಮುಗಿಸಿಕೊಂಡು ಬಂದು ತಮ್ಮ ವಂಶಕರ ಪೂರ್ವಚರಿತ್ರೆಯನ್ನು ಕೇಳುತ್ತಾನೆ. ಅವನ ವಂಶ ಭೃಗುವಂಶ. ಆದ್ದರಿಂದ ಸೂತನು ಭೃಗುವಿನಿಂದ ಮೊದಲುಮಾಡಿಕೊಂಡು, ಭೃಗುವಿನ ಮಗ ಚ್ಯವನ, ಚ್ಯವನನ ಮಗ ಪ್ರಮತಿ. ಪ್ರವತಿಯ ಮಗ ರುರು, ರುರುವಿನ ಮಗ ಶುನಕ ಎನ್ನುತ್ತಾನೆ. ಚ್ಯವನನೆಂಬ ಹೆಸರು ಏಕೆ ಬಂತು? ಅದಕ್ಕೆ ಉತ್ತರ ಮುಂದಿನ ಎರಡು ಅಧ್ಯಾಯಗಳು. ಪುಲೋಮನೆಂಬ ರಾಕ್ಷಸನು ಭೃಗುವಿನ ಹೆಂಡತಿಯಾದ ಪುಲೋಮೆಯನ್ನು ಕಾಡಿಸಲು ೧೮ ಆಗ ಅವಳ ಗರ್ಭದಿಂದ ‘ಚ್ಯುತ’ನಾದ್ದರಿಂದ ಆ ಹೆಸರು ಬಂತು.</span>
</p>
<p>
<span>ಮುಂದೆ ರುರುವು ಪ್ರಮದ್ವರೆಯನ್ನು ೧೯ ಮದುವೆಮಾಡಿಕೊಳ್ಳುತ್ತಾನೆ. ಅವಳು ಹಾವು ಕಚ್ಚಿ ಸಾಯಲು ರುರುವು ಅವಳಿಗೆ ತನ್ನ ಆಯುಸ್ಸಿನಲ್ಲು ಅರ್ಧವನ್ನು ಕೊಟ್ಟು ಅವಳನ್ನು ಬದುಕಿಸಿಕೊಳ್ಳಬೇಕಾಗುತ್ತದೆ. ಇದರಿಂದ ಅವನಿಗೆ ಹಾವುಗಳ ಮೇಲೆ ದ್ವೇಷಹುಟ್ಟಿ, ಕಂಡ ಕಂಡ ಹಾವನ್ನೆಲ್ಲಾ ಕೊಲ್ಲುತ್ತಿರುತ್ತಾನೆ. ಒಂದುಸಲ ಡುಂಡುಭವೆಂಬ ನೀರುಹಾವನ್ನು ಕೊಲ್ಲಲು ಕೈಯಿತ್ತಿದಾಗ ಅದು “ನಾನು ವಿಷಸರ್ಪವಲ್ಲ; ವಿಷವಿಲ್ಲದ ಹಾವಿನಿಂದ ತೊಂದರೆ ಇಲ್ಲ; ಅಲ್ಲದೆ ನಾನು ಶಾಪದಿಂದ ಹಾವಾಗಿದ್ದೆ; ಈಗ ನಿನ್ನಿಂದ ಶಾಪ ವಿಮೋಚನೆಯಾಯಿತು; ಬ್ರಾಹ್ಮಣನು ಪ್ರಾಣಿಹಿಂಸೆ ಮಾಡಬಾರದು; ಶಿಕ್ಷೆ ಮಾಡುವುದು ಕ್ಷತ್ರಿಯನ ಕೆಲಸ; ಹಿಂದೆ ಜನಮೇಜಯನು ಸರ್ಪಯಾಗ ಮಾಡುತ್ತಿದ್ದಾಗ ಆಸ್ತೀಕನೆಂಬ ಬ್ರಾಹ್ಮಣನು ಬಂದು ಅದನ್ನು ನಿಲ್ಲಿಸಿದನು.೨೦ ಎನ್ನುತ್ತದೆ. ರುರುವು, ”ಕ್ಷತ್ರಿಯನಾದ ಜನಮೇಜಯನು ಹಾವುಗಳನ್ನು ಹೇಗೆ ಹಿಂಸಿಸಿದ? ಏಕೆ ಹಿಂಸಿಸಿದ? ಆಸ್ತೀಕನು ಏಕೆ ಅವುಗಳನ್ನು ಬಿಡಿಸಿದ?“ ಎಂದು ಕೇಳುತ್ತಾನೆ. ಶಾಪಮುಕ್ತನಾದ ಋಷಿಯು ”ಆಸ್ತೀಕನ ಕಥೆ ದೊಡ್ಡದು; ಯಾರನ್ನಾದರೂ ಬ್ರಾಹ್ಮಣರನ್ನು ಕೇಳು; ಹೇಳುತ್ತಾರೆ!" ಎಂದು ಮಾಯವಾಗುತ್ತಾನೆ. ರುರುವು ತನ್ನ ತಂದೆಯಾದ ಪ್ರಮತಿಯಿಂದ ಆ ವೃತ್ತಾಂತವನ್ನು ತಿಳಿದುಕೊಳ್ಳುತ್ತಾನೆ. </span>
</p>
<p>
<span> ಆಧ್ಯಾಯ ೧೩-೫೩: ಆಸ್ತೀಕ ಪರ್ವ</span>
</p>
<p>
<span> ಅಲ್ಲಿಂದ ಮುಂದೆ ಎಂದರೆ ೧೩ನೆಯ ಅಧ್ಯಾಯದಿಂದ ೫೩ನೆಯ ಅಧ್ಯಾಯ ಪೂರ್ತಿ ಇರತಕ್ಕದ್ದು ಆಸ್ತೀಕ (ಉಪ) ಪರ್ವ. ಇದು ಪ್ರಾಚೀನವಾದ ಇತಿಹಾಸ; ಕೃಷ್ಣದ್ವೈಪಾಯನನು ಹೇಳಿದ್ದು; ಅವನ ಶಿಷ್ಯನೂ ಉಗ್ರಶ್ರವನ ತಂದೆಯೂ ಆದ ಲೋಮಹರ್ಷಣನು ಹಿಂದೆ ಬ್ರಾಹ್ಮಣರಿಗೆ ಹೇಳಿದ್ದು; ಸೂತ ಪೌರಾಣಿಕನಾದ ಉಗ್ರಶ್ರವನು ಅದನ್ನು ತನ್ನ ತಂದೆಯಿಂದ ಕೇಳಿ ಈಗ ಶೌನಕಾದಿಗಳಿಗೆ ಹೇಳುತ್ತಿದ್ದಾನೆ. (ಅಧ್ಯಾ.೧೩; ಶ್ಲೋಕ ೬-೮) ಈ ಭಾಗದ ಮುಖ್ಯ ಕಥೆ ಇಷ್ಟು:- ಪರಿಕ್ಷಿದ್ರಾಜನು ಬೇಟೆಯಾಡುವುದಕ್ಕೆ ಹೋಗಿದ್ದಾಗ ಅಲ್ಲಿ ಮೌನದಿಂದ ತಪಸ್ಸು ಮಾಡುತ್ತಿದ್ದ ಶಮೀಕ ಋಷಿಯನ್ನು ತಾನು ಹೊಡೆದ ಜಿಂಕೆ ಎಲ್ಲಿ ಹೋಯಿತು ಎಂದು ಕೇಳಿದನು. ಅವನು ಮಾತನಾಡಲಿಲ್ಲ. ಆ ಸಿಟ್ಟಿನಿಂದಲೂ ಕುಚೇಷ್ಟೆಯಿಂದಲೂ ಒಂದು ಸತ್ತಹಾವನ್ನು ಅವನ ಕೊರಳಿಗೆ ಮಾಲೆ ಹಾಕಿ ಹೊರಟುಹೋದನು. ಶಮೀಕನ ಮಗನಾದ ಶೃಂಗಿಯು ಬಂದು ನೋಡಿ ಪರೀಕ್ಷಿದ್ರಾಜನು ಹಾವು ಕಡಿದು ಸಾಯಲಿ ಎಂದು ಶಾಪಕೊಟ್ಟನು. ಅದರಂತೆ ಪರಿಕ್ಷಿದ್ರಾಜನು ಸಾಯಲು, ಜನಮೇಜಯನು ತನ್ನ ತಂದೆಯನ್ನು ಕಡಿದು ಕೊಂದ ಹಾವಿನ ಜಾತಿಯನ್ನೇ ನಿರ್ಮೂಲ ಮಾಡುತ್ತೇನೆಂದು ಸರ್ಪಯಾಗವನ್ನು ಕೈಕೊಂಡನು. ಅದು ನಡೆಯುತ್ತಿದ್ದಾಗ ವಾಸುಕಿಯೆಂಬ ನಾಗರಾಜನ ತಂಗಿಯ ಮಗನಾದ ಆಸ್ತೀಕನು, ಆ ಯಜ್ಞವನ್ನೂ ಜನಮೇಜಯನನ್ನೂ ಹೊಗಳಿ, ಅವನ ಮೆಚ್ಚಿಗೆಯನ್ನು ಸಂಪಾದಿಸಿ, ಆ ಯಜ್ಞವನ್ನು ನಿಲ್ಲಿಸಬೇಕೆಂದು ಪ್ರಾರ್ಥಿಸಿದನು. ಯಜ್ಞಕಾಲದಲ್ಲಿ ಬ್ರಾಹ್ಮಣನ ಇಷ್ಟಾರ್ಥವನ್ನು ಸಲ್ಲಿಸುವುದು ಧರ್ಮವಾದ್ದರಿಂದ ಜನಮೇಜಯನು ತನ್ನ ಸರ್ಪಯಾಗವನ್ನು ನಿಲ್ಲಿಸಿದನು. ಆಸ್ತೀಕನು ಸಂತೋಷಪಟ್ಟು ಹೊರಟುಹೋದನು. ವೈಶಂಪಾಯನನು ಈ ಸರ್ಪಯಾಗ ನಡೆಯುತ್ತಿದ್ದಾಗಲೇ ಮಧ್ಯಮಧ್ಯದಲ್ಲಿ ಅವಕಾಶವಿದ್ದಾಗ ಭಾರತ ಕಥೆಯನ್ನು ಹೇಳಿದ್ದು. </span>
</p>
<p>
<span> ಈ ಕಥೆ ಕವಲುಕವಲಾಗಿ ಎತ್ತೆತ್ತಲೋ ಹೋಗಿ ನೆಲೆಗೆ ಬರುವುದರಿಂದ ಇದೇ ಒಂದು ಮಹಾ ಆಖ್ಯಾನವಾಗಿ ಪರಿಣಮಿಸಿದೆ. ಹೀಗೆ, ಆಸ್ತೀಕನ ತಂದೆಯಾದ ಜರತ್ಕಾರುವು ತಪಸ್ಸಿನಲ್ಲಿದ್ದುಕೊಂಡು ಮದುವೆಯ ಯೋಚನೆಯನ್ನೇ ಬಿಟ್ಟಿರುತ್ತಾನೆ. ಅವನ ಪಿತೃಗಳಾದ ಯಾಯಾವರ ಋಷಿಗಳು ಜರತ್ಕಾರುವಿನ ಬ್ರಹ್ಮಚರ್ಯದಿಂದ ತಮ್ಮ ಸಂತತಿ ನಿಂತು ಹೋಗುತ್ತದಲ್ಲಾ ಎಂದು ಶೋಕತಪ್ತರಾಗಿ, ಪರಮ ದುಃಸ್ಥಿತಿಯಲ್ಲಿರುತ್ತಾರೆ. ಅವರನ್ನು ಉದ್ಧರಿಸುವುದಕ್ಕಾಗಿ ಜರತ್ಕಾರುವು ಮದುವೆಮಾಡಿಕೊಳ್ಳುವುದಕ್ಕೆ ಮನಸ್ಸು ಮಾಡುತ್ತಾನೆ. ಆದರೆ ಅವನಿಗೆ ಹೇಳಿದಮಾತು ಕೇಳುವ ಹೆಂಡತಿಯಾಗಬೇಕು. ಅವಳ ಹೆಸರೂ ತನ್ನ ಹೆಸರೇ ಆಗಿರಬೇಕು; ತಾನು ದರಿದ್ರನಾಗಿದ್ದರೂ ಅಂಥ ಹೆಣ್ಣನ್ನು ತನಗೆ ಯಾರಾದರೂ ಕರೆದು ಕೊಡಬೇಕು. ಕರ್ಮ ಧರ್ಮ ಸಂಯೋಗದಿಂದ ನಾಗರಾಜನಾದ ವಾಸುಕಿಗೆ ಅಂಥ ತಂಗಿ ಒಬ್ಬಳಿದ್ದಳು. ಅವನು ಅವಳನ್ನು ಜರತ್ಕಾರುವಿಗೆ ಮದುವೆಮಾಡಿಕೊಟ್ಟನು. ಆದರೆ ಅವನು ಹೆಂಡತಿಯೊಡನೆ ಹೆಚ್ಚುದಿನ ಸಂಸಾರ ಮಾಡಲಿಲ್ಲ. ಅವಳು ಗರ್ಭಿಣಿಯಾಗಿದ್ದಾಗ ಮುನಿಸಿಕೊಂಡು ಹೊರಟುಹೋದನು. ಆಮೇಲೆ ಅವಳ ಹೊಟ್ಟೆಯಲ್ಲಿ ಆಸ್ತೀಕನು ಹುಟ್ಟಿ ಸೋದರಮಾವನಾದ ವಾಸುಕಿಯ ಮನೆಯಲ್ಲಿ ಬೆಳೆಯುತ್ತಿದ್ದನು.</span>
</p>
<p>
<span> ಅಷ್ಟೊಂದು ಸರ್ಪಗಳು ಬೆಂಕಿಯಲ್ಲಿ ಸುಟ್ಟು ಸತ್ತುಹೋಗಲು ಅವರ ತಾಯಿಯಾದ ಕದ್ರುವಿನ ಶಾಪವೇ ಕಾರಣ. ಈ ಶಾಪಕ್ಕೇನು ಕಾರಣ? ಇದನ್ನು ತಿಳಿಯಲು ಸೃಷ್ಟಿಯ ಆದಿಗೆ ಹೋಗಬೇಕು. ಪ್ರಜಾಪತಿಗೆ ಕದ್ರು ವಿನತೆ ಎಂಬ ಇಬ್ಬರು ಹೆಣ್ಣುಮಕ್ಕಳಿದ್ದರು. ಅವರನ್ನು ಅವನು ಕಶ್ಯಪನಿಗೆ ಕೊಟ್ಟು ಮದುವೆಮಾಡಿದ್ದನು. ಕದ್ರುವಿನ ಹೊಟ್ಟೆಯಲ್ಲಿ ಸರ್ಪಗಳೂ ವಿನತೆಯ ಹೊಟ್ಟೆಯಲ್ಲಿ ಅರುಣ ಗರುಡರೂ ಹುಟ್ಟಿದರು. ಒಂದು ದಿನ ಕದ್ರುವಿಗೂ ವಿನತೆಗೂ ಉಚ್ಚೈಶ್ರವಸ್ಸೆಂಬ ಕುದುರೆ ಬೆಳ್ಳಗಿದೆಯೋ ಕಪ್ಪಗಿದೆಯೋ ಎಂದು ವಿವಾದ ಹುಟ್ಟಿ, ಸೋತವರು ಗೆದ್ದವರಿಗೆ ದಾಸರಾಗಬೇಕೆಂದು ನಿರ್ಧರವಾಯಿತು. ವಿನತೆ ಬೆಳ್ಳಗಿದೆಯೆಂದಳು. ಕದ್ರು ಅದರ ಬಾಲ ಕಪ್ಪಗಿದೆಯೆಂದಳು. ಉಚ್ಚೈಶ್ರವಸ್ಸಿಗೆ ಬಾಲವೇನೋ ಬೆಳ್ಳಗೆ ಇದ್ದದ್ದು; ಆದ್ದರಿಂದ ವಿನತೆಯೇ ಗೆಲ್ಲಬೇಕಾಗಿತ್ತು; ಆದರೆ ಕದ್ರುವು ತಾನು ದಾಸಿಯಾಗಬೇಕಾಗುತ್ತದಲ್ಲ ಎಂದು ತನ್ನ ಮಕ್ಕಳನ್ನು ಕರೆದು ಆ ಕುದುರೆಯ ಬಾಲವು ಕಪ್ಪಗೆ ಕಾಣುವಂತೆ ಅದಕ್ಕೆ ಮೆತ್ತಿಕೊಳ್ಳಬೇಕೆಂದು ಆಜ್ಞೆಮಾಡಿದಳು. ಅವು ಈ ಮೋಸಕ್ಕೆ ಒಪ್ಪಲಿಲ್ಲ; ಆದ್ದರಿಂದ ಅವಳಿಗೆ ಸಿಟ್ಟುಬಂದು “ಜನಮೇಜಯನು ಮಾಡುವ ಸರ್ಪಯಾಗದಲ್ಲಿ ನೀವೆಲ್ಲಾ ಸುಟ್ಟುಹೋಗಿ” ಎಂದು ಶಪಿಸಿದಳು. ಆ ಶಾಪಕ್ಕೆ ಹೆದರಿ ಕೆಲವು ಕರಿಯ ಹಾವುಗಳು ಕುದುರೆಯ ಬಾಲಕ್ಕೆ ನೇಯ್ದುಕೊಂಡು ಅದನ್ನು ಕಪ್ಪಗೆ ಕಾಣುವಂತೇನೋ ಮಾಡಿದುವು; ಅದರಿಂದ ವಿನತೆಯೂ ಅವಳ ಮಗ ಗರುಡನೂ ದಾಸರಾಗಿ ಕದ್ರು ಹೇಳಿದಂತೆ ಕೇಳಬೇಕಾಯಿತು. ಗರುಡನು ದೇವತೆಗಳೊಡನೆ ಹೋರಾಡಿ ಅಮೃತವನ್ನು ತಂದುಕೊಡಲು ದಾಸ್ಯದಿಂದ ಬಿಡುಗಡೆಯಾಯಿತು; ಅಮೃತವನ್ನು ತಂದಿಟ್ಟದ್ದು ಒಂದೇ; ಅದು ಸರ್ಪಗಳಿಗೆ ಮಾತ್ರ ದೊರೆಯಲಿಲ್ಲ; ಇಂದ್ರನು ಅವಕ್ಕೆ ಮೋಸಮಾಡಿ ಅದನ್ನು ಹೊತ್ತುಕೊಂಡು ಹೋದನು. ಅಮೃತಕಲಶವನ್ನು ಇಟ್ಟಿದ್ದ ದರ್ಭೆಗಳನ್ನು ನೆಕ್ಕಿ ನಾಲಗೆಯನ್ನು ಸೀಳಿಕೊಂಡದ್ದಷ್ಟೇ ಅವಕ್ಕೆ ಫಲವಾಯಿತು.</span>
</p>
<p>
<span> ಅಮೃತದ ಪ್ರಸ್ತಾಪ ಬಂದಕೂಡಲೆ ದೇವಾಸುರರು ಕ್ಷೀರ ಸಮುದ್ರವನ್ನು ಕಡೆದು ಅದನ್ನು ಪಡೆದದ್ದು, ವಿಷ ಮುಂತಾದ ವಸ್ತುಗಳು ಮೊದಲೂ ಆಮೇಲೆ ಅಮೃತವೂ ಹುಟ್ಟಲು ಮೋಹಿನೀವೇಷದಿಂದ ವಿಷ್ಣುವು ಅಮೃತವನ್ನು ೨೧ ದೇವತೆಗಳಿಗೇ ಎರೆದದ್ದು ಮುಂತಾದ ಅದ್ಭುತ ಪುರಾಣ ಕಥೆಗಳೆಲ್ಲವೂ ಅಮೂಲಾಗ್ರವಾಗಿ ವಿವರವಾಗಿ ಬರುತ್ತವೆ.</span>
</p>
<p>
<span> ಶೃಂಗಿಯೇನೋ ಪರೀಕ್ಷಿತ್ತಿಗೆ ಶಾಪಕೊಟ್ಟನು. ಆದರೆ ಶಮೀಕನಿಗೆ ಅದು ಒಪ್ಪಿಗೆಯಾಗಲಿಲ್ಲ; “ಪರೀಕ್ಷಿತ್ತು ಎಷ್ಟಾದರೂ ರಾಜ; ಅಲ್ಲದೆ ಬ್ರಾಹ್ಮಣನಿಗೆ ಶಮೆಯೂ ಕ್ಷಮೆಯೂ ಭೂಷಣ; ಆದ್ದರಿಂದ ನಾನು ಅವನಿಗೆ ಈ ವಿಷಯವನ್ನು ತಿಳಿಸುತ್ತೇನೆ; ಅವನು ಏನು ರಕ್ಷಣೆ ಮಾಡಿಕೊಳ್ಳುತ್ತಾನೋ ಮಾಡಿಕೊಳ್ಳಲಿ!” ಎಂದು ಗೌರಮುಖನೆಂಬ ತನ್ನ ಶಿಷ್ಯನ ಮೂಲಕ ಪರೀಕ್ಷಿತ್ತಿಗೆ ವರ್ತಮಾನಕೊಟ್ಟನು. ಶಾಪದ ಪ್ರಕಾರ ಪರೀಕ್ಷಿತ್ತನ್ನು ಏಳು ದಿನಗಳೊಳಗಾಗಿ ತಕ್ಷಕನು ಕಡಿದು ಸಾಯಿಸಬೇಕಾಗಿತ್ತು. ಆದ್ದರಿಂದ ಪರೀಕ್ಷಿತ್ತು ಒಂದೇ ಕಂಬವುಳ್ಳ ಒಂದು ಮಂದಿರದಲ್ಲಿ ಸೇರಿಕೊಂಡು ಅದಕ್ಕೆ ಬೇಕಾದಷ್ಟು ರಕ್ಷಣೆಯನ್ನುಕಲ್ಪಿಸಿಕೊಂಡನು.</span>
</p>
<p>
<span>ಹತ್ತಿರ ವೈದ್ಯರನ್ನೂ ಮಂತ್ರಸಿದ್ಧರನ್ನೂ ಇಟ್ಟುಕೊಂಡನು. ರಾಜಕಾರ್ಯವೆಲ್ಲವೂ ಅಲ್ಲಿಂದಲೇ ನಡೆಯುತ್ತಿತ್ತು. ಆರು ದಿನ ಕಳೆಯಿತು. ಏಳನೆಯ ದಿನ ಕಾಶ್ಯಪನೆಂಬ ಮಂತ್ರವಾದಿಯು ಈ ವರ್ತಮಾನವನ್ನು ಕೇಳಿ ಪರೀಕ್ಷಿತ್ತಿಗೆ ಹಾವು ಕಡಿದಾಗ ಅದರ ವಿಷವನ್ನು ಇಳಿಸಿ ಅವನಿಂದ ಹಣ ಪಡೆಯಬೇಕೆಂದು ಹಸ್ತಿನಾಪುರದ ಕಡೆಗೆ ಬರುತ್ತಿದ್ದನು. ತಕ್ಷಕನೂ ಅಲ್ಲಿಗೇ ಬರುತ, ಕಾಶ್ಯಪನನ್ನು ಕಂಡು ಅವನು ಯಾರು ಏನು ಎಂದು ಕೇಳಿ ತಿಳಿದುಕೊಂಡು, ಅಲ್ಲಿದ್ದ ಒಂದು ಆಲದ ಮರವನ್ನು ಕಚ್ಚಲು ಅದು ಉರಿದು ಬೂದಿಯಾಯಿತು; ಕಾಶ್ಯಪನು ತನ್ನ ಮಂತ್ರಶಕ್ತಿಯಿಂದ ಅದನ್ನು ಮತ್ತೆ ಎಬ್ಬಿಸಿದನು. ಇಂಥವನು ಬಂದರೆ ತನ್ನ ಕೆಲಸವಾಗುವುದಿಲ್ಲವೆಂದು ಹೆದರಿ ತಕ್ಷಕನು ಅವನಿಗೆ ಬೇಕಾದಷ್ಟು ಹಣಕೊಟ್ಟು ಹಾಗಿಂದಹಾಗೆಯೇ ಹಿಂತಿರುಗಿ ಹೋಗುವಂತೆ ಮಾಡಿದನು. ಅವನೂ ಪರೀಕ್ಷಿತ್ತಿಗೆ ಆಯುಸ್ಸು ಮುಗಿದಿತ್ತೆಂದು ಗ್ರಹಿಸಿ ಹೊರಟುಹೋದನು. ತಕ್ಷಕನು ಬಂದು ನೋಡಲು, ಪರೀಕ್ಷಿತ್ತು ಇದ್ದ ಸ್ಥಳಕ್ಕೆ ಬಲವಾದ ಕಾವಲಿತ್ತು. ಆದ್ದರಿಂದ ಕೆಲವು ಸರ್ಪಗಳನ್ನು ಕರೆದು ಅವರು ತಾಪಸರ ವೇಷದಿಂದ ಫಲಪುಷ್ಪಗಳನ್ನು ತೆಗೆದುಕೊಂಡು ಹೋಗಿ ಆ ರಾಜನಿಗೆ ಕೊಡುವಂತೆ ಹೇಳಿದನು. ತಾಪಸರಾದ್ದರಿಂದ ಅವರಿಗೆ ಒಳಕ್ಕೆ ಹೋಗಲು ಅಡ್ಡಿ ಇರಲಿಲ್ಲ. ರಾಜನು ಅವರು ತಂದ ಹಣ್ಣು ಹಂಪಲನ್ನು ಸುತ್ತ ಇದ್ದವರಿಗೆ ಕೊಟ್ಟು ತಾನೂ ಒಂದನ್ನು ತಿನ್ನಲು ತೆಗೆದುಕೊಂಡನು. ಆ ಹಣ್ಣಿನಲ್ಲಿಯೇ ತಕ್ಷಕನು ಒಂದು ಕ್ರಿಮಿಯ ರೂಪವಾಗಿ ಸೇರಿಕೊಂಡಿದ್ದನು. ಕಪ್ಪು ಕಣ್ಣಿನ ಆ ಕೆಂಪು ಕ್ರಿಮಿಯನ್ನು ಕೈಯಲ್ಲಿ ತೆಗೆದುಕೊಂಡು ಹತ್ತಿರದಲ್ಲಿದ್ದ ಮಂತ್ರಿಗಳನ್ನು ಕುರಿತು ಅವನು “ಸೂರ್ಯನು ಮುಳುಗುತ್ತಿದ್ದಾನೆ; ಇನ್ನೇನು ನನಗೆ ವಿಷದ ಭಯವಿಲ್ಲ. ಈ ಕ್ರಿಮಿ ತಕ್ಷಕನೆಂಬ ಹೆಸರಿನಿಂದ ಕಚ್ಚಿದರೆ ಕಚ್ಚಲಿ;ಆ ಮುನಿಯ ಮಾತು ನಿಜವಾಗಲಿ; ಅದಕ್ಕೆ ಪರಿಹಾರಮಾಡಿಕೊಳ್ಳೋಣ!”</span>
</p>
<p>
<span>ಎಂದು ಅಪಹಾಸ್ಯ ಮಾಡುತ್ತ ಅದನ್ನು ತನ್ನ ಕತ್ತಿನ ಮೇಲೆ ಹತ್ತಿಸಿಕೊಂಡನು. ಅದು ತಕ್ಷಕನಾಗಿ ಅವನ ಮೈಕೈಗೆಲ್ಲಾ ಸುತ್ತಿಕೊಂಡು ಕಡಿದುಬಿಡಲು, ವಿಷದ ಜ್ವಾಲೆಯಿಂದ ಅವನು ಸತ್ತುಹೋದನು. ಅವನಿದ್ದ ಮಂದಿರವೂ ಉರಿದುಹೋಯಿತು. ಪರಿವಾರವೆಲ್ಲವೂ ಓಡಿಹೋಯಿತು. </span>
</p>
<p>
<span> ಮಂತ್ರಿಗಳು ಅವನ ಉತ್ತರಕ್ರಿಯೆಗೆ ಏರ್ಪಡಿಸಿ, ಮಗುವಾಗಿದ್ದ ಜನಮೇಜಯನನ್ನು ರಾಜನಾಗಿ ಮಾಡಿದರು. ಅವನು ದೊಡ್ಡವನಾದಮೇಲೆ ಒಂದು ದಿನ, ಹಿಂದೆ ಹೇಳಿದಂತೆ ಉತ್ತಂಕನು ಅವನನ್ನು ಸರ್ಪಯಾಗ ಮಾಡುವಂತೆ ಉತ್ತೇಜನಗೊಳಿಸಿದನು. ಜನಮೇಜಯನು ತನ್ನ ತಂದೆಯ ವೃತ್ತಾಂತವೇನೆಂದು</span>
</p>
<p>
<span>ಮಂತ್ರಿಗಳನ್ನು ಕೇಳಲು ಅವರು ವಿವರವಾಗಿ ಹೇಳಿದರು. ಅದನ್ನು ಕೇಳಿ ಜನಮೇಜಯನಿಗೆ ತುಂಬ ದುಃಖವಾಯಿತು. ಕಣ್ಣೀರು ಸುರಿಸುತ್ತ “ಆ ತಕ್ಷಕನ ಉದ್ದೇಶವು ನನ್ನ ತಂದೆಯನ್ನು ಕೊಲ್ಲಬೇಕೆಂಬುದೇ ಆಗಿತ್ತು; ಶೃಂಗಿಯ ಶಾಪವನ್ನು ನಡೆಸಬೇಕೆಂಬುದೇ ಆಗಿದ್ದರೆ ಅವನು ಕಚ್ಚಿ ಹೋಗಬಹುದಾಗಿತ್ತು. ಕಾಶ್ಯಪನು ಬದುಕಿಸುತ್ತಿದ್ದನು; ಆದರೆ ಹಾಗೆ ಮಾಡಲಿಲ್ಲ; ಕಾಶ್ಯಪನ ಬುದ್ಧಿಯನ್ನು ತಿರುಗಿಸಿ ಅವನನ್ನು ಕಳುಹಿಸಿಬಿಟ್ಟು ಬಂದು ನನ್ನ ತಂದೆಯನ್ನು ಕಚ್ಚಿದನು; ಆದ್ದರಿಂದ ಸರ್ಪಯಾಗ ಮಾಡತಕ್ಕದ್ದೇ ಸರಿ; ಅದರಿಂದ ಉತ್ತಂಕನಿಗೂ ನನಗೂ ಪ್ರಿಯವಾಗುತ್ತದೆ. ಅದಕ್ಕೆ ತಕ್ಕ ಸಿದ್ಧತೆಗಳನ್ನು ಮಾಡಿಸಿ!” ಎಂದನು. </span>
</p>
<p>
<span> ಸಿದ್ಧತೆಗಳು ಮುಗಿದವು; ಯಜ್ಞ ಆರಂಭವಾಯಿತು; ಬಣ್ಣ ಬಣ್ಣದ, ಬಗೆಬಗೆಯ ಚಿಕ್ಕ ದೊಡ್ಡ ಹಾವುಗಳು ಬೆಂಕಿಯಲ್ಲಿ ಬಂದು ಬೀಳಲು ಮೊದಲಾಯಿತು. ವಾಸುಕಿಗೂ ಅವನ ಪರಿವಾರಕ್ಕೂ ಬಿಸಿ ತಟ್ಟಲು ಅವನು ತನ್ನ ತಂಗಿಯಾದ ಜರತ್ಕಾರುವನ್ನು ಕರೆದು, ನಿನ್ನ ಮಗ ಆಸ್ತೀಕನನ್ನು ಕಳುಹಿಸಿ ಸರ್ಪ ಯಾಗವನ್ನು ನಿಲ್ಲಿಸುವಂತೆ ಮಾಡು; ಈ ವಿಪತ್ತಿನಿಂದ ಪಾರುಮಾಡುವುದಕ್ಕಾಗಿಯೇ ಅವನು ಹುಟ್ಟಿರುವುದು!“ ಎಂದನು. ಆಸ್ತೀಕನು ವಾಸುಕಿಗೆ ಧೈರ್ಯ ಹೇಳಿ ಯಜ್ಞಶಾಲೆಗೆ ಬರಲು, ದ್ವಾರಪಾಲಕರು ಅವನನ್ನು ಒಳಕ್ಕೆ ಬಿಡಲಿಲ್ಲ; ಆಗ ಅವನು ಬಾಗಿಲಲ್ಲೇ ಆ ಯಜ್ಞವನ್ನೂ ಅದರ ಕರ್ತನನ್ನೂ ಋತ್ವಿಜರನ್ನೂ ಹೊಗಳಲು, ಜನಮೇಜಯನಿಗೆ ಸಂತೋಷವಾಗಿ ”ಇದಾರೋ ವಯಸ್ಸಿನಲ್ಲಿ ಚಿಕ್ಕವನಾಗಿದ್ದರೂ ತುಂಬ ಬುದ್ಧಿವಂತನಾಗಿ ಕಾಣುತ್ತಾನೆ. ಒಳಕ್ಕೆ ಬಿಡಿ“ ಎಂದು ಹೇಳಿ ಅವನನ್ನು ಬರಮಾಡಿಕೊಂಡು ”ನಿನಗೇನು ಬೇಕು ಕೇಳು ಕೊಡುತ್ತೇನೆ" ಎಂದನು.</span>
</p>
<p>
<span> ಈ ಮಧ್ಯೆ ಎಲ್ಲ ಹಾವುಗಳು ಬಂದರೂ ತಕ್ಷಕನು ಮಾತ್ರ ಬರಲಿಲ್ಲ. ಜನಮೇಜಯನಿಗೆ ಮುಖ್ಯವಾಗಿ ವೈರವಿದ್ದದ್ದು ತಕ್ಷಕನ ಮೇಲೆಯೇ. ಆದ್ದರಿಂದ ಅವನನ್ನು ಎಳೆದು ತಂದು ಬೆಂಕಿಯಲ್ಲಿ ಬೀಳಿಸಬೇಕೆಂದು ಅವನ ಋತ್ವಿಜರನ್ನು ನಿರ್ಬಂಧಪಡಿಸುತ್ತಿದ್ದನು. ತಕ್ಷಕನಿಗೆ ತನ್ನ ವಿಪತ್ತು ತಿಳಿದು ಅವನು ಇಂದ್ರನಲ್ಲಿ ಮರೆಹೊಕ್ಕಿದ್ದನು. ಇದನ್ನು ತಿಳಿದ ಋತ್ವಿಜರು ‘ಸೇಂದ್ರಾಯ ತಕ್ಷಕಾಯ ಸ್ವಾಹಾ!’ ಎಂದು ಹೋಮ ಮಾಡಿದರು. ಇಂದ್ರನೂ ತಕ್ಷಕನೂ ಇಬ್ಬರೂ ಬರಬೇಕಾಯಿತು. ಆದ್ದರಿಂದ ಇಂದ್ರನು ತಕ್ಷಕನನ್ನು ನಡು ಆಕಾಶದಲ್ಲಿ ಬಿಟ್ಟುಹೋಗಿ ತನ್ನ ಕ್ಷೇಮವನ್ನು ತಾನು ನೋಡಿಕೊಂಡನು. ಆ ಸಮಯಕ್ಕೆ ಸರಿಯಾಗಿ ಆಸ್ತೀಕನು “ಮಹಾರಾಜ! ಈ ಯಜ್ಞ ಇಷ್ಟಕ್ಕೇ ನಿಲ್ಲಲಿ! ಇದೇ ನನಗೆ ಬೇಕಾದ ಇಷ್ಟಾರ್ಥ! ಯಾವ ಬೆಳ್ಳಿ ಬಂಗಾರವೂ ನನಗೆ ಬೇಕಿಲ್ಲ!” ಎಂದನು. ಜನಮೇಜಯನು ತನ್ನ ಮಾತಿಗೆ ಕಟ್ಟುಬಿದ್ದು, ಯಜ್ಞನಿಯಮವನ್ನು ಅನುಸರಿಸಿಯೂ ಅವನ ಕೋರಿಕೆಯನ್ನು ನಡೆಸಿಕೊಡಬೇಕಾಯಿತು; ಸರ್ಪಯಾಗ ನಿಂತಿತು; ತಕ್ಷಕ ಬದುಕಿಕೊಂಡನು; ಆಸ್ತೀಕನಿಗೆ ಸಂತೋಷವಾಯಿತು. </span>
</p>
<p>
<span> ಶೌನಕನಿಗೂ ಈ ಕಥೆಯನ್ನು ಕೇಳ ಸಂತೋಷವಾಯಿತು; “ಭೃಗುವಂಶ ಮೊದಲುಮಾಡಿಕೊಂಡು ನೀನು ಹೇಳಿದ್ದನ್ನೆಲ್ಲಾ ಹೇಳಿ ಆಯಿತು. ಇನ್ನು ಆ ಸರ್ಪಯಾಗಕಾಲದಲ್ಲಿ ವ್ಯಾಸನೂ ಇತರ ಸದಸ್ಯರೂ ಹೇಳಿದ ಚಿತ್ರವಿಚಿತ್ರವಾದ ಕಥೆಗಳನ್ನೆಲ್ಲಾ ಹೇಳು” ಎಂದು ಸೂತನನ್ನು ಕೇಳಿದನು. ಸೂತನು “ಮಿಕ್ಕ ಬ್ರಾಹ್ಮಣರು ವೇದದಲ್ಲಿ ಬರುವ ಕಥೆಗಳನ್ನು ಹೇಳುತ್ತಿದ್ದರು; ವ್ಯಾಸನು ನಿತ್ಯವೂ ಭಾರತವನ್ನು ಹೇಳಿದನು” ಎಂದನು. ಶೌನಕನು “ಹಾಗಾದರೆ ವ್ಯಾಸನು ಹೇಳಿದ ಭಾರತ ಕಥೆಯನ್ನೇ ಹೇಳು!” ಎಂದನು. ಸೂತನು “ಆ ಕಥೆಯನ್ನೇ ಹೇಳುವುದಕ್ಕೆ ಸಂತೋಷ!” ಎಂದು ಭಾರತವನ್ನು ಮೊದಲುಮಾಡಿದನು. </span>
</p>
<p>
<span> ಇಲ್ಲಿಗೆ ೫೩ನೆಯ ಅಧ್ಯಾಯವೂ ಆಸ್ತೀಕಪರ್ವವೂ ಮುಗಿಯುತ್ತವೆ.</span>
</p>
<p>
<span> ಆಧ್ಯಾಯ ೫೪-೬೧ : ಆದಿವಂಶಾವತರಣ ಪರ್ವ</span>
</p>
<p>
<span> ೫೪ನೆಯ ಅಧ್ಯಾಯದಿಂದ ೬೧ನೆಯ ಅಧ್ಯಾಯ ಪೂರ್ತಿ ಇರುವುದು ಆದಿವಂಶಾವತರಣ(ಉಪ)ಪರ್ವ. ಇದರ ಮೊದಲ, ಎಂದರೆ ೫೪ನೆಯ, ಅಧ್ಯಾಯದಲ್ಲಿ ವ್ಯಾಸನು ಜನಮೇಜಯನ ಸರ್ಪಯಾಗಕ್ಕೆ ಬರುತ್ತಾನೆ. ಜನಮೇಜಯನು ಅವನನ್ನು ಪೂಜಿಸಿ ಕೌರವ ಪಾಂಡವರನ್ನು ನೀನು ಕಣ್ಣಾರೆ ಕಂಡವನು; ಅವರವರಲ್ಲಿ ಒಡಕು ಹುಟ್ಟಿ ಯುದ್ದವಾಗಿ ಪ್ರಾಣನಷ್ಟವಾದ ವೃತ್ತಾಂತವನ್ನು ತಿಳಿಸು“ ಎಂದು ಕೇಳುತ್ತಾನೆ. ವ್ಯಾಸನು ಹತ್ತಿರ ಕುಳಿತಿದ್ದ ತನ್ನ ಶಿಷ್ಯ ವೈಶಂಪಾಯನನಿಗೆ ”ಕೌರವ ಪಾಂಡವರಲ್ಲಿ ಹೇಗೆ ಒಡಕು ಉಂಟಾಯಿತು? ಎಂಬುದನ್ನು ನನ್ನಿಂದ ನೀನು ಕೇಳಿದ್ದೀಯಲ್ಲಾ ಅದನ್ನು ಇವನಿಗೆ ಹೇಳು" ಎಂದು ಆಜ್ಞಾಪಿಸುತ್ತಾನೆ. ಅದರಂತೆ ವೈಶಂಪಾಯನನು ಆ ರಾಜನಿಗೂ ಅಲ್ಲಿ ಸೇರಿದ್ದ ಕ್ಷತ್ರಿಯರಾಜರಿಗೂ ಕೌರವ ಪಾಂಡವರಲ್ಲಿ ಒಡಕು ಉಂಟಾಗಿ ರಾಜ್ಯ ಹೋದ ಈ ಪುರಾತನ ಇತಿಹಾಸವನ್ನು ಹೇಳಿದನು- ಎಂದು ಆಧ್ಯಾಯ ಮುಗಿಯುತ್ತದೆ.</span>
</p>
<p>
<span> ೫೫ನೆಯ ಅಧ್ಯಾಯದಲ್ಲಿಯೇ ಮೊಟ್ಟಮೊದಲು ವೈಶಂಪಾಯನನ ಮಾತು ಕಂಡುಬರುವುದು. (ಮೊದಲನೆಯ ಅಧ್ಯಾಯದ ಎಂಟನೆಯ ಶ್ಲೋಕದಿಂದ ಇಲ್ಲಿಯವರೆಗಿನ ಮಾತೆಲ್ಲ ಸೂತಪೌರಾಣಿಕನದೇ) ವೈಶಂಪಾಯನನು ತನ್ನ ಕಥೆಯನ್ನು </span>
</p>
<p>
<span> ಗುರವೇ ಪ್ರಾಙ್ನಮಸ್ಕೃತ್ಯ ಮನೋಬುದ್ಧಿ ಸಮಾಧಿಭಿಃ।</span>
</p>
<p>
<span> ಸಂಪೂಜ್ಯ ಚ ದ್ವಿಜಾನ್​ ಸರ್ವಾನ್​ ತಥಾನ್ಯಾನ್​ ವಿದುಷೋ ಜನಾನ್​ ॥೧॥</span>
</p>
<p>
<span> ಮಹಷೇಃ ಸರ್ವಲೋಕೇಷು ವಿಶ್ರುತಸ್ಯಾಸ್ಯ ಧೀಮತಃ ।</span>
</p>
<p>
<span> ಪ್ರವಕ್ಷ್ಯಾಮಿ ಮತಂ ಕೃತ್ಸ್ನಂ ವ್ಯಾಸಸ್ಯಾಮಿತತೇಜಸಃ ॥೨॥</span>
</p>
<p>
<span>ಎಂಬ ಮಂಗಳ ಶ್ಲೋಕಗಳಿಂದ ಆರಂಭಮಾಡಿ ಭಾರತ ಕಥೆಯನ್ನು ಸಂಗ್ರಹವಾಗಿ ಹೇಳುತ್ತಾನೆ. ಇದು ಪಾಂಡುವಿನ ಮರಣದಿಂದ ಮೊದಲಾಗಿ (ಶ್ಲೋಕ ೬) ಪಾಂಡವರು ಯುದ್ಧಮಾಡಿ ಗೆದ್ದು, ತಾವು ಕಳೆದುಕೊಂಡಿದ್ದ ರಾಜ್ಯವನ್ನು ಪಡೆದವರೆಗೆ ಹೋಗುತ್ತದೆ. ಅಲ್ಲಿಗೆ ಆ ಅಧ್ಯಾಯ ಮುಗಿಯುತ್ತದೆ. </span>
</p>
<p>
<span> ಮೇಲಿನ ಸಂಗ್ರಹ ಕಥೆಯನ್ನು ಕೇಳಿದ ಜನಮೇಜಯನಿಗೆ (೧) ಧರ್ಮಾಜ್ಞರಾದ ಪಾಂಡವರು ಕೊಲ್ಲಬಾರದವರನ್ನು ಕೊಂದೂ ಹೇಗೆ ಎಲ್ಲರ ಹೊಗಳಿಕೆಗೂ ಪಾತ್ರರಾಗಿದ್ದಾರೆ? (೨) ಸಮರ್ಥರಾಗಿದ್ದರೂ, ತಮಗೆ ದುರಾತ್ಮರು ಕೊಟ್ಟ ಕಾಟವನ್ನು ಅವರು ಏಕೆ ತಾಳ್ಮೆಯಿಂದ ಸಹಿಸಿಕೊಂಡಿದ್ದರು?(೩) ಹತ್ತುಸಾವಿರ </span>
</p>
<p>
<span>ಆನೆಯ ಬಲವಿದ್ದ ಭೀಮನು ಹೇಗೆ ಕೋಪವನ್ನು ತಡೆದುಕೊಂಡಿದ್ದ?(೪)ದುರಾತ್ಮರಾದ ಕೌರವರು ದ್ರೌಪದಿಯನ್ನು ಅಷ್ಟು ಹಿಂಸೆಗೊಳಿಸಿದರೂ ಅವಳು ಅವರನ್ನೇಕೆ ತನ್ನ ಘೋರದೃಷ್ಟಿಯಿಂದ ಸುಟ್ಟುಬಿಡಲಿಲ್ಲ -ಎಂದು ಮುಂತಾದ ಅಂಶಗಳಲ್ಲಿ ಕುತೂಹಲ ಉಂಟಾಗಿ ಅವನು ಕಥೆಯನ್ನು ವಿಸ್ತಾರವಾಗಿ ಕೇಳಲು ಅಪೇಕ್ಷಿಸುತ್ತಾನೆ. ವೈಶಂಪಾಯನನು ಆಗಲೆಂದು ಒಪ್ಪಿ ವ್ಯಾಸನು ಹೇಳಿದ ವಿಸ್ತೃತ ಕಥೆಯನ್ನು ೫೬ನೆಯ ಅಧ್ಯಾಯದಲ್ಲಿ ಆರಂಭಿಸುತ್ತಾನೆ . </span>
</p>
<p>
<span> ೫೬ನೆಯ ಅಧ್ಯಾಯ ಪೀಠಿಕಾರೂಪವಾದದ್ದು . ಅದರಿಂದ ಮುಂದಿನ ಅಂಶಗಳು ತಿಳಿದುಬರುತ್ತವೆ:-</span>
</p>
<p>
<span>ವ್ಯಾಸನು ಒಂದು ಲಕ್ಷ ಶ್ಲೋಕಗಳಲ್ಲಿ ಇದನ್ನು ಹೇಳಿದನು. ಇದು ವೇದಕ್ಕೆ ಸಮವಾದದ್ದು; ಅಷ್ಟೇ ಪವಿತ್ರವಾದದ್ದು; ಋಷಿಗಳು ಹೊಗಳಿರುವ ಹಳೆಯ ಕಥೆ; ಈ ಮಹಾಪುಣ್ಯಕರವಾದ ಇತಿಹಾಸಗಳೂ ಧರ್ಮಾರ್ಥಗಳೂ ಪರಿನಿಷ್ಠಿತವಾದ ಬುದ್ಧಿಯೂ ಉಪದೇಶಮಾಡಲ್ಪಟ್ಟಿವೆ. ವಿದ್ವಾಂಸನಾದವನು ಇದನ್ನು ಉದಾತ್ತರೂ ದಾನಶೀಲರೂ ಸತ್ಯಶೀಲರೂ ಆಸ್ತಿಕರೂ ಆದವರಿಗೆ ಹೇಳಿದರೆ ಸಾರ್ಥಕವಾಗುತ್ತದೆ. ಈ ಇತಿಹಾಸಕ್ಕೆ ‘ಜಯ’೨೪ ವೆಂದು ಹೆಸರು. ಇದು ಅರ್ಥಶಾಸ್ತ್ರ, ಧರ್ಮಶಾಸ್ತ್ರ, ಮೋಕ್ಷಶಾಸ್ತ್ರ ಈ ಮೂರೂ ಆಗಿದೆ. ಮಹಾಸಮುದ್ರದಂತೆಯೂ ಹಿಮವತ್ಪರ್ವತದಂತೆಯೂ ರತ್ನಗಳಿಗೆ ನಿಧಿಯಾಗಿದೆ. ಭಾರತದ ಮಹಾಜನ್ಮವೇ ಮಹಾಭಾರತ.೨೫ ಕೃಷ್ಣ ದ್ವೈಪಾಯನನು ಮೂರು ವರ್ಷ ಸದಾ ಉದ್ಯೋಗಶೀಲನಾಗಿ ಈ ಮಹಾಭಾರತಾಖ್ಯನವನ್ನು ರಚಿಸಿದನು. ಧರ್ಮಾರ್ಥ ಕಾಮ ಮೋಕ್ಷಸಂಬಂಧವಾಗಿ ಇಲ್ಲಿರುವುದೇ ಮಿಕ್ಕೆಡೆ ಗಳಲ್ಲಿಯೂ ಇರುವುದು; ಇಲ್ಲಿ ಇಲ್ಲದಿರುವುದು ಮತ್ತೆಲ್ಲಿಯೂ ಇಲ್ಲ. </span>
</p>
<p>
<span> ೫೭ನೆಯ ಅಧ್ಯಾಯವು ಉಪರಿಚರ ರಾಜನ ವೃತ್ತಾಂತದಿಂದ ಮೊದಲಾಗುತ್ತದೆ. ಭಾರತಕ್ಕೆ ಇದೇ ಆರಂಭವೆಂದು ಕೆಲವರ ಅಭಿಪ್ರಾಯವಿದ್ದಂತೆ ಕಾಣುತ್ತದೆ. ೨೬ ಏಕೆಂದರೆ ಕೌರವ ಪಾಂಡವರಿಗೆ ಮೂಲಪುರುಷನಾದ ವ್ಯಾಸನ ತಾಯಿ ಉಪರಿಚರನ ಮಗಳು.೨೭ ಅವಳು ಹೇಗೆ ಬೆಸ್ತರ ಮಗಳಾದಳು, ಅವಳಲ್ಲಿ ಪರಾಶರನಿಂದ ವ್ಯಾಸನು ಹೇಗೆ ಹುಟ್ಟಿದನು, ಎಂಬುದನ್ನು ವಿವರಿಸುವುದಕ್ಕೆ ಮತ್ತು ಸಮರ್ಥಿಸುವುದಕ್ಕೆ ವಿಚಿತ್ರವಾದ ಕಥೆಗಳನ್ನು ಹೇಳಿದೆ. ಅಲ್ಲಿಂದ ಮುಂದಕ್ಕೆ ೬೧ನೆಯ ಅಧ್ಯಾಯದ ಕೊನೆಯವರೆಗೂ ನಾನಾ ದೇವದಾನವ ಗಂಧರ್ವಾದಿಗಳ ಅಂಶದಿಂದ ಮಹಾಭಾರತದ ಸ್ತ್ರೀಪುರುಷ ವ್ಯಕ್ತಿಗಳು ಭೂಭಾರ ಹರಣಾರ್ಥವಾಗಿ ಹುಟ್ಟಿಬಂದರೆಂಬುದನ್ನು ತಿಳಿಸಿದೆ.</span>
</p>
<p>
<span>ಇದನ್ನು ವೈಶಂಪಾಯನನು ಮೊದಲು ಸೂಕ್ಷ್ಮವಾಗಿ ಹೇಳುತ್ತಾನೆ. ಅದರಿಂದ ಜನಮೇಜಯನಿಗೆ ತೃಪ್ತಿಯಾಗದೆ ಆ ವೃತ್ತಾಂತವನ್ನು ಮೊದಲಿಂದ ಪೂರ್ತಿಯಾಗಿ ಕೇಳಬೇಕೆನ್ನುತ್ತಾನೆ. ವೈಶಂಪಾಯನನು ಆಗಲೆಂದು, ಬ್ರಹನಿಂದ ಆರಂಭಿಸುತ್ತಾನೆ. ಬ್ರಹ್ಮನಿಗೆ ಮರೀಚಿ, ಅತ್ರಿ, ಅಂಗೀರಸ, ಪುಲಸ್ತ್ಯ, ಪುಲಹ, ಕ್ರತು ಎಂದು ಆರು ಜನ ಮಾನಸ ಪುತ್ರರು; ಇತ್ಯಾದಿ. ಅನಂತರ ಯಾವಯಾವ ದೇವದಾನವರು, ತಮ್ಮ ಅಂಶದಿಂದ, ಯಾರು ಯಾರಾಗಿ ಭೂಮಿಯಲ್ಲಿ ಹುಟ್ಟಿದರು ಎಂಬುದನ್ನು ತಿಳಿಸುತ್ತಾನೆ.(ಸಾಧಾರಣವಾಗಿ ಒಳ್ಳೆಯವರೆಲ್ಲಾ ದೇವತೆಗಳ ಅಂಶ; ಕೆಟ್ಟವರೆಲ್ಲಾ ರಾಕ್ಷಸರ ಅಂಶ). ಆಗ ಅದು ಸಾಕಾಗಿ ಜನಮೇಜಯನು “ಇನ್ನು ಕುರುವಂಶದ ವಿವರವನ್ನು ಮೊದಲಿಂದ ಹೇಳು” ಎಂದು ಕೇಳುತ್ತಾನೆ. ಅವನು ಅದನ್ನು ದುಷ್ಯಂತನಿಂದ ಮೊದಲುಮಾಡುತ್ತಾನೆ. ದುಷ್ಯಂತನು ಕುರುವಿಗಿಂತ ಒಂಬತ್ತು ತಲೆ ಹಿಂದಿನವನು. ಧೃತರಾಷ್ಟ್ರ ಪಾಂಡುಗಳು ಕುರುವಿನಿಂದ ಒಂಬತ್ತು ತಲೆ ಮುಂದಿನವರು. ಮುಂದೆ ಈ ವಂಶಪಂಕ್ತಿ ಇನ್ನೂ ಹಿಂದಕ್ಕೂ ಮುಂದಕ್ಕೂ ಹೋಗಿ ಸುಮಾರು ೪೮ ತಲೆಮಾರುಗಳ ವಿವರವನ್ನು ತಿಳಿಸುತ್ತದೆ.(ಅಧ್ಯಾಯ ೯೦. ಪುಟ ೨೬ನ್ನು ನೋಡಿ)</span>
</p>
<p>
<span> </span>
</p>
<p>
<span>ಅಧಾಯ ೬೨-೮೮: ಶಕುಂತಲೆಯ ಉಪಾಖ್ಯಾನ, ವಂಶಾನುಕ್ರಮ, ಯಯಾತಿಯ ಉಪಾಖ್ಯಾನ</span>
</p>
<p>
<span> </span>
</p>
<p>
<span> ಇಲ್ಲಿ ಕೇಳುವದಕ್ಕೆ ಚೆನ್ನಾಗಿರುವ ದೊಡ್ಡಕಥೆಗಳನ್ನು ಹೇಳಬಹುದೆಂದೋ, ಪ್ರಸಿದ್ಧರಾಜರೆಂದೋ, ವೈಶಂಪಾಯನನು ದುಷ್ಯಂತ-ಭರತ, ಯಯಾತಿ-ಪೂರು ಇವರನ್ನು ಆರಿಸಿಕೊಂಡಿದ್ದಾನೆ.೨೮ ಯಯಾತಿಯು ದುಷ್ಯಂತನಿಗೆ ಸುಮಾರು ೧೮ ತಲೆ ಹಿಂದಿನವನು. ಆದರೂ ದುಷ್ಯಂತನ ಕಥೆ ಮೊದಲೂ(ಅಧ್ಯಾ.೬೨-೬೯) ಯಯಾತಿಯ ಕಥೆ ಆಮೇಲೂ ಬರುತ್ತದೆ. (ಅಧ್ಯಾ.೭೧-೮೮) ೨೯ ಯಯಾತಿಯ ಕಥೆ ಮೊದಲಾಗುವುದಕ್ಕೆ ಮುಂಚೆ ಒಂದು ಅಧ್ಯಾಯದಲ್ಲಿ (೭೦) ದಕ್ಷ ಪ್ರಜಾಪತಿಯಿಂದ ಯಯಾತಿಯವರೆಗಿನ ವಂಶಾನುಕ್ರಮವು ಬರುತ್ತದೆ. </span>
</p>
<p>
<span> ಅಧ್ಯಾಯ ೮೯ - ಪೌರವವಂಶ </span>
</p>
<p>
<span> ಎಂಬತ್ತೊಂಬತ್ತನೆಯ ಅಧ್ಯಾಯವು ಪೂರುವಿನಿಂದ ಮೊದಲುಮಾಡಿಕೊಂಡು ಶಂತನುವಿನವರೆಗೆ ಪೌರವಂಶದ ಬೆಳವಣಿಗೆಯನ್ನು ತಿಳಿಸುತ್ತದೆ.</span>
</p>
<p>
<span> ಅಧ್ಯಾಯ ೯೦- ಬ್ರಹ್ಮನಿಂದ ಅಶ್ವಮೇಧದತ್ತನವರೆಗೆ ವಂಶಾನುಕ್ರಮ</span>
</p>
<p>
<span> ತೊಂಬತ್ತನೆಯ ಅಧ್ಯಾಯದಲ್ಲಿ ಈ ವಂಶಪಟ್ಟಿಕೆ ಹಿಂದಕ್ಕೂ ಮುಂದಕ್ಕೂ ಬೆಳೆದು, ದಕ್ಷಬ್ರಹ್ಮನಿಂದ ಹಿಡಿದು(ಭಾರತವನ್ನು ಕೇಳಿದ) ಜನಮೇಜಯನ ಮೊಮ್ಮಗನಾದ ಅಶ್ವಮೇಧದತ್ತನವರೆಗಿನ ಅಖಂಡ ವಂಶಾನುಕ್ರಮಣಿಕೆಯನ್ನು ತಿಳಿಸುತ್ತದೆ. ಶಾಖೋಪಶಾಖೆಗಳನ್ನು ಬಿಟ್ಟು ಮುಖ್ಯವಾದ ವಂಶಪಂಕ್ತಿ ಹೀಗಿರುತ್ತದೆ.</span>
</p>
<p>
<span>೧. ದಕ್ಷ; ೨. ವಿವಸ್ವಂತ; ೩. ಮನು; ೪. ಇಲಾ; ೫. ಪುರೂರವ; ೬. ಆಯು; ೭. ನಹುಷ; ೮.ಯಯಾತಿ;</span>
</p>
<p>
<span>೯. ಪೂರು; ೧೦. ಜನಮೇಜಯ; ೧೧. ಪ್ರಾಚಿನ್ವಂತ; ೧೨. ಸಂಯಾತಿ; ೧೩. ಅಹಂಪಾತಿ; ೧೪.ಸಾರ್ವಭೌಮ;</span>
</p>
<p>
<span>೧೫. ಜಯತ್ಸೇನ; ೧೬. ಅರಾಚೀನ; ೧೭. ಮಹಾಭೌಮ; ೧೮.ಆಯುತನಾಯೀ; ೧೯.ಅಕ್ರೋಧನ; ೨೦. ದೇವಾತಿಥಿ;</span>
</p>
<p>
<span>೨೧. ಋಚ; ೨೨. ಋಕ್ಷ; ೨೩. ಮತಿನಾರ; ೨೪. ತಂಸು; ೨೫. ಇಲಿನ; ೨೬. ದುಷ್ಯಂತ; ೨೭. ಭರತ; ೨೮.ಭುಮನ್ಯು; ೨೯. ಸುಹೋತ್ರ; ೩೦.ಹಸ್ತೀ ೩೦ ೩೧.ವಿಕುಂಠನ; ೩೨.ಅಜಮೀಢ; ೩೩.ಸಂವರಣ;</span>
</p>
<p>
<span>೩೪. ಕುರು; ೩೫.ವಿಡೂರಥ; ೩೬.ಅರುಗ್ವಂತ; ೩೭.ಪರಿಕ್ಷಿತ್​; ೩೮.ಭೀಮಸೇನ; ೩೯.ಪರ್ಯಶ್ರವಸ್ಸು;(ಪ್ರತೀಪ)</span>
</p>
<p>
<span>೪೦. ಶಂತನು: ೪೧.(ಭೀಷ್ಮ ಮತ್ತು) ವಿಚಿತ್ರವೀರ್ಯ; ೪೨. (ಧೃತರಾಷ್ಟ್ರ ವಿದುರ ಮತ್ತು)ಪಾಂಡು; ೪೩.ಪಾಂಡವರು;</span>
</p>
<p>
<span>೪೪(ಅರ್ಜುನನಿಂದ) ಅಭಿಮನ್ಯು; ೪೫. ಪರಿಕ್ಷಿತ್ತು; ೪೬.ಜನಮೇಜಯ: ೪೭. ಶತಾನೀಕ; ೪೮.ಅಶ್ವಮೇಧದತ್ತ.</span>
</p>
<p>
<span> </span>
</p>
<p>
<span> ಅಧ್ಯಾಯ ೯೧-೯೨: ಶಂತನು ಭೀಷ್ಮರ ಪೂರ್ವ ವೃತ್ತಾಂತ: ಭಾರತಕಥೆಯ ಆರಂಭ</span>
</p>
<p>
<span> </span>
</p>
<p>
<span>ತೊಂಬತ್ತೊಂದನೆಯ ಅಧ್ಯಾಯವು</span>
</p>
<p>
<span>ಇಕ್ಷ್ವಾಕುವಂಶ ಪ್ರಭವೋ ರಾಜಾಸೀತ್​ ಪೃಥಿವೀಪತಿಃ।</span>
</p>
<p>
<span>ಮಹಾಭಿಷ ಇತಿ ಖ್ಯಾತಃ ಸತ್ಯವಾಕ್​ ಸತ್ಯವಿಕ್ರಮಃ॥</span>
</p>
<p>
<span>ಎಂದು ವೈಶಂಪಾಯನನ ಮಾತಿನಿಂದ ಆರಂಭವಾಗುತ್ತದೆ. ಇದನ್ನು ಓದಿದ ಕೂಡಲೆ ‘ಈಗ ಕಥೆ ಮೊದಲಾಯಿತು!’</span>
</p>
<p>
<span>ಎನ್ನಿಸುತ್ತದೆ. ಆದರೆ ಇದು ಶಂತನುವಿನ ಆಳಿಕೆಗೆ ಪೀಠಿಕೆ: ಅವನು ದೇವಗಂಗೆಯನ್ನು ಹೇಗೆ ಮದುವೆಯಾದ, ಮಿಕ್ಕ ಮಕ್ಕಳೆಲ್ಲರೂ ಸತ್ತು ಭೀಷ್ಮನೊಬ್ಬ ಹೇಗೆ ಉಳಿದ, ಉಳಿದರೂ ಅವನು ಏಕೆ ಬ್ರಹಚಾರಿಯಾಗಿ ಇದ್ದುಬಿಟ್ಟ ಎಂಬುದಕ್ಕೆ ಒಂದು ವಿಧವಾದ ಪೂರ್ವಜನ್ಮ ವೃತ್ತಾಂತದ ವಿವರಣೆ, ಇದು ಆ ಅಧ್ಯಾಯದ ಮತ್ತು ಮುಂದಿನ ಅಧ್ಯಾಯದ ೨೩ ಶ್ಲೋಕಗಳ ಸಾರಾಂಶ:</span>
</p>
<p>
<span> ಇಕ್ಷ್ವಾಕು ವಂಶದಲ್ಲಿ ಹುಟ್ಟಿದ ಮಹಾಭಿಷನೆಂಬ ಪ್ರಸಿದ್ಧ ರಾಜನು ಅಶ್ವಮೇಧ, ವಾಜಪೇಯ ಮುಂತಾದ ಯಾಗಗಳನ್ನು ಮಾಡಿ ಸ್ವರ್ಗಲೋಕವನ್ನು ಪಡೆದನು. ಅಲ್ಲಿ ಗಾಳಿಯಿಂದ ಬಟ್ಟೆ ಸರಿದಿದ್ದ ಗಂಗೆಯನ್ನು ದೃಷ್ಟಿಸಿ ನೋಡಿದ್ದರಿಂದ ಅವನಿಗೆ ಬ್ರಹ್ಮನು ನರಲೋಕದಲ್ಲಿ ಹುಟ್ಟುವಂತೆ ಶಾಪವಿತ್ತನು. ಗಂಗೆಯೂ ಅವನನ್ನೇ ಕುರಿತು ಯೋಚಿಸುತ್ತ ಬರುತ್ತಿದ್ದಾಗ ದಾರಿಯಲ್ಲಿ ಅಷ್ಟವಸುಗಳು ಬಂದರು. ಅವರು ಮಂಕಾಗಿದ್ದದ್ದನ್ನು ಕಂಡು ಗಂಗೆಯು ಕಾರಣವನ್ನು ಕೇಳಿದಳು. ಅವರು ತಮಗೆ ವಸಿಷ್ಠನ ೩೧ ಶಾಪ ಬಂದಿತ್ತೆಂದೂ, ತಾವು ಭೂಲೋಕದಲ್ಲಿ ಹುಟ್ಟಿ ಬರಬೇಕಾಗಿತ್ತೆಂದೂ, ಗಂಗೆ ಅನುಗ್ರಹಿಸಿದರೆ ಅವಳ ಹೊಟ್ಟೆಯಲ್ಲಿ ಹುಟ್ಟುವುದಾಗಿಯೂ, ಹಾಗೆ ಹುಟ್ಟಿದರೆ ಅವಳು ಆದಷ್ಟು ಬೇಗ ಅವರ ಮರ್ತ್ಯ ಜನ್ಮವನ್ನು ನೀಗಿಸಬೇಕೆಂಬುದಾಗಿಯೂ ಕೇಳಿಕೊಂಡರು.೩೨ ಭೂಲೋಕದಲ್ಲಿ ಅವರ ತಂದೆ ಯಾರಾಗುವನೆಂದು ಕೇಳಲು, ಅವರು ಶಂತನುವಿನ ಹೆಸರನ್ನು ಹೇಳಿದರು. ಅದು ಅವಳಿಗೆ ಒಪ್ಪಿತು.೩೩ </span>
</p>
<p>
<span> ಗಂಗೆಯು ಒಂದು ಸಾರಿ ಪ್ರತೀಪರಾಜನನ್ನು ಕಂಡು ಅವನನ್ನು ಕಾಮಿಸಿದ್ದಳು. ಅವನು ಒಪ್ಪದೆ ‘ನೀನು ನನ್ನ ಸೊಸೆಯಾಗು’ ಎಂದನು. ಆದರೆ ಆಗ ಅವನಿಗೆ ಮಗನೇ ಇರಲಿಲ್ಲ. ಆದ್ದರಿಂದ ಗಂಗೆಯು, ಅವನಿಗೆ ಮಗ ಹುಟ್ಟಿ ಅವನು ದೊಡ್ಡವನಾಗುವವರೆಗೆ ಕಾಯಬೇಕಾಯಿತು. ಕಾದೂ ಕಾದಳು. ಪ್ರತೀಪನು ಆಗ ಮುದುಕನಾಗಿದ್ದರೂ ತಪಸ್ಸಿನಿಂದ ಒಬ್ಬ ಮಗನನ್ನು ಪಡೆದನು. ಬ್ರಹ್ಮನಿಂದ ಶಾಪಪಡೆದ ಮಹಾಭಿಷನೇ ಈಗ ಅವನ ಹೊಟ್ಟೆಯಲ್ಲಿ ಹುಟ್ಟಿಬಂದನು. ಪ್ರತೀಪನು ಶಾಂತನಾಗಿದ್ದಾಗ ಹುಟ್ಟಿದ್ದರಿಂದ ಆ ಮಗುವಿಗೆ(ಶಾಂತನು ಅಥವಾ) ಶಂತನು ಎಂದು ಹೆಸರಾಯಿತು.೩೪ ಶಂತನುವಿಗೆ ಯೌವನ ಬರಲು, ಪ್ರತೀಪನು ಅವನಿಗೆ ಗಂಗೆಯನ್ನು ಪರಿಗ್ರಹಿಸುವಂತೆ ಹೇಳಿ,೩೫ ರಾಜ್ಯದಲ್ಲಿ ಪಟ್ಟಕಟ್ಟಿ, ಕಾಡಿಗೆ ಹೊರಟುಹೋದನು. ಗಂಗೆಯು ಶಂತನುವನ್ನು ಪತಿಯನ್ನಾಗಿ ಮಾಡಿಕೊಳ್ಳುವವಳಾಗಿದ್ದದ್ದರಿಂದ ವಸುಗಳು ಗಂಗೆ ಶಂತನುಗಳನ್ನು ತಾಯಿತಂದೆಗಳಾಗಿ ಕೋರಿದ್ದು ಹೊಂದಿಕೆಯಾಯಿತು.</span>
</p>
<p>
<span> ‘ವಚನಭಾರತ’ವು ಈ ಶಂತನು ಮಹಾರಾಜನ ಆಳಿಕೆಯಿಂದ ಮೊದಲಾಗುತ್ತದೆ.</span>
</p>
<p>
<span> ಮಹಾಭಾರತದ ಹುಟ್ಟು ಮತ್ತು ಬೆಳವಣಿಗೆ</span>
</p>
<p>
<span>ಮೇಲಿನ ಭಾಗವನ್ನು ನೋಡಿದರೆ(ಪುಟ ೧೪-೨೭) ಇದಿಷ್ಟೂ ಭಾರತದ ಪೀಠಿಕೆ ಎಂದು ಗೊತ್ತಾಗುತ್ತದೆ. ಇದನ್ನು ಮೂರು ಭಾಗ ಮಾಡಬಹುದು:- (೧) ‘ನಾರಾಯಣಂ ನಮಸ್ಕೃತ್ಯ’ ಎಂಬ ಶ್ಲೋಕದಿಂದ ಮೊದಲಾಗುವುದು. (೨)‘ಆದ್ಯಂ ಪುರುಷಮೀಶಾನಂ’ಎಂಬ ಶ್ಲೋಕಗಳಿಂದ ಮೊದಲಾಗುವುದು. (೩) ‘ಗುರುವೇ ಪ್ರಾಙ್ನಮಸ್ಕೃತ್ಯ’ ಎಂಬ ಶ್ಲೋಕಗಳಿಂದ ಮೊದಲಾಗುವುದು. ಇವುಗಳಲ್ಲಿ ಮೂರನೆಯದು ವೈಶಂಪಾಯನನ ಆರಂಭ: ಎರಡನೆಯದು ಅದನ್ನು ಒಳಗೊಂಡ ಸೂತ ಪೌರಾಣಿಕನ ಆರಂಭ; ಮೊದಲನೆಯದು ಯಾರದ್ದೋ ಗೊತ್ತಿಲ್ಲ. ಯಾರೋ ಭಾಗವತ ಪೌರಾಣಿಕರದ್ದೆಂದು ಹೇಳೋಣ; ಏಕೆಂದರೆ ಇದು ಕೆಲವು ಭಾಗವತ ಸಂಪ್ರದಾಯದವರಿಗೆ ಮಂತ್ರವಾಗಿದೆಯಂತೆ. ಈ ಭಾಗಗಳು ವ್ಯಾಸರಚಿತವಲ್ಲವೆಂಬುದು ಸ್ಪಷ್ಟ. ವೈಶಂಪಾಯನನು ಆರಂಭಮಾಡಿ ಕೊನೆಮುಟ್ಟಿಸುವ ಕಥೆಯಲ್ಲಿಯೂ ವ್ಯಾಸರ ಭಾಗವೆಷ್ಟೋ, ವೈಶಂಪಾಯನನ ಭಾಗವೆಷ್ಟೋ ಗೊತ್ತಾಗುವುದಿಲ್ಲ. ಏಕೆಂದರೆ ವೈಶಂಪಾಯನನು ವ್ಯಾಸರಿಂದ ಭಾರತ ಕಥೆಯನ್ನು ‘ಕೇಳಿದ್ದನು’ ಅಷ್ಟೇಯೇ; (ಯನ್ಮತ್ತಃ ಶೃತವಾನಸಿ’ ೫೪-೨೨, ಪುಟ ೧೪ನ್ನೂ ನೋಡಿ). ಅವರು ಗದ್ಯದಲ್ಲಿ ಹೇಳಿದ್ದರೋ ಪದ್ಯದಲ್ಲಿ ಹೇಳಿದ್ದರೋ ಗೊತ್ತಿಲ್ಲ; ಸೂತನು ಒಂದು ಕಡೆ(ಪುಟ ೨೩)ಸರ್ಪಯಾಗ ಕಾಲದಲ್ಲಿ ‘ಮಿಕ್ಕ ಬ್ರಾಹ್ಮಣರು ವೇದದಲ್ಲಿ ಬರುವ ಕಥೆಗಳನ್ನು ಹೇಳುತ್ತಿದ್ದರು; ವ್ಯಾಸನು ನಿತ್ಯವೂ ಭಾರತವನ್ನು ಹೇಳಿದನು.’ ಎಂದು ಹೇಳುತ್ತಾನೆ. ಶೌನಕನೂ "ಹಾಗಾದರೆ, ವ್ಯಾಸನು ಹೇಳಿದ ಭಾರತ ಕಥೆಯನ್ನೇ</span>
</p>
<p>
<span>ಹೇಳು“ ಎಂದು ಕೇಳುತ್ತಾನೆ. ಸೂತನು ”ಸರಿ! ಕೃಷ್ಣದ್ವೈಪಾಯನ ಸಮ್ಮತವಾದ ಆ ದೊಡ್ಡ ಮಹಾಭಾರತ ಕಥೆಯನ್ನೇ ಹೇಳುತ್ತೇನೆ; ಕೇಳಿ“ ಎಂದು ಕಥೆಗೆ ಮೊದಲು ಮಾಡುತ್ತಾನೆ: ಮಿಕ್ಕ ಕಡೆಗಳಲ್ಲಿ ವ್ಯಾಸನೇ ಸರ್ಪಯಾಗದ ಕಾಲದಲ್ಲಿ ಭಾರತಕಥೆಯನ್ನು ಹೇಳಲಿಲ್ಲ, ಅದನ್ನು ಹೇಳಿದವನು ಅವನ ಶಿಷ್ಯ ವೈಶಂಪಾಯನ ಎಂದಿದೆ. (ಪುಟ ೧೪,೧೫,,೨೪). ವ್ಯಾಸನು ಇದನ್ನು ರಚಿಸಿದನು.೩೬ ಎಂದೂ ಕೆಲವೆಡೆಗಳಲ್ಲಿ ಹೇಳಿದೆ(ಪುಟ ೧೫,೨೫). ಇವಕ್ಕೆ ಸಾಮಂಜಸ್ಯ ಹೇಳುವುದು ಕಷ್ಟ; ಏನೇ ಆಗಲಿ, ಮೂಲಕರ್ತೃವು ವ್ಯಾಸ; ಅವನ ಕೃತಿಯನ್ನು ವೈಶಂಪಾಯನನು ಮೊದಲು, ಪ್ರಾಯಶಃ ವಿಸ್ತರಿಸಿ ಹೇಳಿದನು: ಅದನ್ನು ಸೂತ ಪುರಾಣಿಕನು ಇನ್ನಷ್ಟು ವಿಸ್ತರಿಸಿ ಹೇಳಿದನು: ಅದನ್ನು ಈಚಿನ ಪುರಾಣಿಕರು ಮತ್ತಷ್ಟು ಬೆಳೆಸಿದರು” ಎಂದು ಇಟ್ಟುಕೊಳ್ಳಬಹುದು. ೮೮೦೦, ೨೪೦೦೦, ೧೦೦೦೦೦, ಈ ಶ್ಲೋಕಸಂಖ್ಯೆಗಳೂ ಇದನ್ನೇ ಸೂಚಿಸುತ್ತವೆ. (ಪುಟ ೧೫,೨೪. ಮುಂದೆ ೧೦ನೆಯ ಟಿಪ್ಪಣಿಯನ್ನೂ ನೋಡಿ). ಈ ಬೆಳವಣಿಗೆಗೆ ಭಾರತವು ಹಿಂದೆ ಪ್ರಾಯಿಕವಾಗಿ ಬಾಯಿಪಾಠವಾಗಿದ್ದು, ಪೌರಾಣಿಕರು ಅದನ್ನು ಹೇಳುವಾಗ ಮಧ್ಯೆ ಮಧ್ಯೆ ಅದರ ವಿವರಣೆಗಳನ್ನೂ, ಉಪಕಥೆಗಳನ್ನೂ ಹೇಳುತ್ತ ಅವು ಕ್ರಮವಾಗಿ ಮೂಲದಲ್ಲಿ ಸೇರಿಹೋದದ್ದು ಒಂದು ಮುಖ್ಯ ಕಾರಣ. ಅಂತು ಈಗ ಇರುವ ಭಾರತವೆಲ್ಲಾ ವೈಶಂಪಾಯನನ ಮಾತಿನಲ್ಲಿದೆಯೇ ಹೊರತು, ವ್ಯಾಸರು ಬರೆದ ಅಥವಾ ಬರೆಸಿದ ಗ್ರಂಥವನ್ನು ಅವನು ಓದುತ್ತಿರುವಂತಿಲ್ಲ.</span>
</p>
<p>
<span> </span>
</p>
<p>
<span> ಮಹಾಭಾರತದ ಕಾಲ </span>
</p>
<p>
<span> </span>
</p>
<p>
<span> ಸುಮಾರು ಒಂದು ಶತಮಾನದಿಂದ ಜರ್ಮನ್​ ಅಮೆರಿಕನ್​ ಇಂಗ್ಲೀಷ್​ ಫ್ರೆಂಚ್​ ವಿದ್ವಾಂಸರೂ ಭಾರತೀಯ ವಿದ್ವಾಂಸರೂ ಸಂಶೋಧನೆ ನಡೆಸಿ ಮಹಾಭಾರತವು ಯಾರೊಬ್ಬರಿಂದಲೂ ಒಂದು ಜೀವಿತಕಾಲದಲ್ಲಿ ರಚಿತವಾದದ್ದಲ್ಲ ಎಂದು ಸಿದ್ಧಾಂತ ಮಾಡಿದ್ದಾರೆ. ಹೀಗೆಂದರೆ ಅದರ ಕಾಲದ ವಿಚಾರವಾಗಿಯಾಗಲಿ ಕರ್ತೃವಿನ ವಿಚಾರವಾಗಿಯಾಗಲಿ ಸರ್ವಸಮ್ಮತವಾದ ಒಂದು ಅಭಿಪ್ರಾಯ ಉಳ್ಳ ವರಾಗಿದ್ದಾರೆಂದಲ್ಲ. ಅವರ ಅಭಿಪ್ರಾಯಗಳೇನು, ಅವುಗಳ ಭಿನ್ನತೆಗೆ ಕಾರಣಗಳೇನು, ಎಂದು ಇಲ್ಲಿ ಚರ್ಚಿಸುವುದಾಗಲಿ, ತಿಳಿಸುವುದಾಗಲಿ, ಅನಾವಶ್ಯಕ. ಇದು ಎಷ್ಟು ದೊಡ್ಡ ಮತ್ತು ತೊಡಕಾದ ಸಮಸ್ಯೆಯೆಂದರೆ ಇಂದು ಉಪಲಬ್ಧವಾಗಿರುವ ಭಾರತ ಕಾಲವನ್ನು ಒಂದು ನೂರು ವರ್ಷ ಹೆಚ್ಚು ಕಡಮೆಯಾಗಿರುವಂತೆ ಸ್ಥೂಲವಾಗಿ ಹೇಳುವುದಕ್ಕೂ ಆಗುವುದಿಲ್ಲ. ಸಾಧಾರಣವಾಗಿ ಎಲ್ಲರೂ ಸಮ್ಮತಿಸಿರುವ ಇತ್ತೀಚಿನ ಅಭಿಪ್ರಾಯ ಡಾ॥ ಎಂ. ವಿಂತರ್​ನಿಟ್ಸ್​ ಅವರದು. ಕ್ರಿ.ಪೂ.೪೦೦ ರಿಂದ ಕ್ರಿ.ಶ.೪೦೦ರ ವರೆಗೆ ಎಂಬುದು! ಸುಮಾರು ೮೦೦ ವರ್ಷ ಬೆಳೆದು ನಿಂತಿರುವ ಮಹಾ ವೃಕ್ಷ ಇದು! ಎಂದರೆ ಈಗ್ಗೆ ಸುಮಾರು ೧೫೦೦ ವರ್ಷಗಳ ಕೆಳಗೇ ಅದು ಬೆಳೆದು ಇಂದಿರುವ ರೂಪವನ್ನು ತಾಳಿತು. ಇದಕ್ಕೆ ಬೀಜರೂಪವಾದ ವೃತ್ತಾಂತವು ಎಂದರೆ ಕೌರವ ಪಾಂಡವರ ಯುದ್ಧವು ಕ್ರಿ.ಪೂ.೪೦೦ ಕ್ಕಿಂತ ಹಿಂದೆ ನಡೆದಿರಬೇಕು. ಇದು ಕ್ರಿ.ಪೂ. ೧೦ನೆ ಯ ಶತಮಾನಕ್ಕಿಂತ ಈಚೆ ಇರಲಾರದು ಎಂದು ಮೆಗ್ಡಾನಲ್​ ರವರು ಅಭಿಪ್ರಾಯಪಡುತ್ತಾರೆ.(ಪುಟ ೨೮೫). </span>
</p>
<p>
<span> </span>
</p>
<p>
<span> ಮಹಾಭಾರತದ ಕರ್ತೃ</span>
</p>
<p>
<span> ವ್ಯಾಸರ ವಿಚಾರವಾಗಿ ಮಹಾಭಾರತದಿಂದಲೇ ಈ ಸಂಗತಿಗಳು ತಿಳಿದುಬರುತ್ತವೆ:-</span>
</p>
<p>
<span>ಅವರು ಶಕ್ತಿಯ ಮಗನಾದ ಪರಾಶರನಿಂದ ಕಾಲಿಯಲ್ಲಿ, ಅವಳು ಇನ್ನೂ ಕನ್ಯೆಯಾಗಿದ್ದಾಗಲೇ(ಎಂದರೆ ಶಂತನುವನ್ನು ಮದುವೆ ಮಾಡಿಕೊಳ್ಳುವುದಕ್ಕೆ ಮುಂಚೆ )ಯಮುನಾ ದ್ವೀಪದಲ್ಲಿ ಹುಟ್ಟಿದರು. </span>
</p>
<p>
<span>ಹುಟ್ಟುತ್ತಿದ್ದಹಾಗೆಯೇ ಬೆಳೆದು ದೊಡ್ಡವರಾಗಿ ವೇದವೇದಾಂಗ ಇತಿಹಾಸಗಳನ್ನು ಪಡೆದರು. ತಪಸ್ಸು ವೇದಾಧ್ಯಯನ ವ್ರತ ಉಪವಾಸ ಮುಂತಾದುವುಗಳಲ್ಲಿ ಯಾರೂ ಅವರ ಮುಂದಲ್ಲ. ಅವರು ವೇದವನ್ನು ನಾಲ್ಕಾಗಿ ವಿಂಗಡಿಸಿದರು. ಪರಾವರಙ್ಞರಾದ ಬ್ರಹ್ಮರ್ಷಿಗಳು, ಕವಿಗಳು,ಸತ್ಯವ್ರತರು, ಶುಚಿರ್ಭೂತರು; ಶಂತನುವಿನ ವಂಶವನ್ನು ಬೆಳೆಸಲು ತಾಯಿಯ ಮಾತಿನಂತೆ ಪಾಂಡು, ಧೃತರಾಷ್ಟ್ರ, ವಿದುರರನ್ನು ಪಡೆದರು. ಜನಮೇಜಯನು ಯಜ್ಞಮಾಡುತ್ತಿದ್ದಾಗ ಶಿಷ್ಯರೊಡನೆ ಅಲ್ಲಿಗೆ ಬರಲು ಜನಮೇಜಯನು ಅವರು ಕಣ್ಣಾರ ಕಂಡಿದ್ದ ಕೌರವ ಪಾಂಡವರ ಚರಿತ್ರೆಯನ್ನು ಕೇಳಲಪೇಕ್ಷಿಸಿದನು. ಅದನ್ನು ತಮ್ಮಿಂದ ಕೇಳಿದ್ದಂತೆಯೇ ಹೇಳಬೇಕೆಂದು ಹತ್ತಿರದಲ್ಲಿದ್ದ ವೈಶಂಪಾಯನನಿಗೆ ಅವರು ಅಪ್ಪಣೆ ಮಾಡಿದರು. ವೇದವನ್ನು ನಾಲ್ಕಾಗಿ ವಿಂಗಡಿಸಿದ್ದರಿಂದ ವ್ಯಾಸರೂ ದ್ವೀಪದಲ್ಲಿ ತಾಯಿಯಿಂದ ಬಿಡಲ್ಪಟ್ಟಿದ್ದರಿಂದ ದ್ವೈಪಾಯನರೂ ಕಪ್ಪಗಿದ್ದರಿಂದ ಕೃಷ್ಣರೂ ಆದರು. ವೇದವನ್ನು ವಿಂಗಡಿಸಿಯಾದ ಮೇಲೆ ಈ ಇತಿಹಾಸವನ್ನು ಮಾಡಿದರು. ಧೃತರಾಷ್ಟ್ರ ಪಾಂಡು ವಿದುರರು ವಯಸ್ಸಾಗಿ ಪರಮಪದವನ್ನು ಪಡೆದಮೇಲೆ ಭಾರತವನ್ನು ಹೇಳಿದರು(ಆದಿ ೧,೫೪,೫೭,೯೯ ಅಧ್ಯಾಯಗಳು) . </span>
</p>
<p>
<span> ಕೆಲವು ಪಾಶ್ಚಾತ್ಯ ವಿಮರ್ಶಕರು “ವ್ಯಾಸ” ರೆಂಬವರು ಕಲ್ಪಿತ ವ್ಯಕ್ತಿ; ಭಾರತವನ್ನು ಬರೆದವರು ಯಾರೋ ಗೊತ್ತಿಲ್ಲ; ಗಾಥಾ ರೂಪವಾಗಿ ಜನರಲ್ಲಿ ಪ್ರಚುರವಾಗಿದ್ದ ಕೌರವ ಪಾಂಡವರ ವೀರಕಥೆಯನ್ನು ಯಾವನೋ ಮಹಾಕವಿ ಮೊದಲು ಮಹಾಭಾರತವಾಗಿ ರಚಿಸಿರಬೇಕು ಎಂದು ಹೇಳುತ್ತಾರೆ. ಆ ಮಹಾಕವಿಯನ್ನೇ ನಾವು ಅನಾಮಕನೆನ್ನುವುದಕ್ಕೆ ಬದಲಾಗಿ ವ್ಯಾಸನೆಂದು ಕರೆಯೋಣ! ಇಂಥವನೆಂದು ಖಚಿತವಾಗಿ ನಿರ್ವಿವಾದವಾಗಿ ತಿಳಿದಮೇಲೆ ಬೇಕಾದರೆ ಅವನನ್ನು ಬೇರೊಂದು ಹೆಸರಿನಿಂದ ಕರೆಯೋಣ! ವ್ಯಾಸರ ವಿಚಾರವಾಗಿ ಹೇಳಿರುವ ಅದ್ಭುತವಾದ ಹುಟ್ಟು, ಬೆಳವಣಿಗೆ, ಜ್ಞಾನಸಂಪಾದನೆ, ವೇದಗಳ ವಿಂಗಡಣೆ, ಭಾರತದ ಮತ್ತು ಹದಿನೆಂಟು ಪುರಾಣ ಉಪಪುರಾಣಾದಿಗಳ ರಚನೆ ಮುಂತಾದ ಅಗಾಧ ಕಾರ್ಯ, ಅತಿ ದೀರ್ಘವಾದ ಆಯುಸ್ಸು(ಆಥವಾ ಚಿರಜೀವಿತ್ವ) ಮುಂತಾದುವುಗಳನ್ನು ನೋಡಿ ಇಂಥ “ಅಮಿತ ತೇಜಸ್ಸಿ”ನಿಂದ “ಅಧ್ಭುತ ಕರ್ಮ”ಗಳನ್ನು. ಮಾಡಬಲ್ಲ ಒಬ್ಬ ಮನುಷ್ಯ ವ್ಯಕ್ತಿ ಇರುವುದು ಅಸಂಭವವೆಂಬುದು ಆಧುನಿಕರ ಅಭಿಪ್ರಾಯ. ಈ ವಿಧವಾದ ಸಂದೇಹ ಹಿಂದಿನವರಿಗೂ ಬರದೇ ಇಲ್ಲ. ದೇವೀಭಾಗವತ, ವಿಷ್ಣುಪುರಾಣ ಮುಂತಾದ ಕೆಲವು ಗ್ರಂಥಗಳು,ವ್ಯಾಸರು ಒಬ್ಬರಲ್ಲ ಹಲವರು(೨೭) ಎಂದು ಸಮಾಧಾನ ಹೇಳಿವೆ. ಆದರೆ ಯಾವ ವ್ಯಾಸರು ಯಾವ ಗ್ರಂಥವನ್ನು ಬರೆದರು ಎಂಬ ವಿಚಾರವನ್ನೇನು ಹೇಳುವುದಿಲ್ಲ.</span>
</p>
<p>
<span> ಮಹಾಭಾರತ: ಇತಿಹಾಸ ಪುರಾಣ ಆಖ್ಯಾನ</span>
</p>
<p>
<span> ಮಹಾಭಾರತವು “ಇತಿಹಾಸ” ಎಂದರೆ (ಇತಿ+ಹ+ಆಸ) ಹೀಗೆ ಇತ್ತಂತೆ, ಹೀಗೆ ನಡೆಯಿತಂತೆ ಎಂದು ಹೇಳುವ ಗ್ರಂಥ; ಹಿಂದಿನ ‘ಚರಿತ್ರೆ’ ಆದರೆ ಈಗಿನ ಕಾಲದಲ್ಲಿ ನಮಗೆ ಪರಿಚಿತವಾಗಿರುವಂಥ ಚರಿತ್ರೆಯಲ್ಲ. ಕೌಟಿಲ್ಯನ ಅರ್ಥಶಾಸ್ತ್ರ ದಲ್ಲಿ ಅದರ ಲಕ್ಷಣವನ್ನು ಹೀಗೆ ಹೇಳಿದೆ: ಪುರಾಣಂ ಇತಿವೃತ್ತಂ ಆಖ್ಯಾಯಿಕೋದಾಹರಣಂ ಧರ್ಮಶಾಸ್ತ್ರಂ ಅರ್ಥಶಾಸ್ತ್ರಂಚೇತೀತಿಹಾಸಃ(೧-೫) ಎಂದರೆ, ಇತಿಹಾಸದಲ್ಲಿ ಪುರಾಣ ಚರಿತ್ರೆ ಕಥೆ ಉದಾಹರಣೆ ಧರ್ಮಶಾಸ್ತ್ರ ಅರ್ಥಶಾಸ್ತ್ರ ಎಲ್ಲಾ ಸೇರಿರುತ್ತವೆ ಎಂದು ಅರ್ಥ. ಈ ವರ್ಣನೆಯು ಬಹುಮಟ್ಟಿಗೆ ಇಂದಿನ ಮಹಾಭಾರತಕ್ಕೆ ಅನ್ವಯಿಸುತ್ತದೆ. ಅದು ಪುರಾಣವೂ ಹೌದು ಧರ್ಮಶಾಸ್ತ್ರವೂ ಹೌದು ‘ಪುರಾಣ’ವೆಂದರೆ ಹಳೆಯದಅು; ತುಂಬ ಹಳೆಯದು. ಚರಿತ್ರೆಗಿಂತ ಹಿಂದಿನದು; ಪ್ರಾಯಶಃ ಯಾರೂ ಕಂಡು ಅರಿಯದ್ದು. ಹಿಂದಿನಿಂದ ಕೇಳಿ ಮಾತ್ರ ಬಂದದ್ದು. - ಸೃಷ್ಟಿ , ಸಮುದ್ರಮಥನ. ಉಪಾಖ್ಯಾನವೆಂದರೆ ಉಪಕಥೆ- ನಳೋಪಾಖ್ಯಾನ ಸಾವಿತ್ರಿಯ ಉಪಾಖ್ಯಾನ, ಧರ್ಮವ್ಯಾಧೋಪಾಖ್ಯಾನ, ಮುಂತಾದವು. ಆದ್ದರಿಂದ ಮಹಾಭಾರತವು ಇತಿಹಾಸವೂ ಹೌದು ಆಖ್ಯಾನವೂ ಹೌದು. ಹಿಂದೆ(ಪುಟ ೧೬-೧೭) ಎರಡನೆಯ ಅಧ್ಯಾಯದ ಆರು ಶ್ಲೋಕಗಳಲ್ಲಿ ಅದನ್ನು ಒಂದು ಸಲ ಇತಿಹಾಸವೆಂದಅೂ ಐದುಸಲ ಆಖ್ಯಾನವೆಂದೂ ಕರೆದಿದೆ. ಇನ್ನ್ನೊಂದು ಶ್ಲೋಕದಲ್ಲಿ (೨೩೬) ನಿರ್ದೇಶಿಸಿರುವಂತೆ ‘ಉಪಾಖ್ಯಾನ’ ವೆಂದು ಕರೆಯುವುದು ಸರಿಯಲ್ಲ. ಮಹಾಭಾರತವೇ ಉಪಾಖ್ಯಾನವಾದರೆ ಅದನ್ನು ಒಳಕೊಳ್ಳುವ ‘ಆಖ್ಯಾನ’ ವನ್ನು ಎಲ್ಲಿ ತರೋಣ? ಪುರಾಣದ ಸ್ವರೂಪವನ್ನು ಸಾಮಾನ್ಯವಾಗಿ ಸರ್ಗಶ್ಚ ಪ್ರತಿಸರ್ಗಶ್ಚ ವಂಶೋಮನ್ವಂತರಾಣಿ ಚ। ವಂಶಾನುಚರಿತಂ ಚೇತಿ ಪುರಾಣಂ ಪಂಚಲಕ್ಪ್ಷಣಂ ಎಂದು ಹೇಳುವುದು ರೂಢಿ. ಈ ಲಕ್ಷಣಯುಕ್ತವಾದ ಭಾಗಗಳು ಮಹಾಭಾರತದಲ್ಲಿಯೂ ಇದ್ದೇ ಇವೆ. (ಹಿಂದೆ ಪುಟ ೧೭, ಶ್ಲೋಕ ೨೩೮ ನ್ನು ನೋಡಿ.) ಆದ್ದರಿಂದಲೇ ಬಹುಶಃ ಇದನ್ನು , ಅಥವಾ ಇಂಥ ಆಖ್ಯಾನಗಳನ್ನು ‘ಇತಿಅಹಾಸ ಪುರಾಣ/ ಎಂದು ನಿರ್ದೇಶಿಸುತ್ತಿದ್ದರೆಂದು ವೇದಾನಾಂ ಛಾಂದೋಗ್ಯೋಪನಿಷತ್ತು (೩-೪-೧, ೭-೧-೪) ತಿಳಿಸುತ್ತದೆ. ಆದರೆ ಪುರಾಣಗಳಲ್ಲಿ ಪ್ರಧಾನವಾಗಿ ಕಂಡುಬರುವುದು ಬ್ರಹ್ಮ ವಿಷ್ಣು ಶಿವ ಮುಂತಾದ ದೇವತೆಗಳ ಮಹಾತ್ಮ್ಯ; ಇತಿಹಾಸದಲ್ಲಿ ಶೂರವ್ಯಕ್ತಿಗಳ ಕಾರ್ಯ. ಆದರೂ ಪುರಾಣಗಳಿಗಿಂತ ಒಟ್ಟಿನಮೇಲೆ ಇತಿಹಾಸವೇ ಪ್ರಾಚೀನ: ಅದನ್ನು ಃಾಂದೋಗ್ಯೋಪನಿಷತ್ತು೩೮ ಅರ್ಥಶಾಸ್ತ್ರವೂ೩೯ ಐದನೆಯ ವೇದವಾಗಿ ಎಣಿಸುತ್ತವೆ. ಇದಕ್ಕೆ ಕಾರಣವಿಲ್ಲದೆ ಇಲ್ಲ. ಭಾರತದಲ್ಲಿ ಎಷ್ಟೋ ವೇದಋಕ್ಕುಗಳು ಅಲ್ಪಸ್ವಲ್ಪ ವ್ಯತ್ಯಾಸವಾಗಿ ಬರುತ್ತವೆ. ಅವುಗಳ ಅಭಿಪ್ರಾಯ ಭಾವಾನುವಾದಗಳೂ ಇವೆ೪೦. ಸಂಹಿತೆಯಲ್ಲಿಯೂ ಬ್ರಾಹ್ಮಣದಲ್ಲಿಯೂ ಉಕ್ತವಾದ ಉಪಾಖ್ಯಾನಗಳೂ ಕಂಡುಬರುತ್ತವೆ. ಅಲ್ಲಿರುವ ಇಂದ್ರಾದಿ ದೇವತೆಗಳಿಗೇ ಇಲ್ಲಿಯೂ ಪ್ರಾಧಾನ್ಯವಿದೆ. ಉಪನಿಷತ್ತಿನ ಭಾವಗಳಿವೆ. ಯಜ್ಞಕಾಲದಲ್ಲಿ ಅದರಲ್ಲಿ I್ಮತ, ಸತ್ಯ ಅಥವಾ ಧರ್ಮಕ್ಕೆ ಪ್ರಾಶಸ್ತ್ಯವಿದೆ. ಇನ್ನೂ ತ್ರಿಮೂರ್ತಿಗಳ ಅವತಾರವಿಲ್ಲ.: ಭಕ್ತಿಗೆ ಪ್ರಾಮುಖ್ಯತೆ ಬಂದಿಲ್ಲ. ವೇದದಂತೆಯೇ ಭಾರತವೂ ಧರ್ಮಮೂಲ; ಯತೋಧರ್ಮಸ್ತತೋಜಯಃ-ಎಂಬುದು ಅದರ ಮೂಲಮಂತ್ರ.</span>
</p>
<p>
<span> </span>
</p>
<p>
<span> ಮಹಾಭಾರತದಲ್ಲಿ ಧರ್ಮ,ನೀತಿ </span>
</p>
<p>
<span> ಧರ್ಮವೆಂದರೆ (ಜಗತ್ತನ್ನೇ) ಧರಿಸಿರುವುದು; ಎತ್ತಿ ನಿಲ್ಲಿಸಿರುವುದು; ನಾಶವಾಗದಂತೆ ಹಿಡಿದಿಡುವುದು, ಕಾಪಾಡುತ್ತಿರುವುದು. ಪ್ರಪಂಚದ ಸುಖಶಾಂತಿಗಳಿಗೆ ಅದೇ ಅವಲಂಬನ. ಇದು ಮುಖ್ಯವಾಗಿ ಭಾರತವ್ಯಕ್ತಿಗಳ ನಡಿನುಡಿಗಳಿಂದಲೂ, ಶಾಂತಿಪರ್ವ ಅನುಶಾಸನಪರ್ವಗಳಲ್ಲಿಯ ನಾನಾ ಉಪಾಖ್ಯಾನ ಸಂವಾದಾದಿಗಳಿಂದಲೂ , ತಿಳಿಯಬರುತ್ತದೆ. </span>
</p>
<p>
<span> ಧರ್ಮವು ಸಾಮಾನ್ಯಧರ್ಮ, ವರ್ಣಧರ್ಮ, ಆಶ್ರಮಧರ್ಮ, ಆಪದ್ಧರ್ಮ, ಮೋಕ್ಷಧರ್ಮ ಎಂದು ಮುಂತಾಗಿ ಹಲವು ಬಗೆ. ಇವುಗಳಲ್ಲಿ ರಾಜಧರ್ಮ, ಆಪದ್ಧರ್ಮ, ಮೋಕ್ಷಧರ್ಮ ಇವುಗಳನ್ನು ಸಂಗ್ರಹಿಸಿ ವಚನಭಾರತದಲ್ಲಿ ಕೊಟ್ಟಿದೆ. ರಾಜಧರ್ಮವೂ ವರ್ಣಧರ್ಮದಲ್ಲಿಯೇ ಬರುತ್ತದೆ. ಆದರೆ ಅದನ್ನು ಕೇಳಿದವನೂ ಹೇಳಿದವನೂ ಕ್ಷತ್ತಿಯನಾದ್ದರಿಂದ ಅದು ವಿಸ್ತಾರವಾಗಿದೆ. ಮೋಕ್ಷಧರ್ಮದಲ್ಲಿ ಹೇಳಿರುವುದನ್ನು ಮುಂದೆ ಸಾಂಖ್ಯ ಯೋಗಪ್ರಕರಣಗಳಲ್ಲಿ (ಪುಟ ೩೯)ವಿವರಿಸಿದೆ. ಸಾಮಾನ್ಯಧರ್ಮವು ಇಂದು ಮಾನವಧರ್ಮವೆಂದು ರೂಢಿಯಾಗಿದೆ. </span>
</p>
<p>
<span> ಈಗಿನ ಕಾಲಕ್ಕೆ ‘ರಾಜ’ನೆಂದರೆ ಸರ್ಕಾರ; “ರಾಜ”ರಿರುವ ಕಡೆಯೂ ಅವರು ಸರ್ಕಾರಕ್ಕೆ ಅನುಕೂಲರಾಗಿಯೇ ನಡೆಯಬೇಕು. ಇಂದು ರಾಜಕೀಯವೂ ಆಡಳಿತವೂ ತುಂಬ ತೊಡಕಾಗಿದೆ; ಕಳಿಂಗ ನೀತಿಯನ್ನು ಮೀರಿ ಬಹು ಮುಂದೆ ಹೋಗಿವೆ; ಆದರೆ ಅವ್ಯುವಾಗಿ ಜ್ಞಾಪಕದಲ್ಲಿಟ್ಟುಕೊಳ್ಳಬೇಕಾದದ್ದು “ಪ್ರಜಾರಕ್ಷಣೆಯೇ ರಾಜಧರ್ಮದ ಪರಮಸಾರ”(ಪುಟ ೩೩೩), “ರಾಜನೇ ಕಾಲಕ್ಕೆ ಕಾರಣ” (ಪುಟ ೩೩೪)ಎಂಬುದು; ಪ್ರಜಾಸಹಕಾರ ಎಷ್ಟೇ ಅವಶ್ಯವೆಂದರೂ, ಸರ್ಕಾರ ಯಂತ್ರದ ಬೆಂಬಲವಿಲ್ಲದ ಪ್ರಜೆಯಿಂದ ಹೆಚ್ಚಿನ ಕೆಲಸವಾಗುವುದಿಲ್ಲ; ನೀತಿ ಬದಲಾಗುವುದಿಲ್ಲ.</span>
</p>
<p>
<span> ಈಗ ಭರತಖಂಡದಂತಹ ದೇಶಗಳಲ್ಲಿಯೂ ರಾಜರು ವ್ಯಕ್ತಿಗಳಾಗಿ ಮಾಯವಾಗುತ್ತ ಅವರ ಸ್ಥಾನದಲ್ಲಿ ಪ್ರಜಾಸರ್ಕಾರ ಬರುತ್ತಿರುವುದರಿಂದ ರಾಜರ ಸ್ವಾರ್ಥ, ಕ್ರೌರ್ಯ, ಅತ್ಯಾಚಾರ, ಅವಿವೇಕಗಳು ಹೋಗುತ್ತಿವೆ. ಆದರೆ ರಾಜನು ತನಗೆ ಬೇಕೆನ್ನುತ್ತಿದ್ದದ್ದನ್ನು ಈಗ ಪ್ರಜೆಗಳು ತಮಗೆ, ತಮ್ಮ ಪ್ರಾಂತಕ್ಕೆ, ದೇಶಕ್ಕೆ ಅಥವಾ ರಾಷ್ಟ್ರಕ್ಕೆ, ಬೇಕೆನ್ನುತ್ತಿದ್ದಾರೆ. ಆದ್ದರಿಂದ ಪ್ರಾಂತೀಯ ಬುದ್ಧಿ, ರಾಷ್ಟ್ರೀಯತೆ ಇವು ಬೆಳೆಯುತ್ತಿವೆ. ಒಬ್ಬ ರಾಜನಿಗೂ ಮತ್ತೊಬ್ಬ ರಾಜನಿಗೂ ದ್ವೇಷ ಬೆಳೆದು ಅನಾಹುತವಾದರೂ ಒಂದೇ, ಒಬ್ಬ ನಾಯಕನಿಗೂ ಮತ್ತೊಬ್ಬ ನಾಯಕನಿಗೂ, ಅಥವಾ ಒಂದು ರಾಷ್ಟ್ರಕ್ಕೂ ಮತ್ತೊಂದು ರಾಷ್ಟ್ರಕ್ಕೂ ದ್ವೇಷ ಪೈಪೋಟಿಗಳು ಉಂಟಾಗಿ ಯುದ್ಧ ಮುಂತಾದ ಅನಾಹುತವಾದರೂ ಒಂದೇ; ಕಷ್ಟ ಪಡುವವರೇನೋ ಪ್ರಜಾಸಾಮಾನ್ಯರು; ಗಂಡಹೆಂಡಿರು ಜಗಳವಾಡಿದರೆ ಬಡವಾಗುವುದು ಕೂಸು ಎಂಬುದು ಎಲ್ಲರಿಗೂ ಗೊತ್ತಿದೆ.</span>
</p>
<p>
<span> ಇಂದಿನ ಆರ್ಥಿಕ ಸಾಮಾಜಿಕ ಔದ್ಯೋಗಿಕ ಸ್ಥಿತಿಯಲ್ಲಿ ವರ್ಣಾಶ್ರಮ ಧರ್ಮಗಳು ಉಳಿಯುವುದು ಕಷ್ಟವಾಗಿ, ಹೋಗುತ್ತಿವೆ.ವರ್ಣಗಳು ಹಿಂದೆಯೇ ಬೆರೆದು ಹೋಗಿದ್ದುವು.(ಪುಟ ೧೫೫) ಈಗಿನ ವರ್ಣ ಸಮಸ್ಯೆಯೇ ಬೇರೆ.- ಕೆಂಪು, ಕಂದು, ಕಪ್ಪು, ಹಳದಿ ಈ ಬಣ್ಣಗಳದು; ಅವೂ ಹೋಗಲು ಹೋರಾಟ ನಡೆಯುತ್ತಿದೆ; ಕ್ರಮಕ್ರಮವಾಗಿ ಹೋಗಿಯೂ ಹೋಗುತ್ತವೆ. ಗುಣಕರ್ಮಗಳ ದೃಷ್ಟಿಯಿಂದ ನೋಡಿದರೆ ಜಾತಿಗಳು ಪ್ರಪಂಚದ ಆದ್ಯಂತವೂ ಇದ್ದೇ ಇವೆ. ಅವನ್ನು ‘ವರ್ಣ’ ಎನ್ನುವುದಿಲ್ಲ. ‘ವರ್ಗ’ ಎನ್ನುತ್ತಾರೆ. ಪಾಶ್ಚಾತ್ಯರಲ್ಲಿ ಶ್ರೀಮಂತ ಸಾಮಾನ್ಯ ಎಂಬ ಮೇಲು ಕೀಳು ವರ್ಗಗಳ ಪ್ರಶ್ನೆ ಬಂದು ಸಂಸಾರಸೌಖ್ಯ, ಆಸ್ತಿ, ಕೊನೆಗೆ ರಾಜ್ಯ-ಇವುಗಳ ಲಾಭನಷ್ಟಗಳೂ ಆಗಿವೆ. ಈಗಿರುವ ಸಮಸ್ಯೆ ಜನ್ಮ ಜಾತಿ ಸಮಸ್ಯೆಯಲ್ಲ, ಬಡವ ಭಾಗ್ಯವಂತ ಎಂಬ ಆರ್ಥಿಕ ಜಾತಿ ಸಮಸ್ಯೆ; ಪ್ರಬಲವಾಗಿರುವುದು ಅವೆರಡೇ ಜಾತಿ. ಭಾಗ್ಯವಂತನ ನೆರಳಿನಲ್ಲಿ ಬಡವ ಬದುಕುವುದು ಕಷ್ಟವಾಗಿದೆ; ಅವನು ಹೆಚ್ಚಿನ ವಿದ್ಯೆ ಕಲಿಯುವ ಹಾಗಿಲ್ಲ. ಹೊಟ್ಟೆ ತುಂಬ ತಿಂದು ಉಂಡು, ಬಂದ ರೋಗರುಜಿನಗಳನ್ನು ವಾಸಿಮಾಡಿಕೊಂಡು, ದುಡಿಯುವುದಕ್ಕೆ ಬೇಕಾದ ಆರೋಗ್ಯ ದಾರ್ಢ್ಯಗಳನ್ನು ಪಡೆದು ಮರ್ಯಾದೆಯಿಂದ ಕಾಲಹಾಕುವುದೂ ಕಷ್ಟವಾಗಿದೆ. ಹಿಂದೆ ಎಲ್ಲ ವರ್ಣದವರಿಗೂ ಹೇಗೋ ಜೀವನ ಕಳೆದು ಹೋಗುತ್ತಿತ್ತು. ಅದು ಅಷ್ಟು ದೊಡ್ಡ ಸಮಸ್ಯೆಯಾಗಿರಲಿಲ್ಲ. ಕಷ್ಟ ಎಲ್ಲರಿಗೂ ಬರುತ್ತದೆ. ತನ್ನ ಕರ್ಮಕ್ಕೆ ಅನುಸಾರವಾಗಿ ಲಭಿಸುತ್ತದೆ ಎಂಬ ಭಾವನೆ ಇದ್ದದ್ದರಿಂದ ಒಂದು ವಿಧವಾದ ತೃಪ್ತಿಯಿತ್ತು. ಪ್ರಜಾಸಾಮಾನ್ಯಕ್ಕೆ ಯಾವ ಪ್ರಬಲವಾದ ಸಮಸ್ಯೆಗಳೂ ಇರಲಿಲ್ಲ. </span>
</p>
<p>
<span> ಇಂದು ವರ್ಣಗಳಂತೆಯೇ ಆಶ್ರಮಗಳೂ ಖಿಲವಾಗಿವೆ. ಒಂದೋ ಎರಡೋ ಉಳಿದಿವೆ. ಅವುಗಳಲ್ಲಿ ಗೃಹಸ್ಥಾಶ್ರಮ ಅಥವಾ ಸಾಂಸಾರಿಕ ನೀತಿಯ ಮೇಲೆ ಎರಡು ಮಾತು ಹೇಳಬಹುದು. ಇದು ವಿದುರನು ಆಗಾಗ್ಗೆ ಧೃತರಾಷ್ಟ್ರನಿಗೆ ಹೇಳುವ ನೀತಿಯಲ್ಲಿಯೂ ಅದಕ್ಕಿಂತ ಹೆಚ್ಚಾಗಿ ಮುಖ್ಯಪಾತ್ರಗಳ ನಡವಳಿಕೆಯಿಂದಲೂ, ಕಥೆಯ ನಡಿಗೆಯಿಂದಲೂ ತಿಳಿಯುತ್ತದೆ. ಗೃಹಸ್ಥನೆಂದರೆ, ಮನೆಮಾಡಿಕೊಂಡು ಸಂಸಾರ ನಡೆಸುತ್ತಿರುವವನು. ಸಂಸಾರವೆಂದರೆ ಗಂಡ, ಹೆಂಡತಿ, ತಂದೆ, ತಾಯಿ, ಅಣ್ಣ ತಮ್ಮ, ಮಕ್ಕಳು ಮರಿ, ನೆಂಟರು ಇಷ್ಟರು. ಸಂಸಾರವೇ ಸಮಾಜಕ್ಕೆ ತಳಹದಿ. ಈಗಿನ ಕಾಲದ ಆರ್ಥಿಕ ಸ್ಥಿತಿಗತಿಗಳಿಂದಲೂ, ವ್ಯಕ್ತಿಸ್ವಾತಂತ್ರ್ಯಕ್ಕೆ ಅತಿಶಯವಾದ ಪ್ರಾಶಸ್ತ್ಯ ಕೊಡುತ್ತ ಬಂದಿರುವುದರಿಂದಲೂ, ಸಂಸಾರದಲ್ಲಿ ವಿಶ್ವಾಸ, ವಿಧೇಯತೆ ಒಗ್ಗಟ್ಟು ಮುಂತಾದ ಸ್ನೇಹಗುಣಗಳು ಕಡಿಮೆಯಾಗುತ್ತಿವೆ. ಸ್ನೇಹವಿಲ್ಲದ ಸಂಸಾರ ಎಂಥ ಸಂಸಾರ? ಅದು ಮರಳುಕಾಡು, ಇಲ್ಲದಿದ್ದರೆ ಕುರುಕ್ಷೇತ್ರ. ಜೊತೆಯಲ್ಲಿ ಇರಬೇಕಾದವರು ಅಹಿತವಾದರೆ ಅದು ಕಾಲಿನಲ್ಲಿ ಮುಳ್ಳುಚುಚ್ಚಿ ಮುರಿದುಕೊಂಡಂತೆ; ತೆಗೆದರೆ ಗಾಯ, ತೆಗೆಯದಿದ್ದರೆ ನೋವು. ನಡಗೆ ಕುಂಟು, ಯಾವ ಕೆಲಸದಲ್ಲಿದ್ದರೂ ನೋವಿನ ಮೇಲೇ ಜ್ಞಾನ; ಈ ನೋವು ಇಲ್ಲದಿರಬೇಕಾದರೆ ಪ್ರತಿಯೊಬ್ಬರಲ್ಲಿಯೂ ಸ್ವಾತಂತ್ರ್ಯ ಬುದ್ಧಿ ತಗ್ಗಬೇಕು. ಪ್ರತಿಯೊಬ್ಬರೂ ಅಲ್ಪಸ್ವಲ್ಪವಾದರೂ ತಮ್ಮ ತಮ್ಮ ಸುಖವನ್ನು ತ್ಯಾಗಮಾಡಿದಹೊರತು ಸುಖ ದೊರಕದು; ಬುದ್ಧಿಯ ಜೊತೆಗೆ ಭಯಭಕ್ತಿಗಳು ಸ್ವಲ್ಪವಾದರೂ ಇರಬೇಕು. ದೇವತೆಗಳಿಗೂ ಇವು ಉಂಟು. ವೃದ್ಧರು ವಿದ್ಯಾಬುದ್ಧಿ ವಿಹೀನರಾಗಿರುವ ಸಂದರ್ಭಗಳಲ್ಲಿಯೂ ಅವರಿಗೆ ವಿವೇಕವಿರುತ್ತದ್, ಅನುಭವವಿರುತ್ತದ್; ಪುಸ್ತಕದ ಓದು ಅದರ ಮುಂದಲ್ಲ; ಅನುಭವವೇ ಉತ್ತಮೋತ್ತಮವಾದ ಶಿಕ್ಷಣಶಾಲೆ. ದೊಡ್ಡವರ ಮಾತಿನಿಂದ ಬುದ್ಧಿವಂತನಾಗದವನು ಸ್ವಂತ ಅನುಭವದಿಂದ ಬುದ್ಧಿ ಕಲಿತುಕೊಂಡಾನು. ಹಾಗೆ ಅನುಭವದ ಕೈ ಕಾಯುವುದು, ಅದರಿಂದಲೇ ಬುದ್ಧಿ ಕಲಿಯುತ್ತೇನೆನ್ನುವುದು ವಿವೇಕಿಯ ಲಕ್ಷಣವಲ್ಲ. ಏಕೆಂದರೆ ಅಂಥ ಅವಕಾಶವೇ ದೊರೆಯದೆ ಹೋಗಬಹುದು. ಸಂಸಾರದಲ್ಲಿ ಪ್ರೀತಿಯಿದ್ದರೆ, ಕ್ಷಮೆ ತ್ಯಾಗ ಇವೆರಡೂ ತಾವೇ ಬರುತ್ತವೆ. ನಿಜವಾದ ಪ್ರೀತಿಗೆ ಇವೆ ಹೆಗ್ಗುರುತು. ಮತ್ತೊಬ್ಬರ ತಪ್ಪನ್ನು ಎಷ್ಟರಮಟ್ಟಿಗೆ ಮನ್ನಿಸುತ್ತೇವೆ, ಅವರ ಕಷ್ಟಕ್ಕೆ ಮರುಗಿ ನಾವೂ ಎಷ್ಟರಮಟ್ಟಿಗೆ ಅವರ ಕಷ್ಟದಲ್ಲಿ ಭಾಗಿಗಳಾಗುತ್ತೇವೆ, ನಮ್ಮ ಸುಖವನ್ನಾದರು ಅಲಕ್ಷಿಸಿ ಹೇಗೆ ಅವರ ಸುಖವನ್ನು ಗಮನಿಸುತ್ತೇವೆ, ಎಂಬುದು. ರಾಜನಿಗೆ ಹೇಳಿರುವ ಗರ್ಭಿಣಿಯ ವೃತ್ತಾಂತ (೩೩೩) ಎಲ್ಲರಿಗೂ ಅನ್ವಯಿಸತಕ್ಕದ್ದೇ. ಇಂಥ ಒಂದು ಸಂಸಾರದ ಚಿತ್ರವನ್ನು ಬಕಾಸುರನಿಂದ ಪಾರಾದ ಬ್ರಾಹ್ಮಣನ ಕಥೆಯಲ್ಲಿ ನೋಡಬಅಹುದು; ಸಾವಿತ್ರಿಯ ಉಪಾಖ್ಯಾನ, ನಳೋಪಾಖ್ಯಾನ ಮುಂತಾದ ಸಾಂಸಾರಿಕ ಉಪಾಖ್ಯಾನಗಳಲ್ಲೆಲ್ಲಾ ಇರುವುದೇ ಈ ಪ್ರೀತಿ ಸ್ನೇಹಗಳ, ಸ್ವಾರ್ಥತ್ಯಾಗದ ಅಮೂಲ್ಯಚಿತ್ರ. </span>
</p>
<p>
<span> ಉಪಾಖ್ಯಾನಗಳಿರಲಿ, ಮುಖ್ಯ ಕಥೆಯನ್ನು ತೆಗೆದುಕೊಂಡು ಕುಂತಿಯ ಸಂಸಾರವನ್ನು ನೋಡಿದರೇ ಸಾಕಾಗಿದೆ. ಅವಳಿಗೆ ಮಕ್ಕಳ ಮೇಲೆ ಏನು ಅಂತಃಕರಣ! ತನ್ನ ಮಕ್ಕಳಿಗೂ ಸವತಿಯ ಮಕ್ಕಳಿಗೂ ಏನಾದರೂ ಭೇದವುಂಟೇ? ಸಹದೇವನ ಮೇಲೆ ಇನ್ನೂ ಪಕ್ಷಪಾತವೇಯೆ; ಅದನ್ನು ಅವಳ ಸವತಿಯೂ ಬಲ್ಲಳು; ಮಕ್ಕಳ ಇಷ್ಟವನ್ನು ಅವರು ಹೇಳದೆಯೇ ಕುಂತಿಯು ತಾನೇ ಊಹಿಸಿ ಸೂಚನೆ ಮಾಡುವಳು. ದ್ರೌಪದೀ ಸ್ವಯಂವರಕ್ಕೆಂದು ಏಕಚಕ್ರನಗರವನ್ನು ಬಿಟ್ಟು ಹೊರಟ ಸಂದರ್ಭವನ್ನು ನೋಡಿ(ಪುಟ ೫೦). ಆ ಅಣ್ಣತಮ್ಮಂದಿರಿಗೂ ಏನು ವಿಶ್ವಾಸ! ಒಬ್ಬ ಹೆಂಡತಿಯನ್ನು ಐದು ಜನ ಹಂಚಿಕೊಂಡು ಅವರಾಗುವಹೊತ್ತಿಗೆ ವೈಮನಸ್ಯವಿಲ್ಲದೆ ಸಂಸಾರಮಾಡಿದರು. ಅವಳನ್ನು ಅರ್ಜುನನು ಗೆದ್ದು ತಂದಾಗ ಆ ಕಾರಣದಿಂದ ಅವನು ತನ್ನ ಅಧಿಕಾರವನ್ನು ಒಪ್ಪನು; ಅದನ್ನು ಅಣ್ಣನು ಹೇಳಿದರೆ, ಅವನಿಗೆ ಅಸಮಾಧಾನ; ಅವಳು ಎಲ್ಲರ ಸ್ವತ್ತು ಎಂಬುದು ಅವನ ಭಾವ: (ಪೂರ್ವಜನ್ಮದ ಕಥೆಗಳಿರಲಿ; ಕವಿಯ ವರ್ಣನೆಯನ್ನು ನೋಡೋಣ!) ಎಲ್ಲರೂ ಅವಳನ್ನು ಮದುವೆ ಮಾಡಿಕೊಳ್ಳುವುದಕ್ಕೆ ಮುಖ್ಯಕಾರಣ, ಅವರಾರಿಗೂ ಅಸಮಾಧಾನವಾಗಬಾರದೆಂಬುದು. ಅಲ್ಲದೆ ದ್ರೌಪದಿಗೂ ಅವರೈದು ಜನರ ಮೇಲೂ ಮನಸ್ಸಾಯಿತಂತೆ. ಅವರಾರಿಗೂ ಅಸಮಾಧಾನವಾಗಬಾರದೆಂದೇ ಕುಂತಿಯು ‘ಐದು ಜನರೂ ಅನುಭವಿಸಿ’ ಎಂದು ಹೇಳಿರಬೇಕು. ಮನೆಗೆ ಬಂದಕೂಡಲೇ ಕುಂತಿಯು ಅವಳಿಗೆ ಯಜಮಾನಿಕೆಯನ್ನು ಒಪ್ಪಿಸಿ ಕೆಲಸ ಹೇಳಿಕೊಡುತ್ತಾಳೆ. ದ್ರೌಪದಿಯೂ ತಾನು ರಾಜಪುತ್ರಿ ಎಂಬುದನ್ನು ಮರೆತು ಅತ್ತೆಗೆ ವಿಧೇಯಳಾಗಿ ಕುಂಬಾರಶಾಲೆಯಲ್ಲಿ ಸಂಸಾರವನ್ನು ಆರಂಭಿಸುತ್ತಾಳೆ. ಅವರವರಿಗೆ ಅದೇ ಪ್ರೀತಿ ಗೌರವಗಳು ಕೊನೆಯವರೆಗೂ ನಡೆದು ಬಂದುವೆಂದು ತೋರುತ್ತದೆ. ಅವರು ಜಗಳವಾಡಿದರೆಂದು ಎಲ್ಲಿಯೂ ಹೇಳಿಲ್ಲ. ಅವಳಿಗೆ ಅತ್ತೆಯೆಂದು ಕುಂತಿಯಲ್ಲಿ ಎಷ್ಟು ಗೌರವವೋ ತಾಯಿಯೆಂದು ಪಾಂಡವರಿಗೆ ಅಷ್ಟೇ ಗೌರವ. ಅವರವರಲ್ಲಿ ಎಂಥ ಸೋದರ ಸ್ನೇಹ! ಧರ್ಮರಾಜನ ಮೇಲಣ ಭಕ್ತಿವಿಶ್ವಾಸಗಳಿಅಂದಲೇ ಅವನಿಂದಾದ ಕಷ್ಟನಿಷ್ಠುರಗಳನ್ನೆಲ್ಲಾ ಅವರು ಸಹಿಸಿಕೊಂಡಿದ್ದರು. ಧರ್ಮರಾಜನ ಮೈಯಿಂದ ಒಂದು ತೊಟ್ಟು ರಕ್ತ ಬಿದ್ದರೆ ಅದಕ್ಕೆ ಕಾರಣನಾದವನನ್ನು ನಾಶಮಾಡಿಬಿಡುತ್ತೇನೆನ್ನುವುದು ಅರ್ಜುನನ ಪ್ರತಿಜ್ಞೆಯಾಗಿತ್ತಂತೆ; ಧರ್ಮರಾಜನೂ ಹಾಗೇ ತನ್ನ ತಮ್ಮಂದಿರು ಯಾರಾದರೂ ತನ್ನ ಮುಂದೆ ಸತ್ತರೆ ತಾನು ಆ ಕ್ಷಣವೇ ಪ್ರಾಣ ಕಳೆದುಕೊಳ್ಳುವುದಾಗಿ ಪ್ರತಿಜ್ಞೆ ಮಾಡಿದ್ದನಂತೆ; ಸ್ವರ್ಗಕ್ಕೆ ಹೋದಾಗಲೂ ‘ನನ್ನ ತಮ್ಮಂದಿರ ಜೊತೆಯನ್ನು ಬಿಟ್ಟು ನಾನೊಬ್ಬನೇ ಸ್ವರ್ಗಸುಖವನ್ನು ಅನುಭವಿಸುವುದಿಲ್ಲ. ಎಂದು ಅವನು ಹಟ ಹಿಡಿದನಂತೆ.</span>
</p>
<p>
<span> ಶಂತನುವು ಮಗನ ಹತ್ತಿರ ಸತ್ಯವತಿಯ ವಿಚಾರವನ್ನು ಪ್ರಸ್ತಾಪಿಸಲು ಹಿಂತೆಗೆಯುತ್ತಾನೆ; ಅವನ ಚಿಂತಾಭಾವವನ್ನು ನೋಡಿ ಭೀಷ್ಮನು ಆ ಸಂಗತಿಯನ್ನು ಮಂತ್ರಿಗಳಿಂದ ತಿಳಿಯುತ್ತಾನೆ. ಆ ಸಂದರ್ಭದಲ್ಲಿ ಶಂತನುವಿನ ಸೂಕ್ಷ್ಮವಾದ ಮಾತುಗಳೂ ಭೀಷ್ಮನ ಧೀರವಾದ ನಡಗೆಯೂ ಎರಡೂ ಮೆಚ್ಚತಕ್ಕವೇಯೇ. ತಂದೆ ಮಕ್ಕಳಲ್ಲಿ ಯಾರು ಹೆಚ್ಚು ಮೆಚ್ಚುಗೆಗೆ ಪಾತ್ರರೋ ನಿರ್ಧರಿಸುವುದು ಅಸಾಧ್ಯ. ಕೊನೆಗೆ ಭೀಷ್ಮನು ಭೀಷ್ಮರೀತಿಯಲ್ಲಿ ತ್ಯಾಗಮಾಡಿ, ಸರ್ವತ್ಯಾಗ ಸಾರ್ವಕಾಲಿಕ ತ್ಯಾಗ-ಪೂರುವಿನಂತಲ್ಲ-ಮಾಡಿ ವೀರಾಗ್ರಣಿಯಾಗುತ್ತಾನೆ. ‘ಮಗನಿಲ್ಲದಿದ್ದರೆ ಸದ್ಗತಿಯಿಲ್ಲ; ಆದ್ದರಿಂದ ಅನ್ಯರಿಂದಾದರೂ ತನ್ನ ಹೆಂಡತಿ ಮಕ್ಕಳನ್ನು ಪಡೆಯಲಿ!’ಎಂದು ಪಾಂಡುವು ಕಾತುರನಾಗಿದ್ದರೆ, ಭೀಷ್ಮನು ‘ಮಕ್ಕಳಿಲ್ಲದಿದ್ದರೂ ನನಗೆ ಸ್ವರ್ಗ ದೊರೆಯುತ್ತದೆ!’ ಎಂದನು. ಸ್ವರ್ಗ ದೊರೆಯದಿದ್ದರೆ ಹೋಗಲಿ, ತಂದೆ ಸಂತೋಷ ಪಡಲಿ. ಅದು ದೊಡ್ಡಧರ್ಮ; ತಾನು ಧರ್ಮಮಾರ್ಗದಲ್ಲಿದ್ದರೆ ಅದರಿಂದ ಸದ್ಗತಿ ದೊರೆತೇ ದೊರೆಯುವುದು. ಮಕ್ಕಳು ಕೊಡಿಸುವ ಉತ್ತಮ ಗತಿ ದೊರೆಯುವುದು ಎಂದು ನಂಬಿದ್ದ ಸ್ವತಂತ್ರ ಬುದ್ಧಿಯ ಗಂಡಾಳು, ಭೀಷ್ಮ! ಅವನಿಗೆ ತಂದೆಯ ಮೇಲೂ, ಮಲತಾಯಿಯ ಮೇಲೂ, ಅವಳ ಮಕ್ಕಳ ಮೇಲೂ ಏನು ಭಕ್ತಿವಿಶ್ವಾಸ! ಆ ಭಕ್ತಿ ಆದರಗಳಿಂದ ಅವನ ವ್ಯಕ್ಕಿತ್ವಕ್ಕೆ ಏನು ಕೊರತೆಯಾಯಿತು? ಸಾಮರ್ಥ್ಯ ಗೌರವಗಳಲ್ಲಿ ಏನು ಕೊರತೆಯಾಯಿತು? ಮಹಾಭಾರತ ಯುದ್ಧದಲ್ಲಿ ಅರ್ಧಭಾರ ಅವನದು, ಎರಡು ಕಡೆಯೂ ಮುಂದಾಳುತನ ಅವನದು; ಅವನು ಎಲ್ಲರಿಗೂ ಅಜ್ಜ. </span>
</p>
<p>
<span> ಸಂಸಾರದಲ್ಲಿ ಒಬ್ಬರು ಸೋತಾಗಲೀ, ಇಬ್ಬರೂ ಸೋತಾಗಲೀ ಸ್ನೇಹವು ಬೆಳೆಯಬೇಕು; ಅದರಿಂದಲೇ ಚಿಂತೆ ಕಷ್ಟಗಳ ನಿವಾರಣೆ; ಸುಖ ಸಂಪಾದನೆ. ಆದ್ದರಿಂದ ವ್ಯಕ್ತಿಯ ಶೀಲ, ಅದರಲ್ಲಿಯೂ ತ್ಯಾಗ, ಕ್ಷಮ, ಇವು ಮುಖ್ಯ; ಅದರಿಂದ ಸಂಸಾರ ಹಸನಾಗುತ್ತದೆ; ಇವುಗಳಿಗೆ ಮೂಲ ಪ್ರೀತಿ, ಪ್ರೇಮ, ವಾತ್ಸಲ್ಯ, ಭಕ್ತಿ, ಗೌರವ, ಇತ್ಯಾದಿ. ಇವೆಲ್ಲಾ ಮೂಲತಃ ಒಂದೇ. ಸ್ಥಾನಭೇದದಿಂದ ಸ್ವಲ್ಪ ಸ್ವಲ್ಪ ಬಣ್ಣ ಬದಲಾಗಿ ಒಂದೇ ಸ್ನೇಹಭಾವನೆ ಬೇರೆ ಬೇರೆ ಹೆಸಅರನ್ನು ತಳೆಯುತ್ತದೆ. ಹೀಗೆ ವ್ಯಕ್ತಿಗಳು ಉತ್ತಮಗೊಂಡರೆ ಸಂಸಾರವು ಉತ್ತಮವಾಗುತ್ತದೆ. ಏಕೆಂದರೆ ಹತ್ತು ವ್ಯಕ್ತಿಗಳಿಂದ ಒಂದು ಸಂಸಾರ; ಹತ್ತು ಉತ್ತಮವಾದ ಸಂಸಾರಗಳಿಂದ ಒಂದು ಶ್ಲಾಘ್ಯವಾದ ಸಮಾಜ; ಸಮಾಜದಿಂದಲೇ ದೇಶ, ರಾಷ್ಟ್ರ ಎಲ್ಲಾ! ಆದ್ದರಿಂದ ಸಾಧಾರಣ ನೀತಿ, ಸಾಂಸಾರಿಕ ನೀತಿ. ವೈಯುಕ್ತಿಕ ಗುಣಶೀಲಗಳು, ಇವು ಅತ್ಯಂತ ಮುಖ್ಯವಾದುವು. ವ್ಯಕ್ತಿಸಂಪತ್ತೇ ದೇಶಸಂಪತ್ತು. ಆ ಸಂಪತ್ತನ್ನು ವೃದ್ಧಿಪಡಿಸುವುದೇ ರಾಜನ ಪ್ರಥಮ ಧರ್ಮ.</span>
</p>
<p>
<span> ಸಂಸಾರದಲ್ಲಿ ಮಿಕ್ಕ ಎಲ್ಲರ ಶೀಲಕ್ಕಿಂತಲೂ ಗೃಹಿಣಿಯ ಶೀಲವನ್ನು ಭಾರತಕಾರನು, ಉದ್ದೇಶಪಟ್ಟೋ, ಸ್ವಾಭಾವಿಕವಾಗಿಯೋ ಬಹು ಸಾತ್ವಿಕವಾದದ್ದೆಂದು ಚಿತ್ರಿಸಿದ್ದಾನೆ. ದ್ರೌಪದಿಯ ಮಾತು ಇರಲಿ. ಅವಳು ಪಟ್ಟ ಹಿಂಸೆ ಅವಮಾನಗಳಿಗೆ, ಅವಳು ತನ್ನ ಗಂಡಂದಿರನ್ನು ಪೀಡಿಸಿದ್ದು ಹೆಚ್ಚಲ್ಲ. ಕುಂತಿ ಗಾಂಧಾರಿ, ಸತ್ಯವತಿ, ಅವಳ ಸೊಸೆಯರು, ಸಾವಿತ್ರಿ, ದಮಯಂತಿ, ಕೊನೆಗೆ ಕೈಕೆ ಇವರು ಸಾಂಸಾರಿಕ ಕ್ಲೇಶಗಳಿದ್ದರೂ ಗಂಡಂದಿರಲ್ಲಿ ಎಷ್ಟು ಪ್ರೇಮದಿಂದಿದ್ದರು ಎಂದು ನೋಡಿದರೆ ಆಶ್ಚರ್ಯವಾಗುತ್ತದೆ. ಜೈಮಿನಿ ಭಾರತದಲ್ಲಿ ಬರುವ ಚಂಡಿಯ ಕಥೆಯಂಥ ಕಥೆಯು ಈ ಉಪಾಖ್ಯಾನಗಳ ಗಣಿಯಲ್ಲಿ ಒಂದೂ ಇಲ್ಲ. ಸಂಸಾರದಲ್ಲಿ ಗಂಡನೋ ಹೆಂಡತಿಯೋ ಎಡವಟ್ಟಾದರೆ ಪಾರ್ಶ್ವವಾಯು ವಿನಿಂದ ಆರ್ಧ ದೇಹವೇ ಹೋದಂತೆ; ಅಂಥ ವ್ಯಕ್ತಿಗೆ ಏನು ಸುಖ; ನರಳುವುದು ಮರಣವನ್ನು ನಿರೀಕ್ಷಿಸುವುದು, ಎರಡೇ! ಇಬ್ಬರೂ ಅಂಥವರೇ ಆದರೆ, ಅದರ ಪರಿಣಾಮ ಇಕ್ಕಟ್ಟಾದ ಸೇತುವೆಯ ಮೇಲೆ ಟಗರುಗಳು ಹೋರಾಡಿ ಎರಡೂ ಹೊಳೆಗೆ ಮಗಚಿಕೊಳ್ಳುವಂತೆಯೇ.. </span>
</p>
<p>
<span> ಈ ಪ್ರಶ್ನೆ ಇಂದಿನದಲ್ಲ; ನಮ್ಮ ದೇಶದ್ದು ಮಾತ್ರವಲ್ಲ; ಪಾಶ್ಚಾತ್ಯರು ಇದಕ್ಕೆ ಕಂಡುಕೊಂಡಿರುವ ಮದ್ದು ದಾಂಪತ್ಯ ವಿಚ್ಛೇದ. ಇದು ವ್ಯಕ್ತಿಸ್ವಾತಂತ್ರ್ಯದ ಒಂದು ಪರಿಣಾಮ. ಅವರಲ್ಲಿ ಈಗ ಇದು ಸರ್ವಸಾಧಾರಣವಾಗಿದೆ.ಆದರೆ ಅವರೇನು ಇದರಿಂದ ಸುಖವಾಗಿಲ್ಲ. ಏಕೆಂದರೆ ವಿಚ್ಛೇದಕ್ಕೆ ಹೊರಟರೆ,ಅದು ಒಂದರಲ್ಲಿ ಮುಗಿಯುತ್ತದೆಯೇ? ಇದು ನಮ್ಮ ದೇಶಕ್ಕೆ ಸಂಪ್ರದಾಯಕ್ಕೆ ಬಂದದ್ದಲ್ಲ;ಅದು ಆಪದ್ಧರ್ಮ. ಮನಸ್ಸು ಒಡೆದರೆ ಮಡಕೆ ಒಡೆದ ಹಾಗೇ;ಮತ್ತೆ ಆ ಚೂರುಗಳೇ ಅಂಟುವುದಿಲ್ಲ. ಹೊಸ ಚೂರುಗಳು ಅಂಟುವುದು ನಿಜವೇ? ಆದ್ದರಿಂದ ಗಡಿಗೆ ಬೇಕೆನ್ನುವವರು ಅದು ಒಡೆಯದ ಹಾಗೆ ನೋಡಿಕೊಳ್ಳಬೇಕು. ಅದೇ ವಿವೇಕ. ಕೈಹಿಡಿದ ಹೆಂಡತಿ ಎಂದೋ,ಕೈಹಿಡಿದ ಗಂಡ ಎಂದೋ, ಹೊಂದಿಕೊಂಡು ಹೋಗುವ ತನಕ ಸಂಸಾರ. ಒಬ್ಬ ಗಂಡಸಿಗೆ ಇಬ್ಬರು ಹೆಂಡರಿದ್ದಾಗ ಅವನಾಗಲೀ, ಸವತಿಯರಾಗಲೀ ಸುಖವಾಗಿದ್ದರೆಂದು ಯಾವ ಕಥೆಯೂ ಹೇಳುವುದಿಲ್ಲ. ಕೊನೆಗೆ ಕುಂತಿ ಮಾದ್ರಿಯರಲ್ಲಿಯೂ, ಮಾದ್ರಿ ಅವಳಿ ಮಕ್ಕಳನ್ನು ಪಡೆದ ಸಂದರ್ಭದಲ್ಲಿ ಅಸಮಾಧಾನವಾದಂತೆ ಹೇಳಿದೆ. ಅಂಥದರಲ್ಲಿ ಒಬ್ಬ ಹೆಂಗಸಿಗೆ ಐದುಜನ ಗಂಡಂದಿರು ಇದ್ದಾಗ, ಆ ಸಂಸಾರ ಸುಖವಾಗಿದ್ದದ್ದು -ಗಂಡಹೆಂಡಿರ ನಿಮಿತ್ತವಾಗಿ ಯಾವ ಅಸಮಾಧಾನವೂ ಬರದೆ ಇದ್ದದ್ದು- ಪಾಂಡವರ ಸೋದರ ಸ್ನೇಹವನ್ನೂ ಅವರ ಮತ್ತು ದ್ರೌಪದಿಯ ಪತಿಪತ್ನೀ ಪ್ರೇಮವನ್ನೂ ಚೆನ್ನಾಗಿ ವ್ಯಕ್ತಪಡಿಸುತ್ತದೆ. ದ್ರೌಪದಿಗೆ ಭೀಮಾರ್ಜುನರ ಮೇಲೆ ಹೆಚ್ಚಿನ ಪ್ರೀತಿ; ಅದಕ್ಕೆ ಕಾರಣವೂ ಇತ್ತು. ಅರ್ಜುನನ ಮೇಲೆ ಅವಳಿಗೆ ಪಕ್ಷಪಾತವಿತ್ತೆಂಬುದು ಧರ್ಮರಾಜನ ಅಭಿಪ್ರಾಯ. (ಪುಟ ೩೮೫) ಆದರೂ ಆ ಪಕ್ಷಪಾತವನ್ನಾಗಲೀ ಅಭಿಪ್ರಾಯವನ್ನಾಗಲೀ ಸಂಸಾರದಲ್ಲಿ ಗಂಡಹೆಂಡಿರು ಯಾವಾಗಲಾದರೂ ವ್ಯಕ್ತಪಡಿಸಿ ಅದರಿಂದ ಯಾರಿಗಾದರೂ ಅಸಮಾಧಾನವಾಯಿತೆಂಬುದನ್ನು ಕಾಣೆವು. “ಅಂತೂ ಇಂತೂ ಕುಂತಿ ಮಕ್ಕಳಿಗೆ ರಾಜ್ಯವಿಲ್ಲ” ಎಂದು ಹೇಳುವುದಕ್ಕಿಂತ "ಅಂತೂ ಇಂತೂ ಕುಂತಿಗೆ ಸುಖವಿಲ್ಲ’ ಎಂದು ಹೇಳಿದರೆ ಹೆಚ್ಚು ನಿಜವಾಗುತ್ತದೆ. ಅವಳು ಹುಟ್ಟಿದಂದಿನಿಂದ ಸಾಯುವವರೆಗೂ ಕಷ್ಟಪಟ್ಟದ್ದೇ ಆಯಿತು. ಆದರೆ ಅವಳದು ಏನು ಧೈರ್ಯ, ಏನು ತಾಳ್ಮೆ, ಏನು ಸಹಿಷ್ಣುತೆ! ಮನುಷ್ಯನ ಸತ್ವ ಕಂಡು ಬರುವುದು ಕಷ್ಟಪ್ರಾಪ್ತವಾದಾಗ. ಅದನ್ನು ಕುಂತಿ, ಸಾವಿತ್ರಿ, ದಮಯಂತಿ, ಸೀತೆ, ಮುಂತಾದವರು ಹೇಗೆ ಹಾರಾಡದೆ ಧೈರ್ಯದಿಂದ ತಾಳ್ಮೆಯಿಂದ ಎದುರಿಸಿದರು. ವಿವೇಕದಿಂದ ಶಾಂತಿ ಸುಖ ಪಡೆದರು, ಸತ್ಯದಲ್ಲಿ ಧರ್ಮದಲ್ಲಿ ನಡೆದರು ಎಂಬುದನ್ನು ಭಾರತವು ಚೆನ್ನಾಗಿ ಚಿತ್ರಿಸಿದೆ. ಅವರು ಹೆಂಗಸರಿಗೆ ಮಾತ್ರವಲ್ಲ ಗಂಡಸರಿಗೂ ಮಾರ್ಗದರ್ಶಕರು.</span>
</p>
<p>
<span> </span>
</p>
<p>
<span> ಮಹಾಭಾರತದಲ್ಲಿ ಕಾವ್ಯಗುಣ</span>
</p>
<p>
<span> </span>
</p>
<p>
<span> ಮಹಾಭಾರತದಲ್ಲಿ ಈಗ ಸುಮಾರು ಅರ್ಧಭಾಗವೇ ಧರ್ಮನೀತಿಗಳಾಗಿದೆ. ಮಿಕ್ಕ ಅರ್ಧಭಾಗದಲ್ಲಿ ಮುಖ್ಯಕಥೆಯೂ ಉಪಾಖ್ಯಾನಗಳೂ ಬರುತ್ತವೆ. ಇವಿಷ್ಟನ್ನೇ ತೆಗೆದುಕೊಂಡರೆ ಅದು ಉತ್ತಮವಾದ ಕಾವ್ಯವಾಗುವುದರಲ್ಲಿ ಸಂದೇಹವಿಲ್ಲ. ‘ಕೃತಂ ಮಯೇದಂ ಭಗವನ್​ ಕಾವ್ಯಂ ಪರಮಪೂಜಿತಂ’ ಎಂದೇ ವ್ಯಾಸರು ಬ್ರಹ್ಮನಿಗೆ ಹೇಳಿದರಂತೆ. ಅದು ಕಾವ್ಯವೂ ಹೌದು; ಪರಮಪೂಜಿತವಾದ ಕಾವ್ಯವೆಂಬುದರಲ್ಲಿಯೂ ಸಂದೇಹವಿಲ್ಲ; ಏಕೆಂದರೆ ಆ ವಸ್ತುವೈಚಿತ್ರ್ಯ, ಪಾತ್ರವೈವಿಧ್ಯ, ಭಾವಸಂಪತ್ತು, ರಸ ಪ್ರವಾಹ, ಜೀವನವಿಮರ್ಶೆಗಳನ್ನು ಮುಂದಿನ ಸಾಹಿತ್ಯದಲ್ಲಿ ಎಲ್ಲಿ ತರೋಣ? ಅದರಲ್ಲಿ ಕವಿಸಮಯ, ಚಮತ್ಕಾರ, ಛಂದೋವೈಚಿತ್ರ್ಯ, ಅಲಂಕಾರಾತಿಶಯ ಇವು ಇಲ್ಲ. ಅವು ಬಂದು, ಈಚಿನ ಕಾವ್ಯ ಕೃತಕವಾಯಿತೇ ಹೊರತು ಜೀವಂತವಾಗಲಿಲ್ಲ. ಭಾರತದಲ್ಲಿ ಅಲಂಕಾರಗಳೂ, ವರ್ಣನೆಗಳೂ, ಹಿತವಾಗಿ, ಮಿತವಾಗಿ, ಸಂದರ್ಭೋಚಿತವಾಗಿ ಬರುತ್ತವೆ; ಈಚಿನ ಮಾಘ ನೈಷಧಾದಿ ಕಾವ್ಯಗಳನ್ನೂ ಚಂಪೂ ಗ್ರಂಥಗಳನ್ನೂ ಓದಿ ಓದಿ ನಮಗೆ ಆ ಕೃತಕತೆಯೇ ಸರಿ, ಸ್ವಾಭಾವಿಕತೆ ಸಪ್ಪೆ ಎನಿಸುವಂತಾಗಿದೆ. ಆದ್ದರಿಂದ ಈಚಿನ ಲಾಕ್ಷಣಿಕರೂ ಅಲಂಕಾರಿಕರೂ ಮಹಾಭಾರತದ ಸಾಹಿತ್ಯ ಗುಣವನ್ನು ಹೊಗಳು ವುದಿರಲಿ, ಅದರಿಂದ ಉದಾಹರಣೆಗಳನ್ನೂ ತೆಗೆದುಕೊಳ್ಳುವುದಿಲ್ಲ. ಆದರೆ ಹಿಂದೆ ಹೀಗೆ ಇರಲಿಲ್ಲ. ಬಾಣನು (ಸು.ಕ್ರಿ.ಶ.೬೫೦) ವ್ಯಾಸರನ್ನು “ಕವಿಬ್ರಹ್ಮ”ನೆಂದು ಹೊಗಳಿದ್ದಾನೆ. ಸರಸ್ವತೀ ನದಿಯಿಂದ ಪವಿತ್ರವಾದ ಭರತಖಂಡವು ಬ್ರಹ್ಮನಿಂದ ಸೃಷ್ಟವಾದಂತೆ. ಅವರ ವಾಕ್ಪ್ರವಾಹದಿಂದ ಪವಿತ್ರವಾದ ಭಾರತವು ರಚಿತವಾಯಿತೆಂದು ತನ್ನ ಭಕ್ತಿಗೌರವಗಳನ್ನು ಸೂಚಿಸಿದ್ದಾನೆ. (ಈ ಪೀಠಿಕೆಯ ಮೊದಲಲ್ಲಿ ಕೊಟ್ಟಿರುವ ಶ್ಲೋಕವನ್ನು ನೋಡಿ) ಕ್ಷೇಮೇಂದ್ರನು (೧೧ ನೆಯ ಶತಮಾನ) ಹಾಗೆಯೇ ಅವರನ್ನು ಕವಿಬ್ರಹ್ಮ ರೆಂದು ಕರೆದು“ಪೀಯೂಷ ರಸಸಾರ” ನೆಂದು ಹೊಗಳಿದ್ದಾನೆ. (ಪುಟ ೪೧೦). ಪ್ರಸಿದ್ಧ ಅಲಂಕಾರಿಕನಾದ ಆನಂದವರ್ಧನನು (ಸು.ಕ್ರಿ.ಶ.೮೫೦) ಮಹಾಭಾರತವು ಶಾಸ್ತ್ರ-ಕಾವ್ಯ ಛಾಯೆಯುಳ್ಳ ಗ್ರಂಥವಾದರೂ, ಸಾರವತ್ತಾದ ಅರ್ಥವುಳ್ಳ ಉತ್ತಮ ಧ್ವನಿಕಾವ್ಯವೆಂದು ಅದರಲ್ಲಿ ಶಾಂತರಸವು ವ್ಯಂಗ್ಯಮಾರ್ಗದಿಂದ ಬಹು ಚೆನ್ನಾಗಿ ಪ್ರತಿಪಾದಿತ ವಾಗಿದೆಯೆಂದು ಶ್ಲಾಘಿಸಿದ್ದಾನೆ.(ಉದ್ದ್ಯೋತ ೪, ಕಾರಿಕೆ ೧೦೯).</span>
</p>
<p>
<span> ಮಹಾಭಾರತವು ಕಥೆಗಳ ಗಣಿ; ಅದರಲ್ಲಿ ಬರುವ ಉಪಕಥೆಗಳ ವೈವಿಧ್ಯಕ್ಕೆ ಕೊನೆಯಿಲ್ಲ. ದೇವತೆಗಳ ಕಥೆ, ರಾಕ್ಷಸರ ಕಥೆ, ವೀರರ ಕಥೆ, ಪತಿವ್ರತೆಯರ ಕಥೆ, ಮೃಗಗಳು ಪಕ್ಷಿಗಳು ಹಾವುಗಳು ಮುಂತಾದ ಪ್ರಾಣಿಗಳ ಕಥೆ, ಪುರಾಣಕಥೆ, ಪುಣ್ಯಕಥೆ, ನೀತಿಕಥೆ, ಋಷಿಗಳ ಕಥೆ, ತಪಸ್ವಿಗಳ ಕಥೆ, ತ್ಯಾಗಿಗಳ ಕಥೆ, ಯೋಗಿಗಳ ಕಥೆ, ಉಪಶಾಂತರ ಕಥೆ, ಉಗ್ರರೂಪಿಗಳ ಕಥೆ, ಇತ್ಯಾದಿ. ಇವು ಮುಂದೆ ಬರುವ ಸಂಸ್ಕೃತ ಸಾಹಿತ್ಯಕ್ಕೂ ದೇಶಭಾಷಾ ಸಾಹಿತ್ಯಕ್ಕೂ ಆಧಾರವಾಗುತ್ತದೆ. ಕೆಲವು ದೇಶಾಂತರಗಳ ಸಾಹಿತ್ಯಗಳಿಗೂ ಹೋಗಿಸೇರಿ ಸರ್ವಜನಪ್ರಿಯವಾಗಿವೆ.</span>
</p>
<p>
<span> ಆದರೂ ಮಹಾಭಾರತವು ಉಲ್ಲಾಸದಿಂದ ಮನಸ್ಸನ್ನು ಉಬ್ಬಿಸುವ ಅಥವಾ ಕುಣಿಸುವ ಗ್ರಂಥವಲ್ಲ; ಅದರ ಹಿನ್ನೆಲೆ ದುಃಖ.(ಸಾಂಖ್ಯದ ತೀರ್ಮಾನವೇ ಅದು: “ತಸ್ಮಾತ್​ ದುಃಖಂ ಸ್ವಭಾವೇನ” ಸಾಂಖ್ಯಕಾರಿಕಾ ೫೫)ಅದು ಯುದ್ಧದ ಕಥೆಯಾದ್ದರಿಂದ ವೀರರಸಪೂರ್ಣವೆಂದು ತೋರೀತು. ಆದರೆ ಅದರ ಹಿಂದೆ ಇರುವುದು ಪಾಂಡವರ ಕಷ್ಟಕಾರ್ಪಣ್ಯ.; ಅದರಲ್ಲಿ ಆಗತಕ್ಕದ್ದು ಕೌರವ ಪಾಂಡವ ವಂಶಗಳ ನಿರ್ಮೂಲನ; ಸಾವಿರಾರು ರಾಜರ ಸಾವು. ಹದಿನೆಂಟು ಅಕ್ಷೋಹಿಣಿ ಸೈನ್ಯದ ಅಳಿವು. ಇಷ್ಟು ಕಷ್ಟ ನಷ್ಟಗಳನ್ನೂ ನಿಷ್ಠುರವನ್ನೂ ಅನುಭವಿಸಿ ಪಾಂಡವರು ಏನು ಸುಖಪಟ್ಟರೋ ಗೊತ್ತಿಲ್ಲ; ಅದರ ವಿವರಣೆ ಏನೂ ಬರುವುದಿಲ್ಲ. ಸ್ವಲ್ಪಕಾಲದಲ್ಲಿಯೇ ಅವರು ಮಹಾಯಾತ್ರೆ ಹೊರಟು ಸ್ವರ್ಗಸ್ಥರಾಗುತ್ತಾರೆ. ಅಲ್ಲಿ ಇಷ್ಟು ಅನರ್ಥಕ್ಕೂ ಕಾರಣರಾದ ದುರ್ಯೋಧನ ಕರ್ಣ ಶಕುನಿಗಳೂ ಒಂದೇ, ಧರ್ಮರಾಜನೂ ಒಂದೇ! ಅವರು ಯುದ್ಧದಲ್ಲಿ ಕಾದು ಮಡಿದದ್ದೇ ಸಾಕು ಅದಕ್ಕೆ! ಪಾಂಡವರ ಜೊತೆಗೆ ಹೆಂಗಸರಲ್ಲಿ ದ್ರೌಪದಿಯೊಬ್ಬಳು ಸ್ವರ್ಗಕ್ಕೆ ಹೋದಳೆಂದು ತೋರುತ್ತದೆ. ಅವಳು ಯುದ್ಧದಲ್ಲಿ ಕಾದದೆ ಇದ್ದರೂ, ಕಾದಿದವರವನ್ನು ಉಸಿರಾಡುವುದಕ್ಕೆ ಅವಕಾಶವಿಲ್ಲದಂತೆ ಪ್ರೇರಿಸಿದವಳು, ಮೂದಲಿಸಿ ದವಳು, ಹಟಮಾಡಿದವಳು. ಅವಳು ಪಟ್ಟ ಕಷ್ಠನಿಷ್ಠುರಗಳೂ ಹಾಗೆಯೇ ಇದ್ದುವೆ ನ್ನೋಣ.! ಕುಂತಿ ಕಷ್ಟಪಡಲಿಲ್ಲವೇ? ಅಂಬೆ ಅಂಬಿಕೆ ಅಂಬಾಲಿಕೆಯರು ಕಷ್ಟಪಡ ಲಿಲ್ಲವೇ? ಆದರೆ ಅವರದ್ದು ಯಾರದೂ ಅಷ್ಟು ಆರ್ಭಟವಿಲ್ಲ! ಅವರು ಯಾರೂ ಅಷ್ಟು ರಾಜಸರಲ್ಲ; ಮಹಾಭಾರತದಲ್ಲಿ ಯಾರಾದರೂ ಗಂಡಸಿದ್ದರೆ ಅದು ದ್ರೌಪದಿ! ಎಂದು ಯಾರೋ ಒಬ್ಬರು ಹೇಳಿದ್ದಾರೆ. ಆದ್ದರಿಂದ ಅವಳು ಕಾದಿ ಮಡಿಯದೇ ಇದ್ದೂ ಗಂಡಂದಿರ ಜೊತೆಯಲ್ಲಿ ವೀರಸ್ವರ್ಗವನ್ನು ಅನುಭವಿಸಿದಳೆಂದು ತೋರುತ್ತದೆ! ಮಿಕ್ಕ ಹೆಂಗಸರಿಗೆ ಬೆಂಕಿ, ಇಲ್ಲ ಕಾಡು,ಇದೇ ಕೊನೆ!</span>
</p>
<p>
<span> ನಳೋಪಾಖ್ಯಾನ, ಸಾವಿತ್ರಿಯ ಉಪಾಖ್ಯಾನ ರಾಮೋಪಾಖ್ಯಾನಾದಿಳು ಸುಖದಿಂದ ಮುಗಿದರೂ, ಅವುಗಳಲ್ಲಿಯೂ ಹಿನ್ನೆಲೆಯಾಗಿ, ಬಹುಭಾಗವಾಗಿ ಕಷ್ಟವಿಲ್ಲದೆಯಿಲ್ಲ. ಆದ್ದರಿಂದ ಆನಂದವರ್ಧನನು ಹೇಳುವಂತೆ ಭಾರತವನ್ನು ಓದಿ ಮುಚ್ಚಿಟ್ಟರೆ ಬರುವುದು, ಬರಬೇಕಾದದ್ದು ವೈರಾಗ್ಯ, ಶಾಂತಿ. ಕ್ಷೇಮೇಂದ್ರನೂ ಇದೇ ಮಾತನ್ನು ಹೇಳುತ್ತಾನೆ.</span>
</p>
<p>
<span> ರತ್ನೋದಾರಚತುಸ್ಸಮುದ್ರರಶನಾಂ ಭುಕ್ತ್ವಾ ಭುವಂ ಕೌರವೋ</span>
</p>
<p>
<span> ಭಗ್ನೋರುಃ ಪತಿತಃ ಸ ನಿಷ್ಪರಿಜನೋ ಜೀವನ್ವೃಕೈರ್ಭಕ್ಷಿತಃ।</span>
</p>
<p>
<span> ಗೋಪೈರ್ವಿಶ್ವಜಯೀ ಜಿತಃ ಸ ವಿಜಯಃ ಕಕ್ಷೈಃ ಕ್ಷಿತಾ ವೃಷ್ಣಯಃ</span>
</p>
<p>
<span> ತಸ್ಮಾತ್ಸರ್ವಮಿದಂ ವಿಚಾರ್ಯ ಸುಚಿರಂ ಶಾಂತ್ಯೈಮನೋ ದೀಯತಾಂ॥</span>
</p>
<p>
<span> ಕೌರವನು ಚತುಸ್ಸಮುದ್ರಾಂತವಾದ ಭೂಮಿಯನ್ನು ಆಳಿ, ತೊಡೆ ಮುರಿಸಿಕೊಂಡು ಬಿದ್ದನು; ಹತ್ತಿರ ಒಬ್ಬರೂ ಇಲ್ಲದೆ ಬದುಕಿದ್ದಾಗಲೇ ಅವನನ್ನು ತೋಳಗಳು ಕಿತ್ತು ಕೊಂಡು ತಿಂದುವು. ವಿಶ್ವವನ್ನೇ ಗೆದ್ದ ಅರ್ಜುನನು ದನಕಾಯುವವರಿಗೆ ಸೋತನು. ಯಾದವರು ಸ್ವಪಕ್ಷಗಳಿಂದಲೇ ಹಾಳಾದರು. ಆದ್ದರಿಂದ ಇದೆಲ್ಲವನ್ನೂ ವಿಚಾರ ಮಾಡಿ ಶಾಂತಿಯ ಕಡೆಗೆ ಮನಸ್ಸು ಕೊಡಿ! ಶಾಂತಿ ಲಭಿಸಬೇಕಾದರೆ ತತ್ವಜ್ಞಾನದಿಂದ,ಧರ್ಮಾಚರಣೆಯಿಂದ.</span>
</p>
<p>
<span>ಮಹಾಭಾರತದಲ್ಲಿ ದರ್ಶನ</span>
</p>
<p>
<span> ಈ ಭಾಗವನ್ನು ಬರೆಯುವುದಕ್ಕಿಂತ ಮುಂಚೆ ಇಲ್ಲಿ ಪೂರ್ವಭಾವಿಯಾಗಿ ಒಂದೆರಡು ಮಾತು ಹೇಳುವುದು ಅವಶ್ಯಕ. ಹಿಂದೆಯೇ ಹೇಳಿದಂತೆ ಮಹಾಭಾರತವು ಸುಮಾರು ಒಂದು ಸಾವಿರ ವರ್ಷಗಳವರೆಗೆ ಬೆಳೆದು ಅದರಲ್ಲಿ ನಾನಾ ಕಾಲದ ನಾನಾಭಾವಗಳು ಸೇರಿಹೋಗಿರುವುದರಿಂದ, ಯಾವ ವಿಷಯದಲ್ಲಿಯೇ ಆಗಲಿ ಮಹಾ ಭಾರತದ ಒಟ್ಟು ಅಭಿಪ್ರಾಯವೇನು ಎಂದು ಹೇಳುವುದು ಕಷ್ಟವಾಗುತ್ತದೆ; ಹಾಗೆ ಹೇಳುವುದಕ್ಕೆ ಹೋದರೆ ತಪ್ಪೂ ಆಗಬಹುದು; ಈ ಕ್ಲೇಶವನ್ನು ಅನುಭವಿ ಸಿಯೇ ಭಾರತದ ಸಂಶುದ್ಧ ಪಾಠವೊಂದು ಅಗತ್ಯವೆಂದು ಎಲ್ಲ ವಿದ್ವಾಂಸರೂ ಸೂಚಿಸುತ್ತ ಬಂದದ್ದು. ಆದರೆ ಅಂಥ ಪಾಠ ಇನ್ನೂ ದೊರೆಯುವ ಹಾಗಿಲ್ಲ; ಸುಕ್ತಂ. ಪಾಠವೂ ‘ಪ್ರಾಚೀನ’ವಾದದ್ದು ಮಾತ್ರ; ಅದೂ ಪೂರ್ತಿಯಾಗಿಲ್ಲ. ಆದ್ದರಿಂದ ಮಹಾಭಾರತದಲ್ಲಿ ಪ್ರತಿಪಾದ್ಯವಾದ ಧರ್ಮದರ್ಶನಾದಿಗಳನ್ನು ಕುರಿತು ಏನಾದರೂ ಹೇಳಿದರೆ ಅದು ಎಲ್ಲರಿಗೂ ಗ್ರಾಹ್ಯವಾಗುವುದು ಸಾಧ್ಯವಲ್ಲ. ಆದರೂ, ಯಾವುದು ಈಚಿನದು, ಪ್ರಕ್ಷುಪ್ತ, ಎಂದು ಬಿಟ್ಟಿದ್ದೇನೋ ಅವುಗಳ ಗೋಜಿಗೆ ಹೋಗದೆ, ಸಾಮಾನ್ಯವಾಗಿ‘ವಚನ ಭಾರತ’ವನ್ನು ಓದುವವರ ಉಪಯೋಗಕ್ಕಾಗಿ ನನಗೆ ಸೂಕ್ತ ತೋರಿದಂತೆ ಬರೆದಿದ್ದೇನೆ. ಹೆಚ್ಚಿನ ವಿವರ ಬೇಕಾದರೆ ಮೂಲಗ್ಪ್ರಂಥವಿದೆ, ಬೇರೆ ಬೇರೆ ಪ್ರೌಢಲೇಖನಗಳಿವೆ.</span>
</p>
<p>
<span> ಮಹಾಭಾರತದಲ್ಲಿ ಸ್ಪಷ್ಟವಾಗಿ ಮತ್ತು ಹಲವೆಡೆಗಳಲ್ಲಿ ಕಂಡುಬರುವುವು ಸಾಂಖ್ಯ ಮತ್ತು ಯೋಗ ಈ ಎರಡೇ ದರ್ಶನಗಳು.೪೧ ಬ್ರಾಹ್ಮಣ ಆರಣ್ಯಕ ಉಪನಿಷತ್ತುಗಳು ಭಾರತಕ್ಕೆ ಹಿಂದಿನದಾಗಿ, ಹಿನ್ನೆಲೆಚಿiಅiಾಗಿ ಇದ್ದರೂ ಅವುಗಳೇ ಆಧಾರವಾದ ಮೀಮಾಂಸ೪೨ ಮತ್ತು ವೇದಾಂತಗಳು ಆಗ್ಗೆ ಇನ್ನೂ ದರ್ಶನಗಳಾಗಿ ರೂಪಗೊಂಡಿರಲಿಲ್ಲ. ನ್ಯಾಯ ವೈಶೇಷಿಕಗಳಂತೂ ಬಂದಿರಲಿಲ್ಲ. ಆದ್ದರಿಂದ ಅವೆರಡೂ ದರ್ಶನಗಳನ್ನು ಇಲ್ಲಿ ಸ್ವಲ್ಪ ವಿಸ್ತಾರವಾಗಿ ನಿರೂಪಿಸುತ್ತೇನೆ. ಆ ನಿರೂಪಣೆಯು ಖಚಿತವಾಗಲೆಂದು ಸಾಂಖ್ಯಕಾರಿಕಾ ಮುಂತಾದ ಈಚಿನ ಗ್ರಂಥಗಳು ಮತ್ತು ಕೆಲವು ಉಪನಿಷತ್ತುಗಳು</span>
<span> ಇವುಗಳನ್ನೂ ಉಪಯೋಗಿಸಿಕೊಂಡಿದೆ೪೩.</span>
</p>
<p>
<span> ಸಾಂಖ್ಯರ ಪ್ರಕಾರ ಪ್ರಪಂಚವು ಯಾವ ದೇವರ ಸೃಷ್ಟಯೂ ಅಲ್ಲ; ಸರ್ವತ್ರ ವ್ಯಾಪಿಯಾದ ಪ್ರಕೃತಿಯ ಪರಿಣಾಮ. ಪ್ರಕೃತಿಯು ತ್ರಿಗುಣಾತ್ಮಕವಾದದ್ದು; ಸತ್ವ, ರಜಸ್ಸು, ತಮಸ್ಸು ಇವೇ ಅದರ ಆ ಮೂರು ಗುಣಗಳು; ಇವು ಮೂರು ಒಂದೇ ಸಮವಾಗಿದ್ದಾಗ ಆ ಸಾಮ್ಯಾವಸ್ಥೆಯಲ್ಲಿ, ಪ್ರಕೃತಿಯು ತೆಪ್ಪಗಿರುತ್ತದೆ; ಕೆಲಸಮಾಡುವುದಿಲ್ಲ. ಪ್ರಕೃತಿಯು ಸ್ವಭಾವತಃ ಜಡ; ಇದಕ್ಕೆ “ಪ್ರಕಾಶ ಸ್ವರೂಪ”.ನಾದ ಪುರುಷನು ಚೈತನ್ಯ ಕೊಡುತ್ತಾನೆ. ಇವೆರಡೂ ಸತ್ಯ ಮತ್ತು ಅನಾದಿ. </span>
</p>
<p>
<span> ಪುರುಷನ ಅದೃಷ್ಟದಿಂದ (ಅಥವಾ ಸ್ವಭಾವದಿಂದ ) ಪ್ರಕೃತಿಯ ಗುಣಗಳಲ್ಲಿ ಸಮತೂಕ ಹೋಗಿ ಕ್ಷೋಭ ಉಂಟಾಗಲು ಪ್ರಕೃತಿಯು ಪರಿಣಾಮಗೊಳ್ಳುವುದಕ್ಕೆ ಆರಂಭಿಸಿ ಪ್ರಪಂಚ ಸೃಷ್ಟಿಯಾಗುತ್ತ ಹೋಗುತ್ತದೆ. ಪುರುಷ ನೊಬ್ಬನಿಂದಾಗಲೀ, ಪ್ರಕೃತಿಯೊಂದರಿಂದಾಗಲೀ, ಸೃಷ್ಟಿಯು ಸಾಧ್ಯವಲ್ಲ. ಅವು ಹೆಳವ ಕುರುಡ (ಕುರುಡಿ?) ಇದ್ದ ಹಾಗೆ; ಹೆಳವನೂ ಸಹಾಯವಿಲ್ಲದೆ ಚಲಿಸಲಾರ, ಕುರುಡನೂ ಸಹಾಯವಿಲ್ಲದೆ ಚಲಿಸಲಾರ; ಅವರಿಬ್ಬರೂ ಸೇರಿದರೆ ಒಬ್ಬರನೊಬ್ಬರು ಅವಲಂಬಿಸಿಕೊಂಡು ಜೀವನಯಾತ್ರೆ ನಡೆಸಬಹುದು; ಸೃಷ್ಟಿಯಾಗಬಹುದು.</span>
</p>
<p>
<span> ಈ ಸೃಷ್ಟಿಯಲ್ಲಿ ಯಾವುದೂ ಎಲ್ಲಿಂದಲೂ ಬರುವುದಿಲ್ಲ; ಎಲ್ಲವೂ ಇದ್ದದ್ದೇ;(ಆಮೆಯ ತಲೆ ಕೈಕಾಲುಗಳು ಒಳಗೆ ಅಡಗಿಕೊಂಡಿದ್ದು ಹೊರಗೆ ಬಂದಂತೆ)೪೪ ಅದೇ ಹೊಸಹೊಸ ವಸ್ತುವಾಗಿ ಪರಿಣಾಮಗೊಳ್ಳುತ್ತ ಹೋಗುತ್ತದೆ; ಬೀಜವೇ ಅಭಿವ್ಯಕ್ತಿಗೊಂಡು, ಗಿಡವಾಗಿ ಮರವಾಗುವುದು; ಅದರಲ್ಲಿ ಹೂ ಕಾಯಿ ಹಣ್ಣುಗಳಾಗುವುದು. ಆದ್ದರಿಂದ ಸಾಂಖ್ಯವು ಪ್ರತಿಪಾದಿಸುವುದು ಸತ್ಕಾರ್ಯವಾದ, ಪರಿಣಾಮವಾದ.</span>
</p>
<p>
<span> ಸತ್ವರಜಸ್ತಮೋಗುಣಗಳ ಸ್ವಭಾವಗಳು ಬೇರೆಬೇರೆ; ಮತ್ತು ಪರಸ್ಪರ ವಿರುದ್ಧ- ಪ್ರಕಾಶ, ಚಟುವಟಿಕೆ ಮತ್ತು ಮಾಂದ್ಯ. ಅವುಗಳ ಫಲ- ಸುಖ, ದುಃಖ ಮತ್ತು ಮೋಹ೪೫. ಆದರೂ ಸೃಷ್ಟಿಕಾರ್ಯದಲ್ಲಿ ಅವು -ಎಣ್ಣೆ, ಬತ್ತಿ, ಬೆಂಕಿಗಳು ಒಂದಾಗಿ ಸಹಕರಿಸಿ ದೀಪದ ಬೆಳಕನ್ನು ಕೊಡುವಂತೆ -ಸಹಕರಿಸುತ್ತವೆ. ಅವು ಒಂದನ್ನೊಂದು ಬಿಟ್ಟು ಇರುವುದಿಲ್ಲ; ಅದು ಸಾಧ್ಯವೂ ಅಲ್ಲ. ಮೂರೂ ಮುಪ್ಪುರಿಯಾಗಿ ಹೊಸೆದುಕೊಂಡು “ಪ್ರಕೃತಿ” ಆದರೂ ಅವಕ್ಕೆ ಪರಸ್ಪರ ಭೇದವಿರುವುದರಿಂದ, ಯಾವಯಾವ ಗುಣ ಅಥವಾ ಗುಣಗಳು ಎಷ್ಟೆಷ್ಟುಮಟ್ಟಿಗೆ ಹೆಚ್ಚುಕಡಿಮೆಯಾಗುವುದೋ ಅಷ್ಟಷ್ಟುಮಟ್ಟಿಗೆ ಭಿನ್ನವಾದ ಬೇರೆಬೇರೆ ಪದಾರ್ಥಗಳು ‘ಸೃಷ್ಟಿ’ಯಾಗುತ್ತಾ ಹೋಗುತ್ತವೆ. ಅವೆಲ್ಲವೂ ತ್ರಿಗುಣಾತ್ಮಕವಾದ ಪ್ರಕೃತಿಯ ಪರಿಣಾಮವಾದ್ದರಿಂದ, ಪ್ರಪಂಚದ ಪ್ರತಿಯೊಂದು ವಸ್ತುವಿನಲ್ಲಿಯೂ ಈ ಮೂರುಗುಣಗಳೂ ಇದ್ದೇ ಇರುತ್ತವೆ. ಒಂದು ವಸ್ತುವಿನಲ್ಲಿ ಒಂದು ಗುಣ ಪ್ರಬಲವಾಗಿರಬಹುದು,ಇನ್ನೊಂದು ದುರ್ಬಲವಾಗಿರಬಹುದು, ಅಷ್ಟೇಯೇ.</span>
</p>
<p>
<span> ಈ ಪ್ರಕೃತಿ ಒಂದೇಯೇ; ಪುರುಷರು ಮಾತ್ರ ಹಲವರು; ಪ್ರಕೃತಿಯಲ್ಲಿ ಗುಣಪರಿಣಾಮವಾಗಿ ಆಗುವ ವಿಕಾರಗಳನ್ನೂಪುರುಷನು ಅನುಭವಿಸುತ್ತಾನೆ. ರಜೋಗುಣ, ತಮೋಗುಣಗಳು ತಗ್ಗಿ, ಸತ್ವಗುಣದ ಅಧಿಕ್ಯ ಉಂಟಾದರೆ, ಆಗ ಪುರುಷನಿಗೆ ‘ವಿವೇಕ’ ಉಂಟಾಗುತ್ತದೆ. ಸ್ವಸ್ವರೂಪ ಜ್ಞಾನ ಉಂಟಾಗುತ್ತದೆ೪೬. ಅವನು ಬೇರೆಯಾಗುತ್ತಾನೆ. ಅದೇ ‘ಕೈವಲ್ಯ’ ಅಥವಾ ‘ಮೋಕ್ಷ". ಪ್ರಕೃತಿಯ ಸೃಷ್ಟಿಪರಿಕರವಿರುವುದೆಲ್ಲಾ ಅವನು ಈ ವಿವೇಕವನ್ನೂ ಜ್ಞಾನವನ್ನೂ ಮೋಕ್ಷವನ್ನೂ ಪಡೆಯುವುದಕ್ಕೇಯೇ೪೭. ಆ ಕೆಲಸವಾಯಿತೆಂದರೆ,(ಎಂದರೆ ಪುರುಷರೆಲ್ಲ ಮುಕ್ತರಾದರೆ) ನರ್ತಕಿಯು ನರ್ತನ ಮುಗಿಸಿ ರಂಗದಿಂದ ಹೊರಟುಹೋಗುವಂತೆ ಪ್ರಕೃತಿ ಹಿಂದಿರುಗುತ್ತದೆ; ಪ್ರಲಯವಾಗುತ್ತದೆ. (ಸಾಂಖ್ಯಕಾರಿಕಾ.೫೯). ಈ ವಿವೇಕಜ್ಞಾನವಾಗುವವರೆಗೂ ಪುರುಷನು ಲಿಂಗ ಶರೀರದಲ್ಲಿ ಒಂದು ಜನ್ಮದಿಂದ ಇನ್ನೊಂದು ಜನ್ಮಕ್ಕೆ ಸಂಸ್ಕಾರ ಹೊತ್ತು ಅಲೆಯುತ್ತಿರುತ್ತಾನೆ. </span>
</p>
<p>
<span> ಪ್ರಕೃತಿಯಿಂದ ಪ್ರಪಂಚವು ಸೃಷ್ಟಿಯಾಗುವ ಕ್ರಮವನ್ನು ಈ ಮುಂದಿನಂತೆ ಸೂಚಿಸಬಹುದು. </span>
</p>
<p>
<span> </span>
</p>
<p>
<span> ೧ ಪುರುಷ ೨ ಪ್ರಕೃತಿ(ಆಥವಾ ಪ್ರಧಾನ ಅವ್ಯಕ್ತ)</span>
</p>
<p>
<span> । </span>
</p>
<p>
<span> ।</span>
</p>
<p>
<span> ೩ ಬುದ್ಧಿ(ಅಥವಾ ಮಹತ್ತು)</span>
</p>
<p>
<span> ।</span>
</p>
<p>
<span> ।</span>
</p>
<p>
<span> ೪ ಅಹಂಕಾರ</span>
</p>
<p>
<span> ।</span>
</p>
<p>
<span> ।</span>
</p>
<p>
<span> -------------------------------------</span>
</p>
<p>
<span> । ।</span>
</p>
<p>
<span>------------------------------------- ೧೬-೨೦</span>
</p>
<p>
<span>। । । ಸೂಕ್ಷ್ಮ ಭೂತಗಳು</span>
</p>
<p>
<span>೫ ೬-೧೦ ೧೧-೧೫ ।</span>
</p>
<p>
<span>ಮನಸ್ಸು ಜ್ಞಾನೇಂದ್ರಿಯಗಳು ಕರ್ಮೇಂದ್ರಿಯಗಳು ೨೧-೨೫</span>
</p>
<p>
<span> ಸ್ಥೂಲಭೂತಗಳು</span>
</p>
<p>
<span> </span>
</p>
<p>
<span>ಸ್ಥೂಲಭೂತಗಳಿಂದ ದೃಶ್ಯಪ್ರಪಂಚ.</span>
</p>
<p>
<span>ಹೀಗೆ ಪುರುಷನನ್ನು ಬಿಟ್ಟರೆ ೨೪, ಪುರುಷನೂ ಸೇರಿದರೆ ೨೫ ತತ್ವಗಳು.</span>
</p>
<p>
<span> ಸಾಂಖ್ಯ ದರ್ಶನವು ಬಹಳ ಪ್ರಾಚೀನವಾದದ್ದು; ಮಿಕ್ಕ ಎಲ್ಲ ದರ್ಶನಗಳಿಗಿಂತಲೂ ಹಿಂದಿನದು ಎಂದು ಹೇಳಿದರೂ ಹೇಳಬಹುದು.ಇದು ಉಪನಿಷತ್ತುಗಳ ಆಧಾರದಿಂದ ಹುಟ್ಟಿದ್ದೋ ಸ್ವತಂತ್ರವಾಗಿ ಹುಟ್ಟಿದ್ದೋ ಗೊತ್ತಿಲ್ಲ.೪೮ ಮಹಾಭಾರತದಲ್ಲಿ ಇದು ಅಲ್ಲಲ್ಲಿಯೇ ಬರುತ್ತದೆ.೪೯ ಒಂದು ಕಡೆಯ ಪ್ರತಿಪಾದನೆಗೂ ಇನ್ನೊಂದು ಕಡೆಯ ಪ್ರತಿಪಾದನೆಗೂ ಸ್ವಲ್ಪಸ್ವಲ್ಪ ವ್ಯತ್ಯಾಸವಿರುತ್ತದೆ. ಈ ಪುನರುಕ್ತಿಗೂ ವ್ಯತ್ಯಾಸಗಳಿಗೂ ಏನು ಕಾರಣವೋ ಗೊತ್ತಿಲ್ಲ. ಒಂದು ಕಡೆಯಲ್ಲಿ ಮೇಲೆ ಕಂಡ ೨೫ ತತ್ವಗಳ ಜೊತೆಗೆ ಮತ್ತು ಅವುಗಳ ಮೇಲೆ “ಈಶ್ವರ”ನನ್ನು ಹೇಳಿದೆ. ಅದರ ಪ್ರಕಾರ ಪುರುಷರಿಗೆ ವಿವೇಕಜ್ಞಾನ ಬಂದಮೇಲೆ ಅವರು ೨೬ನೆಯ ತತ್ವವಾದ ಈಶ್ವರನಲ್ಲಿಗೆ ಪ್ರಾಧಾನ್ಯವಿದೆ. ಅವನನ್ನು ಧಾತಾ, ವಿಧಾತಾ ಮುಂತಾದ ಬೇರೆಬೇರೆ ಹೆಸರುಗಳಿಂದ ಕರೆದಿರುವುದೂ ಉಂಟು. ಯೋಗದಲ್ಲಿ “ಪುರುಷ ವಿಶೇಷ” ನೇ ಈಶ್ವರ.</span>
</p>
<p>
<span> ಇಲ್ಲಿ ಈಶ್ವರನೆಂದರೆ ಶಿವನಲ್ಲ- ಒಡೆಯ, ಆಳತಕ್ಕವನು, ವಿಧಾಯಕ ಎಂದು ಅರ್ಥ.೫೦ ಅದರಲ್ಲಿ ಯಾವ ದೇವರಿಗೂ ಸ್ಥಳವಿಲ್ಲ. ಅಲ್ಲದೆ ಅದು ವೇದಾಂತದಂತೆ ಉಪನಿಷತ್ತುಗಳ ಆಧಾರದ ಮೇಲೆ ತನ್ನ ತತ್ವವನ್ನು ಪ್ರತಿಪಾದಿಸುವುದಿಲ್ಲ. ಆದ್ದರಿಂದ ವೇದಾಧಿಕಾರವುಳ್ಳವರೇ ಸಾಂಖ್ಯಯೋಗವನ್ನು ವ್ಯಾಸಂಗಾನುಷ್ಠಾನ ಮಾಡಬೇಕೆಂಬ ನಿಯಮವಿಲ್ಲ. ೫೧</span>
</p>
<p>
<span> ಆಮೆಯು ತಾನು ಹೊರಚಾಚಿದ್ದ ಕೈಕಾಲುಗಳನ್ನು ಒಳಕ್ಕೆ ಸೆಳೆದುಕೊಂಡರೆ ಮೂಲ ಸ್ವರೂಪವನ್ನು ತಾಳುವಂತೆ ದೃಶ್ಯಪ್ರಪಂಚವೂಹಿಂದು ಹಿಂದಕ್ಕೆ ಹೋಗಿ ಪ್ರಕೃತಿಯಲ್ಲಿ ಅಡಗಿಕೊಂಡರೆ ಅದರ ಮೂಲರೂಪ ಬರುತ್ತದೆ. ಆಗ ಪುರುಷನ ಕೇವಲಸ್ಥಿತಿ ಅನುಭವಕ್ಕೆ ಬರುವುದು ಸಾಧ್ಯವಾಗುತ್ತದೆ., ಸುಲಭವಾಗುತ್ತದೆ. ಈ ಅನುಭವವನ್ನು ಪಡೆಯುವ ಮಾರ್ಗವೇ ಯೋಗ.೫೨ ಯೋಗಸಾಧನೆ ಸುಲಭವಲ್ಲ. ಏಕೆಂದರೆ ಅದಕ್ಕೆ ಮುಖ್ಯವಾಗಿ ಬೇಕಾದದ್ದು ಇಂದ್ರಿಯ ನಿಗ್ರಹ, ಚಿತ್ತೈಕಾಗ್ರತೆ. ಇಂದ್ರಿಯವನ್ನು ತಡೆದು ಹಿಂತಿರುಗಿಸುವುದಕ್ಕೆ ಅಭ್ಯಾಸ ವೈರಾಗ್ಯಗಳು ಬೇಕು೫೩.. ಏಕೆಂದರೆ ಅವುಗಳ ಸೃಷ್ಟಿಯೇ ಮುಮ್ಮೊಗವಾಗಿ; ಆದ್ದರಿಂದ ಮನುಷ್ಯನಿಗೆ ತನ್ನ ಬೆನ್ನು ತನಗೆ ಕಾಣದಂತೆ, ಇವಕ್ಕೆ ತಮ್ಮ ಹಿಂದೆ ಇರುವ “ಪ್ರತ್ಯಗಾತ್ಮ” ಕಾಣುವುದಿಲ್ಲ. ಅವು ರಥಕ್ಕೆ ಹೂಡಿದ ಕುದುರೆಗಳ ಹಾಗೆ. ಅವನ್ನು ಹಿಡಿಯಲು ಧೀರತನ ಬೇಕು.೫೪ ಅವುಗಳ ಚಾಪಲ್ಯದಿಂದ ಚಿತ್ತವು ಸದಾ ಕ್ಷುಬ್ಧವಾಗಿ ‘ವೃತ್ತಿ’ ಸ್ವರೂಪವಾಗಿರುತ್ತದೆ. ಅದು ವಿರುದ್ಧವಾಗಿ ಶಾಂತವಾದರೆ ಅದರ ಹಿಂದೆ ‘ದೃಷ್ಟ್ವ’ ಅಥವಾ ಸಾಕ್ಷಿಯಾಗಿರುವ ಪುರುಷನು ಸ್ವಸ್ವರೂಪದಲ್ಲಿ ನಿಲ್ಲುತ್ತಾನೆ. ಈ ಚಿತ್ತವೃತ್ತಿ ನಿರೋಧವೇ ಯೋಗ.೫೫ ಯೋಗಶಾಸ್ತ್ರದಲ್ಲಿ ಹೇಳಿರುವ ಸಾಧನೆಯೆಲ್ಲಾ ‘ಸರ್ವವೃತ್ತಿನಿರೋಧ’ ದಿಂದ ಕೊನೆಗೆ ‘ನಿರ್ಬೀಜ ಸಮಾಧಿ’ ಯನ್ನು ಪಡೆದು ಸ್ವಸ್ವರೂಪವನ್ನು ಅನುಭವಿಸುವುದಕ್ಕೇಯೆ.೫೬ ಈ ಮಧ್ಯೆ ಬರಬಹುದಾದ ಸಿದ್ಧಿಗಳೂ ವಿಭೂತಿಗಳೂ ಮುಖ್ಯವಲ್ಲ. ಮನಸ್ಸೂ ಪ್ರಾಣವೂ ದೇಹದೊಡನೆ ಸಂಬದ್ಧ ವಾಗಿರುವುದರಿಂದ ದೇಹವನ್ನೂ ಪ್ರಾಣವನ್ನೂ ಸ್ವಾಧೀನಕ್ಕೆ ತಂದು ಕೊಳ್ಳಲು ಆಸನ ಪ್ರಾಣಾಯಾಮಗಳು ಉಕ್ತವಾಗಿವೆ. ಇವೇ ಪ್ರಧಾನವಾಗಿ ಹಠಯೋಗ ಬೆಳೆದುಬಂದಿದೆ; ಆದರೆ ಇವು ಅಷ್ಟು ಮುಖ್ಯವಲ್ಲ. ದೇಹಾರೋಗ್ಯ ಮುಖ್ಯವಾದರೂ ಕೇವಲ ಮೈ ಮುರಿದುಕೊಳ್ಳುವುದು ಉಸಿರುಕಟ್ಟುವುದು ಇವಿಷ್ಟೇ ಚಿತ್ತಪ್ರಸಾದನಕ್ಕೆ ಮಾರ್ಗವಲ್ಲ. ಈಶ್ವರಧ್ಯಾನ ಬೇಕು; ಅದೊಂದೇ ಸಾಕು೫೭. ಧ್ಯಾನಸಿದ್ಧಿಯಾದರೆ ಮಿಕ್ಕೆಲ್ಲ ಸಿದ್ಧಿಯೂ ತಾನಾಗಿ ಬರುತ್ತದೆ. ಯೋಗದ ಕೊನೆಯ ನಾಲ್ಕು ಅಂಗಗಳಾದ ಪ್ರತ್ಯಾಹಾರ, ಧಾರಣ, ಧ್ಯಾನ, ಸಮಾಧಿಗಳು ಈ ಧ್ಯಾನಸಿದ್ಧಿಗೆ ನಾಲ್ಕು ಮೆಟ್ಟಿಲುಗಳು ಅವುಗಳ ಹಿಂದಿನ ಆಸನ ಪ್ರಾಣಾಯಾಮಗಳು ದೇಹವನ್ನೂ ಉಸಿರಾಟವನ್ನೂ ಸ್ವಾಧೀನಕ್ಕೆ ತಂದುಕೊಳ್ಳುವ ಮಾರ್ಗಗಳು. ಅವಕ್ಕೂ ಹಿಂದೆ ಇರತಕ್ಕ ಯಮನಿಯಮಗಳು ಮೊದಲನೆಯ ಮತ್ತು ಎರಡನೆಯ ಮೆಟ್ಟಿಲುಗಳು ಒಂದು ವಿಧದಲ್ಲಿ ಇವು ಮಿಕ್ಕೆಲ್ಲ ಅಂಗಗಳಿಗಿಂತಲೂ ಮುಖ್ಯ. ಏಕೆಂದರೆ ದೇಹಧಾರ್ಢ್ಯ ಇಂದ್ರಿಯನಿಗ್ರಹ ಚಿತ್ತಸ್ವಾಸ್ಯ್ಥಗಳಿಗೆ ಇವು ಅತ್ಯಂತ ಅವಶ್ಯಕ. ಅಹಿಂಸೆ, ಸತ್ಯ, ಕದಿಯದಿರುವುದು, ಬ್ರಹ್ಮಚರ್ಯ, ಮತ್ತೊಬ್ಬರಿಂದ ಏನನ್ನೂ ತೆಗೆದುಕೊಳ್ಳದಿರುವುದು ಇವು ‘ಯಮ’ ಶೌಚ,ಸಂತೃಪ್ತಿ, ತಪಸ್ಸು, ಅಧ್ಯಯನ,ಈಶ್ವರಧ್ಯಾನ ಇವು ‘ನಿಯಮ’.ಇವನ್ನು ಎಲ್ಲ ಜಾತಿ ಮತ ದೇಶ ಕಾಲಗಳವರೂ ಅನುಷ್ಠಾನ ಮಾಡಬೇಕು೫೮. ಇವನ್ನು ‘ಶೀಲ’ ಎಂಬ ಒಂದು ಮಾತಿನಲ್ಲಿ ಹೇಳಬಹುದು. ಇದರ ಪ್ರಾಶಸ್ತ್ಯವನ್ನು ಮಹಾಭಾರತವು ಎಷ್ಟು ಕಡೆ ಹೇಳಿದರೂ, ಎಷ್ಟು ರೂಪದಲ್ಲಿ ಹೇಳಿದರೂ, ಅದಕ್ಕೆ ತೃಪ್ತಿಯಿಲ್ಲ. ‘ಶೀಲದಿಂದಲೇ ಧರ್ಮ, ಸತ್ಯ, ನಡತೆ, ಬಲ, ಸಂಪತ್ತು ಎಲ್ಲವೂ ಲಭಿಸುವುದು.’ (ವ.ಭಾ.೩೩೭) ಆದ್ದರಿಂದ ಶೀಲಭ್ರಷ್ಠನು ಯೋಗದಲ್ಲಿ ಮುಂದುವರಿಯಲಾರನು. </span>
</p>
<p>
<span> ಸಾಂಖ್ಯರನ್ನು ಪ್ರಾಚೀನ ನವೀನ ತತ್ವಜ್ಞರು ಖಂಡಿಸುತ್ತಾರೆ. ವೇದಾಂತಿಗಳಿಗೆ ಅದೇ ಮುಖ್ಯವಾಗಿ ಪೂರ್ವಪಕ್ಷ. ಆದರೆ ಸಾಂಖ್ಯವು ಇನ್ನೊಂದು ಹೆಜ್ಜೆ ಮುಂದೆಹೋಗಿ, ಮಾಯೆಯೇ ಪ್ರಧಾನ(ಪ್ರಕೃತಿ) ಬ್ರಹ್ಮವೇ ಪುರುಷ೫೯, ಲಿಂಗ ಶರೀರವೇ ಜೀವಾತ್ಮ, ಈಶ್ವರನೇ ಪರಮಾತ್ಮ ಎಂದರೆ, ವೇದಾಂತಕ್ಕೆ ದಾರಿಮಾಡಿಕೊಟ್ಟ ಹಾಗಾಯಿತು. ಅದು ಕೊಡುವ ಹೆಳವ-ಕುರುಡ ನ್ಯಾಯ, ಕಾದ ಕಬ್ಬಿಣದ ನ್ಯಾಯ ನೋಟಕ ನರ್ತಕೀ ನ್ಯಾಯ, ಪ್ರಕೃತಿಯ ಜಡತೆ, ಪುರುಷನ ಔದಾಸೀನ್ಯ ಮುಂತಾದುವುಗಳಲ್ಲಿ ದೋಷವನ್ನು ತೋರಿಸಬಹುದು. ಆದರೆ ಉಪಮಾನಗಳೂ ಹೋಲಿಕೆಗಳೂ ಯಾವಾಗಲೂ ಅಪೂರ್ಣವೇ. ಇವುಗಳಿಂದ ಬಿಂಬದ ಛಾಯೆ ಗೊತ್ತಾಗಬಹುದೇ ಹೊರತು ಮೂಲವೇ ಪ್ರತ್ಯಕ್ಷವಾಗಿ ಅನುಭವಕ್ಕೆ ಬರುವುದಿಲ್ಲ. ಮತ್ತು ಕಣ್ಣಿಗೆ ಕಾಣದ್ದನ್ನು ಖಂಡಿಸುವುದು ಸುಲಭ; ಯುಕ್ತಿಯನ್ನೂ ತರ್ಕವನ್ನೂ ಹಿಡಿದು ವಾದವನ್ನು ಪರಿಷ್ಕರಿಸುತ್ತ ರೂಪಿಸುತ್ತಾ ಹೋದರೆ ಕೊನೆಗೆ ಅದು ಹಿಡಿತಕ್ಕೇ ಸಿಕ್ಕದೆ ಅನುಭವಕ್ಕೆ ಬಹುದೂರ ಹೋಗಬಹುದು. ಸಾಂಝ್ಯ ಹುಟ್ಟಿದ್ದು ಅನುಭವದಿಂದ ಹಿಂದುಹಿಂದಕ್ಕೆ ಹೋಗಿ ಮಾಡಿದ ಊಹೆಯ ಮೇಲೆ. ‘ಅಜಾಮೇಕಾಂ ಲೋಹಿತ ಶುಕ್ಲ ಕೃಷ್ಣಾಂ’ಮುಂತಾದ ವಾಕ್ಯಗಳಿಗೆ ಜನರು ನಿತ್ಯವೂ ನೋಡುತ್ತಿದ್ದ ಹೆಣ್ಣು ಗಂಡು ಮೇಕೆಗಳ ನಡವಳಿಕೆಯೇ ಆಧಾರ. ಹಾಗಲ್ಲದೆ ಪ್ರಪಂಚ ಹುಟ್ಟಿದಾಗ ಇದ್ದು ಅದನ್ನು ನೋಡಿದವರಾರು? ಎಲ್ಲಾ ಜ್ಞಾನ ವಿಜ್ಞಾನಗಳೂ ಈ ವಿಚಾರದಲ್ಲಿ ಮಾಡಿರುವುದು ಊಹೆಯೇ- ಬೇಕಾದರೆ ‘ಅನುಮಾನ’ವೆನ್ನೋಣ. </span>
</p>
<p>
<span> ಇಂದು ನಮ್ಮ ಕಣ್ಣೆದುರಿಗಿರುವುದು ಈ ಪ್ರಪಂಚ, ಅದರಲ್ಲಿ ತುಂಬಾ ಅನುಭವಕ್ಕೆ ಬರುವುದು ‘ತಾನು’. ಆ ತನ್ನನ್ನು ತಾನು ಒಳಹೊಕ್ಕು ತಿಳಿದರೆ ಪ್ರಪಂಚವು ತಿಳಿದಂತಾಯಿತು, ಎಂದು ಎಲ್ಲಾ ದಾರ್ಶನಿಕರೂ ಸಾಧು ಸಂತರೂ ಹೇಳುತ್ತಾರೆ. ಏಕೆಂದರೆ ಎಲ್ಲೆಡೆಯಲ್ಲಿಯೂ ಇರುವ ಚೈತನ್ಯವೇ ತನ್ನಲ್ಲಿಯೂ ಇರುವುದು. ಅದನ್ನು ತಿಳಿಯಬೇಕಾದರೆ ಧ್ಯಾನದಿಂದ, ಯೋಗದಿಂದ.</span>
</p>
<p>
<span> ಭಗವದ್ಗೀತೆಯಲ್ಲಿರುವ ಬಹುಭಾಗ ಈ ಸಾಂಖ್ಯಯೋಗ, ಮತ್ತು ಅದಕ್ಕೆ ಸಂಬಂಧಪಟ್ಟ ಆಂಶಗಳು(ವ.ಭಾ.ಪುಟ ೨೬೯, ೩೫೦,೩೫೧ ನ್ನು ನೋಡಿ). ಇಲ್ಲಿ ‘ಯೋಗ’ವೆಂದರೆ ಅನಾಸಕ್ತಿಯೋಗ (ಅಥವಾ ಕರ್ಮಯೋಗ) ಮತ್ತು ರಾಜಯೋಗ ಎಂಬ ಎರಡು ಅರ್ಥವೂ ಪ್ರತಿಪಾದನೆಯೂ ಇವೆ; ಮನುಷ್ಯನು ತನ್ನ ಪ್ರಕೃತಿಯ ರಜೋಗುಣ ತಮೋಗುಣಗಳನ್ನು ಸಾತ್ವಿಕವಾದ ಯಜ್ಞ,ದಾನ, ತಪಸ್ಸು, ಆಹಾರ, ವಿಹಾರ ಇವುಗಳಿಂದ ತಗ್ಗಿಸಿ, ಸತ್ವಗುಣವನ್ನು ಅಭಿವೃದ್ಧಿಪಡಿಸಿಕೊಂಡು, ದೈವೀಸಂಪತ್ತನ್ನೂ ಜ್ಞಾನವನ್ನೂ ಪಡೆಯುವುದಕ್ಕೆ ಸಾಧಕವಾದ ಕಾರ್ಯಸಾಧ್ಯವಾದ ಮಾರ್ಗವನ್ನು ಹೇಳಿದೆ:(ಅಧ್ಯಾಯ ೧೬-೧೮). ಚಂಚಲವೂ ದುರ್ನಿಗ್ರಹವೂ ಆದ ಮನಸ್ಸನ್ನು ಅಭ್ಯಾಸ ವೈರಾಗ್ಯಗಳಿಂದ ಹಿಡಿತಕ್ಕೆ ತಂದುಕೊಂಡು ಧ್ಯಾನಸಿದ್ಧರಾಗುವ ರೀತಿಯನ್ನು ಹೇಳಿದೆ. (ಅಧ್ಯಾಯ ೬) ಭಕ್ತಿ ಯಾಜ್ಞಿಕ ವೇದಾಂತ ಈ ಮತಗಳೂ ಸೂಕ್ಷ್ಮವಾಗಿ ಬಂದಿವೆ. ಆದರೆ ಅವೂ ಸಾಂಖ್ಯಯೋಗಗಳಿಗೆ ಸಂಬಂಧಪಟ್ಟಂತೆಯೇ ಇವೆ.೬೦ ಕೃಷ್ಣನು ಮಹಿಮಾಪುರುಷನೇನೋ ಹೌದು; ಅವನ ಮಹಿಮೆಯಿಂದ ವೈಷ್ಣವಧರ್ಮ ಬಲಗೊಂಡು ಬೆಳೆಯಿತು. ಆದರೆ ಅವನು ತನ್ನನ್ನು ಪೂಜಿಸಿ ಎಂದು ಹೇಳಿಕೊಂಡಿರಲಾರನು. ಭಗವದ್ಗೀತೆ ರಚಿತವಾದಾಗ ಕೃಷ್ಣನು ಬದುಕಿರಲಿಲ್ಲ; ಅವನ ಕಾಲಕ್ಕೆ ಅವನನ್ನು ಎಲ್ಲರೂ ಅವತಾರಪುರುಷನೆಂದಾಗಲೀ ಭಗವಂತನೆಂದಾಗಲೀ ಎಣಿಸಿರಲಿಲ್ಲ. ಆದರೇನು? ಅವನು ಭಗವದ್ಗೀತೆಯಲ್ಲಿ ಬೋಧಿಸಿರುವುದನ್ನೆಲ್ಲಾ ಭಾರತದಲ್ಲಿ ಆಚರಿಸಿ ತೋರಿಸಿದ್ದಾನೆ. ಭಾರತದ ತುಂಬ ಇರುವುದು ಕೃಷ್ಣಧರ್ಮವೇ; ಭಾರತದಲ್ಲಿ ಅವನೂ ಇತರ ಮಹಾವ್ಯಕ್ತಿಗಳೂ ಆಡಿದಮಾತು. ನಡೆದಮಾರ್ಗ ಇವುಗಳ ಒಟ್ಟು ಸಾರಾಂಶವೇ ಭಗವದ್ಗೀತೆ ೬೧. ಅವನು ಯೋಗೇಶ್ವರ; ತನ್ನ ಸಿದ್ಧಿಯನ್ನು ಸಂಧಾನ ಕಾಲದಲ್ಲಿಯೂ, ಪ್ರಾಯಶಃ ಗೀತೋಪದೇಶ ಸಂದರ್ಭದಲ್ಲಿಯೂ, ಉಪಯೋಗಿಸಿದನು. ಕೊನೆಗೆ ಯೋಗದಿಂದ ದೇಹತ್ಯಾಗಮಾಡಿದನು. ಭೀಷ್ಮದ್ರೋಣರೂ, ಬಲರಾಮ ವಸುದೇವರೂ ಹೀಗೆಯೇ ಯೋಗದಿಂದಲೇ ದೇಹಬಿಟ್ಟರು೬೨. ಅವರು ಅದನ್ನು ನಿತ್ಯಜೀವನದಲ್ಲಿ ಸಾಧನೆಯಾಗಿಟ್ಟುಕೊಂಡಿದ್ದು ಅದರಲ್ಲಿ </span>
</p>
<p>
<span>ಸಿದ್ಧರಾಗಿದ್ದಿರಬೇಕು. </span>
</p>
<p>
<span> ಪ್ರಕೃತಿಯು ಸ್ವತಂತ್ರವಾಗಿ ಪರಿಣಾಮಗೊಳ್ಳುತ್ತ ಹೋಗುತ್ತದೆಯೆಂದು ಆ ಪರಿಣಾಮಕ್ಕೂ ಅದರ ವೈವಿಧ್ಯಕ್ಕೂ ಅದರ ಗುಣಗಳಲ್ಲಿ ಆದ ಏರುಪೇರುಗಳೇ ಕಾರಣವೆಂದೂ, ಆ ಕ್ಷುಬ್ಧಸ್ಥಿತಿಗೆ ಪುರುಷನಿಂದಾದ ಉದ್ರೇಕವೇ ಕಾರಣವೆಂದೂ ಹಿಂದೆ ನೋಡಿದೆವು. ಆದ್ದರಿಂದ ಪ್ರಕೃತಿಯು ಯಾರ ಅಧೀನಕ್ಕಾದರೂ ಒಳಪಟ್ಟು ನಡೆದರೆ ಅದು ಪುರುಷ ಅಥವಾ ಅವರಿಬ್ಬರಿಗೂ ಮೇಲ್ಪಟ್ಟ ಈಶ್ವರನಾಗಬೇಕು. ಈ ಈಶ್ವರಸಂಕಲ್ಪವೇ ವಿಧಿ. ಇದು ದೈವದಿಷ್ಟಭಾಗದೇಯ ಭವಿತವ್ಯ ಕಾಲ ನಿಯತಿ, ಧಾತೃ, ವಿಧಾತೃ ಬ್ರಹ್ಮಾ ಪ್ರಜಾಪತಿ ಎಂಬ ನಾನಾ ಹೆಸರುಗಳಲ್ಲಿ ಗೋಚರಿಸುತ್ತದೆ. ಇದಕ್ಕೆ ಕೆಲವು ಕಡೆಗಳಲ್ಲಿ ಸ್ವಲ್ಫಸ್ವಲ್ಪ ವ್ಯತ್ಯಾಸವಿದ್ದರೂ೬೩ ಒಟ್ಟಿನ ಮೇಲೆ ಅವೆಲ್ಲಾ ಮನುಷ್ಯನಿಗೆ ಮೀರಿದ, ಆದರೆ ಪ್ರಪಂಚವನ್ನು ವಿಹಿತವಾಗಿ ನಡೆಸುವ, ಒಂದು ಹಿರಿಯ ಶಕ್ತಿ ಎಂದರೆ ತಪ್ಪಾಗಲಾರದು.೬೪ ಆದರೆ ಅದು ಇಂದ್ರಾದಿ ದೇವತೆಗಳಂತೆ ದೃಷ್ಟವಲ್ಲ, ಅದೃಷ್ಟ(ಈಗ ನಮಗೆ ಅವರೂ ಅದೃಷ್ಟರೇ!) ಇದೇ ವೇದಕಾಲದಲ್ಲಿ ‘ಋತ’ವೆಂದು ಸರ್ವಸಾಮಾನ್ಯವಾಗಿದ್ದದ್ದು. ಋತವೆಂಬ ಮಾತು ಈಗ ಅವೃತದಲ್ಲಿ ಉಳಿದಿದೆ(!). ಅವೃತವೆಂದರೆ ಋತವಲ್ಲದು.್ದ ಋತ ಋಜು ಎರಡೂ ಒಂದೇ ನೇರವಾದದ್ದು ಎಂದರ್ಥ. ಅದರಿಂದ ವಕ್ರತೆ ಇಲ್ಲದಿರುವುದು, ಇದ್ದದ್ದು ಇದ್ದಂತೆ ಇರುವುದು, ಸತ್ಯ ಎಂಬ ಅರ್ಥವೂ ಬಂದಿದೆ. ಅದೇ ‘ಧರ್ಮ’ - ಲೋಕವನ್ನು ಎತ್ತಿ ಹಿಡಿದು ನಿಲ್ಲಿಸಿರುವುದು. ವಿಶ್ವವಲ್ಲವೂ ಒಂದು ನಿಯಮಕ್ಕೆ ಒಳಪಟ್ಟು ಅದನ್ನು ಪಾಲಿಸಿಕೊಂಡು ಹೋಗುತ್ತಿರುವುದರಿಂದ ನಿಂತಿದೆ, ನಡೆಯುತ್ತಿದೆ, ಎಂಬುದು ವೈಜ್ಞಾನಿಕ ಸಿದ್ಧಾಂತವೂ ಆಗಿದೆ. ಯಾವ ಒಂದು ಸೂತ್ರ ಎಲ್ಲಿ ಎಷ್ಟು ಸ್ವಲ್ಪ ಸಡಲಿದರೂ ಕೋಟ್ಯಾಂತರ ಜಗತ್ತುಗಳು ಕಳಚಿಬಿದ್ದು ಆತ್ಯಂತಿಕ ಧ್ವಂಸವಾದೀತು. ಆದರೆ ಹಿಂದೇನೂ ಹಾಗೆ ಆಗಿಲ್ಲ. ಮುಂದೆ ಆಗುವುದೂ ಇಲ್ಲ. ಹಗಲು, ರಾತ್ರಿ, ಮಳೆ, ಬಿಸಿಲು, ಗಾಳಿ, ಋತುಗಳು ಎಲ್ಲಾ ನಿಯತವಾಗಿ ಕ್ರಮವರಿತು ಆಯಾ ಕಾಲದಲ್ಲಿ ಬರುತ್ತಿರುವುದೂ ಆನಿಯಮಪಾಲನೆಯ ಫಲವೇ. ಇಂದ್ರ, ಅಗ್ನಿ, ಯಮ, ವಾಯು, ಸೂರ್ಯ ಮುಂತಾದವರಿಗೂ ಆ ನಿಯಮದ ಹೆದರಿಕೆಯುಂಟು೬೫. ಮನುಷ್ಯನೇ ಅದನ್ನು ಮೀರಬೇಕೆನ್ನುವವನು, ಮೀರುತ್ತೇನೆಂದು ತಿಳಿದುಕೊಂಡಿರುವವನು! ಅದು ಸಾಧ್ಯವಲ್ಲ ಎಂದು ಮಹಾಭಾರತದಲ್ಲಿ ಎಲ್ಲರೂ ತಿಳಿದುಕೊಂಡಿದ್ದರು- ಸ್ವಸಾಮರ್ಥ್ಯದಲ್ಲಿ ಯಥೇಚ್ಛವಾದ ನಂಬಿಕೆಯಿದ್ದ ದುರ್ಯೋಧನ ಕರ್ಣರೂ ಆ ಮಾತನ್ನಾಡುತ್ತಾರೆ. ಪಾಶ್ಚಾತ್ಯರು ನಮ್ಮನ್ನು ವಿಧಿವಾದಿಗಳೆಂದರೆ, ಅದಕ್ಕೆ ತುಂಬ ಹೀನಾಯಪಟ್ಟುಕೊಂಡು ಕೆಲವು ಭಾರತೀಯ ದಾರ್ಶನಿಕರು ತಮ್ಮ ಶಕ್ತಿ ಯುಕ್ತಿಗಳನ್ನೆಲ್ಲಾ ಉಪಯೋಗಿಸಿ ನಾವು ವಿಧಿವಾದಿಗಳಲ್ಲವೇ ಅಲ್ಲವೆಂದು ವಿವರಣೆಗಳನ್ನು ಕೊಡುತ್ತಾ ಹೋಗುತ್ತಾರೆ. ಪುರುಷಕಾರವೇ ಪರಮಸತ್ಯವಾಗಿದ್ದರೆ ಹಾಗೆಂದು ಹೇಳೋಣ; ವಿಧಿ ಸತ್ಯವಾಗಿರುವ ಪಕ್ಷಕ್ಕೆ ಅದನ್ನು ಏಕೆ ಒಪ್ಪಿಕೊಳ್ಳಬಾರದು? ಪಾಶ್ಚಾತ್ಯರು ಹೇಳಿದ ಮಾತ್ರದಿಂದಲೇ ಯಾವುದೂ ನಿಜವಾಗುವುದಿಲ್ಲ. ಅವರ ಪ್ರತ್ಯಕ್ಷಸಾಕ್ಷ್ಯವಾದ ವಿಜ್ಞಾನವೇ ಇಂದು ಇದ್ದ ಹಾಗೆ ನಾಳೆ ಇರುವುದಿಲ್ಲ. ಹಾಗಿರಲು, ದರ್ಶನದಲ್ಲೇಕೆ ಅವರು ಹೇಳಿದ್ದೇ ತಥ್ಯವಾಗಬೇಕು? ಮನುಷ್ಯನು ವಿಧಿಯ ಮುಂದೆ ನಾನು ಅಲ್ಪ ಅಶಕ್ತ ಎಂದು ಒಪ್ಪಿಕೊಡರೆ ಅದಕ್ಕೆ ಸಂಕೋಚವೇಕೆ? ಸತ್ಯವಾವುದೋ ಬಲ್ಲವರಾರು! ಹೋದಹೋದ ಕಡೆಯಲ್ಲಿ ಹಿಡಿಹಿಡಿದದ್ದೆಲ್ಲಾ ಹೊನ್ನಾಗುತ್ತಿದ್ದ ಅದೃಷ್ಟಶಾಲಿ ಪಾಶ್ಚಾತ್ಯರು ಪೌರುಷವೇ ಪರಮಸತ್ಯವೆಂದಿದ್ದರೆ ಅದು ಅವರ ಅಪೂರ್ಣ ಅನುಭವದ ಫಲವೇಕಾಗಬಾರದು? ಅವರ ಅನುಭವ ಇನ್ನೂ ಹೆಚ್ಚಾದರೆ, ವ್ಯತ್ಯಾಸವಾದರೆ ಪುರುಷಪ್ರಯತ್ನದಲ್ಲಿದ್ದ ಅವರ ಶ್ರದ್ಧೆ ವಿಶ್ವಾಸ ಭರವಸೆಗಳು ಶಿಥಿಲವಾದಾವು. ಪಾಶ್ವಾತ್ಯವೈಜ್ಞಾನಿಕರೇ ದಾರ್ಶನಿಕರೂ, ರಾಜತಂತ್ರಜ್ಞರೂ ಇರಲಿ -ಈಗೀಗ ಮನುಷ್ಯನೇ ಸರ್ವಸ್ವವೂ ಅಲ್ಲ ಎಂಬ ಮತಕ್ಕೆ ತಿರುಗುತ್ತಿದ್ದಾರೆ. ಭೌತಶಾಸ್ತ್ರದಲ್ಲಿ ನೊಬೆಲ್​ ಪಾರಿತೋಷಕ ಪಡೆದ ಪ್ರಸಿದ್ಧ ವಿಜ್ಞಾನಿ ಡಾ। ಮಿಲಿಕನ್​ ಅವರು ಈಚೆಗೆ ಅಮೆರಿಕಾದಲ್ಲಿ ಉಪನ್ಯಾಸಮಾಡುತ್ತ “ಕಳೆದ ಯುದ್ಧದಲ್ಲಿ ನಡೆದ ಕೆಲವು ಸಂಧರ್ಭಗಳನ್ನು ಹೇಳಿ ಅವು ಮಿತ್ರಮಂಡಲಿಯವರಿಗೆ ಅನುಕೂಲವಾಗುವಂತೆ ತಿರುಗಿದ್ದು ಅವರ ಬುದ್ಧಿಸಾಮರ್ಥ್ಯದಿಂದೇನಲ್ಲ; ಯಾವುದೋ ಮತ್ತೊಂದರಿಂದ.. ಶುದ್ಧ ಜಡತಾವಾದವು ನನಗೆ ಅಜ್ಞಾನದ ಪರಾಕಾಷ್ಠೆ ಎನಿಸುತ್ತದೆ.” ಎಂದರು. ಮತ್ತು ಅವರಷ್ಟೇ ಪ್ರಸಿದ್ಧರಾದ ಡಾ। ಐನ್​ಸ್ಟೀನ್​ರವರ ಕೆಲವು ವಾಕ್ಯಗಳನ್ನು ಅನುವಾದಮಾಡಿ “ದೇವರ ಈ ಲಕ್ಷಣ ನನಗೆ ಸಾಕು!” ಎಂದೂ ಹೇಳಿದರು. (ಹಿಂದೂ ಪತ್ರಿಕೆ ೩೧-೮-೧೯೪೮)೬೬.</span>
</p>
<p>
<span> ಮಹಾಭಾರತವು ಮನುಷ್ಯಪ್ರಯತ್ನವಿಲ್ಲವೆನ್ನುವುದಿಲ್ಲ; ಮನುಷ್ಯನು ತನ್ನನ್ನು ತಾನು ಯಾವಾಗಲೂ ನಿರಾಕರಿಸಿಕೊಳ್ಳಬಾರದು; ಅಂಥವನಿಗೆ ಸುಖವಿಲ್ಲ.(ಪುಟ ೧೨೦) ‘ಶೀತ ಉಷ್ಣ ಮಳೆ ಹಸಿವು ನೀರಡಿಕೆ ಮುಂತಾದ ದೈವಕೃತವಾದ ವಿಷಯಗಳನ್ನು ಮನುಷ್ಯಪ್ರಯತ್ನದಿಂದ ಹೋಗಲಾಡಿಸಿಕೊಳ್ಳಬಹುದು. ಆದರೆ ಇದು ಸಣ್ಣ ಸಣ್ಣ ವಿಷಯಗಳಲ್ಲಿ ನಿಜ. ಮತ್ತು ಈ ಅಲ್ಪ ಸ್ವಲ್ಪ ಮನುಷ್ಯ ಪ್ರಯತ್ನವೂ ದೈವದ ಅಧೀನದಲ್ಲಿಯೇ ನಡೆದರೆ (ಪುಟ ೩೪೭) ಅದಕ್ಕೆ ಏನು ಪ್ರಾಶಸ್ತ್ಯ ಬಂತು? ಅದರ ಸ್ವಾತಂತ್ರ್ಯವೆಷ್ಟರಮಟ್ಟಿನದು? ಪ್ರಕೃತಿನಿಷ್ಠವಾದ ರಜೋಗುಣ ತಮೋಗುಣಗಳಿಂದ ತನಗಿಷ್ಟವಿಲ್ಲದಿದ್ದ ಕೆಲಸವನ್ನೂ ‘ಬಲಾದಿವ ನಿಯೋಜಿತ’ನಾಗಿ, ಮಾಡಬೇಕಾಗಿ ಬಂದರೆ ನಾವು ಮಾಡುವ ಪ್ರಯತ್ನ ವ್ಯರ್ಥವಾಗಿ, ಪ್ರಕೃತಿ ನಿಯೋಜಿಸಿದ ದಾರಿಯಲ್ಲಿಯೇ ಹೋಗಬೇಕಾದರೆ “ನಾವು” ಎನ್ನುವುದು ಎಲ್ಲಿ ಬಂತು?“ಅಹಂಕಾರ ವಿಮೂಢಾತ್ಮ ಕರ್ತಾಹಮಿತಿಮನುತೇ”(ಭ.ಗೀ.೩-೨೭). ಹೀಗೆಂದು ದೈವವೊಂದೇ ಎಲ್ಲದಕ್ಕೂ ಕಾರಣವೆಂದು ಹೇಳುವುದಿಲ್ಲ.</span>
</p>
<p>
<span>ಅಧಿಷ್ಠಾನ, ಕರ್ತ, ಕರಣ, ಪ್ರಯತ್ನ, ದೈವ- ಇವೈದೂ ಒಟ್ಟಿಗೆ ಕಾರಣಗಳು(೧೮-೧೪). "ಹೀಗೆ ದೈವ ಪುರುಷಕಾರ ಎರಡನ್ನೂ ಹೊಂದಿಸಿಕೊಂಡು ಕರ್ಮದಲ್ಲಿ ತೊಡಗುವ ವಿವೇಕಿಗೆ, ಕಾರ್ಯವಾಗಲಿಲ್ಲವೆಂಬ ವ್ಯಥೆಯಿರುವುದಿಲ್ಲ. ಆಯಿತೆಂಬ ಹರ್ಷವಿರುವುದಿಲ್ಲ. (ವ.ಭಾ ೪.೨೪೩). ಇದನ್ನು ಶ್ರೀಕೃಷ್ಣನ ಬೋಧನೆ ಆಚರಣೆ ಎರಡರಲ್ಲಿಯೂ ನೋಡಬಹುದು. ಗೀತೆಯಲ್ಲಿ ಅದನ್ನೇ ಕಡೆದು ಉಂಡೆಯಾಗಿ ಎತ್ತಿಕೊಟ್ಟಿದೆ. ಅವನು ಅರ್ಜುನನಿಗೆ ಬೋಧಿಸಿದ್ದನ್ನು ತಾನೇ ಆಚರಿಸಿದನು. ಅವನಿಗೆ ನನ್ನವರು ತನ್ನವರು ಎಂಬ ವಿಶ್ವಾಸ ಅಂತಃಕರಣಗಳು ಇರಲಿಲ್ಲವೇ? ಆದರೆ ಕಾಲ ಬಂದಾಗ ಅವರನ್ನು ನಿರ್ಮಮತೆಯಿಂದ ಹೊಡೆದು ಕೊಂದು ತಾನೂ ಶಾಂತನಾಗಿ ಪ್ರಾಣಬಿಟ್ಟನು.</span>
</p>
<p>
<span> ದೇವತಾ ಪೂಜೆ</span>
</p>
<p>
<span> ಗೀತೆಯ ಪ್ರಕಾರ, ಸರ್ವವ್ಯಾಪಕ(ನಾದ ಪರಮಾತ್ಮ)ನಿಂದ ಕಾರ್ಯದಲ್ಲಿ ಪ್ರವೃತ್ತಿಯುಂಟಾದಾಗ, ಅದನ್ನು ಮಾಡುವುದೇ ‘ಅರ್ಚನೆ’. ಸ್ವಕರ್ಮವೇ ಆ ಪೂಜಾ ಸಾಧನ. ಈ ಪೂಜೆಯೇ ಅವನಿಗೆ ಸಿದ್ಧಿತಂದುಕೊಡುವುದು.</span>
</p>
<p>
<span> ಯತಃ ಪ್ರವೃತ್ತಿರ್ಭೂತಾನಾಂ ಯೇನ ಸರ್ವಮಿದಂ ತತಂ।</span>
</p>
<p>
<span> ಸ್ವಕರ್ಮಣಾ ತಮಭ್ಯರ್ಚ್ಯ ಸಿದ್ಧಿವಿಂದತಿ ಮಾನವಃ॥ಗೀತಾ ೧೮-೪೬</span>
</p>
<p>
<span> ಶ್ರೀಕೃಷ್ಣನು ಕರ್ಮಯೋಗಿ; ಮಹಾಭಾರತದಲ್ಲೆಲ್ಲಾ ಅತ್ಯಂತ ತೇಜಶ್ಯಾಲಿಯೂ ಧೀರನೂ ಗಂಭೀರನೂ ಸರಸಿಯೂ ಆದ ವ್ಯಕ್ತಿ ಅವನು ಎಂದೂ ಗೊಣಗಾಡಿದ್ದಿಲ್ಲ. ನಿರುತ್ಸಾಹವನ್ನಾಗಲೀ ಅತ್ಯುತ್ಸಾಹವನ್ನಾಗಲೀ ತೋರಿಸಿದ್ದಿಲ್ಲ; ಹೀಗೆಂದು ಅವನ ಧೈರ್ಯವು ವಿವೇಚನರಹಿತವಾದ ಮೊಂಡುಧೈರ್ಯವಲ್ಲ. ತನ್ನ ಶಕ್ತಿಯ ಮಿತಿಯನ್ನರಿಯದ ಸಾಹಸವಲ್ಲ. ಆದ್ದರಿಂದ ಅವನು ಜರಾಸಂಧನಿಗೆ ಹೆದರಿ ತನ್ನ ಊರುಬಿಟ್ಟು ಹೋದನು. ಆದರೆ ಸಮಯ ಕಾದು, ಬಲದ ಸ್ಥಾನದಲ್ಲಿ ಉಪಾಯವನ್ನು ಉಪಯೋಗಿಸಿ, ಅವನನ್ನು ಕೊಲ್ಲಿಸಿದನು. ಪಾಂಡವರಲ್ಲಿ ಗೋಳಾಡುವ ಧರ್ಮರಾಜ, ಹಾರಾಡುವ ಭೀಮ, ನಿಶ್ಚೇಷ್ಟರಾದ ನಕುಲ ಸಹದೇವ ಇವರಿಗಿಂತ ಸ್ಥಿರವೀರ್ಯನಾದ ಅರ್ಜುನನು ಅವನ ಹತ್ತಿರ ಹತ್ತಿರ ಬರುತ್ತಾನೆ. ಆದ್ದರಿಂದಲೇ ಅವರವರಿಗೆ ಅಷ್ಟು ಸ್ನೇಹ, ಅಂತಃಕರಣ. ಅವನ ಪರಿಪಾಕಕ್ಕೂ ಔನ್ನತ್ಯಕ್ಕೂ ಸರಿತೂಗುವವನು ಭೀಷ್ಮ. ಅವನು ಕೃಷ್ಣನ ಮಹತ್ವವನ್ನು ಅರಿತಂತೆ ಪ್ರಾಯಶಃ ಮತ್ತಾರೂ ಅರಿತಿದ್ದಿರಲಾರರು. ಭೀಷ್ಮನು ಶರಶಯನದಲ್ಲಿದ್ದಾಗ ಕೃಷ್ಣನಿಗೆ ಅವನ ಮೇಲಣ ಚಿಂತೆ; ಆ ಕುರುಕುಲ ಪಿತಾಮಹನು ಅಂತ್ಯಕಾಲದಲ್ಲಿ ಕೃಷ್ಣನ ಅಪ್ಪಣೆ ತೆಗೆದುಕೊಂಡು ತನ್ನ ಕಳೇಬರವನ್ನು ತ್ಯಾಗಮಾಡುತ್ತಾನೆ. ವಿದುರನು ನೀತಿವಂತ. ಧರ್ಮಪರ; ಪರಮ ಸಾತ್ವಿಕ; ಆದ್ದರಿಂದ ಅವನಿಗೂ ಕೃಷ್ಣನಿಗೂ ಪರಸ್ಪರ ವಿಶ್ವಾಸ. ಆದರೆ ಅವನ ಅಸಹಾಯ; ಅವನದು ಅರಣ್ಯರೋದನ. ಕೊನೆಗೆ ಎಲ್ಲವನ್ನೂ-ಅನ್ನ ನೀರು ಬಟ್ಟೆ ಬರೆ ಕೂಡ-ತ್ಯಜಿಸಿ ಅರಣ್ಯದಲ್ಲಿ ಪ್ರಾಣಬಿಟ್ಟನು. ಪ್ರಾಯಶಃ ಆಗ ಅವನ ಹತ್ತಿರವಿದ್ದ ಧರ್ಮರಾಜನೊಬ್ಬನಿಗೆ ಸ್ವಲ್ಪ ಪ್ರಯೋಜನವಾಗಿದ್ದಿರಬಹುದು. ಅವರಿಬ್ಬರೂ ಒಂದೇ ಧರ್ಮದೇವತೆಯ ಅಂಶದಿಂದ ಜನಿಸಿದವರಂತೆ. </span>
</p>
<p>
<span> ಕೃಷ್ಣನು ಯಾವ ದೇವರನ್ನು ಪೂಜಿಸುತ್ತಿದ್ದನೋ ತಿಳಿಯದು. ಆದರೆ ತಾಯಿ ತಂದೆ ಗುರು ಹಿರಿಯರೆಂದರೆ ಅವನಿಗೆ ತುಂಬ ಭಕ್ತಿ. ಅವನು, ತಾಯಿತಂದೆಗಳಿರಲಿ ಕುಂತಿಯನ್ನು ಕಂಡಾಗ ಅವಳಿಗೆ ನಮಸ್ಕಾರಮಾಡದೆ, ಅವಳನ್ನು ಮಾತನಾಡಿಸದೆ, ಬಂದದ್ದೇ ಇಲ್ಲ. ಧರ್ಮವ್ಯಾಧನು ಪೂಜೆಮಾಡುತ್ತಿದ್ದದ್ದು ಅವನ ತಂದೆತಾಯಿಗಳನ್ನೇಯೆ; ಅವರನ್ನೇ ಅವನು ತನ್ನ ಆರಾಧ್ಯ ದೇವತೆಗಳೆಂದು ತೋರಿ, ಕೌಶಿಕನಿಗೆ ಬುದ್ಧಿಹೇಳಿ ಕಳುಹಿಸಿದನು. ಮಿಕ್ಕವರು ಯಾವ ದೇವತೆಯ ಪೂಜಕರಾಗಿದ್ದರೆಂಬುದೇನೂ ಗೊತ್ತಾಗುವುದಿಲ್ಲ. ಬ್ರಾಹ್ಮಣರೂ ಕ್ಷತ್ರಿಯರೂ ಮುಖ್ಯವಾಗಿ ಯಜ್ಞಯಾಗಾದಿಗಳಲ್ಲಿ ನಿರತರಾಗಿದ್ದರು. ಯಜ್ಞವೆಂದರೆ ಪೂಜೆಯೆಂದೇ ಅರ್ಥ. ಅದರ ಆಚರಣೆಯಲ್ಲಿ ಪಶುವಿನಿಂದಲೂ ಸೋಮಾದಿ ಪದಾರ್ಥಗಳಿಂದಲೂ ಅಗ್ನಿಯ ಮೂಲಕ ಇಂದ್ರಾದಿ ದೇವತೆಗಳನ್ನು ಶ್ರೌತರೀತಿಯಲ್ಲಿ ತೃಪ್ತಿಪಡಿಸುವುದೇ ಆಗಿತ್ತು. ಈ ಯಜ್ಞಯಾಗಾದಿಗಳು ಬಹು ಅಗಾಧವಾಗಿ, ಕೆಲವಂತೂ ಹಲವು ವರ್ಷಗಳು ನಡೆಯುವವಾಗಿ ಇದ್ದವು. ಆದರೆ ಭಗವದ್ಗೀತೆಯಲ್ಲಿ ಯಜ್ಞಕ್ಕೆ ಉದಾರವಾದ ಸರಳವಾದ ವಿಸ್ತಾರವಾದ ಅರ್ಥ ಹೇಳಿದೆ. ಯಜ್ಞವೆಂದರೆ ‘ದ್ರವ್ಯ’ಯಜ್ಞವೊಂದೇ ಅಲ್ಲ;. ತಪಸ್ಸು, ಯೋಗ, ಅಧ್ಯಯನ, ಜ್ಞಾನ ಇವೂ ಯಜ್ಞಗಳೇ; ದ್ರವ್ಯಮಯವಾದ ಯಜ್ಞಕ್ಕಿಂತ ಜ್ಞಾನಯಜ್ಞ ಶ್ರೇಷ್ಠ(ಆಧ್ಯಾಯ೪.೨೫-೩೩) </span>
</p>
<p>
<span> ಮಹಾಭಾರತವು ವೈದಿಕ ಯುಗ ಮುಗಿದಮೇಲೆ, ಪೌರಾಣಿಕ ಯುಗ ಹುಟ್ಟುವುದಕ್ಕೆ ಮುಂಚೆ ರಚಿತವಾದದ್ದು. ಆದ್ದರಿಂದ ಅದರಲ್ಲಿ ಒಂದುಕಡೆ ಮೇಲೆ ಹೇಳಿದಂತೆ ವೇದ ದೇವತೆಗಳಾದ ಅಗ್ನಿ ಇಂದ್ರ ವರುಣ ಮರುತ್ತು ಅಶ್ವಿನಿದೇವತೆಗಳು ಪ್ರಜಾಪತಿ ಬ್ರಹ್ಮ ಮುಂತಾದವರ ತೃಪ್ಯರ್ಥವಾಗಿ ನಡೆಯುವ ಯಜ್ಞಯಾಗಾದಿಗಳ ಪ್ರಸ್ತಾಪವಿದೆ.; ತತ್ವ ಸಮಾಲೋಚನೆಯಿದೆ; ಮತ್ತೊಂದು ಕಡೆ ಶಿವ ವಿಷ್ಣುಗಳು ಮುಂದಕ್ಕೆ ಬರುತ್ತಿದ್ದಾರೆ. ಆದರೆ ಇಂದ್ರಾದಿದೇವತೆಗಳಿಗೆ ಸಂಹಿತಾಕಾಲದಲ್ಲಿದ್ದ ಮಹಿಮೆ ಇಲ್ಲ. ಅವರು ಮನುಷ್ಯರಂತೆ ದೇಹಧಾರಿಗಳಾಗಿ ಸ್ವಸ್ವರೂಪದಲ್ಲಿಯೂ ವೇಷಾಂತರದಲ್ಲಿಯೂ ಮಾನವಲೋಕದಲ್ಲಿ ಕಾಣಿಸಿಕೊಳ್ಳುತ್ತಾರೆ. ಜನರು ಅವರನ್ನು ಈಗ ಸೂಕ್ತಗಳಿಂದ ಮಳೆಬೆಳೆ ಗಳಿಗಾಗಿ ಹೊಗಳಿ ಪ್ರಾರ್ಥಿಸುವುದಕ್ಕಿ ಬದಲು ಅವರು ಮಂತ್ರಾಧೀನರಾಗಿದ್ದಾರೆ. ದೇವತೆಗಳಲ್ಲಿ ಶ್ರೇಷ್ಠತೆ ಬಂದಿರುವ ಇಂದ್ರನು ‘ಸೇಂದ್ರಾಯ ತಕ್ಷಕಾಯ ಸ್ವಾಹಾ’ ಎಂದರೆ ತಾನು ಆಸರೆಕೊಟ್ಟಿದ್ದ ಒಂದು ಹಾವನ್ನು ರಕ್ಷಿಸಿಕೊಳ್ಳಲಾರದೆ, ಅದರೊಡನೆ ತಾನೂ ತನ್ನ ಲೋಕವನ್ನು ಬಿಟ್ಟು ಯಜ್ಞಭೂಮಿಗೆ ಬರುತ್ತಾನೆ. ಕುಂತಿಯಂಥ ಹೆಂಗಸೊಬ್ಬಳು ಮಂತ್ರೋಚ್ಚಾರಣೆ ಮಾಡಿದಾಕ್ಷಣ, ತನಗೆ ಇಷ್ಟವಿರಲಿ ಇಲ್ಲದಿರಲಿ, ಸೂರ್ಯ ಧರ್ಮ ವಾಯು ಇಂದ್ರರು ಇಳಿದುಬಂದು ಅವಳ ಇಷ್ಟವನ್ನು ಸಲ್ಲಿಸುತ್ತಾರೆ. ಅಗ್ನಿಯು ಅರ್ಜುನನಿಂದ ಉಪಕಾರಪಡೆದು ಅವನಿಗೆ ವರುಣನಿಂದ ಬಿಲ್ಲನ್ನು ತಂದು ಕೊಡುತ್ತಾನೆ. ೬೭ ಮಂತ್ರಗಳು ದ್ರುಪದನಿಗೆ, ಯಜ್ಞಕುಂಡದಲ್ಲಿ ಉರಿಯುವ ಬೆಂಕಿಯಿಂದ, ಬೆಳೆದು ಪ್ರಚಂಡರಾದ ಹೆಣ್ಣುಗಂಡುಮಕ್ಕಳನ್ನು ತಂದುಕೊಡುತ್ತವೆ. ಶಿವ ವಿಷ್ಣುಗಳಿಬ್ಬರೂ ವೇದಕಾಲದ ದೇವತೆಗಳೇ; ಶಿವನು ಬಹುಶಃ ರುದ್ರನ ಶಾಂತಸ್ವರೂಪ; ಅವನ ಮತ್ತು ಅವನ ಕುಟುಂಬಕ್ಕೆ ಸೇರಿದ ದುರ್ಗೆ ಸ್ಕಂಧ ಇವರ ಪ್ರಸ್ತಾಪವು ಅಲ್ಲಲ್ಲೇ ಬರುತ್ತದೆ. ವಿಷ್ಣು, ನಾರಾಯಣ, ಭಗವಾನ್​, ವಾಸುದೇವ, ಕೃಷ್ಣ ಎಲ್ಲರೂ ಭಾರತ ಕಾಲಕ್ಕೆ ಒಂದಾಗುತ್ತಿದ್ದಾರೆ.೬೮ ಏನೇ ಆಗಲಿ ಮಹಾಭಾರತಕಾಲದಲ್ಲಿ ಶಿವ ವಿಷ್ಣು ಇಬ್ಬರಿಗೂ ಸಮಾನವಾದ ಪ್ರಾಶಸ್ತ್ಯವಿದೆ. ಅರ್ಜುನನಿಗೆ ನಾರಾಯಣನ ಅವತಾರವಾದ್ ಕೃಷ್ಣನು ಹೇಗೆ ಸ್ನೇಹಿತನೋ ಹಾಗೆಯೇ ಶಿವನೂ ಸ್ನೇಹಿತ. ಅನುಶಾಸನಪರ್ವದಲ್ಲಿ ವಿಷ್ಣುಸಹಸ್ರನಾಮ, ಶಿವಸಹಸ್ರನಾಮಗಳೆರಡೂ ಇವೆ.ಆದ್ದರಿಂದ ಭಾರತವು ಶೈವ ವೈಷ್ಣವರಿಬ್ಬರಿಗೂ ಪೂಜ್ಯವಾಗಿದೆ.</span>
</p>
<p>
<span> ಮಹಾಭಾರತದಲ್ಲಿ ಚಿತ್ರಿತರಾದ ಉದಾತ್ತವ್ಯಕ್ತಿಗಳು ಭೀಷ್ಮ ಯುಧಿಷ್ಠಿರ ಮತ್ತು ಶ್ರೀಕೃಷ್ಣ. ಅವರಲ್ಲಿ ಯುಧಿಷ್ಠಿರನು ಕೃಷ್ಣನನ್ನು ಅಣ್ಣನಂತೆ, ಕುಲಕ್ಕೆ ಹಿರಿಯನಂತೆ, ಕಾಣುತ್ತಾನೆ. ಭೀಷ್ಮನಂತೂ ಅವನನ್ನು ದೇವತೆಯೆಂದೇ ಭಾವಿಸುತ್ತಾನೆ. ಆದ್ದರಿಂದ ಭಾರತಕಾರನ ಮತದಲ್ಲಿ ಕೃಷ್ಣನೇ ಭಾರತದಲ್ಲೆಲ್ಲಾ ಅತ್ಯಂತ ಉದಾತ್ತನಾದ ವ್ಯಕ್ತಿ, ಪೂಜ್ಯ ವ್ಯಕ್ತಿ ಎಂದು ಹೇಳಬಹುದು. ಇಂಥವನ ವಿಚಾರದಲ್ಲಿ ಅದ್ಭುತ ಕಥೆಗಳು ಹುಟ್ಟಿಕೊಂಡದ್ದು ಹೆಚ್ಚಲ್ಲ. ಹಿಂದೆ ಹೇಳಿದಂತೆ , ಅವನ ಪ್ರಭಾವವೇ ಭಾರತದ ತುಂಬ; ಆದ್ದರಿಂದ ‘ಭಗವಾನ್​ ವಾಸುದೇವಶ್ಚ ಕೀರ್ತ್ಯತೇತ್ರ ಸನಾತನಃ ’ ಎಂಬ ಅಭಿಪ್ರಾಯವು ಒಂದು ವಿಧದಲ್ಲಿ ಸರಿಯೇ; ಆದ್ದರಿಂದ ಭಾರತವು ಭಾಗವತವೂ ಆಗುತ್ತದೆ. ಅವನ ಬಾಲಲೀಲೆಗಳೂ ಇಲ್ಲಿ ಸೂಕ್ಷ್ಮವಾಗಿ ಬರುತ್ತದೆ(ಪು.೮೩). ಭೀಷ್ಮನು ಅವುಗಳನ್ನು ಇನ್ನೂ ವಿವರವಾಗಿ ಹೇಳುತ್ತಾನೆ. ಆದರೆ ಅದು ಪ್ರಕ್ಷಿಪ್ತವೆಂದು ಅನೇಕರ ಅಭಿಪ್ರಾಯ. ಆದ್ದರಿಂದ ಶಿಶುಪಾಲನು ಅದನ್ನು ಅನುವಾದಮಾಡಿ ಸೂಚಿಸಿರುವುದನ್ನು ಮಾತ್ರ ವಚನಭಾರತದಲ್ಲಿ ನೋಡಬಹುದು. ಕೃಷ್ಣನ ಮಹಿಮೆಯನ್ನು ಮಹಾಭಾರತದಲ್ಲಿ ಕೇಳಿ ಕೀರ್ತಿಸಿ ತೃಪ್ತಿಯಾಗದೇ ಇದ್ದದ್ದರಿಂದಲೇ ಮುಂದೆ ಹರಿವಂಶ, ಭಾಗವತ ಮುಂತಾದ ಗ್ರಂಥಗಳು ಹುಟ್ಟಿದ ಹಾಗೆ ತೋರುತ್ತದೆ. (ಭಾಗವತ ೧ -೧೫ ರಲ್ಲಿ ಬರುವ ‘ಎಲೈ ಮಹರ್ಷಿಯೇ! ನೀನು ಭಾರತದಲ್ಲಿ ಧರ್ಮಾರ್ಥ ಕಾಮಪುರುಷಾರ್ಥಗಳನ್ನು ಎಷ್ಟುಮಟ್ಟಿಗೆ ವಿವರಿಸಿ ಹೇಳಿರುವೆಯೋ ಅಷ್ಟುಮಟ್ಟಿಗೆ ಭಗವಂತನ ಮಹಿಮೆಯನ್ನು ಹೇಳಿಲ್ಲ’ ಎಂಬ ನಾರದನ ಮಾತನ್ನು ಹೋಲಿಸಿ) ಹೀಗೇ ರಾಮೋಪಾಖ್ಯಾನವನ್ನೂ ಒಳಗೊಂಡಿರುವುದರಿಂದ ಭಾರತದಲ್ಲಿ ರಾಮಾಯಣವೂ ಗರ್ಭೀಕೃತವಾಗಿದೆ. ವೈದಿಕವಾದ ಉಪಾಖ್ಯಾನಗಳೂ ಪುರಾಣಾಖ್ಯಾನವೂ ಇದರೊಳಗೆ ಅಡಗಿದೆ ಎಂಬುದನ್ನು ಹಿಂದೆಯೇ ನೋಡಿದ್ದೇವೆ. ಇವೆಲ್ಲವೂ ಸೇರಿರುವುದರಿಂದ ಭಾರತವು ಜಾತಿ ಮತ ವರ್ಣಭೇದವಿಲ್ಲದೆ ಆಸ್ತಿಕರಾದ ಎಲ್ಲ ಹಿಂದೂಜನರಿಗೂ ಪರಮಪೂಜ್ಯವಾದ ಗ್ರಂಥವಾಗಿದೆ.</span>
</p>
<p>
<span> ಮಹಾಭಾರತದಲ್ಲಿ ದೇವಾಯತನ ಅಥವಾ ದೇವತಾಯತನಗಳ ಪ್ರಸ್ತಾಪ ಒಂದೆರಡು ಕಡೆ ಬರುತ್ತದೆ. ಆದರೆ ಅವು ಈಗ ನಮಗೆ ಪರಿಚಿತವಾಗಿರುವ ಗುಡಿಗೋಪುರಗಳಂಥ ಕಟ್ಟಡಗಳಾಗಿದ್ದವೇ, ಅವುಗಳಲ್ಲಿ ದೇವತಾವಿಗ್ರಹಗಳನ್ನು ಪ್ರತಿಷ್ಠಾಪಿಸಿ ಸಾರ್ವಜನಿಕರು ಪೂಜಿಸುತ್ತಿದ್ದರೇ ಎಂಬುದು ಸಂದೇಹ. ಅರಮನೆಗಳ ಮತ್ತು ಸ್ವಯಂವರ ಮಂಟಪಾದಿಗಳ ವಿವರ ವರ್ಣನೆಯಿರುವಾಗ, ದೇವಾಲಯಗಳಿದ್ದಿದ್ದರೆ ಅವುಗಳ ವರ್ಣನೆಯೂ, ಒಂದಲ್ಲ ಒಂದು ಕಡೆ, ಇರುತ್ತಿತ್ತು. ಜಯವಾದಾಗ ಅಥವಾ ಸಂತೋಷವುಂಟಾದಾಗ ಜನರು ‘ದೇವತಾಪೂಜೆ’ ಮಾಡುತ್ತಿದ್ದರು(ಪುಟ ೧೩೮, ೧೪೫,೨೧೯) ಆದರೆ ಆ ಪೂಜೆಯ ಸ್ವರೂಪವೇನೋ, ಯಾವ ದೇವರನ್ನು ಹೇಗೆ ಪೂಜಿಸುತ್ತಿದ್ದರೋ ತಿಳಿಯುವುದಿಲ್ಲ. ಆದ್ದರಿಂದ ದೇವತಾಯತನವೆಂದರೆ ಅದಕ್ಕೆ ದೇವತೆಗಳಿರುವ ಪವಿತ್ರಸ್ಥಳ, ಪ್ರದೇಶ ಎಂದು ಮಾತ್ರ ಅರ್ಥವಿರುವಂತೆ ತೋರುತ್ತದೆ. ತೀರ್ಥಕ್ಷೇತ್ರಗಳು, ಅಲ್ಲಿ ಇದ್ದಿರಬಹುದಾದ ದೇವಾಲಯ ದೇವತಾವಿಗ್ರಹಗಳಿಗಿಂತಲೂ ಅಲ್ಲಿ ಇದ್ದ ಋಷಿಗಳು ಅಲ್ಲಿ ಹಿಂದೆ ನಡೆದಿದ್ದ ಯಜ್ಞ ಯಾಗಾದಿಗಳು ಇವುಗಳಿಂದ ಮಹಿಮೆಯನ್ನು ಪಡೆದಿದ್ದವು. (ಪುಟ ೧೪೭-೧೫೦). ಕರ್ಣನುಸೂರ್ಯೋಪಾಸನೆ ಜಪಗಳನ್ನು ಮಾಡುತ್ತಿದ್ದನೆಂದು ಹೇಳಿದೆ(ಪುಟ ೨೬೧) ಇಂದಿನ ಸಂಧ್ಯಾವಂದನೆಯಲ್ಲಿ ಅರ್ಘ್ಯಪ್ರದಾನ ಸೂರ್ಯೋಪಸ್ಥಾನ ಗಾಯತ್ರೀ ಜಪ ಇವೇ ಮುಖ್ಯ. ಗಾಯತ್ರೀಜಪವೂ ಸೂರ್ಯಜಪವೇ. ಸೂರ್ಯನಮಸ್ಕಾರವು ಸಮಸ್ತ ರೋಗಪರಿಹಾರಕವೆಂದು ಬಹುವಾಗಿ ಆಚರಣೆಯಲ್ಲಿದೆ. ವಿಷ್ಣುವೂ ಸೂರ್ಯನ ಒಂದು ರೂಪವೇ. </span>
</p>
<p>
<span> ಈಗ ಯಜ್ಞಯಾಗಾದಿಗಳು ನಿಂತೇ ಹೋಗಿವೆಯೆಂದು ಹೇಳಬಹುದು. ಶ್ರೌತಾಗ್ನಿಯಿಟ್ಟು ಕೊಂಡಿರುವವರು ಎಲ್ಲೋ ಅಲ್ಲೊಬ್ಬರು ಇಲ್ಲೊಬ್ಬರು ಇದ್ದಾರು. ನಾವು ಇಂದ್ರ ಅಗ್ಮಿ ವರುಣ ಮುಂತಾದ ವೈದಿಕ ದೇವತೆಗಳನ್ನು ಹವ್ಯ ಕವ್ಯ ಹವನ ಹೋಮಾದಿಗಳಲ್ಲಿ ಅಲ್ಪಸ್ವಲ್ಪ ತೃಪ್ತಿಪಡಿಸುವುದೇನೋ ಉಂಟು. ಅದರೆ ಅವರಿಗ್ಯಾರಿಗೂ ಹಿಂದಿನ ಪ್ರಾಶಸ್ತ್ಯವಿಲ್ಲ. ಅವರಿಗೆ ಗುಡಿಗೋಪುರಗಳಿಲ್ಲ; ಆಗೌರವ ಶಿವ ವಿಷ್ಣು ಮುಂತಾದವರಿಗೆ ಬಂದಿದೆ. ಈಗ ಉಳಿದಿರುವ ವೈದಿಕ ಪೂಜೆಯೆಂದರೆ ಸಂಧ್ಯಾವಂದನೆ ಗಾಯತ್ರೀಜಪ ಬ್ರಹ್ಮಯಜ್ಞ ಇವಿಷ್ಟೇ. ಇವೂ ಹೋಗುತ್ತಿವೆ. ಬಹುಮಟ್ಟಿಗೆ ಆಚರಣೆಯಲ್ಲಿರುವುದು, ಅದರಲ್ಲಿಯೂ ಹೆಂಗಸರಲ್ಲಿ . ಕೃಷ್ಣ ಶಿವ ರಾಮ೬೯ ಅವರ ನಾನಾರೂಪಗಳು, ಅವತಾರಗಳು, ಅವರ ಕುಟುಂಬ ವರ್ಗಕ್ಕೆ ಸೇರಿದ ದೇವತೆಗಳು ಇವರ ಪೂಜೆಗಳು, ಹಬ್ಬಗಳು; ಮನೆಯಲ್ಲಿಯೂ ದೇವಾಲಯಗಳಲ್ಲಿಯೂ ನಡೆಯುವ ಮೂರ್ತಿಪೂಜೆ; ವರ್ಷದ ಉದ್ದಕ್ಕೂ ಬರುವ ಪುರಾಣೋಕ್ತವಾದ ನಾನಾ ವ್ರತಗಳು. ಕಾಶಿ ರಾಮೇಶ್ವರ ಮುಂತಾದ ಸ್ಥಳಗಳಿಗೆ ಯಾತ್ರೆ ಹೋಗುವುದು ಇಷ್ಟೇ ಮುಖ್ಯವಾಗಿದೆ. ಇದು ಹಿಂದಿನ ಕಾಲದಷ್ಟು ಕಷ್ಟವಾಗಿಲ್ಲ. ಇಂದು ಪ್ರಯಾಣ ಸೌಕರ್ಯಗಳು ಬೇಕಾದಷ್ಟಿವೆ. ಆದ್ದರಿಂದ ಹಣವಂತರಿಗೆ ಸುಲಭ ಸಾಧ್ಯ. ಸುಖಕರ ಸಂತೋಷದಾಯಕ. ಆದರೆ ಈ ಜಾತ್ರೆಗಳಲ್ಲಿಯೂ ಮೇಳಗಳಲ್ಲಿಯೂ ಅಸಾಧ್ಯವಾದ ಜನಸಂದಣಿ ಸೇರಿ, ನಾನಾವಿಧವಾದ ಕಷ್ಟನಷ್ಟಗಳೂ ಅನಾಹುತಗಳೂ ಆಗುವುದುಂಟು;೭೦ ನಿತ್ಯಗಟ್ಟಲೆಯಲ್ಲಿಯೂ ಈ ಕ್ಷೇತ್ರಗಳಲ್ಲಿ ಪಂಡರ ಮತ್ತು ಪುರೋಹಿತರ ಹಿಂಸೆ ಅನೇಕರನ್ನು ಬೇಸರಪಡಿಸುತ್ತದೆ. ಇದನ್ನೆಲ್ಲಾ ನೋಡಿದರೆ ನಾವು ನಮ್ಮ ಹೃದಯದಲ್ಲಿ ಸರಳವಾಗಿ ಸುಲಭಗಮ್ಯವಾಗಿ ಇರುವುದನ್ನು ಮರೆತು ಅದನ್ನು ಎಲ್ಲಿಯೋ ತೊಳಲುತ್ತ ಹುಡುಕುವಂತೆ ಕಾಣುತ್ತದೆ; ಕಾಳನ್ನು ಬಿಟ್ಟು ಜಳ್ಳನ್ನು ಹಿಡಿದಿರುವಂತೆ ತೋರುತ್ತದೆ. ನಾವು ಅಂತರವಾದ ಸಾತ್ವಿಕ ತಪಸ್ಸನ್ನು ಬಿಟ್ಟು ಬಾಹ್ಯವಾದ ಉತ್ಸವಾಡಂಬರವನ್ನು ಮೆಚ್ಚುತ್ತಿದ್ದೇವೆ; ದೇವಾಲಯಗಳಿಗೆ ಹೋದರೆ ಅಲ್ಲಿ ನೋಡಿ ಬೆರಗಾಗುವುದೇನು? ಬೆಳ್ಳಿ, ಬಂಗಾರ್,ಅ ದೀಪ್, ಅಲ್ಂಕಾರ, ಗದ್ದಲ, ಗುಂಪು ಇಷ್ಟೇ! ಆದ್ದರಿಂದ ‘ದೇಹೋ ದೇವಾಲಯಃ ಪ್ರೋಕ್ತಃ ಜೀವೋದೇವಸ್ಸನಾತನಃ ಎಂಬುದನ್ನೂ ಜ್ಞಾಪಕದಲ್ಲಿಟ್ಟುಕೊಂಡು ದಯೆ, ಕ್ಷಮೆ, ಅನಸೂಯೆ, ಶೌಚ ಮುಂತಾದ ಆತ್ಮಗುಣಗಳನ್ನು ಅಭಿವೃದ್ಧಿಪಡಿಸಿಕೊಂಡು ಹೋಗುವುದು ಮೇಲು. ಇದರಿಂದ ಈಗ ಇರುವ ಸಂಪ್ರದಾಯಗಳನ್ನೂ, ಆಚಾರಗಳನ್ನೂ ಬಿಡಬೇಕೆಂದಿಲ್ಲ; ಹಿಂದೆ ಅವಶ್ಯಕತೆಯಿಲ್ಲದೆ ಅವು ಬರಲಿಲ್ಲ; ಅದು ತಪ್ಪಿದರೆ ತಾವೇ ಹೋಗುತ್ತವೆ; ವೈದಿಕ ಯಜ್ಞಯಾಗಾದಿಗಳೂ ಬಗೆ ಬಗೆಯ ಸಂಸ್ಕಾರಗಳೂ ಹೋದದ್ದು ಹೀಗೆಯೇ. ದೇವರ ಹೆಸರು ಹೇಳಿ ಯಾರನ್ನು ಪೂಜಿಸಿದರೂ ಹೇಗೆ ಪೂಜಿಸಿದರೂ ಏತರಿಂದ ಪೂಜಿಸಿದರೂ ಅದು ದೇವರಿಗೇ ಸಲ್ಲುತ್ತದೆ ಎಂದು ಹೇಳುವುದು ನಮ್ಮ ದೇಶದಲ್ಲಿಯೇ. ಇದನ್ನು ಜ್ಞಾಪಕದಲ್ಲಿಟ್ಟುಕೊಂಡು ಪರಮತ ಸಹಿಷ್ಣುತೆಯನ್ನು ಸಾರ್ವತ್ರಿಕವಾಗಿ ಮಾಡಿಕೊಳ್ಳಬೇಕು. ಧರ್ಮಾಚರಣೆಯು ಇರುವುದು ಮುಖ್ಯವಾಗಿ ಆತ್ಮೋದ್ಧಾರಕ್ಕಾದ್ದರಿಂದ ಅದನ್ನು ಸಾರ್ವಜನಿಕವಾಗಿ ಮಾಡುವುದಕ್ಕಿಂತ, ಸ್ವಂತವಾಗಿ ತನ್ನ ತನ್ನ ಮಟ್ಟಿಗೆ , ಇಟ್ಟುಕೊಳ್ಳುವುದು ಮೇಲು: ಇಂದಿನ ಕಾಲಕ್ಕೆ ಅದೇ ಅವಶ್ಯಕ ಎಂದು ಬೇಕಾದರೂ ಹೇಳಬಹುದು. ಹಿಂದೆ ಮತಧರ್ಮಗಳ ಹೆಸರಿನಲ್ಲಿ ಜಗಳಗಳೂ ಕದನಗಳೂ ಬೈಗಳೂ ಬೇಕಾದಷ್ಟು ನಡೆದಿವೆ; ಅದರ ನೆರಳಿನಲ್ಲಿ ಧರ್ಮಾಧಿಕಾರಿಗಳು ಸಂಸ್ಥೆಗಳನ್ನು ಕಟ್ಟಿಕೊಂಡು ಚಕ್ರವರ್ತಿಗಳನ್ನೂ ಅಳ್ಳಾಡಿಸಿದ್ದುಂಟು; ಈಗಲೂ ಯೂರೋಪಿನಲ್ಲಿ ಚರ್ಚಿಗೆ ಬಹು ಪ್ರಾಧಾನ್ಯವಿದೆ.; ಅದು ಅನಾವಶ್ಯಕ ಅಕ್ರಮ ಅನ್ಯಾಯ ಎಂದು ಕೆಲವು ಸರ್ಕಾರಗಳು ಕಿತ್ತೊಗೆದವು. ಆದರೆ ಚರ್ಚು ಹೋದರೂ, ಮನುಷ್ಯನು ಧರ್ಮಾಕಾಂಕ್ಷೆಯನ್ನೂ ದೈವಾವಲಂಬನವನ್ನೂ ಭಕ್ತಿಯನ್ನೂ ಸುಲಭವಾಗಿ ಬಿಡುವುದಿಲ್ಲ. ಸಂಕಟ ಬಂದಾಗಲಾದರೂ ವೆಂಕಟರಮಣ ಎನ್ನುತ್ತಾನೆ. ಪ್ರಪಂಚ ತತ್ವವನ್ನು ತಿಳಿಯಲಪೇಕ್ಷೆಯುಳ್ಳವನೂ ತಿಳಿದವನೂ ಪಾರಮಾರ್ಥಿಕವನ್ನು ಹಿಡಿದೇ ಹಿಡಿಯುತ್ತಾನೆ. ಲೌಕಿಕ ಪಾರಲೌಕಿಕ ಆಶೆಗಳಿಂದ ಧರ್ಮವನ್ನು ಅವಲಂಬಿಸುವವರೂ ಇರುತ್ತಾರೆ. ಇದನ್ನೇ ಗೀತೆಯಲ್ಲಿ ಚತುರ್ವಿಧಾ ಭಜಂತೇ ಮಾಂ ಜನಾಸುಸಕೃತಿನೋರ್ಜುನ। ಆರ್ತೋಜಿಜ್ಞಾಸುರರ್ಥಾರ್ಥೀ ಜ್ಞಾನೀಚ ಭರತರ್ಷಭ॥ ಎಂದು ಹೇಳಿದೆ(೭-೧೬). ಅವನವನ ಸಾಮರ್ಥ್ಯ ಸಂಸ್ಕಾರಗಳಿಗನುಸಾರವಾಗಿ ಧರ್ಮಾನುಷ್ಠಾನಮಾಡಿಕೊಂಡು ಹೋಗುವುದು ಪೂರ್ತಿ ಬಿಡುವುದಕ್ಕಿಂತ ಉತ್ತಮ. ಮಿಕ್ಕ ಎಲ್ಲಾ ವಿಚಾರಗಳಲ್ಲಿಯೂ ನಾವು ಪ್ರಪಂಚದೊಡನೆ ಒಂದಾಗಿ ಹೋಗುವಾಗ, ಕೊನೆಗೆ ನಿಲ್ಲುವುದು ನಾಮರೂಪಗಳಿರುವ ಯಾವ ದೇವರೂ ಅಲ್ಲ, ಯಾವ ಪವಿತ್ರ ಗ್ರಂಥವೂ ಅಲ್ಲ, ಅವುಗಳಲ್ಲಿ ಅಡಗಿರುವ ತತ್ವ; ಆತ್ಮಗುಣ. ವಿಶ್ವಸಾಧಾರಣವಾದ ಒಂದು ಧರ್ಮ ಯಾವುದಾದರೂ ಆಗುವುದಾದರೆ೭೧ ಅದರಲ್ಲಿ ಆತ್ಮಗುಣಗಳೇ ಪ್ರಧಾನವಾಗಬೇಕು. ಮಹಾಭಾರತ ಕಾಲದ ಮತ್ತು ಧರ್ಮಸೂತ್ರಗಳಲ್ಲಿ ಪ್ರಾಚೀನವಾದ, ಗೌತಮಧರ್ಮಸೂತ್ರದಲ್ಲಿ ಬ್ರಾಹ್ಮಣನಿಗೆ ನಲವತ್ತು ಸಂಸ್ಕಾರಗಳನ್ನು ಹೇಳಿದೆ. (ಆ ಸಂಸ್ಕಾರಗಳಲ್ಲಿ ಹಲವು ಆಗಲೇ ಹೋಗಿದ್ದವು; ಈಗ ಒಂದೆರಡು ಹೆಸರುಮಟ್ಟಿಗೆ ಉಳಿದಿವೆ). ಆ ಸಂದರ್ಭದಲ್ಲಿ ಸೂತ್ರವು (೧) ಪ್ರಾಣಿಸಾಮಾನ್ಯದಲ್ಲಿಯೂ ದಯೆ,(೨) ಕ್ಷಮೆ, (೩) ಹೊಟ್ಟೆಯಕಿಚ್ಚಿಲ್ಲದಿರುವಿಕೆ, (೪) ಶುಚಿತ್ವ, (೫)ನಿರಂತರವಾದ ಕೆಲಸ, (೬) ಶುಭವಾದ ಆಲೋಚನೆ ಮಾತು ನಡತೆ, (೭)ಕಾರ್ಪಣ್ಯವಿಲ್ಲದಿರುವಿಕೆ, (೮) ಅತ್ಯಾಸೆಯಿಲ್ಲದಿರುವಿಕೆ, ಇವುಗಳನ್ನು ಆತ್ಮಗುಣಗಳಾಗಿ ಹೇಳಿ, ಸಂಸ್ಕಾರಗಳಲ್ಲಿ ಕೆಲವು ಇಲ್ಲದಿದ್ದರೂ ಚಿಂತೆಯಿಲ್ಲ, ಈ ಗುಣಗಳಿರಬೇಕು ಎನ್ನುತ್ತದೆ. ಇವು ಬ್ರಾಹ್ಮಣನಿಗೆ ಮಾತ್ರವಲ್ಲ, ಎಲ್ಲ ಜಾತಿಯವರಿಗೂ, ಎಲ್ಲ ದೇಶದವರಿಗೂ, ಸಾಧ್ಯ, ಅವಶ್ಯಕ. ಯೋಗಸೂತ್ರದ ಸಾರ್ವಭೌಮಮಹಾವ್ರತವೂ, ಮಹಾಭಾರತದ ಶೀಲವೂ, ಇಲ್ಲಿಗೇ ಬರುತ್ತದೆ. ಬೌದ್ಧಮತವು ರಾಮ ಕೃಷ್ಣಾದಿ-ಕೊನೆಗೆ ಬ್ರಹ್ಮ-ಯಾವ ವ್ಯಕ್ತಿಗಳನ್ನೂ ಹೇಳದೆ ಈ ನೈತಿಕ ಧಾರ್ಮಿಕ ಗುಣಗಳನ್ನು ಪ್ರಧಾನವಾಗಿ ಹೇಳಿದ್ದೇ ಅದು ಅಷ್ಟು ಮಾನ್ಯವಾಗುವುದಕ್ಕೂ ಹರಡುವುದಕ್ಕೂ ಕಾರಣವಾಯಿತೆಂದು ತೋರುತ್ತದೆ. ಪ್ರಪಂಚದ ನಾನಾ ದೇಶಗಳಲ್ಲಿ ಹುಟ್ಟಿದ ಅವತಾರಪುರುಷರೆಲ್ಲಾ ಈ ಗುಣಗಳನ್ನೇ ಬೋಧಿಸುವುದು. ಮಹಾಭಾರತವು ಧರ್ಮವನ್ನು ಅನುಸರಿಸಿ ನಡೆದ ಕ್ಷತ್ರಿಯರ ಕಥೆ; ಆದ್ದರಿಂದ ಅದರಲ್ಲಿ ಅವರ ಮತ್ತು ಬ್ರಾಹ್ಮಣರ ವಿಚಾರವೇ ಹೆಚ್ಚಾಗಿ ಬರುತ್ತದೆ. ಆಗಿನ ಕಾಲಕ್ಕೆ ನಾಲ್ಕು ವರ್ಣಗಳಿದ್ದು ಅವುಗಳ ಮತ್ತು ಆಶ್ರಮಗಳ ಧರ್ಮಗಳು ಅನುಶಾಸನ ಪರ್ವದಲ್ಲಿ ವಿವರಿಸಲ್ಪಟ್ಟಿವೆ. ಇಂದಿನ ಜನಸಾಮಾನ್ಯಕ್ಕೆ ಅದರಲ್ಲಿ ಆಸಕ್ತಿ ಇಲ್ಲದಿರಬಹುದೆಂದು ತೋರಿದ್ದರಿಂದ ಆ ವಿವರವೆಲ್ಲವನ್ನೂ ವಚನ ಭಾರತದಲ್ಲಿ ಬಿಟ್ಟಿದೆ. ಅದರ ಮುಖ್ಯಾಂಶವನ್ನು ಭಗವದ್ಗೀತೆಯಲ್ಲಿ ನೋಡಬಹುದು.(ಆಧ್ಯಾಯ ೧೮. ೪೨-೪೪) ಆಗಿನ ಕಾಲಕ್ಕೆ ಜನರು ವರ್ಣಾಶ್ರಮಧರ್ಮಗಳನ್ನು ಅವಲಂಬಿಸಿದ್ದದ್ದರಿಂದ ಸಮಾಜವು ಕುಡಿದ ನೀರು ಅಲ್ಲಾಡದಂತೆ ನಡೆದುಕೊಂಡು ಹೋಗುತ್ತಿತ್ತು. ತನ್ನ ತನ್ನ ಕರ್ಮದಲ್ಲಿ ನಿರತನಾಗಿದ್ದರೆ ಸಾಕು, ಸಿದ್ಧಿ ದೊರೆಯುತ್ತದೆ ಎಂದು ನಂಬಿಕೆಯಿತ್ತು. ಆದ್ದರಿಂದ ಅವಕ್ಕೆ ಪ್ರಾಶಸ್ತ್ಯವಿತ್ತು.</span>
</p>
<p>
<span> ಸಂನ್ಯಾಸ ; ಯಜ್ಞ ದಾನ ತಪಸ್ಸು </span>
</p>
<p>
<span> ಮಹಾಭಾರತ ಕಾಲಕ್ಕೆ ಅನೇಕರು ಸಂಸಾರವನ್ನು ತ್ಯಾಗಮಾಡಿ ಸಂನ್ಯಾಸ ತೆಗೆದುಕೊಂಡೋ ನೈಷ್ಠಿಕ ಬ್ರಹ್ಮಚಾರಿಗಳಾಗಿಯೋ ಕಾಡಿನಲ್ಲಿ ಕಂದಮೂಲಫಲಗಳನ್ನು ತಿಂದುಕೊಂಡು ಅಶ್ರಮವಾಸಿಗಳಾಗಿಬಿಟ್ಟಿದ್ದರು. ರಾಜರು ವಾರ್ಧಕ್ಯದಲ್ಲಿ ಮುನಿವೃತ್ತಿಯನ್ನವಲಂಬಿಸುವುದು ಸಾಧಾರಣವಾಗಿತ್ತು. ಸಂನ್ಯಾಸವು ನಾಲ್ಕನೆಯ ಆಶ್ರಮ, ಸ್ವಲ್ಪ ಬೇಸರವಾಗಲಿ, ಯುಧಿಷ್ಠಿರನು ಎಲ್ಲವನ್ನೂ ತ್ಯಾಗಮಾಡಿ ಹೊರಟುಹೋಗುತ್ತೇನೆ ಎಂದು ವೈರಾಗ್ಯದ ಮಾತುಗಳನ್ನು ಆಡುತ್ತಾನೆ. ಎರಡು ಕಡೆಯೂ ಸೇನೆ ಸಿದ್ಧವಾಗಿ ನಿಂತು ಇನ್ನೇನು ಯುದ್ಧ ಮೊದಲಾಗಬೇಕೆನ್ನುವ ಹೊತ್ತಿನಲ್ಲಿ ಅರ್ಜುನನೂ ‘ನಾನು ಸಂನ್ಯಾಸಿಯಾಗಿ ಹೊರಟುಹೋಗುತ್ತೇನೆ ಎನ್ನುತ್ತಾನೆ. ಕೃಷ್ಣನು ವಿವೇಚನರಹಿತವಾದ ತ್ಯಾಗವನ್ನೂ ಸಂನ್ಯಾಸವನ್ನೂ ಒಪ್ಪುವವನಲ್ಲ; ಆದ್ದರಿಂದ ಅರ್ಜುನನಿಗೆ ಚೆನ್ನಾಗಿ ಬುದ್ಧಿಹೇಳುತ್ತಾನೆ; ಅವನು ಯುದ್ಧವನ್ನು ಬಿಟ್ಟು ಸಂನ್ಯಾಸ ತೆಗೆದುಕೊಂಡರೆ ಅದು ಧರ್ಮವಾಗುವುದಕ್ಕೆ ಬದಲು ಅಧರ್ಮವೇ ಆಗುತ್ತದೆ, ಪಾಪ ಬರುತ್ತದೆ. ಎಂದು ಹೇಳುತ್ತಾನೆ. ಭೀಮನು ತನಗೆ ಸ್ವಭಾವವಾದ ಒರಟು ರೀತಿಯಲ್ಲಿ ಅದನ್ನು ವಿವೇಚಿಸಿ“ಅದರಿಂದ ಸ್ವರ್ಗ ಬರುವುದಾದರೆ, ಜಿಂಕೆಗಳೂ, ಹಂದಿಗಳೂ, ಹಕ್ಕಿಪಕ್ಷಿಗಳೂ ಸ್ವರ್ಗಕ್ಕೆ ಹೋದಾವು! ಪರ್ವತವೂ ಗಿಡಮರಗಳೂ ಸಿದ್ಧಿಯನ್ನು ಪಡೆದಾವು! ಏಕೆಂದರೆ ಅವು ನಿತ್ಯಸಂನ್ಯಾಸಿಗಳು, ನಿತ್ಯಬ್ರಹ್ಮಚಾರಿಗಳು; ಅವುಗಳಿಂದ ಯಾರಿಗೂ ಏನೂಬಾಧೆಯಿಲ್ಲ! ಆದ್ದರಿಂದ ಪ್ರತಿಯೊಬ್ಬರೂ ಅವರವರಿಗೆ ವಿಹಿತವಾದ ಕರ್ಮ ಮಾಡಬೇಕು; ಕರ್ಮದಿಂದಲೇ ಸಿದ್ಧಿ, ಅಕರ್ಮದಿಂದಲ್ಲ” ಎನ್ನುತ್ತಾನೆ. ಗೀತೆಯ ಹದಿನೆಂಟನೆಯ ಅಧ್ಯಾಯದಲ್ಲಿರುವುದು ಅವುಗಳ ವಿವೇಚನೆಯೇ. ಕಾಮ್ಯ ಕರ್ಮಗಳ ನ್ಯಾಸನೇ ಸಂನ್ಯಾಸ; ಕರ್ಮ ಫಲಗಳ ತ್ಯಾಗವೇ ತ್ಯಾಗ;(೧೮-೨) ಯಜ್ಞ ದಾನ ತಪಸ್ಸು ಇವುಗಳನ್ನು ಯಾರೂ ಬಿಡತಕ್ಕದ್ದಲ್ಲ; ಅವು ನಿಯತವಾದ ಕರ್ಮ. ಸ್ವಕರ್ಮ ಮಾಡುವುದು ಕ್ಲೇಶ ಎಂದು ಬಿಟ್ಟು ಓಡಿಹೋಗುವುದು ನಿಜವಾದ ತ್ಯಾಗವಲ್ಲ. ‘ಯಜ್ಞ’ವೆಂದರೆ ಕೃಷ್ಣನ ಅರ್ಥವೇನು ಎಂದು ಹಿಂದೆ ನೋಡಿದೆವು. (ಪುಟ ೪೭) ದಾನವೆಂದರೆ ಮತ್ತೊಬ್ಬರಿಗೆ ಕೊಡುವುದು. ದೇಶ ಕಾಲ ಪಾತ್ರಗಳನ್ನು ಅರಿತು ದಾನಬುದ್ಧಿಯಿಂದಲೇ ಕೊಡುವುದು ಸಾತ್ವಿಕ; ಪ್ರತ್ಯುಪಕಾರವನ್ನು ನಿರೀಕ್ಷಿಸಿಯೋ, ಯಾವುದೋ ಉದ್ದೇಶವಿಟ್ಟುಕೊಂಡೋ ಕೊಡುವುದು ರಾಜಸ. ದೇಶ ಕಾಲ ಪಾತ್ರ ವಿವೇಚನೆಯಿಲ್ಲದೇ ತಿರಸ್ಕಾರದಿಂದ ಕೊಡುವುದು ತಾಮಸ. (ಗೀತಾ ೧೭-೨೦-೨೨). ಇದರಲ್ಲಿ ಸಾತ್ವಿಕವೇ ಶ್ರೇಷ್ಠವೆಂದು ಹೇಳಬೇಕಾಗಿಲ್ಲ. ಇದನ್ನು ಅನುಶಾಸನಪರ್ವದಲ್ಲಿ ಬಹು ವಿಸ್ತಾರಮಾಡಿದೆ. ಇಲ್ಲಿ ‘ಪಾತ್ರ’ ನೆಂದರೆ ಬ್ರಾಹ್ಮಣನೊಬ್ಬನೇ ಅಲ್ಲ ಮತ್ತು ಅವನಿಗೆ ಪ್ರತಿಗ್ರಹ ಹೇಗೆ ಧರ್ಮವೋ ದಾನವೂ ಹಾಗೆ ಧರ್ಮ. ಇಂದಿಗೂ ನಿಷ್ಠರಾದ ಮಹಾದಾನ ದುರ್ದಾನಗಳನ್ನು ತೆಗೆದುಕೊಳ್ಳುವುದಿಲ್ಲ; ತೆಗೆದುಕೊಳ್ಳಬೇಕಾಗಿ ಬಂದವರು ಅದರಲ್ಲಿ ಒಂದು ದೊಡ್ಡಪಾಲನ್ನು ದೇವಬ್ರಾಹ್ಮಣರಿಗೆ ವಿನಿಯೋಗಮಾಡುತ್ತಾರೆ. ದಾನತೆಗೆದುಕೊಂಡ ಪಾಪದ ಪರಿಹಾರಕ್ಕೆ ಜಪ ತಪಗಳನ್ನು ಮಾಡುತ್ತಾರೆ. ಭಾರತದಲ್ಲಂತೂ ಯಾವ ಬ್ರಾಹ್ಮಣನೂ ದಾನದಿಂದ ಐಶ್ವರ್ಯವಂತನಾಗಿದ್ದನೆಂದು ವರ್ಣಿತನಾಗಿಲ್ಲ. ದುರ್ಯೋಧನನಲ್ಲಿ ಧನುರಾಚಾರ್ಯರಾಗಿದ್ದ ಕೃಪಾಚಾರ್ಯ ದ್ರೋಣಾಚಾರ್ಯರು ಐಶ್ವರ್ಯವಂತರೆಂದು ಎಲ್ಲಿಯೂ ಕಂಡುಬಂದಿಲ್ಲ. ಚಂದ್ರಗುಪ್ತನ ಮಂತ್ರಿಯಾಗಿದ್ದ ಚಾಣಕ್ಯನು ಒಂದು ಗುಡಿಸಲಿನಲ್ಲಿ ವಾಸಿಸುತ್ತಿದ್ದಂತೆ ಮುದ್ರಾರಾಕ್ಷಸ ನಾಟಕದಲ್ಲಿ ವರ್ಣಿಸಿದೆ. ವಿಜಯನಗರ ಮಹಾರಾಷ್ಟ್ರ ಸಾಮ್ರಾಜ್ಯಗಳಲ್ಲಿ ಮಂತ್ರಿಗಳಾಗಿದ್ದ ವಿದ್ಯಾರಣ್ಯ ರಾಮದಾಸರು ಸಂನ್ಯಾಸಿಗಳು. ಬ್ರಾಹ್ಮಣರು ಹಿಂದೆ ರಾಜಾಶ್ರಯದಲ್ಲಿ ತಮ್ಮ ಧರ್ಮ ಕರ್ಮಗಳನ್ನು ಮಾಡಿಕೊಂಡು ಹೋಗುತ್ತಿದ್ದರು. ಹೀಗೆ ಧರ್ಮರಾಜನು ಸಾವಿರಾರು ಸ್ನಾತಕರಿಗೆ ಆಶ್ರಯಕೊಟ್ಟಿದ್ದನೆಂದು ಹೇಳಿದೆ. ಜರಾಸಂಧನಂಥವನಿಗೂ ಸ್ನಾತಕರಲ್ಲಿ ತುಂಬ ಆದರ. (ಪುಟ ೭೮) ದುರ್ಯೋಧನನಿಗೆ ತಾನು ಈ ವಿಚಾರದಲ್ಲಿ ಧರ್ಮರಾಜನ ಸರಿಸಮಕ್ಕೆ ಬರಲಾರೆನಲ್ಲಾ ಎಂದು ಮಾತ್ಸರ್ಯ(ಪುಟ ೮೯). ಇದರಿಂದ ಬ್ರಾಹ್ಮಣರು ಆಧ್ಯಯನ ಅಧ್ಯಾಪನಗಳನ್ನು ನಿಶ್ಚಿಂತೆಯಾಗಿ ನಡೆಸಬಹುದಾಗಿತ್ತು; ವೇದ ಶಾಸ್ತ್ರಗಳು ನಿಂತುವು, ಬೆಳೆದವು ಜ್ಞಾನ ಹರಡಿತು. </span>
</p>
<p>
<span> ಈಗ ತಪಸ್ಸಿನ ವಿಚಾರವಾಗಿ ಒಂದೆರಡು ಮಾತು ಹೇಳಬಹುದು. ಯಜ್ಞದಂತೆಯೇ ತಪಸ್ಸೂ ಒಂದಾನೊಂದು ಕಾಲದಲ್ಲಿ ಅಗಾಧ ವಾಗಿ ಬೆಳೆಯಿತು. ಭಾರತದಲ್ಲಿ ಕೊನೆಗೆ ವಿದುರನು ಕೈಕೊಂಡಿದ್ದ ತಪಸ್ಸಿನ ಸೂಕ್ಷ್ಮವರ್ಣನೆಯಿದೆ.(ಪುಟ ೩೭೪-೩೭೫). ಇದನ್ನು ಓದಿಯೇ ತಪಸ್ಸಿಗೆ ಕೈಮುಗಿಯುವವರಿರಬಹುದು! ತಪಶ್ಯಬ್ದಕ್ಕೆ ಒಬ್ಬೊಬ್ಬರು ಒಂದೊಂದು ಅರ್ಥ ಹೇಳುತ್ತಾರೆ; ಆದರೆ ಅದಕ್ಕೆ ಮುಖ್ಯವಾಗಿ, ಶ್ರಮಪಡುವುದು ಸಾಧನೆಮಾಡುವುದು ಎಂದು ಅರ್ಥ. ವ್ಯರ್ಥವಾಗಿ ಕ್ಲೇಶಪಡುವುದಲ್ಲ. ಅದರ ತತ್ವವಿಷ್ಟು:- </span>
</p>
<p>
<span> ದೇಹವನ್ನು ಕೊಬ್ಬಿಸಬಾರದು; ಹಾಗಾದರೆ ಗೊಬ್ಬರ ಹೆಚ್ಚಾದ ಪಯರಿನಂತಾಗುತ್ತದೆ. ಅಂಥ ಪಯರಿನಲ್ಲಿ ಹೊರವಾಗಿ ಎಲೆ ಬಿಡುತ್ತದೆ; ಹೂವೂ ಹಣ್ಣು ಸೊನ್ನೆ. ಹೀಗೆಂದು ದೇಹವನ್ನು ಒಣಗಿಸಬಾರದು; ಏಕೆಂದರೆ ಒಣಗಿದ ಪಯರಿನಲ್ಲಿ ಹಣ್ಣಿರಲಿ, ಎಲೆಯೂ ಹೋಗಿಬಿಡುತ್ತದೆ. ದೇಹವು ಲಘುವಾಗಿ ಆರೋಗ್ಯವಾಗಿರುವುದರ ಜೊತೆಗೆ ಬುದ್ಧಿಯು ಹರಿತವಾಗಿರಬೇಕು, ಚಟುವಟಿಕೆಯುಳ್ಳದ್ದಾಗಿರಬೇಕು; ಬುದ್ಧಿ ಮದಡಾದರೆ ಅದರ ಹಿಂದಿರುವ ಆತ್ಮದ ದರ್ಶನವು ಮಂಕಾಗುತ್ತದೆ. ಆದ್ದರಿಂದ ಸತತವಾದ ದೇಹಶ್ರಮ ಬುದ್ಧಿಶ್ರಮಗಳು ಅವಶ್ಯಕ; ಅದೇ ‘ತಪಸ್ಸು’. ದೇಹ ಶೋಷಣೆ ಅಕರ್ಮ ಅಲಸತೆಗಳು ತಪಸ್ಸಲ್ಲ.(ಗೀತೆ ೧೭-೬). ಆಹಾರ ದೋಷದಿಂದ ರಾಜಸ ತಾಮಸಗಳು ಹೆಚ್ಚಾದರೆ, ದೇಹ ಭಾರವಾಗಿ ಬುದ್ಧಿ ಮಂಕಾಗುವುದೂ ಅಸ್ಥಿರವಾಗುವುದೂ ನಮ್ಮೆಲ್ಲರ ಅನುಭವಕ್ಕೆ ಬಂದಿರುವ ಸಂಗತಿ. ಬುದ್ಧಿ ಮಂಕಾದರೆ, ಚಂಚಲವಾದರೆ, ಆತ್ಮವು ಜಾಗೃತವಾಗುವುದಿಲ್ಲ. ಪ್ರಕಾಶಗೊಳ್ಳುವುದಿಲ್ಲ. ಆತ್ಮವು ಅರಣಿಯಲಿ ಅಡಗಿರುವ ಅಗ್ನಿಯ ಹಾಗೆ; ಅದನ್ನು ಕಷ್ಟಪಟ್ಟು ಮಥನಮಾಡಿ ಹೊರಕ್ಕೆ ಬರಿಸಬೇಕು೭೨. ಅದು ಮೊದಲು ಒಂದು ಸಣ್ಣ ಕಣವಾಗಿ ಕಾಣುತ್ತದೆ. ಅದನ್ನು ನಂದದ ಹಾಗೆ ಎಚ್ಚರದಿಂದ ಕಾಪಾಡಿ ಬೆಳೆಸಿಕೊಳ್ಳಬೇಕು; ಆಮೇಲೆ ಅದರಿಂದ ಎಂಥ ಅಗ್ನಿಕಾರ್ಯ ಯಜ್ಞಕಾರ್ಯ ದಹನಕಾರ್ಯ ಬೇಕಾದರೂ ನಡೆಯಬಹುದು. ಆದ್ದರಿಂದ ಆಹಾರ ವಿಹಾರ ನಿದ್ರೆ ಎಚ್ಚರ ಕಾರ್ಯ ವಿಶ್ರಾಂತಿ ಇವು ‘ಯುಕ್’ಅ್ತವಾಗಿರಬೇಕು. ಅತಿಗೆ ಹೋಗಬಾರದು(ಗೀತಾ ೬,೧೬,೧೭) ತಪಸ್ಸು ಯಾವಾಗಲೋ ಒಂದು ಘಳಿಗೆ ಕಣ್ಣುಮುಚ್ಚಿಕೊಂಡು ಕುಳಿತಿರುವುದಲ್ಲ. ಮನೋವಾಕ್ಕಾಯಗಳಿಂದ ಸದಾ ಅನುಷ್ಠಾನ ಮಾಡತಕ್ಕದ್ದು(ಗೀತಾ ೧೭,೧೪,೧೬). ಇದೇನು ಕಠಿಣವಾದದ್ದಲ್ಲ, ‘ಘೋರ’ವಾದದ್ದಲ್ಲ. ಸರ್ವಸಾಧ್ಯವಾದದ್ದು. ಸಾವಿತ್ರಿ ಮಾಡಿದ ತಪಸ್ಸು ಇದೇಯೆ. ಜೊತೆಗೆ ಧ್ಯಾನ, ಉಪವಾಸ, ಹಿರಿಯರ ಸೇವೆ.</span>
</p>
<p>
<span> ಹೀಗೆ ಒಟ್ಟಿನ ಮೇಲೆ, ಗೀತೋಕ್ತಧರ್ಮವು, ಆದ್ದರಿಂದ ಭಾರತದ ಧರ್ಮವು, ನಮ್ಮ ಜೀವನದ ಸರ್ವಾಂಶಗಳಲ್ಲಿಯೂ ರಾಜಸ ತಾಮಸಗಳನ್ನು ತೂಗಿಸಿಕೊಂಡು ಸಾತ್ವಿಕವನ್ನು ಹೆಚ್ಚಿಸಿಕೊಂಡು, ನಮ್ಮ ನಮ್ಮ ಸ್ವಭಾವಗುಣವನ್ನನುಸರಿಸಿ ಕರ್ಮ ಮಾಡುತ್ತಾ ಜ್ಞಾನವನ್ನೂ ಆಮೂಲಕ ಮುಕ್ತಿಯನ್ನು ಪಡೆಯುವುದು- ಎಂದು ಹೇಳಿದರೆ ತಪ್ಪಾಗಲಾರದು. ಧರ್ಮದಿಂದ ಬರುವುದು ಶಾಂತಿ.(ಪುಟ ೯೭) ಅದು ಯಾವ ಪ್ರಯೋಜನವನ್ನೂ ಗುರಿಯಾಗಿಟ್ಟುಕೊಂಡು ಮಾಡತಕ್ಕದ್ದಲ್ಲ. ಅದನ್ನು ಯುಧಿಷ್ಟಿರನು ದ್ರೌಪದಿಗೆ ಸ್ಪಷ್ಟವಾಗಿ ಹೇಳಿದ್ದಾನೆ. ‘ಧರ್ಮವನ್ನು ಹಾಲು ಕರೆದುಕೊಳ್ಳುವುದಕ್ಕಾಗಿ ಸಾಕುವ ಹಸುವಿನಂತೆ ಭಾವಿಸಬಾರದು’.(೧೨೦) ಆದರೆ ಸಾಮಾನ್ಯವಾಗಿ ನಾವು ಧರ್ಮದಲ್ಲಿದ್ದರೆ ಸುಖ ಲಭಿಸುತ್ತದೆ ಎಂಬ ಭಾವನೆಯಿದೆ. ದ್ರೌಪದಿಯು ‘ಧರ್ಮ ಅಹಿಂಸೆ ಕ್ಷಮೆ ಋಜುತ್ವ ದಯೆ ಇವುಗಳಿಂದ ಮನುಷ್ಯನಿಗೆ ಎಂದೂ ಸಿರಿ ಬರುವುದಿಲ್ಲ’ ಎಂದು ಗೊಣಗುತ್ತಾಳೆ. ‘ಕೇವಲ ಧರ್ಮಾತ್ಮನಾದವನು ಎಂದೂ ರಾಜ್ಯವನ್ನಾಗಲೀ ಸಿರಿಯನ್ನಾಗಲೀ ಸಂಪತ್ತನ್ನಾಗಲೀ ಪಡೆದಿಲ್ಲ. ಲಾಭವಿಲ್ಲದ ವ್ಯಾಪಾರದಲ್ಲಿ ಯಾರು ತೊಡಗುತ್ತಾರೆ? ಅಂಥ ವ್ಯಾಪಾರ ಕತ್ತೆಯ ಮೈಯನ್ನು ತುರಿಸಿದಂತೆ! ಎಂದು ಭೀಮನು ಆಕ್ಷೇಪಿಸುತ್ತಾನೆ.೭೩ ಅವರ ಮಾತು ರಜೋಗುಣದ ಫಲ ಎಂದು ಧರ್ಮರಾಯನು ಸಮಾಧಾನ ಮಾಡುತ್ತಾನೆ. ಅವನನ್ನು ಕರ್ಮಶೀಲನನ್ನಾಗಿ ಮಾಡಬೇಕು. ಧರ್ಮ ಒಂದರಲ್ಲಿಯೇ ನಿರತನಾಗಿರದೆ ಅರ್ಥ ಕಾಮಗಳಲ್ಲಿಯೂ ನಿರತನಾಗುವಂತೆ ಮಾಡಬೇಕು ಎಂಬು ದು ಅವರ ಉದ್ದೇಶ. ಹಾಗಾದರೆ ಸತ್ವಗುಣದ ಸ್ವರೂಪವೇನು? ನಮ್ಮ ಜೀವನದಲ್ಲಿ ‘ಅಹಿಂಸ್’ೆಗೆ ಸ್ಥಾನವೇನು? </span>
</p>
<p>
<span> ಅಹಿಂಸೆ </span>
</p>
<p>
<span> ಸತ್ವಗುಣವೆಂದರೆ ಅಕರ್ಮವಲ್ಲ, ನಿರ್ವೀಯತೆಯೂ ಅಲ್ಲ, ಅಹಿಂಸೆಯೂ ಅಷ್ಟೆ; ಮೇಲೆ ಯೋಗಸಾಧನೆಗೆ ಮೊಟ್ಟ ಮೊದಲನೆಯ ಮೆಟ್ಟಿಲು ಅಹಿಂಸೆಯೆಂಬುದನ್ನು ನೋಡಿದೆವು; ಹಿಂಸೆ ಮಾಡದೇ ಇದ್ದರೆ ಸಾಲದು, ಜೊತೆಗೆ ದಯೆಯನ್ನೂ ತೋರಬೇಕು. ಅದೇ ಮೊದಲನೆಯ ಆತ್ಮಗುಣ ಎಂದು ಧರ್ಮಸೂತ್ರಕಾರರು ಹೇಳಿದರು(ಪು ೫೧.) ಆದರೆ ಮಹಾಭಾರತವು ಯುದ್ಧ ಕಥೆ; ಯುದ್ಧವೆಂದರೆ ಕೊಲೆ; ಹದಿನೆಂಟು ದಿನದಲ್ಲಿ ಹದಿನೆಂಟು ಅಕ್ಷೋಹಿಣಿ ಸೇನೆ ಹೆಸರಿಲ್ಲದಂತೆ ನಾಶವಾಯಿತು. ರಕ್ತದ ಹೊಳೆ ಹರಿಯಿತು. ಅರ್ಜುನನು ಯುದ್ಧಮಾಡುವುದಿಲ್ಲವೆಂದರೂ ಕೃಷ್ಣನು “ಈ ನಿನ್ನ ಪ್ರಯತ್ನ ವ್ಯರ್ಥ; ಪ್ರಕೃತಿಯು ನಿನ್ನ ಕೈಯಿಂದ ಯುದ್ಧಮಾಡಿಸಿಯೇ ಮಾಡಿಸುತ್ತದೆ; ಯುದ್ಧ ಮಾಡದಿದ್ದರೆ ನಿನಗೆ ಕೆಟ್ಟಹೆಸರು ಬರುತ್ತದೆ. ಪಾಪ ಬರುತ್ತದೆ” ಎಂದು ಬಗೆಬಗೆಯಾಗಿ ವಾದಿಸಿ ಅವನನ್ನು ಯುದ್ಧಕ್ಕೆ ಚೋದಿಸಿದನು.; ಡಂಬಡಿಸಿದನು. ಧರ್ಮರಾಜನಂಥವನೂ ಯುದ್ಧ ಮಾಡಿದನು. ಕೊಲ್ಲುವಷ್ಟು ಜನರನ್ನು ಕೊಂದನು. ಅದಕ್ಕಾಗಿ ಅವರಿಗೆ ಬಂದದ್ದು ವೀರಸ್ವರ್ಗ. ಅವರು ಕಾಡಿನಲ್ಲಿದ್ದಾಗ ಬೇಟೆಯಾಡುತ್ತ ಮೃಗಮಾಂಸವನ್ನು ತಿನ್ನುತ್ತಿದ್ದರು. ಅವರು ಮಾತ್ರವಲ್ಲ, ಎಲ್ಲರೂ, ಎಲ್ಲ ಜಾತಿಗಳವರು ಮಾಂಸಾಹಾರಿಗಳಾಗಿದ್ದರು. ಒಂದು ಸಾರಿ ದ್ವೈತವನದ ಮೃಗಗಳು ಧರ್ಮರಾಜನ ಕನಸಿನಲ್ಲಿ ಬಂದು ತಮ್ಮನ್ನು ಕೊಲ್ಲಬಾರದೆಂದು ಕೇಳಿ ಕೊಂಡ ಹಾಗಾಯಿತಂತೆ; ಅಷ್ಟಕ್ಕೇ ಅವನು ಮರುಗಿ -ಮಾಂಸಹಾರವನ್ನು ಬಿಡಲಿಲ್ಲ- ಬೇರೆ ಕಾಡಿಗೆ ಎಲ್ಲರನ್ನೂ ವಾಸಕ್ಕೆ ಕರೆದುಕೊಂಡು ಹೋದನಂತೆ. ಯಜ್ಞಯಾಗಾದಿಗಳಲ್ಲಿ ಪಶುವಧೆಯಿತ್ತು. ‘ಧರ್ಮ’ವ್ಯಾಧನು ಮಾಂಸ ವ್ಯಾಪಾರಿ. ಆದರೆ ಕಾಲಕ್ರಮದಲ್ಲಿ ಅಹಿಂಸಾಬುದ್ಧಿ ದಯಾಬುದ್ಧಿಗಳು ಹೆಚ್ಚಾದವು. ಮಾಂಸಾಹಾರವು ಕಡಿಮೆಯಾಯಿತು. ಯಜ್ಞಯಾಗಾದಿಗಳು ಕಡಿಮೆಯಾಗುವುದಕ್ಕೂ ಇವು ಒಂದು ಕಾರಣ. ಈ ಬದಲಾವಣೆಗೆ ನಾವು ಯಾರೂ ವ್ಯಥೆ ಪಡಬೇಕಾದದ್ದಿಲ್ಲ. ಗರ್ವಪಡಬೇಕಾದದ್ದೂ ಇಲ್ಲ. ಈಗ ನಮ್ಮ ದೇಶದಲ್ಲೂ ಪರದೇಶದಲ್ಲೂ ಬಹುಜನರು ಮಾಂಸಾಹಾರಿಗಳು. ಆದರೂ ಅದನ್ನು ಬಿಟ್ಟಿದ್ದು ಒಂದು ಗುಣವೇ. ಮದ್ಯಮಾಂಸಾದಿಗಳಲ್ಲಿ ಮನುಷ್ಯನಿಗೆ ಸ್ವಾಭಾವಿಕವಾಗಿ ಪ್ರವೃತ್ತಿಯುಂಟಾಗುತ್ತದೆ; ಆದ್ದರಿಂದ ಅದು ದೋಷವಲ್ಲ; ಅದನ್ನು ಬಿಟ್ಟರೇನೋ ಗುಣವೇಯೇ- ಎಂದು ಮನುವು ಹೇಳಿದ್ದಾನೆ.೭೪ ಅಹಿಂಸೆಯೆಂಬುದು ಅಪರಂಜಿಯ ಹಾಗೆ; ಶುದ್ಧ ಅಪರಂಜಿ ನಾಣ್ಯವಾಗುವುದಿಲ್ಲ; ವ್ಯವಹಾರಕ್ಕೆ ಸಲ್ಲುವುದಿಲ್ಲ. ಅದಕ್ಕೆ ಸ್ವಲ್ಪವಾದರೂ ಪೆಡ ಸಾದ, ಕೆಚ್ಚನೆಯ ತಾಮ್ರ ಬೆರೆಯಬೇಕು. ಹಾಗೆಯೇ ರಾಜನಲ್ಲಿ ಸ್ವಲ್ಪ ಕಾಠಿಣ್ಯ ಬೇಕು. “ರಾಜದಂಡವೇ ಧರ್ಮಾರ್ಥಗಳನ್ನೂ ಧನಧಾನ್ಯಗಳನ್ನೂ ರಕ್ಷಿಸತಕ್ಕದ್ದು; ದಂಡದ ಹೆದರಿಕೆಯಿಂದಲೇ ಜನರು ತೆಪ್ಪಗಿರುತ್ತಾರೆ” (ಪುಟ ೩೨೯). ದುಷ್ಟನಿಗ್ರಹಕ್ಕೆ ಕ್ರೌರ್ಯವೂ ಬೇಕು, ಹಿಂಸೆಯೂ ಬೇಕು. ಆ ಹಿಂಸೆ ಹಿಂಸೆಯಲ್ಲ, ಧರ್ಮ. ರಾಮರಾಜ್ಯದಲ್ಲಿಯೂ ರಾಕ್ಷಸ ಸಂಹಾರ ಆಗಿಯೇ ಅಯಿತು. ಸ್ವಾರ್ಥಸಾಧನೆಗೆ ದೇಶದ ಯುವಕರನ್ನು ಬಲಿ ಕೊಡುವುದು ಸರಿಯೇ ಹೊರತು, ಶಿಷ್ಟ ಪರಿಪಾಲನಕ್ಕೆ ಹಿಂಸಾ ಕ್ರೌರ್ಯಗಳನ್ನು ಆಚರಿಸುವುದು ಪಾಪವಲ್ಲ. ಆದ್ದರಿಂದ ಹಿಂಸಾ ಕಾರ್ಯಕ್ಕಿಂತಲೂ ಅದರ ಹಿಂದೆ ಇರುವ ಉದ್ದೇಶವೇ ಪಧಾನ೭೫. ಅದಕ್ಕೆ ಕಾರಣಗಳಾದ ಲೋಭ ಗರ್ವ ಕಾಮಕ್ರೋಧಾದಿಗಳು ವರ್ಜ್ಯ; ವೈದ್ಯನು ಶಸ್ತ್ರ ಚಿಕಿತ್ಸೆ ಮಾಡಿ ಜೀವ ಉಳಿಸಿದರೆ ಅದು ಹಿಂಸೆಯೆನ್ನಿಸುವುದಿಲ್ಲ; ಪಾಪವಾಗುವುದಿಲ್ಲ. ಆದರೆ ಅದೇ ಆಯುಧದಿಂದ ಘಾತಕನು ಕೊಲೆಮಾಡಿದರೆ ಅದು ಪಾಪ; ಆದ್ದರಿಂದ ಹಿಂಸೆಯೆಂದು ತೋರುವ ಕಾರ್ಯದಲ್ಲಿ ಯಾರು ಏಕೆ ಹೇಗೆ, ಎಂಬ ಪ್ರಶ್ನೆಗಳೂ ಉತ್ತರವೂ ಮುಖ್ಯ. ಇಲ್ಲದಿದ್ದರೆ ಅನೇಕ ವೇಳೆ ಅಹಿಂಸೆಯ ತೋರಿಕೆ ಮಾತ್ರ ಉಳಿದು ಅದರಿಂದ ಯಾರಿಗೂ ಏನೂ ಪ್ರಯೋಜನವಿಲ್ಲದೆ ಹೋಗುತ್ತದೆ. ಹಸುವಿನಿಂದ ಹಾಲು ಕರೆದುಕೊಳ್ಳಬೇಕಾದರೂ ಅಲ್ಪಸ್ವಲ್ಪ ಹಿಂಸೆ ಮಾಡಲೇಬೇಕಾಗುತ್ತದೆ. </span>
</p>
<p>
<span> ಅಹಿಂಸೆಯೆಂದರೆ ಕ್ರೌರ್ಯವಿಲ್ಲದಿರುವುದು; ನಿಸ್ತೇಜತೆಯಲ್ಲ; ತಮೋಗುಣವಲ್ಲ; ಎಷ್ಟಾದರೂ ತಗ್ಗಿಬಗ್ಗಿ ನಡೆಯುವುದಲ್ಲ. ತಗ್ಗುತ್ತ ಹೋದರೆ ನೆಲದೊಳಗೆ ಐಕ್ಯವಾಗುವುದೇ ಗತಿ. ಕೈಲಾಗದ ಬಡಪಾಯಿಗೆ ಕೊನೆಗೆ ಆಗುವುದು ಅದೇಯೇ. ಆದರೆ ಕೈಯಲ್ಲಿ ಬಲವಿದ್ದು ತಾನೂ ಬದುಕಬೇಕೆಂಬ ಆಸೆಯುಳ್ಳವನು ಹೋರಾಡಿಯೇ ಹೋರಾಡುತ್ತಾನೆ. ಏಕೆಂದರೆ ಮನುಷ್ಯನು ಹಾತೊರೆಯುವುದು ಸುಖಕ್ಕೆ. ಸಾವಿಗಲ್ಲ. ದುಷ್ಟನಿಗೆ ಬಗ್ಗಿದರೆ ಸಮುದ್ರದ ಮುದುಕನಂತೆ ಕತ್ತು ಮಿಸುಕಿ ಕೊನೆಗೆ ಜೀವವನ್ನೇ ಹೀರುತ್ತಾನೆ. ಆಸೆಕೋರನಿಗೆ ಬಿಟ್ಟುಕೊಟ್ಟಷ್ಟೂ ಅವನ ಕೈಬಾಯಿಗಳು ದೊಡ್ಡದಾಗುತ್ತ ಹೋಗುತ್ತವೆ. ಎಂಥ ಸಜ್ಜನನಾದರೂ ಅವನ ತಾಳ್ಮೆಗೂ ಒಂದು ಮಿತಿ ಇರುತ್ತದೆ. ಆದ್ದರಿಂದ ಹಿಂಸೆ ಅವಶ್ಯಕ ವಾಗುತ್ತದೆ. ಯುದ್ಧಗಳಾಗಿರುವುದೇ ಹೀಗೆ. ಆದರೆ ಎರಡು ಪಕ್ಷಗಳವರೂ ತಾವು ಯುದ್ಧಮಾಡುತ್ತಿರುವುದು ನ್ಯಾಯಪರಿಪಾಲನೆಗೆ, ಧರ್ಮಸಂಸ್ಥಾಪನೆಗೆ, ನಾಗರೀಕತೆಯನ್ನು ಉಳಿಸಿಕೊಳ್ಳುವುದಕ್ಕೆ ಎಂದು ಹೇಳುತ್ತಾರೆ. ದೇಶದ ರಕ್ತವನ್ನೆಲ್ಲಾ ಚೆಲ್ಲಿ, ಸಂಪತ್ತನ್ನೆಲ್ಲಾ ನೀಗಿ, ಕ್ಷಾಮ ಡಾಮರಗಳನ್ನೂ ನಿರಾಶೆ ನಿಸ್ಸಹಾಯಕತೆಗಳನ್ನೂ ತಂದುಹಾಕುತ್ತಾರೆ. ಪಾಂಡುರಾಜನು ಎಲ್ಲಾ ರಾಜ್ಯವನ್ನೂ ಆಳುತ್ತಿದ್ದನು. ಅದನ ಅನಂತರ ಪಾಂಡವರು ಅದರಲ್ಲಿ ಅರ್ಧರಾಜ್ಯವನ್ನು ಕೇಳಿದರು. ಅವನು ಗೆದ್ದು ಹೊಸದಾಗಿ ಸಂಪಾದಿಸಿದ್ದಷ್ಟನ್ನು ಕೇಳಿದರು. ಐದು ಊರುಗಳನ್ನು ಕೇಳಿ ದರು. ಆದರೆ ಅದಕ್ಕೆ ಉತ್ತರವಾಗಿ ಕೌರವನು ಒಂದು ಸೂಜಿಯ ಮೊನೆಯಷ್ಟು ಭೂಮಿಯನ್ನೂ ಕೊಡಲೊಲ್ಲೆನೆಂದನು. ಪಾಂಡವರು ಏನು ಮಾಡಬೇಕು? ಮತ್ತೆ ಕಾಡಿಗೆ ಹೋಗಬೇಕು. ಅದೇ ದುರ್ಯೋಧನನ ಅಪೇಕ್ಷೆ. ಮನುಷ್ಯನ ನೀಚಸ್ವಭಾವ, ಅಧರ್ಮಬುದ್ಧಿ, ಅಷ್ಟಕ್ಕೇ ಮುಗಿಯುವುದಿಲ್ಲ. ತನ್ನ ಸುಖವಷ್ಟರಿಂದಲೇ ಅವನಿಗೆ ತೃಪ್ತಿಯಾಗುವುದಿಲ್ಲ. ಅದಕ್ಕೆ ತನ್ನ ನೆರೆಯವನ ಅಸುಖವೂ ಬೇಕು; ತನ್ನ ಸುಖಕ್ಕಿಂತ ಅವನ ಅಸುಖದಲ್ಲಿಯೇ ಹೆಚ್ಚು ಉತ್ಸಾಹ. ಆದ್ದರಿಂದ ದುರ್ಯೋಧನನು ಕಾಡಿನಲ್ಲಿ ನವೆಯುತ್ತಿದ್ದ ಪಾಂಡವರ ಮುಂದೆ ಘೋಷಯಾತ್ರೆಯ ನೆವದಿಂದ ತನ್ನ ವೈಭವವನ್ನು ಮೆರೆಯುವುದಕ್ಕೆ ಹೋದನು. ಆದರೆ, ‘ನಾನಲ್ಲ ಗಂಧರ್ವ’ ಎಂದು ದುರ್ಯೋಧನನ ದುರ್ನಡತೆಗೆ ಶಿಕ್ಷೆಯಾಯಿತು. ಅರ್ಜುನನ ಶೌರ್ಯ ಯುಧಿಷ್ಠಿರನ ಔದಾರ್ಯ ಇವುಗಳಿಂದ ಅವನು ಜೀವಸಹಿತವಾಗಿ, ಅಪಮಾನವನ್ನು ಹೊತ್ತು ಊರಿಗೆ ಹೋದನು. ಆದರೆ ಯುಧಿಷ್ಠಿರನ ಸೌಜನ್ಯ ಸೌದಾರ್ಯ ಸದ್ಬೋಧನೆಗಳು ಉರಿಯುವ ಎಣ್ಣೆಗೆ ನೀರು ಸುರಿದ ಹಾಗಾಯಿತು. ದುರ್ಯೋಧನನು ಶಾಂತನಾಗಲಿಲ್ಲ. ಅವನ ದ್ವೇಷ ಇನ್ನೂ ಬೆಳೆಯಿತು. ಅವನ ಇಂಥ ದುರ್ನಡತೆಗಾಗಿ, ಮೊದಲಿನಿಂದಲೂ ಬಂದ ಹೊಟ್ಟೆಯಕಿಚ್ಚು ಅಸಹನೆ ಮೋಸ ದ್ವೇಷ ನೀಚತನ ಇವುಗಳಿಗಾಗಿ, ಅವನಿಗೆ ಸೋಲಾಯಿತು. ದುರ್ಯೋಧನನ ಎಣಿಕೆ ತಪ್ಪಾಯಿತು; ಜಯವಾದದ್ದು ಲೋಭ ಮೋಸಗಳಿಗಲ್ಲ. ದ್ರೋಹ ದ್ವೇಷಗಳಿಗಲ್ಲ, ಕುತಂತ್ರ ಕುಹಕಗಳಿಗಲ್ಲ, ಅನ್ಯಾಯ ದೌರ್ಜನ್ಯಗಳಿಗಲ್ಲ; ನ್ಯಾಯಕ್ಕೆ, ಧರ್ಮಕ್ಕೆ; ಹನ್ನೊಂದು ಅಕ್ಷೋಹಿಣಿಗಲ್ಲ, ಏಳೇ ಅಕ್ಷೋಹಿಣಿಗೆ; ಯುದ್ಧಮಾಡಿದ ಸೇನೆಗಲ್ಲ, ಯುದ್ಧಮಾಡದ ಸಾರಥಿಗೆ- ಎಂಬುದನ್ನು ಅವನು ಕೊನೆಗೆ ಕಂಡುಕೊಂಡನು. ಇದೇ ರಾಜರಿಗೂ ರಾಜತಂತ್ರಜ್ಞರಿಗೂ ಮಹಾಭಾರತವು ಮಾಡುವ ಉಪದೇಶ. </span>
</p>
<p>
<span>ಕಷ್ಟಸುಖಗಳ ಸಮಸ್ಯೆ ಪ್ರಪಂಚದಲ್ಲಿ ಕಷ್ಟನಿಷ್ಠುರಗಳೂ ದುಃಖ ದೌರ್ಜನ್ಯಗಳೂ ಏಕಿವೆ? ಅವು ಯಾರಿಗೂ ಬೇಡ; ಎಲ್ಲರಿಗೂ ಸುಖ ಸಂತೋಷಗಳು ಬೇಕು. ಬೇಡವೆಂದರೆ ಕಷ್ಟ ತಪ್ಪುವಂತಿಲ್ಲ. ಬೇಕೆಂದರೆ ಸುಖ ಬರುವಂತಿಲ್ಲ. ಕೆಲವರಿಗೆ ಬರಿಯ ಸುಖವೇ ಇರುತ್ತದೆ; ಕೆಲವರಿಗೆ ಬರಿಯ ದುಃಖವೇ ಇರುತ್ತದೆ. ಅವೆರಡೂ ಸ್ವಲ್ಪ ಹೆಚ್ಚು ಕಡಮೆ ಪ್ರಮಾಣದಲ್ಲಿ ಎಲ್ಲರಿಗೂ ಇರುತ್ತವೆಂದು ಇಟ್ಟುಕೊಳ್ಳೋಣ; ಆವು ಏಕೆ ಹೆಚ್ಚುಕಡಮೆಗಳಾಗಬೇಕು? ಅವುಗಳನ್ನು ಕಡಮೆ ಹೆಚ್ಚು ಮಾಡಿಕೊಳ್ಳುವುದಕ್ಕೆ ಏಕೆ ಆಗುವುದಿಲ್ಲ? ಕೆಲವರಿಗೆ ಬಂದ ಕಷ್ಟ ಪರಿಹಾರವಾಗುತ್ತದೆ. ಇನ್ನು ಕೆಲವರಿಗೆ ಸ್ವಲ್ಪ ತಗ್ಗುತ್ತದೆ. ಮತ್ತೆ ಕೆಲವರು ಅದಕ್ಕೆ ಬಲಿಯಾಗಲೇಬೇಕು; ಅದನ್ನು ನಿವಾರಣೆ ಮಾಡಿಕೊಳ್ಳುವುದು ಅಥವಾ ಪರಿಹಾರಮಾಡಿಕೊಳ್ಳುವುದು ಹೇಗೆ! ಬುದ್ಧಿಯಿಂದಲೇ? ಕೆಲವರಿಗೆ ಬುದ್ಧಿ ಮಂದವಾಗಿರುತ್ತದೆ. ಮತ್ತೆ ಕೆಲವರಿಗೆ ತೀಕ್ಷ್ಣವಾಗಿರುತ್ತದೆ. ಇದೇಕೆ? ಬುದ್ಧಿ ಇದ್ದವರಿಗೂ ಅದು ಕೆಲವು ವೇಳೆ ಮಂಕಾಗುತ್ತದೆ. ಮೋಸಹೋಗುತ್ತದೆ. ಎಂಥೆಂಥ ಬುದ್ಧಿವಂತರೂ ಕಷ್ಟಕ್ಕೆ ಸಿಕ್ಕಿ ನರಳುವುದುಂಟು. ವಿವೇಕದಿಂದ ಬಂದರೆ, ಒಂದು ವಿಧವಾದ ಸಮಾಧಾನ; ಕುದಿಯುವ ಹಾಲಿನ ಮೇಲೆ ಕೆನೆ ಕಟ್ಟಿದಂತೆ. ಇದು ಕೆಲವು ವೇಳೆ ಆತ್ಮವಂಚನೆಯಲ್ಲವೇ ಎನ್ನಿಸುತ್ತದೆ. ರೋಗಕ್ಕೆ ಔಷಧಿಯಿಂದ ಪರಿಹಾರವಿರುವಂತೆ, ಕಷ್ಟಕ್ಕೆ ಪರಿಹಾರ ಅಥವಾ ಪ್ರತಿಕ್ರಿಯೆಯುಂಟೆ? ಸ್ವಲ್ಪ ಮಟ್ಟಿಗೆ ಇರುವ ಹಾಗೆ ಕಾಣುತ್ತದೆ- ಹಸಿವು ಬಾಯಾರಿಕೆಗಳನ್ನು ಅನ್ನನೀರುಗಳಿಂದ ಪರಿಹರಿಸಿಕೊಂಡ ಹಾಗೆ. ಆದರೆ ಎಷ್ಟೋ ರೋಗಗಳಿಗೆ ಔಷಧವಿಲ್ಲದಂತೆ, ಔಷಧ ತಿಳಿಯದಂತೆ, ಔಷಧ ಅಂಟದಂತೆ, ಪ್ರಪಂಚದ ಬಹುಭಾಗದ ಕಷ್ಟಕ್ಕೆ ಪ್ರತಿಕ್ರಿಯೆಯೇ ಕಾಣುವುದಿಲ್ಲ; ಅದು ಬಂದಾಗ ಬರುತ್ತದೆ ಹೋದಾಗ ಹೋಗುತ್ತದೆ ಎನ್ನಿಸುತ್ತದೆ; ಅದಕ್ಕೆ ಕಾಲವ್ಯವಸ್ಥೆಯೇ ಇರುವಂತಿಲ್ಲ. ರಾತ್ರಿ ಕಳೆದು ಬೆಳಗಾಗುವುದಕ್ಕೆಕಾಲನಿಯಮವಿದೆ.; ಕಷ್ಟಕ್ಕೆ ಅಂಥ ಕಾಲನಿಯಮವೇನಿದೆ? ಈ ಸಮಸ್ಯೆಯನ್ನು ಕನ್ನಡಜನವು “ಅಂತೂ ಇಂತೂ ಕುಂತಿಯ ಮಕ್ಕಳಿಗೆ ರಾಜ್ಯವಿಲ್ಲ” ಎಂದು ಚೊಕ್ಕವಾಗಿಯೂ ಚಿಕ್ಕದಾಗಿಯೂ ಹೇಳಿಬಿಟ್ಟಿದೆ. ಎಷ್ಟು ಧರ್ಮಿಷ್ಠರಾಗಿದ್ದರೂ ಅವರು ರಾಜ್ಯಸೌಖ್ಯ ಪಡೆಯಲಿಲ್ಲವೆಂಬುದು ಆ ವಿಮರ್ಶೆಯ ಸಾರವಾಗಿ ಕಾಣುತ್ತದೆ. ಅವರು ಮೊದಲು ಪಡೆಯಲಿಲ್ಲ ನಿಜ; ಆದರೆ ಆಮೇಲೆ ಪಡೆದರು; ಪ್ರಾಯಶಃ ಅವರಲ್ಲಿ ಅವರಿಗೆ ಬೇಸರವಾಯಿತು; ರಾಜ್ಯವೆಂದರೆ ಬಾಯಿ ನೀರೊಡೆಯುತ್ತಿರಲಿಲ್ಲ. ಕುಂತಿಯ ಮಕ್ಕಳಿರಲಿ, ಕುಂತಿ ಪಟ್ಟ ಸುಖವೇನು? ಮಗುವಾಗಿದ್ದಾಗ ಮತ್ತೊಬ್ಬರ ಮನೆಯಲ್ಲಿ ಸಾಕುಮಗಳಾಗಿ ಬೆಳೆದಳು. ಆಮೇಲೆ ಗಂಡನಿದ್ದೂ ಇಲ್ಲದಂತಾಗಿ, ಕಾಡಿನಲ್ಲಿ ಗೆಡ್ಡೆಗೆಣಸು ತಿಂದು ಒಣಗುತ್ತ ಚರ್ಮವೋನಾರೋ ಸುತ್ತಿಕೊಂಡು ಅಲೆಯುತ್ತ ಯಾರು ಯಾರಿಂದಲೋ ಮಕ್ಕಳನ್ನು ಪಡೆದು ವಿಧವೆಯಾಗಿ ತನ್ನ ಮಕ್ಕಳನ್ನೂ ಸವತಿಯ ಮಕ್ಕಳನ್ನೂ ಕಟ್ಟಿಕೊಂಡು ದಾಯಾದಿಗಳ ಮನೆಯ ಬಾಗಿಲಿಗೆ ಬಂದು, ಅವರು ಹಾಕಿದ ಗಂಜಿಗೆ ಕೈಯೊಡ್ಡಿ ದೂರು ದೌರ್ಜನ್ಯಗಳನ್ನು ಸಹಿಸಿಕೊಂಡು ಮಕ್ಕಳನ್ನು ಮುಂದಕ್ಕೆ ತಂದಳು. ಅವರಿಗೆ ಒದಗಿದ ನಾನಾ ಅಪಾಯಗಳನ್ನೂ ನಿತ್ಯಗಂಡಗಳನ್ನೂ ನೋಡಿಕೊಂಡು ಯಾವ ಘಳಿಗೆಯಲ್ಲಿ ಏನೋ ಎಂದು ಬಾಯಲ್ಲಿ ಅಕ್ಕಿಯಕಾಳು ಹಾಕಿಕೊಂಡು ಕಾಲಕಳೆದಳು. ಯಾವ ಪುಣ್ಯದಿಂದಲೋ ಏನೋ ತಾನೂ ತನ್ನ ಮಕ್ಕಳೂ ಬೆಂಕಿಯಲ್ಲಿ ಸಿಕ್ಕಿ ದುರ್ಮರಣ ಪಡೆಯುವುದು ತಪ್ಪಿತು. ಅದು ತನಗೆ ಕೊನೆಯಲ್ಲಿ ಕಾದಿತ್ತು. ಅದಕ್ಕೆ ಧೃತರಾಷ್ಟ್ರ ಗಾಂಧಾರಿಯರ ಸಹವಾಸವೇ ಕಾರಣವೋ ಏನೋ? ಅಂಥವರಿಗೆ ಕಾಡುಕಿಚ್ಚಿನಲ್ಲಿ ಸಿಕ್ಕಿ ಮರಣವೇ? ಕುಂತಿಯ ಸ್ಥಿತಿ ಎಷ್ಟೋ ವಾಸಿ; ಗಾಂಧಾರಿಯದು ತೀರ ಅನ್ಯಾಯ; ಎರಡು ಕಣ್ಣೂ ಕಾಣದ ಕುರುಡನನ್ನು ಮದುವೆಯಾಗಲು ಅವಳು ಮಾಡಿದ ಅಪರಾಧವೇನು? ಇನ್ನು ಯಾರೂ ರಾಜಕುಮಾರರೇ ಇರಲಿಲ್ಲವೇ? ಅವಳು ಅದಕ್ಕಾಗಿ ಗೊಣಗಲಿಲ್ಲ. ಅಂಬೆಯಂತೆ ಅವಿವೇಕ ಮಾಡಿಕೊಳ್ಳಲಿಲ್ಲ; ಗಂಡನಿಗೆ ದೇವರು ಕೊಟ್ಟ ಕುರುಡಿಗೆ ತನ್ನ ಕೈಯಾರ ಮಾಡಿಕೊಂಡ ಕುರುಡನ್ನು ಮದುವೆಮಾಡಿ, ಅವನಿಗಿಂತ ಹೆಚ್ಚಿನ ಸುಖವನ್ನು ಅಪೇಕ್ಷಿಸದೆ ಅವನನ್ನು ನೋಯಿಸದೆ ಪತಿವ್ರತೆ ಎನಿಸಿಕೊಂಡಳು. ಆದರೆ ಯಾರು ಪತಿವ್ರತೆಯೆಂದು ಹೊಗಳಿದರೆ ಏನು ಕಿರೀಟ ಬಂದ ಹಾಗಾಯಿತು? ಗಂಡನನ್ನು ನೋಡಿದರೆ ಹೀಗೆ; ಮಕ್ಕಳನ್ನು ನೋಡಿದರೆ, ಅಸಹಾಯ ಶೂರರು; ಒಬ್ಬನಲ್ಲ ನೂರುಜನ; ಅವರು ದುರ್ಮಾರ್ಗರೆನ್ನಿಸಿಕೊಂಡು, ಹೆಸರು ಹೇಳುವುದಕ್ಕೆ ಒಬ್ಬನಿಲ್ಲದಂತೆ ಎಲ್ಲರೂ ಕಣ್ಣುಮುಂದೆ ಕಾದಾಡಿ ಒರಗಿಹೋದರು; ಇದ್ದ ಒಬ್ಬ ಹೆಣ್ಣು ಮಗಳು ವಿಧವೆಯಾದಳು. ಇದೆಲ್ಲವನ್ನೂ ಅನುಭವಿಸಿ ಅವಳು ಕೊನೆಗೆ ಕಾಡಿನಲ್ಲಿ ಒಣಗಿ ಕಿಚ್ಚಿನಲ್ಲಿ ಬೆಂದುಹೋದಳು. ಅವಳ ಪಾತಿವ್ರತ್ಯಕ್ಕೂ ತಪಶ್ಚರ್ಯೆಗೂ ಇದೇ ಫಲವೇ? ಹಾಗೆ ನೋಡಿದರೆ ಧೃತರಾಷ್ಟ್ರನೇ ಒಂದು ವಿಧದಲ್ಲಿ ಅದೃಷ್ಟವಂತ; ಹುಟ್ಟುಕುರುಡನಾದರೂ ಅಂಥ ಶೀಲವತಿಯ ಕೈ ಹಿಡಿದು, ರಾಜಪಟ್ಟಕ್ಕೆ ಅನರ್ಹನೆಂದು ಬಿಟ್ಟರೂ ರಾಜನಿಗಿಂತ ಹೆಚ್ಚಾಗಿ, ಹಿರಿಯನೆಂದು ಎಲ್ಲರ ಗೌರವಕ್ಕೂ ಪಾತ್ರನಾಗಿಕಣ್ಣುಮುಚ್ಚಿಕೊಂಡನು. ಅವನ ಜೀವನದಲ್ಲಿ ಬಹುಮಟ್ಟಿನ ಶಾಂತಿಸೌಖ್ಯಸಮಾಧಾನಗಳು ಗಾಂಧಾರಿಯಿಂದ ಬಂದಿರಬೇಕು. ಸಂಸಾರದಲ್ಲಿ ಮತ್ತೇನನ್ನು ಬೇಕಾದರೂ ಸಹಿಸಬಹುದು; ಮೂರ್ಖತನ, ಮೌಢ್ಯ ಜಗಳಗಂಟಕತನ ಇವುಗಅಳಿಂದ ನಿಮ್ಮ ದಾರಿ ನಿಮಗೆ ನನ್ನ ದಾರಿ ನನಗೆ ಎಂದು ಹೋರಾಡುತ್ತಿರುವುದನ್ನು ಸಹಿಸುವುದು ಕಷ್ಟ; ಮಹಾಭಾರತ್ಯುದ್ಧ ಹದಿನೆಂಟು ದಿನವಾದರೆ ಇದು ನಿತ್ಯ ಯುದ್ಧ. ಅದರಿಂದ ನಿತ್ಯಯಾತನೆ; ಧೃತರಾಷ್ಟ್ರ ಈ ಯಾತನೆಯನ್ನು ಅನುಭವಿಸಿದವನಲ್ಲ. ಕುಂತಿಯಾದರೂ ಗಂಡನಿಗೆ ಎದುರುಬಿದ್ದು ಅವನ ಬಾಯಿಬಡೆದು ಅವನಿಗೆ ವಿರೋಧವಾಗಿ ಮಾತನಾಡಿ ತನ್ನ ಸಿಡುಕು ಸ್ವಭಾವವನ್ನು ತೋರಿಸಿಕೊಂಡ ಸಂದರ್ಭವುಂಟು; ಸವತಿಯ ಮೇಲೆ ಅಧಿಕಾರ ತೋರಿ ಕಟುವಾಗಿ ಗದರಿಸಿದ್ದುಂಟು. ಮಕ್ಕಳಮೇಲೆ ಅಸಮಾಧಾನ ತೋರಿ, ತನ್ನ ಸ್ಥಿತಿಗೆ ಅತೃಪ್ತಿಪಟ್ಟುಕೊಂಡು ಗೊಣಗಾಡಿದ್ದುಂಟು. ಗಾಂಧಾರಿಯಾಗಲಿ, ಮಾದ್ರಿಯಾಗಲೀ ಹೀಗೆ ಎಂದಾದರೂ ನಡೆದುಕೊಂಡರೆಂದು ಎಲ್ಲಿಯೂ ಕಂಡಿಲ್ಲ. ಮಾದ್ರಿ, ಕುಂತಿಗಿಂತ ಎಷ್ಟೋ ಸುಂದರಿ ಸಾಧು, ಮೃದು; ಅವಳು ತನ್ನ ದಿವ್ಯಸುಂದರರಾದ ಅವಳಿ ಮಕ್ಕಳನ್ನು ಸವತಿಯ ಮಡಲಲ್ಲಿ ಹಾಕಿ ಸಹಗಮನ ಮಾಡಿದಳು. ಅವಳು ಪತಿಲೋಕವನ್ನು ಪಡೆದಳೋ ಬಿಟ್ಟಳೋ ಅಲ್ಲಿ ಗಂಡನೊಡನೆ ಸುಖವಾಗಿದ್ದಳೋ ಇಲ್ಲವೋ, ಇಹಲೋಕದಲ್ಲಿ ಪಡೆದ ಸುಖವೇನು? ಭೀಷ್ಮನು ಅವಳ ಅನುಪಮ ಸೌಂದರ್ಯಕ್ಕಾಗಿ ಅವಳನ್ನು ಯಥೇಚ್ಛವಾದ ಹಣಕೊಟ್ಟು ಕೊಂಡು ತಂದನೆಂದು ಹೇಳಿದೆ. ರಾಜನ ಹೊಟ್ಟೆಯಲ್ಲಿ ಅಷ್ಟು ಸುಂದರಿಯಾಗಿ, ಹುಟ್ಟಿದರೂ ದುಡ್ಡಿಗೆ ಬಲಿಯಾಗಿ, ರೋಗಿಯ ಕೈಹಿಡಿದು ಸವತಿಯ ಕಾಟವನ್ನು ಅನುಭವಿಸಿ, ಕಾಡಿನಲ್ಲಿ ನವೆದು ಪ್ರಾಣಬಿಡಲು ಅವಳು ಮಾಡಿದ ಅಪರಾಧವೇನು? ಧೃತರಾಷ್ಟ್ರನು ಎರಡು ಕಣ್ಣೂ ಇಲ್ಲದ ಕುರುಡನಾಗಿ ಹುಟ್ಟಿದ್ದಕ್ಕೆ ಅವನ ತಾಯಿ ಕಾರಣ ವೆಂದು ಭಾರತದಲ್ಲಿ ಹೇಳಿದೆ. ಅಂಬಿಕೆಯು ರಾಜನ ಮಗಳಾಗಿ, ಸುಂದರಿಯಾಗಿ, ನವಯೌವ್ವನವತಿಯಾಗಿ, ರಾಜನ ಕೈಹಿಡಿದೂ ಅವನೊಡನೆ ಸಂಸಾರ ಮಾಡಲು, ಅವನಿಂದ ಸಂತಾನ ಪಡೆಯಲು ಪ್ರಾಪ್ತಿ ಇಲ್ಲದೆ, ಮಕ್ಕಳಿಲ್ಲದೆ ವಿಧವೆಯಾದಳು. ಅತ್ತೆಯ ನಿರ್ಬಂಧಕ್ಕೆ ಅವಳ ಮಾತನ್ನು ನಡೆಸಬೇಕಾಯಿತು. ಭೀಷ್ಮನೋ ಅಂಥ ಮತ್ತಾವನಾದರೂ ರಾಜಪುತ್ರನೋ ತನ್ನನ್ನು ಕೂಡಲು ಬರಬಹುದೆಂದು ಆಸೆಯಿಂದ ನಿರೀಕ್ಷಿಸುತ್ತಿದ್ದಾಗ, ಅವಳಿಗೆ ಆಶಾಭಂಗವಾಗಿ ವ್ಯಾಸನು ಬಂದನು. ಮುದುಕನೂ, ಕುರೂಪಿಯೂ, ಕೆಂಗಣ್ಣು ಕೆಂಜಡೆಗಳುಳ್ಳವನೂ ದುರ್ವಾಸನೆ ಯವನೂ ಆದ ಅವನನ್ನು ಕಂಡು ಬೆಚ್ಚಿಯೋ ಬೇಸರಗೊಂಡೋ ಕಣ್ಣುಮುಚ್ಚಿದ್ದು ಅವಳ ತಪ್ಪೇ? ಹಾಗೆಯೇ ಅಂಬಾಲಿಕೆಯೂ ಅವನನ್ನು ಕಂಡು ಹೆದರಿಕೊಂಡಿದ್ದು ತಪ್ಪೇ? ಅವರಿಬ್ಬರೂ ಸ್ವಲ್ಪದಿನವಾದರೂ ಗಂಡನೊಡನೆ ಬಾಳಿದರು; ಮಕ್ಕಳನ್ನು ಪಡೆದರು. ಅಂಬೆಯು ಇದನ್ನೂ ಕಾಣಲಿಲ್ಲ. ಸುಂದರಿಯಾದ ರಾಜಪುತ್ರಿಯಾದರೂ, ಯಾರಿಗೂ ಬೇಡದೇ ಮದುವೆಯೂ ಇಲ್ಲದೆ ನಿರಾಶೆಯಿಂದ ಅಗ್ನಿಯಲ್ಲಿ ಆಹುತಿ ಆಗಬೇಕಾಯಿತು. ಮುಂದೆ ಅವಳು ಶಿಖಂಡಿಯಾಗಿ ಹುಟ್ಟಿ ಭೀಷ್ಮನ ಸಾವಿಗೆ ನಿಮಿತ್ತಳಾಗಿದ್ದಿರಬಹುದು. ಅದರಿಂದ ಅವಳಿಗೆ ಏನು ಸುಖ ಬಂದ ಹಾಗಾಯಿತು?ಯಾವ ದುಃಖ ನಿವಾರಣೆಯಾದ ಹಾಗಾಯಿತು? ಪೂರ್ವಜನ್ಮಜ್ಞಾನವಿದ್ದಿದ್ದರೆ ಭೀಷ್ಮನು ತನ್ನಲ್ಲಿ ತೋರಿದ ಕ್ರೌರ್ಯಕ್ಕೆ ಬದಲಾಗಿ ತಾನೂ ಕ್ರೌರ್ಯವನ್ನು ತೋರಿಸಿದೆನೆಂಬ ಒಂದು ಉಗ್ರ ತೃಪ್ತಿ ಇರುತ್ತಿತ್ತು. ಅಂಥ ಜ್ಞಾನ ಶಿಖಂಡಿಗೆ ಇತ್ತೆಂದು ಕಂಡುಬರುವುದಿಲ್ಲ. (ಪೂರ್ವಜನ್ಮಜ್ಞಾನವಿರಲಿ ಎಂದು ಈಶ್ವರನೇನೋ ವರವನ್ನು ಕೊಟ್ಟಿದ್ದನಂತೆ -</span>
</p>
<p>
<span>ಸ್ಮರಿಷ್ಯಸಿ ಚ ತತ್ಸರ್ವಂ ದೇಹಮನ್ಯಂ ಗತಾಸತೀ। ವಧಿಷ್ಯಸಿ ರಣೇ</span>
</p>
<p>
<span>ಭೀಷ್ಮಂ ಪುರುಷತ್ವಂ ಚ ಲಪ್ಸ್ಯಸೇ॥ ಉದ್ಯೋಗಪರ್ವ ೧೮೮-೧೨) </span>
</p>
<p>
<span> ನಮ್ಮ ಅಜ್ಞಾನ, ಅವಿವೇಕ, ಬುದ್ದಿಮಾಂದ್ಯ, ಮೌಢ್ಯ ಇವುಗಳಿಂದ ಕೆಲವು ವೇಳೆ ನಮಗೆ ಕಷ್ಡಗಳು ಒದಗಬಹುದು. ಆದರೆ ಮಿಕ್ಕ ಕೆಲವು ವೇಳೆ ಇತರರ ಅವಿವೇಕಾದಿಗಳಿಂದಲೂ ನಾವು ಕಷ್ಡಕ್ಕೆ ಸಿಕ್ಕುತ್ತೇವೆ. ಮನುಷ್ಯನಿಗ್ ಮೀರಿದ ಕಾರಣಗಳಿಂದಲೂ ಕಷ್ಡ ಒದಗುತ್ತದೆ. ಹೀಗೆ, ಯುದ್ಧಕ್ಕೆ ಮನುಷ್ಯನು ಕಾರಣವೆಂದು ಬೇಕಾದರೆ ಇಟ್ಟುಕೊಳ್ಳೋಣ. ಆದರೆ ಭೂಕಂಪ, ಬಿರುಗಾಳಿ, ಕ್ಷಾಮ, ನೆರೆಯಹಾವಳಿ ಮುಂತಾದುವಕ್ಕೆ ಏನೆಂದು ಹೇಳೋಣ? ಇವೆಲ್ಲಾ ಆಧಿದೈವಿಕ.</span>
</p>
<p>
<span> ಅಂತೂ ಕಷ್ಟ ಸುಖಗಳು ನಮ್ಮ ಕೈಯಲ್ಲಿ ಇಲ್ಲ. ಅಥವಾ ಅದರ ಬಹುಭಾಗವು ನಮಗೆ ತಿಳಿಯದ, ಅಥವಾ ನಮಗೆ ಮೀರಿದ ಒಂದು ಶಕ್ತಿಯ ಕೈಯಲ್ಲಿದೆ. ಅದು, ಕರ್ಮವೋ ಧರ್ಮವೋ ಯಾವುದೋ ಒಂದು ನಿಯಮವನ್ನು ಅನುಸರಿಸಿ ಅವುಗಳನ್ನು ವಿನಿಯೋಗ ಮಾಡುತ್ತಿರಬೇಕು. ಯಾವ ನಿಯಮವೂ ಇಲ್ಲದೆ ಅತಂತ್ರವಾಗಿರಲಾರದು. ಅಂಥ ನಿಯಮ ಯಾವುದೋ ನ್ಯಾಯಾನ್ಯಾಯ ಪಕ್ಷಪಾತನಳೇನಾ ದರೂ ಇದ್ದಾವೋ ಯಾರು ಹೇಳಬಲ್ಲರು? ಪ್ರಾಯಶಃ ನಮ್ಮ ದೃಷ್ಟಿಯಲ್ಲಿ ಅನ್ಯಾಯವಾಗಿ ಕಾಣುವುದೂ ದಿವ್ಯದೃಷ್ಟಿಯಲ್ಲಿ ನ್ಯಾಯವೇ ಇರಬಹುದು. ಗ್ರಹಗಳು ವಕ್ರಗತಿಯಲ್ಲಿ ಹಿಂದುಹಿಂದಕ್ಕೆ ಹೋಗುವುದಿಲ್ಲ. ವಕ್ರತೆ ಇರುವುದು ಅವುಗಳಲ್ಲಲ್ಲ. ನಮ್ಮ ಭೂಮಿಯಲ್ಲಿ; ಅದರ ನಿಲುವಿನಲ್ಲಿ; ಅದರ ಗತಿಯಲ್ಲಿ; ನಮ್ಮ ಪರಿಮಿತ ದೃಷ್ಟಿಯಲ್ಲಿ.</span>
</p>
<p>
<span> ಹೌದು; ಅಥವಾ ಇರಬಹುದು ಎಂದು ಇಟ್ಟುಕೊಳ್ಳೋಣ. ಇದರಿಂದ ಸುಖವಿಲ್ಲದವರಿಗೆ, ಕಷ್ಟವಿರುವವರಿಗೆ, ಅದು ನಿವಾರಣೆಯಾಗದಿರುವವರಿಗೆ, ಏನು ಪರಿಹಾರಮಾರ್ಗವನ್ನು ಹೇಳಿಕೊಟ್ಟಂತಾಯಿತು? ಅದು ಬ್ರಹ್ಮನಿಗಾದರೂ ತಿಳಿದಿದೆಯೋ ತಿಳಿದಿಲ್ಲವೋ! ರಾತ್ರಿಯಾಗುವುದನ್ನೂ ಬೆಳಗಾಗುವುದನ್ನೂ ಯಾರಾದರೂ ತಪ್ಪಿಸುವುದಕ್ಕಾಗುತ್ತದೆಯೇ? ಅವುಗಳು ಅನಿವಾರ್ಯವಾಗಿರುವಾಗ ಅವುಗಳಿಗೆ ತಗ್ಗಿ ಕತ್ತಲೆಯನ್ನು ದೀಪದಿಂದಲೂ ಬಿಸಿಲನ್ನು ಕೊಡೆಯಿಂದಲೂ ತಗ್ಗಿಸಿಕೊಳ್ಳುವುದು ವಿವೇಕ. ಆದರೆ ಎಣ್ಣೆಯಿಲ್ಲದೆ ಕತ್ತಲಲ್ಲಿರಬೇಕಾದರೆ, ಕೊಡೆಯಿಲ್ಲದೇ ಬಿಸಿಲಲ್ಲಿ ನಡೆಯಬೇಕಾದರೆ ಅದನ್ನು ಅನುಭವಿಸಬೇಕು. ಕತ್ತಲೆ ಬಿಸಿಲುಗಳನ್ನು ಬೈದು ಗಂಟಲೊಣಗಿಸಿಕೊಳ್ಳುವುದು ವಿವೇಕವಲ್ಲ; ಅದು ಗಾಳಿ ಗುದ್ದಿ ಕೈ ನೋಯಿಸಿಕೊಳ್ಳುವ ಹಾಗೆ! ಆದರೆ ಏನು ಮಾಡುವುದು? ಇದು ಮನುಷ್ಯ ಸ್ವಭಾವವಲ್ಲವೇ? ಹೌದು</span>
</p>
<p>
<span>ಆದರೆ ಅವನು ತನ್ನ ದೌರ್ಬಲ್ಯವನ್ನೂ, ಅಜ್ಞಾನವನ್ನೂ ತಿದ್ದಿಕೊಂಡು ಅದರಿಂದ ಆದಷ್ಟು ಸತ್ವವನ್ನೂ ಶಾಂತಿಯನ್ನೂ ಬೆಳಕನ್ನೂ ಪಡೆ ಯುವುದು ವಿವೇಕ; ಈ ವಿವೇಕ ಸಂಪಾದನೆಗಾಗಿಯೇ ಮಹಾಗ್ರಂಥಗಳು ಇರುವದು. ಅದರಲ್ಲಿ ಮಹಾಕವಿಗಳು ತಮ್ಮ ವಿಶಾಲವಾದ ಅನುಭವವನ್ನು ಹೇಳಿ, ಜನಕ್ಕೆ ದಾರಿಕಾಣಲೆಂದು ದೊಡ್ಡದಾರಿದೀಪವನ್ನು ಹೊತ್ತಿಸಿಡುತ್ತಾರೆ.</span>
</p>
<p>
<span> ಮಹಾಭಾರತದಲ್ಲಿ ಕಷ್ಟಪಡದವರ್ಯಾರು? ದುಃಖವಿಲ್ಲದವರಾರು? ಶಂತನುವಿನಿಂದ ಮೊದಲುಮಾಡಿಕೊಂಡು ಶ್ರೀಕೃಷ್ಣನವರೆಗೆ ಎಲ್ಲರೂ ಕಷ್ಟ ಅನುಭವಿಸಿದವರೇ. ಪ್ರಪಂಚದಲ್ಲಿ ಕಷ್ಟವಿದೆ. ಅದು ಎಲ್ಲರಿಗೂ ಬರುತ್ತದೆ; ಎಲ್ಲರೂ ಅದನ್ನು ಅನುಭವಿಸಬೇಕಾದದ್ದೇ; “ದೇವತೆಗಳಿಗೂ ಕಷ್ಟ ತಪ್ಪಿದ್ದಲ್ಲ”. ಎಂದು ಮಹಾಭಾರತದ ವ್ಯಕ್ಕಿಗಳೆಲ್ಲರೂ ನಿರ್ಧರಿಸಿಕೊಂಡಿದ್ದಂತೆ ಕಾಣುತ್ತದೆ. ಕೃಷ್ಣ ದ್ರೌಪದಿಯಂಥವರು ಕಷ್ಟವನ್ನು ಅನುಭವಿಸುವುದಕ್ಕೆ ಸಿದ್ಧರಾಗಿದ್ದರಲ್ಲದೆ ಅದನ್ನು ನಿವಾರಿಸಿಕೊಳ್ಳಲು ಪ್ರಯತ್ನವನ್ನೂ ಯೋಚಿಸುತ್ತಿದ್ದರು; ಅದನ್ನು ಕಳೆದುಳಿದು ಮುಂದೆ ಸುಖವನ್ನು ಅನುಭವಿಸಬಹುದು ಎಂದು ಆಶೆಯನ್ನೂ ಇಟ್ಟುಕೊಂಡಿದ್ದರು. ಆದರೂ ಮಹಾಭಾರತವು ಧರ್ಮಗ್ರಂಥ. ಪೂಜ್ಯ ವಸ್ತು. ಅದರಲ್ಲಿ ತಪ್ಪನ್ನು ಎಣಿಸತಕ್ಕದ್ದಲ್ಲ ಎಂಬ ಭಕ್ತಿಭಾವವನ್ನು ಸ್ವಲ್ಪ ಮರೆತು ಅದರ ಕಥೆಯನ್ನು ಕಥೆಯಾಗಿ ವಿಮರ್ಶೆ ಮಾಡಿದರೆ ಅದರಲ್ಲಿ ಮೊದಲಿ ನಿಂದಲೂ ದೈವಸಂಕಲ್ಪವೋ, ಮನುಷ್ಯನ ಕರ್ಮವೋ, ವಿಧಿಯ ವಕ್ರತೆಯೋ, ನಡತೆಯಲ್ಲಿ ಎಡವಟ್ಟೋ ಕಂಡುಬರುತ್ತದೆ. ಇವುಗಳಲ್ಲಿ ಯಾವುದು ಎಷ್ಟರಮಟ್ಟಿಗೆ ಮನುಷ್ಯನ ದುಃಖಕ್ಕೆ ಕಾರಣವೋ ಹೇಳುವುದಕ್ಕಾಗುವುದಿಲ್ಲ.</span>
</p>
<p>
<span> ಶಂತನುವಿಂದಲೇ ಮಹಾಭಾರತದ ತೊಡಕು ಆರಂಭವಾಗುತ್ತದೆ. ಅವನೇನು ತಿಳಿಯದವನಲ್ಲ; ಮಹಾಭಾರತಕಾರರು ಅವನನ್ನು ಮಹಾತ್ಮನೆಂದಿದ್ದಾರೆ. ಗಂಗೆಯೂ ಅವನ ಸುಂದರಮುಖವನ್ನು ನೋಡಿಯೇ ಒಲಿದುಬಂದಿರಲಾರಳು. ಇಂಥವನು ಕ್ರಮವಾಗಿ ಮದುವೆ ಮಾಡಿಕೊಂಡು ಸಂಸಾರದಲ್ಲಿ ವಿಹಿತವಾಗಿರಬಾರದಾಗಿತ್ತೇ? ಬೀದಿಯಲ್ಲಿ ಹೋಗುವ ಯಾರನ್ನೋ - ಅವಳು ಎಷ್ಟೇ ಸುಂದರಳಾಗಿರಲಿ, ಪೂಜ್ಯಳಾಗಿರಲಿ, ಪವಿತ್ರಳಾಗಿರಲಿ- ಅವಳು ಹೇಳಿದ ನಿಬಂಧನೆಗೆಲ್ಲಾ ಒಪ್ಪಿ ಅವಳು ಮಾಡಿದ ಕ್ರೌರ್ಯವನ್ನೆಲ್ಲಾ ಸಹಿಸಿಕೊಂಡು ಅವಳೊಡನೆ ಇರಬೇಕೇ?(ಅವರದು ಗಾಂಧರ್ವ ವಿವಾಹವೆಂದು ಬೇಕಾದರೆ ಒಪ್ಪಿಕೊಳ್ಳೊಣ) ಅವಳಲ್ಲಿ ಒಬ್ಬರಲ್ಲ ಎಂಟು ಮಕ್ಕಳಾದರು. ಅದರಲಿ ಏಳು ಜನರನ್ನು ಅವಳು ಹುಟ್ಟುಹುಟ್ಟುತ್ತಿದ್ದ ಹಾಗೆಯೇ ಹೊಳೆಗೆ ಹಾಕಿದಳು. -ಮುಂದೆ ಬರುವ ಮತ್ಸ್ಯಗಂಧಿಗೂ ಕುಂತಿಗೂ ಮೇಲ್ಪಂಕ್ತಿ! ಭೀಷ್ಮನಂಥ ಒಬ್ಬ ಮಗ ಉಳಿದರೆ, ಆಗ ಅವನು ಕರುಣೆಯಿಂದಲೋ, ವಿವೇಕವನ್ನು ತಂದುಕೊಂಡೋ, ಆ ಮಗನನ್ನು ಉಳಿಸಿಕೊಂಡು ತನ್ನ ಪ್ರೇಯಸಿ ತನ್ನನ್ನು ತ್ಯಜಿಸಿ ಹೊರಟುಹೋದರೆ ಹೋಗಲಿ ಎಂದು ಕಳುಹಿಸಿಬಿಟ್ಟನು. ಆದರೆ ಅದನ್ನು ಅಲ್ಲಿಗೆ ಬಿಡಬಾರದಾಗಿತ್ತೇ? ಮತ್ತೆ ಯಾವುದೋ ಇನ್ನೊಂದು ಹುಡುಗಿಯ ಮೇಲೆ ಕಣ್ಣು- ತನ್ನ ಕುಲವಲ್ಲ, ಜನವಲ್ಲ, ಅಂಥ ಹುಡುಗಿಯ ಮೇಲೆ ಕಣ್ಣು! ಹುಡುಗಿಯೇನು, ಅವಳಿಗೀಗಾಗಲೇ ಒಂದು ಮಗುವಾಗಿತ್ತು. ಅವಳು ಬೆಸ್ತರವಳು. ಮತ್ಸ್ಯಗಂಧಿ. ಅವಳು ಬೇಕಾದರೆ ಈಗ ಅವಳಲ್ಲ ಅವಳಪ್ಪ ಹೇಳಿದಹಾಗೆ ಕೇಳಬೇಕು; ಶಂತನು ಅದಕ್ಕೆ ಒಪ್ಪಲಿಲ್ಲ. ಅಷ್ಟು ವಿವೇಕವಿತ್ತು. ಪ್ರಾಯಶಃ ಆಗ ಭೀಷ್ಮನು ಸ್ವಲ್ಪ ಮೊಂಡತನ ಮಾಡಿದ್ದರೆ ಅದು ಅಲ್ಲಿಗೇ ನಿಲ್ಲುತ್ತಿತ್ತು ಎಂದು ಕಾಣುತ್ತದೆ. ಆದರೆ ಅವನು ಹೇಳಿದಂತೆ ಕೇಳುವ, ತಂದೆಯ ಮೇಲೆ ಭಕ್ತಿಯುಳ್ಳ, ಮಗನಾಗಿದ್ದದ್ದೇ ಮೃತ್ಯುವಾಯಿತು.</span>
</p>
<p>
<span>ಅವನೇ ಹೋಗಿ ತನ್ನ ರಾಜ್ಯವನ್ನೂ ಸಂಸಾರ ಸುಖವನ್ನೂ ತೆತ್ತು ಆ ಹುಡುಗಿಯನ್ನು ತಂದನು. ಅವಳನ್ನು ಚಿಕ್ಕಮ್ಮನನ್ನಾಗಿ ಮಾಡಿಕೊಂಡನು; ತಾಯಿಗಿಂತ ಹೆಚ್ಚಾಗಿ ಕಂಡುಕೊಂಡನು. ಆದರೆ ಸಂಸಾರ ವಿವೇಕವಾಗಲಿಲ್ಲ. ಅವಳಲ್ಲಿ ಇಬ್ಬರು ಮಕ್ಕಳನ್ನು ಪಡೆದು ಶಂತನುವು ದೇಹ ಬಿಟ್ಟನು. ಅವರೊಳಗೆ ಒಬ್ಬನು ಯಾರಮೇಲೋ ಜಗಳಮಾಡಿ ಸತ್ತನು. ಮತ್ತೊಬ್ಬನಿಗೆ ಭೀಷ್ಮನು ಶಾಸ್ತ್ರೋಕ್ತವಾಗಿ ಒಂದಲ್ಲ ಎರಡು ಹೆಣ್ಣನ್ನು ಮದುವೆ ಮಾಡಿಸಿದನು. ಆದರೆ ಅದರಿಂದ ನೂರಾರು ಜನ ರಾಜರ ಅಸಮಾಧಾನವಿರಲಿ, ಒಬ್ಬ ಹೆಂಗಸಿನ ಹೊಟ್ಟೆ ಉರಿಯಿತು; ಅವಳು ಆತ್ಮಹತ್ಯೆ ಮಾಡಿಕೊಂಡಳು;ಮಿಕ್ಕ ಇಬ್ಬರು ವಿಧವೆಯರಾದರು. ಅವಿವೇಕ ಮುಂದುವರೆಯಿತು. ಸತ್ಯವತಿ ಅದನ್ನು ಯೋಚಿಸಿದಳು; ಭೀಷ್ಮನು ಅದಕ್ಕೆ ಸಮ್ಮತಿಸಿದನು; ಎಲ್ಲಿಯೋ ಮುನಿವೃತ್ತಿಯಲ್ಲಿದ್ದ ಒಬ್ಬನನ್ನು ಕರೆತಂದು, ಜುಗುಪ್ಸೆಪಟ್ಟುಕೊಂಡ ಆ ವಿಧವೆಯರಲ್ಲಿ ಇಬ್ಬರು ಮಕ್ಕಳನ್ನು ಪಡೆದರು- ಪಾಪ ಅವರು ಎಷ್ಟು ನೊಂದುಕೊಂಡರೋ! ಹುಟ್ಟಿದ ಮಕ್ಕಳಲ್ಲಿ ಒಬ್ಬ ಕುರುಡ,, ಒಬ್ಬ ರೋಗಿ. ವಿದುರನು ಅವರ ಮಗನೂ ಅಲ್ಲ. ಆದರೂ ಸತ್ತ ವಿಚಿತ್ರವೀರ್ಯನಮಗ! ಭೀಷ್ಮನು ಈ ಸಂಸಾರವನ್ನು ನಡೆನಬೇಕಾಯಿತು. ಮದುವೆಮಾಡಿಕೊಳ್ಳದಿದ್ದರೂ ಅವನಿಗೆ ಸಂಸಾರದ ತಾಪತ್ರಯವೇನೂ ಕಡಮೆಯಾಗಲಿಲ್ಲ.</span>
</p>
<p>
<span> ಮುಂದಾದರೂ ನೆಟ್ಟಗಾಯಿತೇ? ಧೃತರಾಷ್ಟ್ರ ಕುರುಡನೆಂದು ಪಾಂಡುವು ರಾಜನಾದನು. ಅವರಿಗೆ ಮಕ್ಕಳಾದಾಗ ಪಾಂಡವರು ತಮ್ಮ ತಂದೆ ಆಳಿದ ರಾಜ್ಯಕ್ಕೆ ತಾವು ಹಕ್ಕುದಾರರೆಂದರು. ಕೌರವರು ತಮ್ಮ ತಂದೆ ವಂಶಕ್ಕೆ ಹಿರಿಯನಾದ್ದರಿಂದ ಅವನಿಗೇ ರಾಜ್ಯ ಬರಬೇಕಾಗಿತ್ತು ಅವನ ಶರೀರದೋಷದಿಂದ ಬರಲಿಲ್ಲ. ಈಗ ಅವನ ಮಕ್ಕಳಾದ ತಾವೇ ಹಕ್ಕುದಾರರು ಎಂದು ವ್ಯಾಜ್ಯಕ್ಕೆ ಆರಂಭಿಸಿದರು. ಈ ವ್ಯಾಜ್ಯವನ್ನು ಯಾರು ಪರಿಹರಿಸಬೇಕು? ಧರ್ಮಶಾಸ್ತ್ರಗಳನ್ನು ಉದಾಹರಿಸಿ ನ್ಯಾಯವನ್ನು ಹೇಳಿದರೆ, ಹೊಟ್ಟೆಯ ಸಂಕಟ ಹೋಗುತ್ತದೆಯೇ? ಸಮಾಧಾನ ನೆಲಸುತ್ತದೆಯೇ? ಸರಿ,ಇನ್ನೊಂದು ಅವಿವೇಕ ಪರಂಪರೆ ಆರಂಭವಾಯಿತು. ಕೊನೆಗೆ ಸರ್ವನಾಶ! ಇದಕ್ಕೆಲ್ಲಾ ಏನು ಕಾರಣ? ಮಹಾಭಾರತವು</span>
</p>
<p>
<span>“ಕರ್ಮ!” ಎಂದು ಉತ್ತರ ಹೇಳುವಂತೆ ತೋರುತ್ತದೆ.</span>
</p>
<p>
<span> </span>
</p>
<p>
<span> ಕರ್ಮ</span>
</p>
<p>
<span> ಕರ್ಮವೆಂದರೆ ಕೆಲಸ. ಸಂಕುಚಿತವಾದ ಅರ್ಥದಲ್ಲಿ ಇದಕ್ಕೆ ವೈದಿಕವಾದ ಯಜ್ಞ ಯಾಗಾದಿಗಳು, ಕೆರೆ ಕೊಳ ಮುಂತಾದ ಜನೋಪ ಕಾರಿಗಳಾದ ಪುಣ್ಯಕಾರ್ಯಗಳು, ಪುರಾಣ ಸ್ಮೃತಿ ಆಗಮಾದಿಗಳಲಿ ಉಕ್ತವಾದ ವ್ರತ ಪೂಜೆ ಮೊದಲಾದ ಅನುಷ್ಠಾನಗಳು ಎಂಬ ಅರ್ಥ ವಿದೆ. ರೂಢಿಯಲ್ಲಿ ಪಾಪ ತರುವ ಕೆಟ್ಟ ಕೆಲಸ ಎಂಬ ಅರ್ಥವೂ ಕೆಲವುವೇಳೆ ಇರುತ್ತದೆ. ಯಜ್ಞಯಾಗಾದಿಗಳು ಇಂದ್ರ ಅಗ್ನಿ ಮುಂತಾದ ದೇವತೆಗಳ ಪೂಜೆ; ಅದರಿಂದ ‘ಅಪೂರ್ವ’ಅಥವಾ ಪುಣ್ಯವು ವೆಚ್ಚವಾದ ಮೇಲೆ ಅವರು ಇಹಲೋಕಕ್ಕೆ ಬರುವರೆಂದೂ ಹಿಂದಿನವರು ನಂಬಿದ್ದರು. ಎಂದರೆ ಈ ಮತದ ಪ್ರಕಾರ ಸತ್ಕರ್ಮದ ಅಥವಾ ಪುಣ್ಯದ ಫಲ ಸ್ವರ್ಗಸುಖ. ಪಾಪದ ಫಲ ನರಕಯಾತನೆ. ಭಾರತದ ಜನಕ್ಕೆ ಈ ವಿಧವಾದ ಪುಣ್ಯಪಾಪಗಳಲ್ಲಿಯೂ ಅವುಗಳ ಸತ್ಫಲ ದುಷ್ಫಲಗಳಲ್ಲಿಯೂ ನಂಬಿಕೆಯಿತ್ತು. ಆಗಮ ಪುರಾಣಾನುಸಾರಿಗಳಾದ ಪೂಜೆ ವ್ರತ ಮುಂತಾದುವು ಈಚಿನವು. ಭಾರತದ ಕಾಲದಲ್ಲಿ ಅವು ಇರಲಿಲ್ಲ. ಪುಣ್ಯ ಪಾಪಗಳಿಗೆ ಪರದಲ್ಲಿ ದೊರಕುವ ಸುಖ ಕಷ್ಟಗಳಿರಲಿ ಇಹಲೋಕದಲ್ಲಿ ಪ್ರತ್ಯಕ್ಷವಾಗಿ ನಾವು ನೋಡುವುದೇನು? ಸಾಧಾರಣವಾಗಿ ಒಳ್ಳೆಯ ಕೆಲಸಕ್ಕೆ ಒಳ್ಳೆಯ ಫಲ, ಕೆಟ್ಟ ಕೆಲಸಕ್ಕೆ ಕೆಟ್ಟಫಲ. ಮಾವನ್ನು ಬಿತ್ತಿದರೆ ಮಾವು. ಬೇವನ್ನು ಬಿತ್ತಿದರೆ ಬೇವು . ಆದರೆ ಯಾವಾಗಲೂ ಧರ್ಮಾಧರ್ಮಗಳಿಂದ ಸುಖದುಃಖಗಳೇ ಫಲವಾಗಿ ಕಾಣುವುದಿಲ್ಲ. ಈ ಕಾರಣಗಳಿಂದಲೇ ಯುಧಿಷ್ಠಿರನ ಧರ್ಮಾಚರಣೆಯನ್ನು ದ್ರೌಪದಿ ಆಕ್ಷೇಪಿಸುವುದು. ಪುಣ್ಯಪಾಪ ಕರ್ಮಗಳು ಅತ್ಯುತ್ಕಟವಾದರೆ ಅವುಗಳ ಫಲವು ಬೇಗ ಇಲ್ಲಿಯೇ ಕಣ್ಣೆದುರಿಗೇ ಗೋಚರವಾಗುತ್ತದೆ ಎಂದು ಹೇಳುತ್ತಾರೆ. ಈ ಪುಣ್ಯದ ಸ್ವರೂಪವೇನು? ಯಜ್ಞ ಪೂಜೆಗಳೇ? ಪಾಪದ ಸ್ವರೂಪವೇನು? ಅವಕ್ಕೆ ಹಾನಿಗಳೇ? ಲೌಕಿಕವಾಗಿ, ವ್ಯಾವಹಾರಿಕವಾಗಿ ’ಪರೋಪಕಾರಃ ಪುಣ್ಯಾಯ ಪಾಪಾಯ ಪರಪೀಡನಂ" ಎಂಬ</span>
</p>
<p>
<span>ವಿವರಣೆಯನ್ನು ಇಟ್ಟುಕೊಳ್ಳಬಹುದು. ಯಜ್ಞಯಾಗಾದಿಗಳಲ್ಲಿ ನಂಬಿಕೆಯಿಲ್ಲದವರೂ, ಅದರ ಹಿಂಸಾಮಾರ್ಗಕ್ಕಾಗಿ ಅದನ್ನು ದೂಷಿಸುವವರೂ,, ಈ ವಿವರಣೆಗೆ ಆಕ್ಷೇಪಿಸುವುದಿಲ್ಲ. ಅದರ ಹಿಂದಿರುವ ತತ್ವ , ಅಹಿಂಸೆ ಪ್ರಾಣಿದಯೆ; ಇವು ಸಾಧ್ಯವಾಗಬೇಕಾದರೆ ತ್ಯಾಗ, ಸತ್ಯ, ಕ್ಷಮೆ, ಅನಸೂಯೆ ಮುಂತಾದ ಗುಣಗಳೂ ಒಡಗೂಡಿರಬೇಕು. ಇದೇ ದೈವೀಸಂಪತ್ತು.(ಗೀತೆ ೧೬,, ೧-೩). ಈ ಗುಣಗಳನ್ನು ಪಡೆದಿದ್ದರೆ ಅವುಗಳಿಂದ ಧರ್ಮಪ್ರವೃತ್ತಿ ಪುಣ್ಯಕಾರ್ಯಗಳಾಗಿ ನಮಗೆ ಸುಖ ಲಭಿಸುತ್ತದೆಯೇ? ಈ ವಿಚಾರದಲ್ಲಿ ಭಿನ್ನಾಭಿಪ್ರಾಯವಿದೆ. ಯುಧಿಷ್ಠಿರನು ತನಗೆ ಧರ್ಮಾಚರಣೆ ಸ್ವಾಭಾವಿಕ. ಪ್ರಯೋಜನ ಬುದ್ಧಿಯಿಂದ ಧರ್ಮಾಚರಣೆ ಮಾಡಬಾರದು ಎನ್ನುತ್ತಾನೆ. ಅವನಂಥ ಸಾತ್ವಿಕನಿಗೆ ಧರ್ಮವು ಸ್ವಾಭಾವಿಕ ಎನ್ನೋಣ- ಸಕ್ಕರೆಗೆ ಸಿಹಿ ಸ್ವಾಭಾವಿಕವಾಗಿರುವ ಹಾಗೆ. ಆದರೆ ಪ್ರಯೋಜನ ದೃಷ್ಟಿ ತಪ್ಪೇ? ಹಾಲಿಗಾಗಿ ಹಸುವನ್ನು ಸಾಕುವುದು ತಪ್ಪೇ? ಅವನ ಅಭಿಪ್ರಾಯ ಒಂದು ವಿಧದಲ್ಲಿ ಸರಿ. ಏಕೆಂದರೆ, ನಮ್ಮ ಗುರಿಯು ಧರ್ಮಾಚರಣೆಯಲ್ಲದೆ ಅದರ ಫಲವೇ ಆದರೆ, ಕ್ರಮಕ್ರಮವಾಗಿ ಫಲವೇ ಪ್ರಧಾನವಾಗಿ, ಧರ್ಮಾಚರಣೆ ನಿಂತು, ಆಧರ್ಮಾಚರಣೆ ಆರಂಭವಾಗಬಹುದು. ಲೋಭ, ಕಳ್ಳವ್ಯಾಪಾರ, ಲಾಭಬಡಕತನಗಳು, ಇಂಥವು. ಈ ಸಂದರ್ಭದಲ್ಲಿ ಮತ್ತೊಂದು ಆಂಶವನ್ನು ಜ್ಞಾಪಕದಲ್ಲಿಟ್ಟುಕೊಂಡಿರಬೇಕು. ಅದೇನೆಂದರೆ ನಮಗೆ ಸಂತೋಷ ಉಂಟುಮಾಡುವುದೇ ಸದಾ ಒಳ್ಳೆಯದು ಎಂದು ಹೇಳಲಾಗುವುದಿಲ್ಲ. ಎಂದರೆ ಪ್ರಿಯವಾಗಿರುವುದು ಹಿತವೂ ಆಗಿರುತ್ತದೆ ಎಂಬ ನಿಯಮವಿಲ್ಲ; ಶ್ರೇಯಸ್ಸು ಪ್ರೇಯಸ್ಸೂ ಆಗಿರಬಹುದು-ಹಸುವಿನ ಹಾಲಿನ ಹಾಗೆ. ಆದರೆ ಅನೇಕ ವೇಳೆ ಅದೇ ಬೇರೆ, ಇದೇ ಬೇರೆ. ಅವು ಪರಸ್ಪರ ವಿರುದ್ಧವೇ ಆಗಿರಬಹುದು. ಸುಳ್ಳು ವಂಚನೆ ಕಳುವುಗಳು ಪ್ರಿಯವಾಗಿರಬಹುದು; ಅವು ಹಿತವಲ್ಲ; ಇಹಕ್ಕೂ ಹಿತವಲ್ಲ,, ಪರಕ್ಕೂ ಹಿತವಲ್ಲ. ಅವುಗಳಿಗೆ ಸದಃಫಲ ಕಾಣದಿರುವುದರಿಂದ ಇವು ಪ್ರಿಯ ಹಿತ ಎರಡೂ ಎನ್ನುವಂತೆ ಕಾಣುತ್ತವೆ; ಅವಕ್ಕೆ ದುಷ್ಪಲವಿಲ್ಲ. ಅವನ್ನು ಅನುಸರಿಸುವವರು ಸುಖವಾಗಿರುತ್ತಾರೆ. ಎನ್ನಿಸುತ್ತದೆ. ಅವುಗಳ ಮೇಲೆ ಪ್ರವೃತ್ತಿಯುಂಟಾಗುವುದೇ ಈ ಕಾರಣದಿಂದ. ಆದರೆ ಅವುಗಳಿಂದ ಶಾಶ್ವತವಾದ ಹಿತವಿಲ್ಲ ಸುಖವಿಲ್ಲ. ತಾತ್ಕಾಲಿಕವಾಗಿ ಸುಖವಿರಬಹುದು ಅದಕ್ಕೆ ಬೇರೆ ಕಾರಣ. ಅಲ್ಲದೆ ಸತ್ಕರ್ಮ ಫಲ ಕೊಡುವುದಕ್ಕೆ -ತೆಂಗಿನ ಮರದಂತೆ-ಹೇಗೆ ಕಾಲವನ್ನು ಅಪೇಕ್ಷಿಸುತ್ತದೆಯೋ ದುಷ್ಕರ್ಮ ಫಲಕೊಡುವುದಕ್ಕೂ ಹಾಗೆಯೇ-ಸೌಮ್ಯ ವಿಷದಂತೆ- ಕಾಲವನ್ನು</span>
</p>
<p>
<span>ಅಪೇಕ್ಷಿಸುತ್ತದೆ. ದುರ್ಯೋಧನನಿಗೆ ಆದದ್ದು ಹೀಗೆಯೇ, ಆದರೆ ಒಟ್ಟಿನ ಮೇಲೆ, ಕಟ್ಟುವುದು ಕಷ್ಟ, ನಿಧಾನ; ಕೆಡವುವುದು ಸುಲಭ, ಬೇಗ. ಆದ್ದರಿಂದ ಧರ್ಮಾಚರಣೆಗೆ ಸತ್ಫಲ ಬೇಗ ಕಾಣಲಾರದು. ಇದಕ್ಕಿಂತಲೂ ಗಹನವಾದ ವಿಚಾರ, ಪ್ರತ್ಯಕ್ಷವಾದ ಯಾವ ಪುಣ್ಯಪಾಪಕಾರ್ಯಗಳನ್ನೂ ಮಾಡದೆ ಭೋಗಭಾಗ್ಯಗಳನ್ನೂ ಕಷ್ಟಕಾರ್ಪಣ್ಯಗಳನ್ನೂ ಅನುಭವಿಸುತ್ತಿರುವವರ ವಿಷಯ. ಪುಣ್ಯಪಾಪಗಳಲ್ಲಿ ಸಂಶಯ ಹುಟ್ಟುವುದೇ ಈ ಕಾರಣದಿಂದ. ಇದಕ್ಕೆ ಉತ್ತರ ಜನ್ಮಾಂತರದಿಂದ ಕೂಡಿಕೊಂಡುಬಂದ ಪುಣ್ಯಪಾಪಗಳ ಫಲಾನುಭವ ಎಂಬುದು. ಮನುಷ್ಯನು ಸೂಕ್ಷ್ಮದೇಹ ಅಥವಾ ಲಿಂಗಶರೀರದಲ್ಲಿ ಪುಣ್ಯಪಾಪಗಳನ್ನು ದೇಹರೂಪವಾಗಿ ತುಂಬಿಕೊಂಡು ಮುಂದಿನ ಜನ್ಮಕ್ಕೆ ಹೋಗುತ್ತಾನೆ. ಆ ಬೀಜಗಳು ಅವುಗಳ ಸ್ವರೂಪವನ್ನನುಸರಿಸಿ ಅದರದರ ಕಾಲದಲ್ಲಿ ಮೊಳೆಯುತ್ತದೆ. ಆದ್ದರಿಂದ ಈ ಜನ್ಮದಲ್ಲಿ ಒಬ್ಬನು ಅನುಭವಿಸುವ</span>
</p>
<p>
<span>ಕಷ್ಟಸುಖಗಳು ಯಾವಯಾವ ಜನ್ಮದಲ್ಲಿ ಅವನು ಮಾಡಿದ್ದ ಯಾವಯಾವ ಕರ್ಮಗಳ ಫಲವೋ! ಹಾಗಾದರೆ ಮಹಾಭಾರತ ಯುದ್ಧದಲ್ಲಿ ಹದಿನೆಂಟು ಅಕ್ಷೋಹಿಣಿ ಮಡಿಯಿತಲ್ಲ, ಅವರೆಲ್ಲರೂ ಒಂದೇ ವಿಧವಾದ ಕರ್ಮವನ್ನು ಆ ಹದಿನೆಂಟು ದಿನಗಳಲ್ಲಿಯೇ ಫಲಕೊಡುವಂಥ ಕರ್ಮವನ್ನು ಮಾಡಿದ್ದರೇ? ಹೌದು ಎನ್ನಲೇಬೇಕು೭೬</span>
</p>
<p>
<span> ಸದ್ಗುಣಗಳೂ, ಪುಣ್ಯಕಾರ್ಯಗಳೂ ಸುವಾಸನೆಯುಳ್ಳ ಹೂವು ಗಂಧಗಳಂತೆ; ಅವುಗಳ ಪರಿಮಳವು ಸುತ್ತಲೂ ಆನಂದವನ್ನು ಬೀರುತ್ತದೆ. ದುರ್ಗುಣಗಳೂ ಪಾಪಕಾರ್ಯಗಳೂ ಹೊಲಸಿನಂತೆ ಸುತ್ತಲೂ ದುರ್ನಾತವನ್ನು ಬೀರುತ್ತವೆ. ಆದ್ದರಿಂದ ಸುಜನ ದುರ್ಜನರ ಪುಣ್ಯಪಾಪಗಳ ಪರಿಣಾಮವು ಅವರವರಲ್ಲಿಯೇ ಮುಗಿಯುವುದಿಲ್ಲ. ಅವರ ಸುತ್ತಿನಲ್ಲಿದ್ದವರಿಗೂ ವ್ಯಾಪಿಸುತ್ತದೆ. ಕಷ್ಟಸುಖಗಳೂ ಹಾಗೆಯೇ. ಹೀಗೆ ಪ್ರತಿಯೊಬ್ಬನ ಕಷ್ಟಸುಖಗಳೂ ತಾನೋ ತನ್ನ ತಾಯಿತಂದೆಗಳೋ ಮಾತ್ರವಲ್ಲದೆ ಸುತ್ತಿನ ಲೋಕವೂ ಕಾರಣವಾಗುತ್ತದೆ. ಧರ್ಮಿಷ್ಠನ ಗುಣದಿಂದ ಸುತ್ತಲೂ ಸುಭಿಕ್ಷ ನೆಲಸುವಂತೆ ಪಾಪಿಯ ದೋಷದಿಂದ ಅನರ್ಥವೂ ಸಂಭವಿಸಬಹುದು. ಸಾಮಾನ್ಯ ಜನಗಳು ಸೊಡಲಿನ ದೀಪಗಳ ಹಾಗೆ; ಕಣ್ಣುಕಾಣುವಷ್ಟು ಬೆಳಕಾಗಬೇಕಾದರೆ, ಅಂಥ ಹಲವು ದೀಪಗಳು ಬೇಕಾಗಬಹುದು. ಆದರೆ ತೇಜಶ್ಶಾಲಿಯೂ ಶೀಲಸಂಪನ್ನನೂ ಆದ ಮಹಾಪುರುಷನು ಚಂದ್ರಸೂರ್ಯರಂತೆ ಒಬ್ಬೊಬ್ಬರೇ ಕತ್ತಲೆಯನ್ನು ಕಳೆದು ಬೆಳಕನ್ನೂ ಉಲ್ಲಾಸವನ್ನೂ ಉಂಟುಮಾಡಿಯಾನು. ಚಂದ್ರನ ಬೆಳಕಿಲ್ಲದ ಕಾಲದಲ್ಲಿ ಸಕ್ಷತ್ರಗಳ ಬೆಳಕೇ ಗತಿ; ಅವೂ ಕಾರ್ಮೋಡಗಳಲ್ಲಿ ಮುಚ್ಚಿಹೋದಾಗ, ನಮ್ಮ ಕೈಸೊಡರಿನಿಂದಲೇ ಬೆಳಕನ್ನು ಕಾಣಬೇಕು, ದಾರಿಯನ್ನು ಕಂಡುಕೊಳ್ಳಬೇಕು. ಆದ್ದರಿಂದ ಸಣ್ಣಸಣ್ಣ ಸೊಡರುಗಳು ಎಂದರೆ ವ್ಯಕ್ತಿಯ ಸುಗುಣಗಳು, ಪುಣ್ಯಕಾರ್ಯಗಳು, ಅಲಕ್ಷ್ಯ ಮಾಡತಕ್ಕವಲ್ಲ. ಹನಿಗೂಡಿದರೆ ಹಳ್ಳ. ಈ ಮಾರ್ಗದಲ್ಲಿ ಧೈರ್ಯಕೊಡುವುವು. ‘ನ ಹಿ ಕಲ್ಯಾಣಕೃತು ಕಶ್ಚಿತ್​ ದುರ್ಗತಿಂ ತಾತ ಗಚ್ಛತಿ’, ನಮೇ ದ್ವೇಷ್ಯೋಸ್ತಿ ನ ಪ್ರಿಯಃ’ ‘ಸುಹೃದಂ ಸರ್ವಭೂತಾನಾಂ ಜ್ಞಾತ್ವಾಮಾಂ ಶಾಂತಿಮೃಚ್ಛತಿ’ ಎಂಬ ಗೀತಾವಾಕ್ಯಗಳು.</span>
</p>
<p>
<span> </span>
</p>
<p>
<span> ಇಂದಿನ ಪ್ರಪಂಚ ಮತ್ತು ಅದಕ್ಕೆ ಮಹಾಭಾರತದ ಸಂದೇಶ </span>
</p>
<p>
<span> ಆಧುನಿಕ ಯುಗದ ಮುಖ್ಯಲಕ್ಷಣಗಳು ಮಾನವಸ್ವಾತಂತ್ರ್ಯ ಮತ್ತು ಧನಸಂಪತ್ತು . ಈಗ ಪ್ರತಿಯೊಬ್ಬನೂ ಆದಷ್ಟು ಮಟ್ಟಿಗೆ ತಾನು ಸ್ವತಂತ್ರನಾಗಿರಬೇಕೆಂದು ಅಪೇಕ್ಷಿಸುತ್ತಾನೆ. ಆದರೆ ಕಾರ್ಯರೂಪದಲ್ಲಿ ಅದು ಅನೇಕ ವೇಳೆ ತನಗೆ ಯಾವ ಕಟ್ಟೂ ಬೇಡ, ತಾನು ಯಾರ ಮಾತನ್ನೂ ಕೇಳುವುದಿಲ್ಲ. ತನ್ನ ಇಷ್ಟಬಂದಹಾಗೆ ನಡೆದುಕೊಳ್ಳುತ್ತೇನೆ. ಎಂಬಂತೆ ಸ್ವಚ್ಛಂದ್ಯವಾಗಿ ಪರಿಣಮಿಸುತ್ತಿದೆ. ಆದ್ದರಿಂದ ಎಲ್ಲ ವಿಧವಾದ ಕಟ್ಟುಗಳೂ ಸಡಿಲಿ,, ತಂದೆ-ಮಗ, ಗಂಡ-ಹೆಂಡತಿ, ರಾಜ-ಪ್ರಜೆ, ಗುರು-ಶಿಷ್ಯ,,,-ದೇವರು-ಭಕ್ತ ಹಾಗಿರಲಿ- ಈ ಸಂಬಂಧಗಳಲ್ಲಿ ಹಿಂದೆ ಇದ್ದ ಭಕ್ತಿ ಗೌರವಗಳು ಹೋಗುತ್ತಿವೆ. ಹಿರಿದು ಕಿರಿದು ಮೇಲು ಕೀಳು ಎಂಬ ಭಾವನೆಯೇ ಅನ್ಯಾಯವೆಂಬುದು ಕೆಲವರ ಭಾವ. ಹಣವಿದ್ದರೆ ಯಾವ ಸೌಕರ್ಯ ಸೌಲಭ್ಯಗಳನ್ನು ಬೇಕಾದರೂ ಪಡೆಯಬಹುದಾಗಿರುವುದರಿಂದ, ಆದಷ್ಟು ಬೇಗ ಹೆಚ್ಚು ಹಣ ಸಂಪಾದಿಸುವುದು ಎಲ್ಲರ ಗುರಿಯಾಗಿರುತ್ತದೆ. ಅದನ್ನು ಅಧರ್ಮಕ್ಕೂ, ಅನ್ಯಾಯಕ್ಕೂ ಹೇಸದೆ ಸಂಪಾದನೆ ಮಾಡಬೇಕೆನ್ನುತ್ತಾರೆ. ಮಾಡಿಯೂ ಮಾಡುತ್ತಾರೆ. ಆದ್ದರಿಂದ ಸುಳ್ಳು ಮೋಸ ಕೃತ್ರಿಮ ಪೈಪೋಟಿಗಳು ಹೆಚ್ಚಿವೆ. “ಎಲ್ಲ ಪಾಪಗಳಿಗೂ ದುರಾಶೆಯೇ ಮೂಲ”(ಪುಟ ೩೪೫) ಸಾಲದ್ದಕ್ಕೆ ಯಂತ್ರ ಕೈಗಾರಿಕೆಗಳಿಂದ ದೊಡ್ಡ ದೊಡ್ಡ ನಗರಗಳಾಗಿ ಬಂಡವಾಳಗಾರ ಕಾರ್ಮಿಕ ಎಂಬ ವರ್ಗಗಳು ಏರ್ಪಟ್ಟು ಬಡವರಲ್ಲಿ ಬಡತನವೂ ಐಶ್ವರ್ಯವಂತರಲ್ಲಿ ಐಶ್ವರ್ಯವೂ, ಎಲ್ಲೆಲ್ಲಿಯೂ ನಿರುದ್ಯೋಗ ಹಸಿವು ಅತೃಪ್ತಿ ಅಸಮಾಧಾನಗಳೂ ಹೆಚ್ಚುತ್ತಿವೆ. ವ್ಯಕ್ತಿಗಳಂತೆಯೇ ದೇಶಗಳೂ, ಕೆಲವು ಅತಿಪುಷ್ಟವಾಗಿ, ಮಿಕ್ಕವು ಶೋಷಿಸಿಹೋಗಿವೆ.೭೭ ಯಂತ್ರ ಕೈಗಾರಿಕೆಯ ಒಂದು ದೊಡ್ಡಲೋಪವೇ ಇದು. ಮತ್ತು ಯಂತ್ರಕ್ಕೆ ಅಪಾರವಾದ ಕಚ್ಚಾಪದಾರ್ಥಗಳನ್ನು ಒದಗಿಸಬೇಕು. ಅವುಗಳಿಂದ ರಾಶಿರಾಶಿಯಾಗಿ ತಯಾರಾದ ಪದಾರ್ಥಗಳನ್ನು ಮಾರಲು ಗಿರಾಕೆಗಳನ್ನು ಹುಡುಕಿಕೊಳ್ಳಬೇಕು; ಇದರಲ್ಲಿ ಒದಗುವ ಪೈಪೋಟಿಗಳನ್ನು ಎದುರಿಸಬೇಕು. ನಿವಾರಿಸಿಕೊಳ್ಳಬೇಕು. ಉತ್ಪನ್ನಗಳು ಅವಶ್ಯವಾಗಿರಲಿ ಬಿಡಲಿ, ಯಂತ್ರಕ್ಕೆ ಬಿಡುವು ಕೊಡದೆ ಕೆಲಸಮಾಡಿಸಬೇಕು. ಇದರಿಂದ ಈಗ ಅತ್ಯಗತ್ಯವಾದ ಅನ್ನಬಟ್ಟೆಗಳಿಗಿಂತ ಭೋಗ್ಯವಸ್ತುಗಳೂ ಅಪಾಯ ಕಾರಿಗಳಾದ ಯುದ್ಧಸಾಮಗ್ರಿಗಳೂ ಉತ್ಪನ್ನವಾಗುತ್ತಿವೆ. ಅಸಮಾಧಾನವಿದ್ದು ಯುದ್ಧಸಾಮಗ್ರಿ ಕೈಯಲ್ಲಿದ್ದರೆ ಯುದ್ಧವೆಷ್ಟು ದೂರ?೭೮ ಯುದ್ಧವಾದರೆ ಕೆಲವರಿಗೆ ಸ್ವಾರ್ಥಸಾಧನೆಯಾಗಿ ಸಂಪತ್ತಿನ ಶೇಖರವಾಗುತ್ತದೆ; ಆದ್ದರಿಂದ ಅವರು ಒಳಗೇ ಅದನ್ನು ಮುಂದುವರಿಸುತ್ತಾರೆ. ಯುದ್ಧವಾದರೆ ಅಂಥ ಹತ್ತಾರು ಜನರನ್ನು ಹೊರತು ಮಿಕ್ಕವರಿಗೆಲ್ಲಾ ಸರ್ವನಾಶ. ಆದ್ದರಿಂದ ಶಾಂತಿಕಾಲದಲ್ಲಿಯೂ ಜನಸಾಮಾನ್ಯಕ್ಕೆ ಸುಖ ವಿಲ್ಲ. ಯುದ್ಧಕಾಲದಲ್ಲಿಯೂ ಇಲ್ಲ; ಯುದ್ಧಾನಂತರದಲ್ಲಿಯಂತೂ ಇಲ್ಲವೇ ಇಲ್ಲ. ಯುದ್ಧದಲ್ಲಿ ಗೆದ್ದವನು ಸೋತಂತೆ; ಸೋತವನು ಸತ್ತಂತೆ; ಅವನ ಅಶಾಂತಿ ಅಸಮಾಧಾನಗಳು ಅಣಗುವುದಿಲ್ಲ. ಅದ್ದರಿಂದ ಮತ್ತೆ ಮತ್ತೊಂದು ಯುದ್ಧಕ್ಕೆ ಪ್ರಯತ್ನ; ಇದಕ್ಕೆ ಯಂತ್ರ ಸಲಕರಣೆ, ವಿಜ್ಞಾನಸಂಶೋಧನೆ ಇವುಗಳ ಸಹಕಾರ. ಮನುಷ್ಯನ ಸೌಖ್ಯ ಸಂಸ್ಕ್ರತಿಗಳಿಗೆ ಸಾಧನವಾಗಬೇಕಾದವೇ ಅವನ ಸಂಕಟಸಂಹಾರಗಳಿಗೆ ಸಾಧನವಾಗುತ್ತಿದೆ. ಇದಕ್ಕೆಲ್ಲಾ ಮನುಷ್ಯನ ಸ್ವಾರ್ಥ, ಲೋಭ ಇವೇ ಕಾರಣ. ಹಿಂದೆ ಹಣವನ್ನು ಗಳಿಸಿ ಕೂಡಿಟ್ಟುಕೊಳ್ಳುವುದೇ ಕಷ್ಟವಾಗಿತ್ತು; ಕೂಡಿಟ್ಟಿದ್ದನ್ನು ಕಾಪಾಡಿಕೊಳ್ಳುವುದು ಇನ್ನೂ ಕಷ್ಟವಾಗಿತ್ತು. ಈಗ ಧನರಕ್ಷಣೆಗೆ ಬ್ಯಾಂಕುಗಳು ಬಂದಿವೆ. ಅವು ಎಷ್ಟು ಪುಷ್ಟವಾಗಿವೆ, ಪ್ರಬಲವಾಗಿವೆ ಎಂದರೆ ಕೆಲವು ಬ್ಯಾಂಕುಗಳು ದೇಶದೇಶಗಳನ್ನೇ ಕೊಂಡುಕೊಳ್ಳಬಲ್ಲವು; ಸಮಸ್ತ ರಾಜ್ಯಾಡಳಿತವನ್ನೇ ತಮ್ಮ ಹಿಡಿಯಲ್ಲಿ ಇಟ್ಟು ಕೊಳ್ಳಬಲ್ಲವು. ಹಣವೇ ಅಂತಿಮ ಗುರಿಯಾದ ರಾಜ್ಯದಲ್ಲಿ ಆದರ್ಶಗಳೆಲ್ಲವೂ ಬರಿಯ ಬಾಯಿಮಾತಾಗಿ, ಕಾರ್ಯತಃ ಅವಿವೇಕವಾಗುತ್ತವೆ;೭೯ ಈ ಮಧ್ಯೆ ಹಣದ ಉಬ್ಬರ ಹೆಚ್ಚಾಗಿ ತಿನ್ನುವ ಅನ್ನ ಹೊನ್ನಾಗುತ್ತದೆ; ಬಡವ ಹೊಟ್ಟೆಗಿಲ್ಲದೆ ಸಾಯುವ ಹೊತ್ತು ಬರುತ್ತದೆ; ಎಷ್ಟು ಸಂಪಾದಿಸಿದರೂ ಹೊಟ್ಟೆಗೇ ಸಾಲುವುದಿಲ್ಲ. ಸಾಲದ್ದಕ್ಕೆ ಕಣ್ಣೆದುರಿಗೇ ಹೋಟಲು, ಸಿನಿಮಾ, ಕುಡಿತ ಮುಂತಾದ ಭೋಗ್ಯವಸ್ತುಗಳ ಪ್ರಲೋಭನಗಳು. ಅವುಗಳಿಂದ ಬಡವನಿಗೆ ಬರಿಗೈ, ಬಲ್ಲಿದನಿಗೆ ಭಾಗ್ಯ. ಸರ್ಕಾರಗಳಿಗೂ ಅದರಿಂದ ಸಂಪಾದನೆಯಿರುವುದರಿಂದ ಅದನ್ನು</span>
</p>
<p>
<span>ಅವುಗಳು ತಡೆಗಟ್ಟಲು ಮುಂದೆ ಬರುವುದಿಲ್ಲ. ಎಂಥ ಪ್ರಜಾಸರ್ಕಾರದಲ್ಲಿಯೂ ಭಾಗ್ಯವಂತರ ಪ್ರಾಬಲ್ಯವಿದ್ದೇ ಇರುತ್ತದೆ. ಈ ಮಧ್ಯೆ ಹಸಿದ ಮನುಷ್ಯ ಹಿಂಸ್ರನಾಗುತ್ತಾನೆ. ಹೆಬ್ಬುಲಿಯಾಗಲೀ ಹೆಬ್ಬಾವಾಗಲಿ ಹೊಟ್ಟೆಗೆ ಹಾಕಿಬಿಟಠ್ರ್ಜ್ ತೆಪ್ಪಗೆ ಬಿದ್ದುಬಿಡುತ್ತದೆ. ಮನುಷ್ಯನೂ ಆಹಾರ ನಿದ್ರಾಭಯಾದಿಗಳಲ್ಲಿ ಪಶುವೇ; ಪಾಶವಾಂಶವಿರುವುದರಿಂದಲೇ ಅವನು ಮನುಷ್ಯ; ಇಲ್ಲದಿದ್ದರೆ ದೇವತೆಯಾಗಿ ಬಿಡಬೇಕಾಗಿತ್ತು. ತಾನು ಅರೆಹೊಟ್ಟೆಯಲ್ಲಿಯೋ ಬರಿಹೊಟ್ಟೆಯಲ್ಲಿಯೋ ದುಡಿತವನ್ನು ಹುಡುಕಿಕೊಂಡು ಬೇಸತ್ತಿರುವಾಗ, ಎದುರಿಗೆ ನಾಲ್ಕು ಮಾರುದ್ದದ ಒಂದು ಕಾರು ಬಂದು ಮೇಲೆ ಹರಿದರೆ ‘ನಾನು ನರಿಯಾಗಿಲ್ಲವಲ್ಲ, ನರನಾಗಿದ್ದೇನಲ್ಲ!’ ಎಂದು(ಪು.೩೪೯) ಸಮಾಧಾನಮಾಡಿಕೊಳ್ಳುವುದು ಕಷ್ಟ; ಆ ಸಮಾಧಾನವನ್ನು ಹೇಳುವವನೂ ದೇವರಾಜನಾದ ಇಂದ್ರ! ಯಾವಾಗ ಏನು ಸಿಕ್ಕಿದರೆ ಅದೇ ಆಯಿತು ಎಂದು ಅಜಗರ ವ್ರತವನ್ನು ಆಚರಿಸುವುದು ಕಷ್ಟ. ಅಂಥವನು ಸಾವಿರಕ್ಕೆ ಒಬ್ಬನೂ ಇರಲಾರ; ಹಾಗೂ ಹೀಗೂ ಸಮಾಧಾನಮಾಡಿಕೊಂಡರೆ ಅವನಂಥ ಇನ್ನು ಲಕ್ಷಜನಕ್ಕೆ ಅಸಮಾಧಾನವಾಗುತ್ತದೆ. ಅಸಹನೆಯಾಗುತ್ತದೆ. ಅಸೂಯಾ ದ್ವೇಷಗಳು ಹುಟ್ಟುತ್ತವೆ. ಆಗ ಅವರು ಮೇಲೆ ಬೀಳುತ್ತಾರೆ; ಜಗಳವಾಗುತ್ತದೆ; ಜಗಳವಾಡುವುದಕ್ಕೆ ಕೈಲಾಗದಿದ್ದರೆ ಅಳು. ಅಸಮಾಧಾನ ಅಶಾಂತಿ-ಸತ್ಯಾಗ್ರಹಗಳು, ಮುಷ್ಕರಗಳು. ಪ್ರತಿಪಕ್ಷದ ಕೈ ಬಲವಾದರೆ, ಏಟು ತಿನ್ನುತ್ತಾರೆ, ಪ್ರಾಣ ಒಪ್ಪಿಸುತ್ತಾರೆ. ಸಂಖ್ಯಾ ಬಲದಿಂದಲೋ ನೈತಿಕ ಬಲದಿಂದಲೋ ತಮ್ಮ ಕೈ ಬಲವಾದರೆ ಕ್ರಾಂತಿಯಾಗುತ್ತದೆ; ಹಿಂದೆ ಫ್ರಾನ್ಸ್​ ರಷ್ಯಾ ಮುಂತಾದ ದೇಶಗಳಲ್ಲಿ ಕ್ರಾಂತಿಗಳಾದದ್ದೇ ಹಾಗೆ. ಸಂಪತ್ತಿನ ಉತ್ಪತ್ತಿ ವಿತರಣೆಗಳಲ್ಲಿ ಕೃತಕತೆಯೂ ಏರುಪೇರುಗಳೂ ಇರುವತನಕ ಈ ವಿಷಮಸ್ಥಿತಿ ಹೋಗುವಂತೆ ಕಾಣುವುದಿಲ್ಲ; ಆದ್ದರಿಂದ ಪ್ರಪಂಚವು ಸಮತಾವಾದದ ಕಡೆಗೆ ಮನಸ್ಸು ಕೊಡುತ್ತಿದೆ; ಹೊಟ್ಟೆತುಂಬ ಅನ್ನಬಿದ್ದರೆ ಅದೇ ಅದೇ ಸಮತಾವಾದಕ್ಕೆ ಮದ್ದು; ಅದಕ್ಕೆ ಬೇರೆ ಏನೂ ಪ್ರತಿಕ್ರಿಯೆ ಬೇಕಿಲ್ಲ-ಎಂದು ಹೇಳುವವರ ಮಾತಿನಲ್ಲಿ ಸತ್ಯವಿದೆ. ಇದಕ್ಕೆ ಆಧುನಿಕ ಮಾನವನ ದೃಷ್ಟಿಯೇ ಬದಲಾಗಬೇಕು. ‘ವ್ಯಾಪಾರ’ ಬುದ್ಧಿಹೋಗಿ ‘ಧರ್ಮ’ ಬುದ್ಧಿ ಹೆಚ್ಚಾಗಬೇಕು; ಬರಿಯ ‘ದಾನ’ ಸಾಲದು. ದಾನವನ್ನು ಪ್ರಧಾನವಾಗಿ ಬೋಧಿಸುವ ಕ್ರೈಸ್ತಮತವು ಯುದ್ಧವನ್ನು ನಿವಾರಿಸಿಲ್ಲ. ಕ್ರೈಸ್ತಮತೀಯರೇ ಎರಡೂ ಕಡೆ ಸೇರಿ ‘ನಾಗರೀಕತೆಯನ್ನು ಉಳಿಸಿ ಉದ್ಧಾರಮಾಡುವುದಕ್ಕೋಸ್ಕರ’ ಎರಡು ಮಹಾಯುದ್ಧಗಳನ್ನು ನಡೆಸಿದರು. ಇನ್ನೊಂದು ಮಹತ್ತರವಾದ ಯುದ್ಧಕ್ಕೆ ಸಿದ್ಧ ಮಾಡಿಕೊಳ್ಳುತ್ತಿದ್ದಾರೆ. ದಾನಭಿಕ್ಷದಿಂದ ಬಡತನ ಭಾಗ್ಯಗಳ ಏರುಪೇರುಗಳು ಹೋಗಿ ಈ ಸಮಸ್ಯೆ ಬಗೆಹರಿಯುವುದಿಲ್ಲ. ಈ ವಿಧವಾದ ಧಾರ್ಮಿಕ ಹೃದಯ ಪರಿವರ್ತನೆಯೇ, ಬುದ್ಧಿಭಾವಗಳೇ“ ಆರ್ಥಕಾಮಗಳು ಧರ್ಮಕ್ಕೆ ವಿರೋಧವಾಗಿರಬಾರದು, ಅದಕ್ಕೆ ಅನುಸಾರವಾಗಿರಬೇಕು” ಎಂದು ಭಾರತ ಹೇಳುವುದಕ್ಕೆ ಅರ್ಥ.</span>
</p>
<p>
<span> ಇಂದಿನ ಕೈಗಾರಿಕಾ ಪ್ರಪಂಚ ಹಿಂದಕ್ಕೆ ಹೋಗುವುದಿಲ್ಲ; ನಿಲ್ಲುವಂತೂ ತೋರುವುದಿಲ್ಲ. ಹಿಂದುಳಿದಿದ್ದ ದೇಶಗಳೂ ಎಂದರೆ ವ್ಯವಸಾಯದಲ್ಲಿ ನಿರತವಾಗಿದ್ದವೂ ಈಗ ಯಂತ್ರ ಕೈಗಾರಿಕೆಯಲ್ಲಿ ತಾವೂ ಸಮರ್ಥವಾಗಬೇಕೆನ್ನುತ್ತಿವೆ. ಈ ಯಂತ್ರ ಕೈಗಾರಿಕೆಯ ಜೀವನದ ಹಿಂದೆ ಇರುವ ಲೋಭ, ಸಂಪಾದನೆ, ಸ್ವಾರ್ಥ, ಇವು ಕಡಮೆಯಾಗುವುದು ಹೇಗೆ? ನಾಣ್ಯ ಪರಿವರ್ತನೆಯ ಜಾಲದಿಂದ ಬಿಡಿಸಿಕೊಳ್ಳುವುದು ಹೇಗೆ? ಇದನ್ನು ಬಿಡಬೇಕೆಂದರೂ ಹಿಂದೆ ಅವು ಬೆಳೆಯುವುದಕ್ಕೆ ಎಷ್ಟು ಕಾಲವಾಯಿತೋ ಬಿಡುವುದಕ್ಕೂ ಅಷ್ಟಾದರೂ ಕಾಲಬೇಕು. ಇನ್ನೂ ಹೆಚ್ಚು ಬೇಕು; ಏಕೆಂದರೆ ರೋಗ ಬರುವುದು ಬೇಗ; ವಾಸಿಯಾಗುವುದು ತಡ. ಪಾಶ್ಚಾತ್ಯ ದೇಶಗಳವರು ಈ ಸತ್ಯವನ್ನು ಅರಿತು ಅದರ ನಿವಾರಣೆಗೆ ಪ್ರಯತ್ನ ಮಾಡುತ್ತಿದ್ದಾರೆ. ಆದರೆ ಅದು ಏನೂ ಸಾಲದು; ಆದ್ದರಿಂದ ಅವರಲ್ಲಿಯೂ ಕೆಲಸಗಾರರ ಅಗಾಧ ಮುಷ್ಕರಗಳು ನಿತ್ಯವೂ ಕೇಳಿಬರುತ್ತಿವೆ. ಅದಕ್ಕೆ ಪರಿಹಾರ ಮಾಡುತ್ತಿದ್ದೇವೆಂದು ತೇಪೆ ತಿದ್ದುತ್ತಿದ್ದಾರೆ. ಈ ಮಧ್ಯೆ ಪ್ರಾಚ್ಯದಲ್ಲಿ ರಾಜಕೀಯ ಸ್ಥಿತಿಗತಿಗಳು ಅಲ್ಲೋಲಕಲ್ಲೋಲವಾಗಿ ಕೈಗಾರಿಕೆಯ ರಾಜ್ಯಗಳಿಗೆ ಕೊಳ್ಳಲೂ ಮಾರಲೂ ಹಿಂದಿನಂತೆ ಧಾರಾಳವಾದ ಅವಕಾಶವೂ ಸ್ವಾತಂತ್ರ್ಯವೂ ಇಲ್ಲವಾಗಿದೆ.</span>
</p>
<p>
<span> ಆದರೆ ಸುಖವನ್ನು ತ್ಯಾಗಮಾಡಿದ ಹೊರತೂ ಸುಖ ದೊರಕದು; ಇದು ವಿಚತ್ರವೆನಿಸಬಹುದು; ಆದರೂ ನಿಜ; ಮೊದಲ ಮಹಾಯುದ್ಧವಾದ ಮೇಲೆ ಪ್ರಪಂಚದ ಜನಾಂಗಗಳು ಇದನ್ನು ಕಂಡುಕೊಂಡಿದ್ದಾರೆ. ಶತ್ರುಗಳಾಗಿದ್ದವರೂ ಶಾಂತಿಕಾಲದಲ್ಲಿ ತಕ್ಕಮಟ್ಟಿನ ಸುಖದಲ್ಲಿಲ್ಲದಿದ್ದರೆ ನಾವು ಸುಖದಲ್ಲಿರುವುದಕ್ಕಾಗುವುದಿಲ್ಲ ಎಂಬುದನ್ನು ತಿಳಿದುಕೊಂಡಿದ್ದಾರೆ. ಮಿಕ್ಕ ದೇಶಗಳು ತೀರ ತುಂಬ ಹಿಂದೆಬಿದ್ದಿದ್ದರೆ ಅವರ ಮಧ್ಯದಲ್ಲಿ ತಮ್ಮ ಯೋಗಕ್ಷೇಮ ಸ್ಥಿರವಲ್ಲವೆಂದು ಅನುಭವಕ್ಕೆ ತಂದುಕೊಂಡಿದ್ದಾರೆ. ಅದಕ್ಕಾಗಿ ಅವರಿಗೆ ಸಹಾಯಮಾಡುವುದಲ್ಲದೆ ನ್ಯಾಯ ನಾಣ್ಯ ಹಕು ಸರ್ಕಾರ ಮುಂತಾದವುಗಳಲ್ಲೆಲ್ಲಾ ಪ್ರಪಂಚಕ್ಕೇ ಅನ್ವಯಿಸುವಂತ ಒಂದೊಂದು ಸಂಸ್ಥೆ ಮಾಡಬೇಕೆಂದು ಪ್ರಯತ್ನಿ ಸುತ್ತಿದ್ದಾರೆ. ಆದರೆ ಈ ಸಂಸ್ಥೆ ಸಮಿತಿಗಳಲ್ಲಿ ಪ್ರಬಲ ಪಕ್ಷಗಳು ಬಿಗಿದ ಮುಷ್ಟಿಯನ್ನು ಬಿಡುತ್ತಿಲ್ಲ. ಇದರಲ್ಲಿ ನ್ಯಾಯವನ್ನು ಅನುಸರಿಸಿ ನಡೆಯ ಬೇಕು; ನಿಜ. ಆದರೆ ಯಾವುದು ನ್ಯಾಯ? ನ್ಯಾಯವನ್ನ ತೀರ್ಮಾನಿಸುವವರು ಯಾರು? ಬಹುಮತ ಒಂದು ಅಭಿಪ್ರಾಯದ ಪರವಾಗಿ ಬಂದರೂ ಅದನ್ನು ಅನುಕೂಲವಾದವರು ಒಪ್ಪುತ್ತಾರೆ. ಇಲ್ಲದವರು ವಿರೋಧಿಸುತ್ತಾರೆ. ಸರ್ವಸಮ್ಮತವೇ ಅಪರೂಪ. ಪ್ರತಿಯೊಂದು ಪಕ್ಷವೂ ತನ್ನವಾದವೇ ಸರಿ ಎನ್ನುತ್ತದೆ. ಸಮಸ್ಯೆ ಬರುವುದೇ ಇಲ್ಲಿ. ಇದನ್ನು ಬಗೆ ಹರಿಸುವುದೇ ಕಷ್ಟ. ಈ ಜಗ್ಗಾಟ ಹೇಗೆ ಪರಿಣಾಮಗೊಳ್ಳುತ್ತದೆಯೋ ನೋಡಬೇಕು.</span>
</p>
<p>
<span> ಸೋತುಹೋಗಿ ಬಂದಷ್ಟು ಸುಖವನ್ನು ಅನುಭವಿಸೋಣವೆಂಬುದು ಒಂದು ಮತ. ಮುರಿದಾದರೂ ಮುರಿದೇನು ಬಗ್ಗುವುದಿಲ್ಲ ಎಂಬುದು ಇನ್ನೊಂದು ಮತ. ಲೋಕದಲ್ಲಿ ಇವೆರಡೂ ಉಂಟು. ಜೊಂಡು ಪ್ರವಾಹದಲ್ಲಿ ಬಗ್ಗಿ ಉಳಿದುಕೊಳ್ಳುತ್ತದೆ; ಮರವು ಬಿರುಗಾಳಿಯನ್ನು ಎದುರಿಸಿ ಬೀಳುತ್ತದೆ. ಕೊಂಬೆಗಳನ್ನು ಕೊಟ್ಟು ಮೋಟು ಉಳಿಯುವುದೂ ಉಂಟು(ಪುಟ ೩೪೧). ಇವುಗಳಲ್ಲಿ ಜೊಂಡಿನ ಪ್ರವೃತ್ತಿಯನ್ನು ಮೆಚ್ಚುವವರು ಕೆಲವರು; ತಗ್ಗಿಹೋದರೆ ನಾವು ಭೂಗತರಾಗುತ್ತೇವೆ. ಅದು ಸರಿಯಲ್ಲ ಎನ್ನುವವರು ಕೆಲವರು. (ಪುಟ ೨೪೦-೧). ಭಾರತ ಯುದ್ಧವಾದಾಗ ಈ ನೀತಿಯೆಲ್ಲ ಚರ್ಚೆಯಾಯಿತು. ಕೊನೆಗೆ ಏನೂ ಪ್ರಯೋಜನವಾಗದೆ, ಹೋರಾಟ ನಡೆದು ಭೂಭಾರ ಇಳಿಯಿತು!</span>
</p>
<p>
<span> ಸಂಧಿಯಾಗುವುದು ಅಪೂರ್ವ; ಗೆದ್ದವನಿಗೆ ಎಂದರೆ ಬಲಿಷ್ಠನಿಗೆ ‘ನ್ಯಾಯ’ವಿರಬಹುದು. ಅದನ್ನು ಅವನು ನ್ಯಾಯವೆನ್ನಬಹುದು. ಆಂಥ ಸಂಧಿಯಲ್ಲಿ ಯುದ್ಧಬೀಜವಿದ್ದೇ ಇರುತ್ತದೆ. ಯುದ್ಧವಾದರೆ ಸರ್ವನಾಶ; ಗೆದ್ದವನೂ ಸೋತಂತೆಯೇ; ಯುದ್ಧದ ಪರಿಣಾಮದಿಂದ ಚೇತರಿಸಿಕೊಳ್ಳ ಬೇಕಾದರೆ ಗೆದ್ದವನೂ ಸೋತವನಷ್ಟೇ ಕಷ್ಟಪಡಬೇಕಾದೀತು.</span>
</p>
<p>
<span> ಜನವು ಭೋಗಕ್ಕಿಂತ ತ್ಯಾಗವನ್ನೂ ಸರಳಜೀವನವನ್ನೂ ಆದರ್ಶವಾಗಿಟ್ಟುಕೊಂಡರೆ, ಅರ್ಥ ಸಂಪಾದನೆಯ ಗುರಿ ಭೋಗವಲ್ಲ ತ್ಯಾಗ ಎಂಬ ಭಾವವನ್ನು ಬೆಳೆಸಿಕೊಂಡು ಬಂದರೆ, (ತ್ಯಾಗಾಯ ಸಂಭೃತಾರ್ಥಾನಾಂ) ಸ್ವಲ್ಪವಾದರೂ ಸ್ವಾರ್ಥ ತಗ್ಗಿ ಲೋಭ, ದುರಾಶೆ, ದ್ವೇಷಗಳು ಕಡಮೆಯಾಗಿ ಲೋಕದಲ್ಲಿ ಹೆಚ್ಚು ಶಾಂತಿ ಸಮಾಧಾನಗಳ ಸ್ಥಾಪನೆಗೆ ಸಹಾಯವಾದೀತು. ಕಾಳಿದಾಸನ ಪರಮೇಶ್ವರನು ಏಕೈಶ್ವರ್ಯದಲ್ಲಿದ್ದರೂ ತಾನುಮಾತ್ರ ಕೃತ್ತಿವಾಸ! ವೈರಾಗ್ಯದ ಮಾತೆತ್ತಿದರೆ ಜನರೆಲ್ಲರೂ ಕಾಡಿಗೆ ಹೊರಟುಹೋಗಿ ತಪಸ್ವಿಗಳಾಗಿ ನಿಂತುಬಿಡುತ್ತಾರೆಂದೂ, ವ್ಯವಸಾಯ ಕೈಗಾರಿಕೆ ಪ್ರಜೋತ್ಪತ್ತಿ ಎಲ್ಲಾಹೋಗಿ ದೇಶ ಬರಿದಾಗಿ ಬಿಡುತ್ತದೆಂದೂ ಯಾರೂ ಭಾವಿಸಬೇಕಾದದ್ದಿಲ್ಲ. ಅಂಥ ಒಂದು ಹಿರಿಯ ಆದರ್ಶವು ಗುರಿಯಲ್ಲಿದ್ದರೆ ಅದರಿಂದ ಶ್ರೇಯಸ್ಸು ಕ್ಷೇಮ. ತಾಯಿತಂದೆಗಳು ಕರ್ತವ್ಯ ಬುದ್ಧಿಯಿಂದಲೋ, ಮಕ್ಕಳ ಮೇಲಿನ ಮೋಹದಿಂದಲೋ ಕರುಣೆಯಿಂದಲೋ ತಮ್ಮ ಹೊಟ್ಟೆ ಬಟ್ಟೆ ಕಟ್ಟಿ ಸಾಕದಿದ್ದರೆ ಅವು ಬೆಳೆಯುವುದು ಹೇಗೆ? ತಾವು ಒಬ್ಬೊಬ್ಬರೇ ಕುಳಿತು ಸುಖಭೋಜನ ಮಾಡಿ ಹೊರಗಿನ ಷೋಕಿಗೂ ಭೋಗಕ್ಕೂ ಸಂಪಾದನೆಯನ್ನು ವೆಚ್ಚಮಾಡಿದರೆ ಸಾಲಮಾಡಿದರೆ ಸಂಸಾರ ಒಣಗದೇ ಇನ್ನೇನಾಗುತ್ತದೆ? ಒಂದಲ್ಲ ಒಂದು ಸಮಯ ಅಶಾಂತಿ, ಅಸಮಾಧಾನಗಳು ಹುಟ್ಟದೇ ಇನ್ನೇನಾಗುತ್ತದೆ? ಪ್ರಣತರಿಗೆ ಬಹುಫಲಕೊಟ್ಟು ತಾನು ಕೃತ್ತಿವಾಸನಾಗದಿದ್ದರೂ, ಇತರರಂತೆ ತಾನೂ ಇದ್ದುಬಿಟ್ಟ ರೆ, ಭಾಗ್ಯವೋ ಬಡತನವೋ ಇದ್ದದ್ದನ್ನ ತನ್ನವರೆಲ್ಲರೊಡನೆಯೂ ಹಂಚಿಕೊಂಡಿದ್ದರೆ, ಆದಷ್ಟು ಶಾಂತಿ ದೊರೆಯುತ್ತದೆ. ಅದಕ್ಕೆ ಬೇಕಾದದ್ದು ಸ್ವಾರ್ಥತ್ಯಾಗ, ಸಂತೃಪ್ತಿ. ಪರಮೇಶ್ವರನು ಅಭಿಮಾನಶೂನ್ಯ,ತ್ಯಾಗಿ, ತಪಸ್ವಿ. ಇಂಥ ಲೋಕಕಾರುಣ್ಯ ಆಭಿಮಾನರಾಹಿತ್ಯ ತ್ಯಾಗ ತಪಸ್ಸುಗಳನ್ನು ಜೀವನದಲ್ಲಿ ಆದರ್ಶವಾಗಿಟ್ಟುಕೊಂಡರೆ, ಆತ್ಮದರ್ಶನ, ಬ್ರಹ್ಮಾನುಭವಗಳಿರಲಿ, ಸಂಸಾರದಲ್ಲಂತೂ ಸೋದರಭಾವ ಶಾಂತಿಗಳಿಗೆ ಸಹಾಯವಾಗುತ್ತದೆ. </span>
</p>
<p>
<span> ಇಂದು ಪ್ರಪಂಚವೇ ಒಂದು ಕುರುಕ್ಷೇತ್ರವಾಗಿದೆ. ಕೌರವ ಪಾಂಡವರಂತೆ ಎರಡು ಪಕ್ಷಗಳು ಕತ್ತಿಹಿರಿದು-ಅಲ್ಲ, ಆಟಂಬಾಂಬು ಹಿಡಿದು- ಯುದ್ಧಕ್ಕೆ ಸಿದ್ಧವಾಗಿದೆ. ಸಂಧಿಮಾಡಿಸಿ ನೋಡೋಣ. ಲೋಕಹಿಂಸೆ ತಪ್ಪಿದರೆ ತಪ್ಪಲಿ, ಪ್ರತಿಪಕ್ಷದವರಲ್ಲಿ ಹೋಗಿ ನಿರ್ವಂಚನೆಯಾಗಿ ಪ್ರಯತ್ನಮಾಡುತ್ತೇನೆ ಎಂದು ಹೇಳುವ ಸತ್ವ ಸಾಹಸಗಳುಳ್ಳ ಕೃಷ್ಣನಂಥ ವ್ಯಕ್ತಿಯೂ ಇಂದು ಯಾರೂ ಕಾಣಿಸುವುದಿಲ್ಲ. ಯುದ್ಧಸಿದ್ಧತೆಯೇ ಶಾಂತಿಗೆ ಮಾರ್ಗ. ಶತ್ರುನಿಗ್ರಹವೇ ಆತ್ಮರಕ್ಷಣೆಯ ಉತ್ತಮರೂಪ ಎಂದು ನಂಬಿ, ಅನ್ನ ಬಟ್ಟೆ, ವಸತಿ ಮುಂತಾದ ಶಾಂತಜೀವನ ಸೌಕರ್ಯ ಗಳಿಗಿಂತಲೂ, ಸೇನೆ,ಮದ್ದು, ಗುಂಡು, ರಕ್ಷಣ ಸಾಧನೆ, ನಾಶಕಸಾಮಗ್ರಿ, ಇವುಗಳಿಗೆ ಜನ ಗಮನಕೊಡುತ್ತಿದ್ದಾರೆ; ಪರಸ್ಪರ ಅಪನಂಬಿಕೆ, ಹೆದರಿಕೆ ಇವುಗಳಿಂದ ಮನಸ್ಸು ಕೆಡುತ್ತಿದೆ. ಈ ಸಮಯದಲ್ಲಿ ಉಪಚಾರಕ್ಕೋ ಮರ್ಯಾದೆಗೋ, ಇಲ್ಲ ನಿಜವಾಗಿಯೋ ಕೆಲವರು ಪ್ರಪಂಚಕ್ಕೆ ಶಾಂತಿ ದೊರಕಬೇಕಾದರೆ ನೈತಿಕ ಧಾರ್ಮಿಕ ಮಾರ್ಗದಿಂದಲೇ ಎಂದು ಹೇಳುತ್ತಿದ್ದಾರೆ. ಐದನೆಯ ವೇದವಾದ ಎರಡು ಸಾವಿರ ವರ್ಷದಷ್ಟು ಪ್ರಾಚೀನವಾದ, ಭಾರತವು ಸದಾಕಾಲಕ್ಕೂ ತೋಳೆತ್ತಿ ಕೂಗಿಹೇಳುವ ಶಾಂತಿಮಾರ್ಗ ಇದೇ- ಆದರೆ ಅದನ್ನು ಯಾರು ಕೇಳುತ್ತಾರೋತಿಳಿಯದು- ಧರ್ಮಾದರ್ಥಶ್ಚ ಕಾಮಶ್ಚ ಸಕಿಮರ್ಥಂ ನ ಸೇವ್ಯತೇ! ದುರ್ಯೋಧನನು ವಿಧರ್ಮಿಯಾದನು; ನ್ಯಾಯಕ್ಕೆ ಒಪ್ಪಲಿಲ್ಲ, ಶಾಂತಿಗೆ ಒಪ್ಪಲಿಲ್ಲ, ಸಂಧಿಗೆ ಒಪ್ಪಲಿಲ್ಲ; ಯುದ್ಧ ಅನಿವಾರ್ಯವಾಯಿತು. ತಾನುಹಾಳಾಗಿ, ಸಾವಿರಾರು ಜನ ರಾಜರನ್ನು ಹದಿನೆಂಟು ಅಕ್ಷೋಹಿಣಿ ಸೇನೆಯನ್ನು ಬಲಿಕೊಟ್ಟನು. ಲೋಕದಲ್ಲಿ ಎಲ್ಲೆಲ್ಲೂ ಹೆಂಗಸರ ಮಕ್ಕಳ ದಿಕ್ಕಿಲ್ಲದವರ ಹಾಹಾಕಾರ, ಗೋಳು, ಇದೇ ತುಂಬಿಹೋಯಿತು. ಅವನಿಗೂ ಪಾಂಡವರಿಗೂ ವೀರಸ್ವರ್ಗ ಕಾದಿತ್ತೋ ಏನೋ; ಅವರನ್ನು ನಂಬಿದ್ದ ಪ್ರಜೆಗಳಿಗಂತೂ ವೀರ ನರಕವೇ.</span>
</p>
<p>
<span> ವಚನ ಭಾರತದಲ್ಲಿ ಸಾಹಿತ್ಯ ದೃಷ್ಟಿ</span>
</p>
<p>
<span> ಈ ಗ್ರಂಥದ ರಚನೆಯಲ್ಲಿ ನನ್ನ ದೃಷ್ಟಿಯು ಮುಖ್ಯವಾಗಿ ಕಾವ್ಯದೃಷ್ಟಿ. ಸಾಹಿತಿಯ ದೃಷ್ಟಿ. ಕಥೆ ಚೆನ್ನಾಗಿರಬೇಕು ಆದಷ್ಟೂ ರಸವತ್ತಾಗಿರಬೇಕು, ವರ್ಣನೆ ಅಲಂಕಾರ ಧರ್ಮ ನೀತಿ ಎಲ್ಲಾ ಉಚಿತ ಪ್ರಮಾಣದಲ್ಲಿ ಹದವಾಗಿ ಹೊಂದಿಕೊಂಡಿರಬೇಕು; ಮೂಲದಲ್ಲಿ ಸಾರ ವತ್ತಾದದ್ದೆಲ್ಲಾ ಪಾಕವಿಳಿಯಬೇಕು; ಆದರೂ ಹಿಡಿತದಲ್ಲಿರಬೇಕು; ಭಾಷೆ ಬಿಗಿಯಾಗಿ ಆದರೆ ತಿಳಿಯಾಗಿ, ಇರಬೇಕು ಇದು ನನ್ನ ಗುರಿ. ಸಂಸ್ಕೃತ ಮೂಲದಲ್ಲಿ ಅಷ್ಟು ದೊಡ್ಡಗ್ರಂಥಕ್ಕೆ ವರ್ಣನೆ ಇರುವುದೇ ಬಹು ಸ್ವಲ್ಪ; ಇರುವಷ್ಟು ಹಿತವಾಗಿ, ಮಿತವಾಗಿ ಪ್ರಕೃತ ಸಂದರ್ಭಕ್ಕೆ ಉಚಿತವಾಗಿ ಇರುತ್ತದೆ; ವರ್ಣನೆಗಾಗಿ ವರ್ಣನೆಯಿಲ್ಲ; ಈಚಿನ ಕಾವ್ಯಗಳಲ್ಲಿರುವಂತೆ ಅತಿಯಾದ ಅಲಂಕಾರವಿಲ್ಲ; ಅವೂ ಇರುವಷ್ಟು ತಟ್ಟನೆ ಮನಸ್ಸಿಗೆ ಹಿಡಿಯುವಂಥವು. ಅಂಥವುಗಳನ್ನು ಯಾವುವನ್ನೂ ಬಿಟ್ಟಿಲ್ಲ; ಅತಿ ವಿಸ್ತಾರ ಕಾಣುವುದು, ಯುದ್ಧಗಳ ವರ್ಣನೆಯಲ್ಲಿ; ಧರ್ಮ, ನೀತಿ ಇವುಗಳ ವಿವರಣೆಯಲ್ಲಿ. ಗ್ರಂಥವು ಒಳಕೊಂಡಿರುವುದೇ ಯುದ್ಧದ ಕಥೆ. ಅದರ ಗುರಿ ಮುಖ್ಯವಾಗಿ ಧರ್ಮ, ನೀತಿ. ಆದ್ದರಿಂದ ಇದು ಸ್ವಾಭಾವಿಕವಾಗಿಯೇ ಇದೆ. ಆದರೆ ನಾನು ನನ್ನ ಈ ಗ್ರಂಥಕ್ಕೆ ಅವುಗಳಲ್ಲಿ ಎಷ್ಟು ಬೇಕೋ ಅಷ್ಟನ್ನು, ಸಾರವಾದದ್ದನ್ನು ಅನುಭವಕ್ಕೆ ಬರಬಹುದಾದದ್ದನ್ನೂ, ಇಹಪರ ಜೀವನಗಳಿಗೆ ಸಾಧಕವಾದಂಥವುಗಳನ್ನು ಮಾತ್ರ ಬಳಸಿಕೊಂಡಿದ್ದೇನೆ. ಕೆಲವನ್ನು ಪೂರ್ತಿ ಬಿಟ್ಟಿದ್ದೇನೆ; ಕೆಲವನ್ನು ಸಂಗ್ರಹಿಸಿದ್ದೇನೆ. ಯುದ್ಧಪಂಚಕವೆಲ್ಲಾ ೫೩ ಪುಟಗಳಲ್ಲಿ ಅಡಗಿದೆ. ಅದರಲ್ಲಿ ಬರುವ ಯುದ್ಧದ ವರ್ಣನೆಯ ಸ್ವರೂಪವನ್ನು ವಿರಾಟಪರ್ವದಲ್ಲಿ ನೋಡಬಹುದು. ಆ ಮಾದರಿಯ ವರ್ಣನೆಯೇ ಯುದ್ಧಪರ್ವಗಳಲ್ಲಿಯೂ ವಿವರವಾಗಿ ಬರುತ್ತದೆ. ಆದ್ದರಿಂದ ಅವುಗಳಲ್ಲಿ ಮುಖ್ಯ ಘಟನೆಗಳನ್ನು ಮಾತ್ರ ಆರಿಸಿಕೊಂಡಿದೆ. ಧರ್ಮ ನೀತಿ ಉಪದೇಶಗಳಲ್ಲಿ ಪುನರಾವೃತ್ತಿ ಬಹಳವಾಗಿ ಇದೆ; ವಿಸ್ತಾರವೂ ಇದ್ದು, ಅದರ ಜೊತೆಗೆ ಹಾಡಿದ್ದನ್ನೇ ಹಾಡಿದರೆ, ತುಂಬಾ ಬೇಸರವಾಗುತ್ತದೆ. ಪುನರುಕ್ತಿಗಳು ಮೂಲದಲ್ಲಿ ಯಾವುದಾದರೂ ಕಾರಣದಿಂದ ಇರಲಿ, ಇಲ್ಲಿ ಅನಾವಶ್ಯಕ; ಒಂದು ಸಾರಿ ಬಂದರೆ ಸಾಕು. ಮೂಲಗ್ರಂಥದ ಮತ್ತೊಂದು ದೊಡ್ಡ ಗುಣವೇನೆಂದರೆ ಈಚಿನ ಕಾವ್ಯಗಳಲ್ಲಿ ಕಂಡುಬರುವ ಅತಿಶೃಂಗಾರ ಅಭಾಸಶೃಂಗಾರಗಳ ಅಭಾವ. ದಾಕ್ಷಿಣಾತ್ಯ ಪಾಠಗಳಲ್ಲಿ ಸತ್ಯವತಿ ಊರ್ವಶಿ ಇಂಥವರ ವರ್ಣನೆ ಬಂದಾಗ ಗ್ರಾಮ್ಯ ಎನಿಸು ವಂಥ ಕೆಲವು ಶ್ಲೋಕಗಳು ಕಂಡುಬರುತ್ತವೆ. ಅವೆಲ್ಲ ಈಚಿನ ಚಪಲಚಿತ್ತರು ಸೇರಿಸಿದ್ದೆಂಬುದಕ್ಕೆ ಆಧಾರವಿದೆ. ಅದನ್ನು ಸುಕ್ತಂ ಪಾಠದಲ್ಲಿ ತೆಗೆದುಹಾಕಿದೆ. ಊರ್ವಶಿಯ ಶಾಪ ಪೂರ್ತಿಯಾಗಿ ಇಂಥದೇ. ಉತ್ತರ, ದುಶ್ಯಾಸನ,ಕೀಚಕ ಇಂಥವರ ಮಾತುಗಳಲ್ಲಿಯೂ ತೀರ ಆಭಾಸ ನೀಚ ಎಂದು ಸಂದೇಹ ಬಂದೆಡೆ, ಪಾಠ ಸಂಶೋಧನೆ ಮಾಡಿದರೆ ಅವೆಲ್ಲಾ ಅಶುದ್ಧರುಚಿಯ ಈಚಿನ ಜನರು ಯಾರೋ ಸೇರಿಸಿದ್ದೆಂದು ಹೇಳುವುದಕ್ಕೆ ಆಧಾರ ದೊರೆಯುತ್ತದೆ. ಕುಮಾರವ್ಯಾಸ ಭಾರತದಲ್ಲಿ, ಜೈಮಿನಿ ಭಾರತದಲ್ಲಿ ನಮಗೆ ದೊರೆಯುವ ಮೂದಲಿಕೆಗಳು ಮಹಾಭಾರತದಲ್ಲಿ ಸ್ವಲ್ಪಸ್ವಲ್ಪ ಬರುತ್ತವೆ; ಆದರೆ ಮಾತಿನಲ್ಲಿಯೂ ಅರ್ಥದಲ್ಲಿಯೂ ಮಿತವಾಗಿರುತ್ತವೆ. ಅತಿಯೆಂದು ತೋರಿದರೆ ಅದು ಪ್ರಕ್ಷಿಪ್ತವೆಂಬುದು ಸಿದ್ಧ; ಇಲ್ಲಿ ಒಂದು ಉದಾಹರಣೆಯನ್ನು ಕೊಡುತ್ತೇನೆ; ಕರ್ಣಪರ್ವದಲ್ಲಿ ಭೀಮನು ದುಶ್ಯಾಸನನೊಡನೆ ಯುದ್ಧಮಾಡುತ್ತಿದ್ದಾಗ “ದುಶ್ಯಾಸನ! ಅದೃಷ್ಟವಶದಿಂದ ಇಂದು ನನ್ನ ಕಣ್ಣಿಗೆ ಬಿದ್ದೆ. ಬಾ! ಇವತ್ತು ನಿನ್ನ ಸಾಲವನ್ನೆಲ್ಲಾ ಬಡ್ಡಿಸಮೇತ ತೀರಿಸಿಬಿಡುತ್ತೇನೆ” ಎನ್ನುತ್ತಾನೆಯಷ್ಟೇ(ವ.ಭಾ.ಪುಟ.೨೯೭). ದಾಕ್ಷಿಣಾತ್ಯ ಪಾಠದಲ್ಲಿ ಅವನ ಮಾತು ಇನ್ನೂ ಒಂದು ವಾಕ್ಯವಿದೆ. ಅವನು “ಕೃಷ್ಣೆಯ ಮೇಲೆ ನೀನು ಕೈಹಾಕಿದಾಗ ನಾನು ಸಭೆಯಲ್ಲಿ ಹೇಳಿದ್ದನ್ನು ಜ್ಞಾಪಿಸಿಕೋ”ಎನ್ನುತ್ತಾನೆ. ದುಶ್ಯಾಸನನು ಹೆದರದೆ “ಜ್ಞಾಪಿಸಿಕೊಂಡರೂ ಅದೊಂದೂ ಜ್ಞಾಪಕಕ್ಕೆ ಬರುವುದಿಲ್ಲ. ಜ್ಞಾಪಕವಿರುವುದನ್ನು ಹೇಳುತ್ತೇನೆ ಕೇಳು! ನಾನು ಮಾಡಿಸಿದ ಅರಗಿನಮನೆಯಲ್ಲಿ ನೀವಿ ಎಷ್ಟೋಕಾಲ ಹಗಲೂ ರಾತ್ರಿಯೂ ನಮಗೆ ಹೆದರಿಕೊಂಡಿದ್ದು, ಕೊನೆಗೆ ಎಲ್ಲ ಸುಖವನ್ನೂ ನೀಗಿ ಎಲ್ಲರ ತಿರಸ್ಕಾರಕ್ಕೂ ಪಾತ್ರರಾಗಿ, ಬೇಟೆಯಾಡಿಕೊಂಡು ಕಾಡುಮೇಡುಗಳಲ್ಲಿ ಅಲೆಯುತ್ತ ಪಾಂಚಾಲ ನಗರಕ್ಕೆ ಹೋದಿರಿ. ಅಲ್ಲಿ ಏನೋ ಕಣ್ಣುಕಟ್ಟುಮಾಯೆಯಿಂದ ಕೃಷ್ಣೆಯು ನಿಮ್ಮ ಅರ್ಜುನನನ್ನು ವರಿಸುವಂತೆ ಮಾಡಿದಿರಿ.. ಆಮೇಲೆ ಪಾಪಿಷ್ಠರಾದ ನೀವು, ತಾಯಿಯು ಹಾಕಿಕೊಟ್ಟಿದ್ದ ಮೇಲ್ಪಂಕ್ತಿಯನ್ನು ಅನುಸರಿಸಿ ನಾಚಿಕೆ ಹೇಸಿಕೆಯಿಲ್ಲದೆ ಅನಾರ್ಯರಂತೆ ಒಬ್ಬಳಿಗೆ ಐದು ಜನವೂ ಕಾಲುಹಾಕಿಕೊಂಡಿರಿ. ಇದೆಲ್ಲಾ ಜ್ಞಾಪಕವಿದೆ. ಹಾಗೆಯೇ ಸಭೆಯಲ್ಲಿ ಶಕುನಿಯು ನಿಮ್ಮನ್ನೂ ಕೃಷ್ಣೆ ಯನ್ನೂ ಗುಲಾಮರಾಗಿ ಮಾಡಿಕೊಟ್ಟಿದ್ದೂ ಜ್ಞಾಪಕವಿದೆ!”ಎಂದು ಪ್ರತಿಯಾಗಿ ಮೂದಲಿಸುತ್ತಾನೆ. ಈ ವಾಕ್ಯಗಳನ್ನೂ ಬರೆದನಂತರ ಮೊದಲು ಇದು ದುಶ್ಯಾಸನನಂಥಹವನಿಗೆ ತಕ್ಕದ್ದೇ ಎನ್ನಿಸಿದರೂ, ಆಮೇಲೆ ಭಾರತದ ಗಾಂಭೀರ್ಯಕ್ಕೆ ಇದು ತುಂಬ ಕಡಮೆಯೆಂದು ಸಂದೇಹ ಹುಟ್ಟಲು ಮಿಕ್ಕ ಪಾಠಗಳನ್ನು ಹುಡುಕಿ ನೋಡಿದೆ. ಔತ್ತರೇಯ ಪಾಠದಲ್ಲಿ ಈ ಭಾಗ ದೊರಕಲಿಲ್ಲ. ಮನಸ್ಸು ಎಷ್ಟೋ ನಿರ್ಮಲವಾಯಿತು. ಈ ವಾಕ್ಯಗಳನ್ನು ಹೊಡೆದುಹಾಕಿ ಮುಂದಕ್ಕೆ ಹೋದೆ. </span>
</p>
<p>
<span> ಹೀಗೆಂದು ಭಾರತಕಾರನು ಶುಷ್ಕಸಂನ್ಯಾಸಿ, ಸಂಸಾರವರಿಯದ ಬೈರಾಗಿ, ಧರ್ಮಗೊಡ್ಡು, ಕವಿಸಮಯದ ಶುಷ್ಕಪ್ರಪಂಚದಲ್ಲಿ ಸಂಚರಿಸುವವನು, ಧರ್ಮದರ್ಶನಗಳ ಉಪನ್ಯಾಸಕ ಎನ್ನಿಸುವುದಿಲ್ಲ. ಬಕಾಸುರನ ಬಾಯಿಗೆ ತುತ್ತಾಗಬೇಕಾಗಿದ್ದ ಬ್ರಾಹ್ಮಣನ ವೃತ್ತಾಂತವನ್ನೂ ಕುಂತಿಯು ಅವನಿಗೆ ಧೈರ್ಯಹೇಳಿ ಸಹಾಯ ಮಾಡಿದ ಸಂದರ್ಭವನ್ನು ನೋಡಿದರೆ ಅದು ತಿಳಿಯುವುದು(ಪು..೪೧-೪೮). ಅದಷ್ಟೇ ಒಂದು ಅಚ್ಚುಕಟ್ಟಾದ ಸಾಂಸಾರಿಕ ಸಣ್ಣಕಥೆ - ಆಳುವಿನಲ್ಲಿ ಮೊದಲಾಗಿ ಸಂತೋಷದಲ್ಲಿ ಮುಗಿದ ಸುಂದರ ಕಥೆ. ಅದರಲ್ಲಿ ಬರುವ ಗಂಡ ಹೆಂಡತಿ ಮಗಳು ಇವರ ವಾದ ವಿವಾದಗಳೇ ಒಂದು ತೂಕ. ಅರಿಯದ ಮಗುವಿನ ಎರಡು ಮೂರು ಪಂಕ್ತಿಯಷ್ಟು ಮುದ್ದುಮಾತೇ ಒಂದು ತೂಕ. ಭಾರತದಲ್ಲಿ ಬರುವ ರಾಜನೀತಿ ಎಷ್ಟು ಮುಖ್ಯವೋ ಅಷ್ಟೇ, ಪ್ರಾಯಶಃ ಅದಕ್ಕಿಂತ ಹೆಚ್ಚು ಮುಖ್ಯ ಅದರ ಸಾಂಸಾರಿಕ ನೀತಿ. ಈ ದೃಷ್ಟಿಯಿಂದಲೇ ನಳೋಪಾಖ್ಯಾನ, ಸಾವಿತ್ರಿಯ ಉಪಾಖ್ಯಾನ ಮೊದಲಾದವುಗಳು ಲೋಕೋತ್ತರವೆನ್ನಿಸಿಕೊಂಡಿವೆ; ಲೋಕಪ್ರಿಯವಾಗಿವೆ. </span>
</p>
<p>
<span> ಪುರಾತನಾರ್ಯರ ಸಂಸ್ಕೃತಿ ಮಹಾಭಾರತದಲ್ಲಿ ವ್ಯಕ್ತವಾಗುವಂತೆ ಮತ್ತಾವ ಗ್ರಂಥದಿಂದಲೂ ಆಗುವುದಿಲ್ಲ. ಆದ್ದರಿಂದ ಮಾನವ ಸಂಸ್ಕೃತಿಯ ಸ್ವರೂಪವನ್ನು ಚರಿತ್ರೆಯನ್ನೂ ಅರಿಯಬೇಕೆನ್ನುವವರಿಗೆ ಅದು ಅಮೂಲ್ಯ ಮಾತೃಕೆಯಾಗಿದೆ. </span>
</p>
<p>
<span> ಸಂಸ್ಕೃತ ಭಾರತವನ್ನೂ ಅಮೂಲಾಗ್ರವಾಗಿ ಓದಿದ ವಿದ್ವಾಂಸರಿಗೆ, ಅವರವರ ಆಭಿಮಾನ ಅಭಿರುಚಿಗಳಿಗನುಗುಣವಾಗಿ, ವಚನ ಭಾರತದಲ್ಲಿ ಇನ್ನೂ ಕೆಲವು ಭಾಗಗಳನ್ನು ಸೇರಿಸಬೇಕಾಗಿತ್ತೆನ್ನಬಹುದು. ಇದು ಸಹಜ; ನನಗೂ ಅನೇಕವೇಳೆ ಹಾಗೆ ಎನ್ನಿಸಿತು. ಆದರೆ ಈ ಗ್ರಂಥದ ಪ್ರಮಾಣಮಿತಿಯನ್ನು ಮನಸ್ಸಿಗೆ ತಂದುಕೊಂಡು ಅಂಥದನ್ನು ಬಿಡಬೇಕಾಯಿತು. ಓದುಗರ ಅಭಿಪ್ರಾಯವನ್ನು ತಿಳಿದುಕೊಂಡು, ಮುಂದಿನ ಮುದ್ರಣದಲ್ಲಿ ಅವಶ್ಯಕತೆ ತೋರಿದರೆ, ಗ್ರಂಥವನ್ನು ಸ್ವಲ್ಪ ಹಿಗ್ಗಿಸುತ್ತೇನೆ. ಈ ಮಧ್ಯೆ ಬೇಕೆನ್ನುವವರಿಗೆ ಮೂಲವೋ ಅದರ ಭಾಷಾಂತರವೋ ಇದ್ದೇಇದೆ.</span>
</p>
<p>
<span> ಮೇಲೆ ಕೆಲವು ಸಂದರ್ಭಗಳಲ್ಲಿ ನಾನು ಸಂಪ್ರದಾಯವನ್ನು ಬಿಟ್ಟುಹೋಗಿರುವಂತೆ ತೋರಬಹುದು; ನಾನು ಸಂಪ್ರದಾಯ ವಿರೋಧಿ ಯಲ್ಲ; ಆದರೆ ಧರ್ಮ ನೀತಿ ನಡತೆ ಮುಂತಾದ ವಿಚಾರಗಳನ್ನು ಧಾರಾಳವಾದ ಸ್ವತಂತ್ರವಾದ ವಾತಾವರಣದಲ್ಲಿ ನಡೆಸಬೇಕು ಎಂದು ನಂಬಿರುವವನು ನಾನು. ಅದನ್ನು ಬೋಧಿಸುವುದೇ ನನ್ನ ಉದ್ದೇಶ. ಹಿಂದೆ ನಡೆದದ್ದನ್ನು ಸರಿಯಾಗಿ ತಿಳಿದುಕೊಂಡು ಅದರ ಬೆಳಕಿನಲ್ಲಿ ಇಂದಿನ ನಮ್ಮ ಜೀವನವನ್ನು ತಿದ್ದಿ ರೂಪಿಸಿಕೊಳ್ಳುವುದೇ ಚರಿತ್ರೆಯನ್ನು ವ್ಯಾಸಂಗ ಮಾಡಿದುದಕ್ಕೆ ಫಲ. ಆದ್ದರಿಂದ ನನಗೆ ತೋರಿದ್ದನ್ನು ನನ್ನ ವ್ಯಾಸಂಗದಲ್ಲಿ ಫಲಿತವಾದದ್ದನ್ನು ಹೇಳಿದ್ದೇನೆ. ಅದೇ ಸರಿಯೆಂದಾಗಲೀ ಸಿದ್ಧಾಂತವೆಂದಾಗಲೀ ತಿಳಿದುಕೊಂಡಿಲ್ಲ. ಈ ಅಭಿಪ್ರಾಯಗಳನ್ನು ತಿದ್ದಿಕೊಳ್ಳಲು ಅಥವಾ ಪುಷ್ಟಿಗೊಳಿಸಲು ಯಾರಾದರೂ ಸಹಾಯಮಾಡಿದರೆ ಅಂಥ ಸಹಾಯವನ್ನು ಕೃತಜ್ಞತೆಯಿಂದ ಸ್ವೀಕರಿಸಿ ಮುಂದಿನ ಮುದ್ರಣದ ಸುಯೋಗ ದೊರೆತರೆ, ಉಪಯೋಗಿಸಿಕೊಳ್ಳುತ್ತೇನೆ. </span>
</p>
<p>
<span> ನಾನು ಈ ಗ್ರಂಥವನ್ನು ಬರೆಯುತ್ತಿದ್ದಾಗ, ಅಂದಂದು ಬರೆದದ್ದನ್ನು ಅಂದಂದೇ ನನ್ನ ಮಗಳು ಸೌ.ಶಾಂತಾ ಮತ್ತು ನನ್ನ ಮೊಮ್ಮಗಳು ಸೌ.ಲೀಲಾ ಇಬ್ಬರೂ ತುಂಬ ಕುತೂಹಲದಿಂದಲೂ ವಿಶ್ವಾಸದಿಂದಲೂ ಓದುತ್ತಿದ್ದರು. ಕಲ್ಯಾಣ ಘಟ್ಟಗಳು ಬಂದಾಗಲೂ, ಪರ್ವಗಳು ಮುಗಿದಾಗಲೂ, ಮಂಗಳಪೂಜೆ ಮಾಡುತ್ತಿದ್ದರು; ಹಾಡುಹಸೆಗಳನ್ನು ಹೇಳಿ ಹಬ್ಬಮಾಡುತ್ತಿದ್ದರು. ಮುಗಿದಮೇಲೆ ಎಲ್ಲವನ್ನೂ ಒಟ್ಟಿಗೆ ಒಂದು ಸಾರಿ ಓದಿದರು. ಸಂತೋಷಪಟ್ಟರು. ಎಲ್ಲರಿಗಿಂತ ಮುಂಚೆ ಹೀಗೆ ಹಸ್ತಪ್ರತಿಯಲ್ಲಿಯೇ ತಾವು ಓದುವಂತಾಯಿತಲ್ಲ ಎಂದು ಹೆಮ್ಮೆಪಟ್ಟುಕೊಂಡರು. ಅವರು ಓದುತ್ತಿದ್ದಾಗ ಅವರನ್ನು ನಾನು “ಎಲ್ಲಿಯಾದರೂ ಬೇಸರವಾಯಿತೇ? ಎಲ್ಲಿಯಾದರೂ ಅರ್ಥವಾಗಲಿಲ್ಲವೇ?”</span>
</p>
<p>
<span>ಎಂದು ಕೇಳುತ್ತಿದ್ದೆ. ಅದಕ್ಕೆ ಇಲ್ಲವೆಂದು ಉತ್ತರ ಬರುತ್ತಿತ್ತು. ನಿತ್ಯವೂ ಅದೇ ಪ್ರಶ್ನೆ, ನಿತ್ಯವೂ ಅದೇ ಉತ್ತರ. ಅದು, ನಾನು ತಂದೆ ತಾತ ಎಂಬ ಪಕ್ಷಪಾತದಿಂದ ಹೇಳಿದ ಉತ್ತರವಲ್ಲವೆಂದು ಭಾವಿಸಿದ್ದೇನೆ. ಅವರಲ್ಲಿ ಒಬ್ಬಳು ಹೈಸ್ಕೂಲಿನ ವಿದ್ಯಾರ್ಥಿನಿ. ಇನ್ನೊಬ್ಬಳು ಕಾಲೇಜಿನ ವಿದ್ಯಾರ್ಥಿನಿ. ಆ ಮಟ್ಟದ ವಿದ್ಯಾಬುದ್ಧಿಗಳ ಜನರು ತಿಳಿಯುವಂತೆ ಸರಳವಾಗಿ ಸಂತೋಷಪಟ್ಟುಕೊಳ್ಳುವಂತೆ ರಸವತ್ತಾಗಿ ಬರೆಯ ಬೇಕೆಂಬುದೇ ನನ್ನ ಮುಖ್ಯ ಉದ್ದೇಶ. ಆ ಉದ್ದೇಶ ನೆರವೇರಿದೆಯೆಂದು ಕನ್ನಡ ಜನ ಹೇಳಿದರೆ ಈ ಬರವಣಿಗೆ ಸಾರ್ಥಕವಾಯಿತೆಂದು ಭಾವಿಸುತ್ತೇನೆ.</span>
</p>
<p>
<span> </span>
</p>
<p>
<strong>
<span>ಎರಡನೆಯ ಮುದ್ರಣದ ಪೀಠಿಕೆ</span>
</strong>
</p>
<p>
<span> </span>
</p>
<p>
<span>ವ್ಯಾಸಗಿರಾಂ ನಿರ್ಯಾಸಂ ಸಾರಂ ವಿಶ್ವಸ್ಯ ಭಾರತಂ ವಂದೇ।</span>
</p>
<p>
<span>ಭೂಷಣತಯ್ಯೆವ ಸಂಜ್ಞಾಂ ಯದಂಕಿತಾಂ ಭಾರತೀ ವಹತಿ॥ - ಆರ್ಯಾಸಪ್ತಶತೀ</span>
</p>
<p>
<span> </span>
</p>
<p>
<span>‘ವಚನಭಾರತ್’ದ ಮೊದಲನೆಯ ಮುದ್ರಣದ ಪ್ರತಿಗಳು ಈಗ ಕೆಲವು ತಿಂಗಳ ಹಿಂದೆ ಮುಗಿದುಹೋದವು. ಅವುಗಳನ್ನು ಅಪೇಕ್ಷಿಸುವ ಜನ ಇನ್ನೂ ಇದ್ದಾರೆಂದು ಕಂಡುಬಂದದ್ದರಿಂದ ಎರಡನೆಯ ಮುದ್ರಣವನ್ನು ಕೈಕೊಂಡದ್ದಾಗಿದೆ. ಈ ಪುಸ್ತಕವನ್ನು ಓದಿ ಸಂತೋಷಪಟ್ಟಿರುವವರೆಲ್ಲರೂ ವ್ಯಾಸರನ್ನು ಪೂಜಿಸಿದ್ದಾರೆ, ನನ್ನನ್ನೂ ಆಶೀರ್ವದಿಸಿದ್ದಾರೆ. ಅವರಿಗೆ ಧನ್ಯವಾದಗಳು. ವಂದನೆಗಳು. </span>
</p>
<p>
<span>ಮಹಾಭಾರತದ ಸ್ವರೂಪವು ತಿಳಿಯಬೇಕಾದರೆ ಮೂಲ ಸಂಸ್ಕೃತ ಗ್ರಂಥವನ್ನೇ ಅಮೂಲಾಗ್ರವಾಗಿ ಓದಬೇಕು. ಇಲ್ಲವೇ ಅಕ್ಷರಶಃ ಮಾಡಿದ ಒಳ್ಳೆಯ ಭಾಷಾಂತರವನ್ನಾದರೂ ಓದಬೇಕು. ೧ವಚನ ಭಾರತ’ವನ್ನು ಓದಿಯೇ ಮೂಲದ ಮಹತ್ವವನ್ನು ಪೂರ್ಣವಾಗಿ ಗ್ರಹಿಸಬಹುದೆಂದು ನಾನೇನೂ ತಿಳಿದುಕೊಂಡಿಲ್ಲ. ನಾಲ್ಕು ಕಿತ್ತಳೆಯ ತೊಳೆಗಳ ಕುಸುಮಗಳನ್ನು ಬಾಯಿಗೆ ಹಾಕಿಕೊಂಡರೆ, ಅಖಂಡವಾದ ಕಿತ್ತಳೆಯ ಹಣ್ಣಿನ ಸ್ವರೂಪ ಗೊತ್ತಾಗುವುದಿಲ್ಲ. ಆ ಹಣ್ಣನ್ನು ಬಿಟ್ಟ ಕಿತ್ತಳೆಯ ಮರದ ಸ್ವರೂಪವಾಗಲಿ, ಅಂಥ ಕಿತ್ತಳೆಯ ಮರಗಳಿರುವ ತೋಟದ ಸ್ವರೂಪವಾಗಲಿ ಮೊದಲೇ ಗೊತ್ತಾಗುವುದಿಲ್ಲ. ಮೂಲವು ಇಂಥ ಹಲವು ಹಣ್ಣಿನ ಮರಗಳುಳ್ಳ ಹೆಗ್ಗಾಡು. ಮೂಲಗ್ರಂಥವನ್ನಾಗಲೀ ಭಾಷಾಂತರವನ್ನಾಗಲೀ ಓದುವುದಕ್ಕೆ ಅನೇಕರಿಗೆ ಅವಕಾಶವಿಲ್ಲ. ಅನುಕೂಲವಿಲ್ಲ ತಾಳ್ಮೆ ಇಲ್ಲ. ಅಂಥವರ ಉಪಯೋಗಕ್ಕಾಗಿ ಈ ಗ್ರಂಥದ ರಚನೆ. ಈ ಗ್ರಂಥದಲ್ಲಿ ನಾನು ಮುಖ್ಯವಾಗಿ ಇಟ್ಟುಕೊಂಡಿರುವುದು ಸಾಹಿತ್ಯದೃಷ್ಟಿ. ಸಾಹಿತ್ಯದಲ್ಲಿ ಔಚಿತ್ಯ ಸಾಮಂಜಸ್ಯಗಳು ಮುಖ್ಯ. ಒಂದೊಂದು ರುಚಿಗೆ ಒಂದೊಂದು ಕಾಲಕ್ಕೆ ಒಂದೊಂದು ಭಾಗ ಚೆನ್ನಾಗಿರುತ್ತದೆ. ಅದೆಲ್ಲವನ್ನೂ ಸೇರಿಸುತ್ತಾ ಹೋದರೆ ಗ್ರಂಥದ ಗಾತ್ರವೂ ಅದರ ಅವಯವ ಸಂಪ್ರಮಾಣವೂ ಕೈಮೀರಿಹೋಗುತ್ತದೆ. ಆದ್ದರಿಂದ ನನ್ನ ಪ್ರಯತ್ನವೆಲ್ಲವೂ ಔಚಿತ್ಯ ಸಾಮಂಜಸ್ಯಗಳು ಇರುವಂತೆ ಅಡಕಮಾಡುವುದರ ಕಡೆಗೇ ಹೆಚ್ಚಾಗಿ ನಡೆದಿದೆ.</span>
</p>
<p>
<span> ಪ್ರಥಮ ಮುದ್ರಣ ಬಂದಕೂಡಲೇ ನಾನು ಅದರ ಒಂದು ಪ್ರತಿಯನ್ನು ಒಬ್ಬ ದೊಡ್ಡ ಸಂಸ್ಕೃತ ಪಂಡಿತರಿಗೆ ಕೊಟ್ಟೆ; ವೇದಾಂತ ಪಕ್ಷಪಾತಿಗಳಾದ ಅವರು ‘ವೇದಾಂತವಿಲ್ಲದ್ದು ಎಂಥ ಭಾರತವಯ್ಯ?’ ಎಂದರು. ಸನತ್​ ಸುಜಾತೀಯ ಅನುಗೀತೆಗಳು ಇರಬೇಕಾಗಿತ್ತು. ಎಂಬುದು ಅವರ ಭಾವವೆಂದು ಕಾಣುತ್ತದೆ. ಏಕೆಂದರೆ ‘ವಚನಭಾರತ’ದಲ್ಲಿ ಈಗ ಸಾಕಷ್ಟು ವೇದಾಂತವಿದೆ. ಸನತ್ಸುಜಾತೀಯವೂ ಅನುಗೀತೆಯೂ ಭಾವದಲ್ಲಿ ಭಾಷೆಯಲ್ಲಿ ಶೈಲಿಯಲ್ಲಿ ಉಪನಿಷತ್ತುಗಳ ಹತ್ತಿರಕ್ಕೆ ಬರುತ್ತದೆ. ಅವು ಚಿನ್ನದ ಕಣಗಳನ್ನೊಳಗೊಂಡ ಅದುರಿನಂತಿದ್ದರೆ ಗೀತೆಯು ಅಪರಂಜಿಯ ಸರಿಗೆಯಂತಿದೆ; ಅವು ಹಿಂಡಿ ಹುಲ್ಲು ತವಡು ನುಚ್ಚು ಹೊಟ್ಟುಗಳಂತಿದ್ದರೆ ಇದು ಅವುಗಳನ್ನು ತಿಂದ ಹಸು ಕರೆದ ಹಾಲಿನಂತಿದೆ. ಭಾರತಕಾರನು ಇದನ್ನು ಬೆಳ್ಳಿಯ ಮಿಳ್ಳೆಯಂತಿರುವ ತಿಳಿಮಾತಿನ ಪುಟ್ಟ ಪುಟ್ಟ ಶ್ಲೋಕಗಳಲ್ಲಿ ತುಂಬಿ ತುಂಬಿ ಕುಡಿಸುತ್ತಾನೆ. ಇದು ಎಳೆಯ ಮಕ್ಕಳು ಕುಡಿಯತಕ್ಕದ್ದು ಎಂಬ ಭಾವವಿರತಕ್ಕವರು ಕರಡು ಮುರುಡಾದ ಸನತ್ಸುಜಾತೀಯ ಅನುಗೀತೆ ಉಪನಿಷತ್ತು ಮುಂತಾದವುಗಳನ್ನು ಓದಬಹುದು. ಭಗವದ್ಗೀತೆ ಯಲ್ಲಿರುವುದು, ಅವುಗಳಲ್ಲಿರುವಂತೆ ಬರಿಯ ತತ್ವವಲ್ಲ; ಆಚರಣೆಯನ್ನೂ ಅದು ಬೋಧಿಸಿದೆ; ನಿತ್ಯಜೀವನದ ಆಹಾರ ವಿಹಾರ, ನಡೆನುಡಿ, ತಪಸ್ಸು, ಯೋಗ, ಕರ್ಮ, ಎಲ್ಲವನ್ನೂ ಎಲ್ಲಾಮಟ್ಟದ ಜನರೂ ಆಚರಿಸಬಹುದಾದಂತೆ ಬೋಧಿಸಿದೆ. ಜೊತೆಗೆ ಅದರಲ್ಲಿ ಉತ್ಕೃಷ್ಠವಾದ ಕಾವ್ಯಾಂಶವಿದೆ; ಭಾವ-ಭಾವಮೈದಂದಿರ, ಆಪ್ತಸ್ನೇಹಿತರ, ಆದರ್ಶ ಗುರುಶಿಷ್ಯರ ಆಂತರಿಕ ಸಂವಾದವಿದೆ. ಆದ್ದರಿಂದ ಭಗವದ್ಗೀತೆಯ ಬಹುಭಾಗವು ಎಲ್ಲರೂ ಓದಿ ತಿಳಿಯಬೇಕಾದದ್ದೇ. ಹೀಗೆಂದು ಇದನ್ನು ವಚನಭಾರತದಲ್ಲಿ ಕನ್ನಡಿಸಿ ತುಂಬುವಹಾಗಿಲ್ಲ. (ಭಗವದ್ಗೀತೆಗೆ ಹೆಚ್ಚು ಸ್ಥಳ ಕೊಡಬೇಕಾಗಿತ್ತೆಂಬುದು ಕೆಲವರ ಅಭಿಪ್ರಾಯ). ಈಗ, ಅದು ಕಂಡೂ ಕಾಣದಂತಿದೆ. ಆದರೆ ಕೃಷ್ಣನು ಅರ್ಜುನನಿಗೆ ಯುದ್ಧರಂಗದಲ್ಲಿ ಪ್ರಕೃತೋಪಯೋಗಿಯಾಗಿ ಏನೇನು ಹೇಳಿರಬಹುದೋ ಅದೆಲ್ಲದರ ಸಾರವೂ ಅಲ್ಲಿ ಬಂದಿದೆ. ಕಥಾಭಾಗದಲ್ಲಿಯೂ ಪೀಠಿಕೆಯಲ್ಲಿಯೂ ಅದರ ಒಂದಲ್ಲ ಒಂದು ಅಂಶ ಉದ್ದಕ್ಕೂ ಬಂದೇ ಬರುತ್ತದೆ. </span>
</p>
<p>
<span> ಮತ್ತೊಬ್ಬರು, ಇದರಲ್ಲಿ ಕೃಷ್ಣನ ಮಹಿಮೆ ಸಾಕಾದಷ್ಟು ತೋರಿಬಂದಿಲ್ಲ. ನನಗೆ ಅವನಲ್ಲಿ ತಕ್ಕಷ್ಟು ಭಕ್ತಿ ಇಲ್ಲ ಎಂದು ಬರೆದರು. ಅವರ ಅಭಿಪ್ರಾಯವೇನೋ ನನಗೆ ಸರಿಯಾಗಿ ಗೊತ್ತಾಗಿಲ.್ಲ ಭಾರತದಲ್ಲಿ-ವಚನ ಭಾರತದಲ್ಲಿ - ಎಲ್ಲರಿಗಿಂತಲೂ ಅತ್ಯುನ್ನತನಾದ, ಪೂಜ್ಯನಾದ ವ್ಯಕ್ತಿ ಶ್ರೀಕೃಷ್ಣ. ಅದನ್ನು ಪೀಠಿಕೆಯಲ್ಲಿ ಮುಕ್ತಕಂಠದಿಂದ ಹೇಳಿದ್ದೇನೆ. ‘ನಾರಾಯಣಂ ನಮಸ್ಕೃತ್ಯ’ ಎಂದು ಗ್ರಂಥವನ್ನು ಆರಂಭಿಸಿ ‘ನಾರಾಯಣಾಯೇತಿ ಸಮರ್ಪಯಾಮಿ’ ಎಂದು ಮುಗಿಸಿದ್ದೇನೆ. ಗ್ರಂಥವನ್ನು ಬರೆಯುವಾಗಲೆಲ್ಲ ಈ ಮಂತ್ರವನ್ನು ಜಪಿಸಿಯೇ ಆರಂಭಿಸಿದ್ದೇನೆ. ಸಂದೇಹ ಬಂದು ವ್ಯಾಖ್ಯಾನಾದಿಗಳಿಂದ ಅದು ಹರಿಯದಿದ್ದಾಗ ಶ್ರೀಕೃಷ್ಣನನ್ನು ಭಕ್ತಿಯಿಂದ ನೆನೆದು ಆಮೇಲೆ ನನ್ನ ಮನಸ್ಸಿಗೆ ಹೊಳೆದದ್ದನ್ನು ಬರೆದುಕೊಂಡು ಹೋಗಿದ್ದೇನೆ. ಹಿಂದಿನ ಕಾಲದಲ್ಲಿಯೇ ವ್ಯಾಸಭಾರತವನ್ನು ಓದಿದ ವಿಷ್ಣುಭಕ್ತರಿಗೆ ಅವನ ಮಹಿಮೆಯನ್ನು ಅದರಲ್ಲಿ ಇನ್ನಷ್ಟು ವಿಸ್ತರಿಸಬೇಕಾಗಿತ್ತು ಎನ್ನಿಸಿದ್ದಿರಬಹುದು. ಅಂಥವರೇ ಹರಿವಂಶ ಭಾಗವತಗಳಿಗೆ ಕಾರಣರೆಂಬುದು ಪೀಠಿಕೆಯಲ್ಲಿ ಹೇಳಿದ್ದೇನೆ. ಭಾಗವತದ ಮೊದಲ ಸ್ಕಂಧ(ಅಧ್ಯಾಯ ೫)ದಲ್ಲಿ ನಾರದನು ವ್ಯಾಸರನ್ನು ಕುರಿತು ‘ಎಲೈ ಮಹರ್ಷಿಯೇ! ನೀನು ಭಾರತದಲ್ಲಿ ಧರ್ಮಾರ್ಥ ಕಾಮ ಪುರುಷಾರ್ಥಗಳನ್ನು ಎಷ್ಷುಮಟ್ಟಿಗೆ ವಿವರಿಸಿ ಹೇಳಿರುವೆಯೋ ಅಷ್ಟುಮಟ್ಟಿಗೆ ಭಗವಂತನ ಮಹಿಮೆಯನ್ನು ವರ್ಣಿಸಿಲ್ಲ." ಎಂದು ಹೇಳಿದಂತೆ ಉಕ್ತವಾಗಿದೆ. ನಾನು ಬರೆದಿರುವುದು ಭಾರತ, ಭಾಗವತವಲ್ಲ.</span>
</p>
<p>
<span> ಇನ್ನೊಬ್ಬ ಮಾನ್ಯ ಮಿತ್ರರು ‘ವಚನಭಾರತ’ದಲ್ಲಿ “ಉಸಿರಾಡುವುದಕ್ಕೆ ಇನ್ನೂ ಸ್ವಲ್ಪ ಅವಕಾಶವಿದ್ದಿದ್ದರೆ ಚೆನ್ನಾಗಿತ್ತು”ಎಂದರು. ಕೊನೆಯದಾಗಿ ನನ್ನ ಮೊಮ್ಮಗ ಚಿ।ರಾಮಸ್ವಾಮಿ “ಮಹಾಭಾರತವೆಂದಮೇಲೆ ಒಂದು ಸಾವಿರ ಪುಟಗಳಾದರೂ ಇರಬೇಡವೇ” ಎಂದನು. ದೂರ್ವಾಸಾತಿಥ್ಯ, ಅಕ್ಷಯಪಾತ್ರೆಯ ವೃತ್ತಾಂತ, ಊರ್ವಶಿಯ ಶಾಪ ಇವುಗಳನ್ನು ಬಿಟ್ಟುಬಿಟ್ಟಿದ್ದೇನೆಂದು ಕೆಲವರಿಗೆ ಅಸಮಾಧಾನ. ಇದಕ್ಕೆ ಕಾರಣವನ್ನು ಮೊದಲನೆಯ ಮುದ್ರಣದ ಪೀಠಿಕೆಯಲ್ಲಿ ತಿಳಿಸಿದ್ದೇನೆ. ಅಕ್ಷಯಪಾತ್ರೆಯು ‘ಭದ್ರಘಟ’ ದ ಇನ್ನೊಂದು ರೂಪವೆಂದು ತೋರುತ್ತದೆ. ಅಕ್ಷಯಪಾತ್ರೆ ಇದ್ದಿದ್ದರೆ ಪಾಂಡವರು ಬೇಟೆಯಾಡಿ ಮೃಗಗಳನ್ನು ಕೊಂದು ಮಾಂಸ ತಿನ್ನುವುದರ ಅವಶ್ಯಕತೆ ಏಕೆ ಬರುತ್ತಿತ್ತು? ಅವರಿಗೆ ಅದರ ಮೇಲೆ ಅಭಿಲಾಷೆ ಇದ್ದರೆ ಅಕ್ಷಯಪಾತ್ರೆಯು ಅದನ್ನು ಕೊಡಬಾರದಿತ್ತೇ? ಒಟ್ಟಿನಮೇಲೆ ಈ ಹಿಂದೆ ಹೇಳಿದ ಬಂಧುಮಿತ್ರರ ಅಭಿಪ್ರಾಯ ‘ವಚನಭಾರತ’ವು ಇನ್ನೂ ದೊಡ್ಡದಾಗಿರಬೇಕಿತ್ತು ಎಂದು ಇಟ್ಟುಕೊಳ್ಳಬಹುದು. ನನ್ನ ಮೊದಲ ಅಂದಾಜೂ ಸುಮಾರು ೬೦೦-೭೦೦ ಪುಟಗಳೆಂದಿತ್ತು. ಆದರೆ ಯುದ್ಧಪಂಚಕಗಳೂ ಶಾಂತಿಪರ್ವ ಅನುಶಾಸನಪರ್ವಗಳೂ ತುಂಬ ಇಂಗಿಹೋದವು. ಬೇಸರವಾಗುವ ಮತ್ತು ಮಾನವ ಜೀವನಕ್ಕೆ ತುಂಬ ದೂರವಾಗುವ ಭಾಗಗಳನ್ನು ಬಿಟ್ಟುಬಿಡಬೇಕೆಂದು ಮೊದಲೇ ನಿರ್ಧರಮಾಡಿಕೊಂಡಿದ್ದದ್ದರಿಂದ ಈ ಪರ್ವಗಳು ಇಷ್ಟು ಸಂಕೋಚವಾದುವೆಂದು ನಾನು ವ್ಯಥೆಪಡಲಿಲ್ಲ. </span>
</p>
<p>
<span> ಗ್ರಂಥ ಇನ್ನೂ ಸ್ವಲ್ಪ ದೊಡ್ಡದಾಗಿರಬೇಕಿತ್ತೆಂದು ಅಭಿಪ್ರಾಯಪಟ್ಟವರಷ್ಟೇ ಮಾನ್ಯರಾದ ಇನ್ನು ಕೆಲವು ಮಿತ್ರರು, “ಈಗ ಇರುವುದು ಸರಿಯಾಗಿದೆ; ಇದಕ್ಕೆ ಇನ್ನೂ ಏನಾದರೂ ಸೇರಿಸಿ ಗ್ರಂಥವನ್ನು ಕೆಡಿಸಬೇಡಿ!” ಎಂದು ಎಚ್ಚರಿಕೆಕೊಟ್ಟರು. ಹೇಗಾದರೂ ಆಗಲಿ ಇನ್ನೊಂದು ಸಲ ಓದಿ ನೋಡೋಣವೆಂದು ಈಚೆಗೆ ಮೂಲಭಾರತವನ್ನು ತಿರುವಿಹಾಕಿದೆ; ಬಿಟ್ಟಿದ್ದ ಭಾಗಗಳನ್ನು ಕಣ್ಣಿಟ್ಟು ಮನಸ್ಸಿಟ್ಟು ಓದಿದೆ. ಆಮೇಲೆ ನನಗೂ ಈಗ ಇರುವ ಹಾಗೆಯೇ ಇರಲಿ ಎನ್ನಿಸಿತು. ಮೊದಲ ಮುದ್ರಣದಲ್ಲಿದ್ದದ್ದನ್ನು ಈಗ ಯಾವುದೂ ಬಿಟ್ಟಿಲ್ಲ. ಹೊಸದಾಗಿ ಸೇರಿಸಿರುವುದು ಋಷಿ ಮತ್ತು ನಾಯಿ, ಹದ್ದು ನರಿಗಳ ಸಂವಾದ(ಪುಟ ೩೭೩, ೩೭೮) -ಇವೆರಡು ಉಪಾಖ್ಯಾನಗಳು ಮಾತ್ರ. ಮೊದಲು ಗ್ರಂಥವನನ್ನು ಬರೆದಾಗ ಇವನ್ನು ಇಟ್ಟುಕೊಳ್ಳಲೋ ಬೇಡವೋ ಎಂದು ಯೋಚಿಸಿ ಯೋಚಿಸಿ ಮುಂದಣ ಮುದ್ರಣದಲ್ಲಿ ನೋಡಿಕೊಳ್ಳೋಣವೆಂದು ಕೈಬಿಟ್ಟಿದ್ದೆ. ಈಚೆಗೆ ಶ್ರೀಮಾನ್​ ಜಿ.ಪಿ.ರಾಜರತ್ನಂ ಅವರ ‘ನಾಳೀ ಜಂಘ’ ಪುಸ್ತಕವನ್ನು ನೋಡಿದಮೇಲೆ ಸೇರಿಸೋಣವೆಂದು ನಿರ್ಧರಿಸಿದೆ. ಇದಕ್ಕೆ ವಿಷಯಗೌರವ ಸ್ವಾರಸ್ಯಗಳು ಎಷ್ಟು ಕಾರಣವೋ ಅಷ್ಟೇ ಕಾರಣ ಈ ಕಥೆಗಳಿಗೆ ಸಂಬಂಧಪಟ್ಟ ಚಿತ್ರಗಳ ಸೌಂದರ್ಯ ಎಂದು ಹೇಳಿದರೆ ತಪ್ಪಾಗಲಾರದು. ಇವುಗಳನ್ನು ಉಪಯೋಗಿಸಿಕೊಳ್ಳಲು ತಮ್ಮ ಅನುಮತಿಯನ್ನು ಕೊಟ್ಟಿದ್ದಕ್ಕಾಗಿ ನನ್ನ ಮಿತ್ರರಾದ ಶ್ರೀ ಪುರುಷೋತ್ತಮರಾಯರಿಗೂ ಶ್ರೀ ರಾಜರತ್ನಂ ಅವರಿಗೂ ನಾನು ಕೃತಜ್ಷನಾಗಿದ್ದೇನೆ. </span>
</p>
<p>
<span> ಒಟ್ಟಿನಮೇಲೆ ಭಾರತಗ್ರಂಥ ಇನ್ನೂ ಸ್ವಲ್ಪ ದೊಡ್ಡದಾಗಿದ್ದರೂ ಚಿಂತೆಯಿಲ್ಲ, ಕೊಂಡುಕೊಂಡೇವು ಓದಿಯೇವು ಎಂಬುದು ಜನರ ಭಾವನೆಯಾಗಿರುವಂತೆ ಕಾಣುತ್ತದೆ. ಇದು ಶುಭಸೂಚನೆ. ಆದರೆ ಇಂಥವರಿಗಾಗಿ ಕೃಷ್ಣರಾಜ ವಾಣೀವಿಲಾಸ ಭಾರತವಾಗಲೀ ಅಳಸಿಂಗರಾಚಾರ್ಯರ ಭಾರತವಾಗಲೀ ಈಗ ಸಮಗ್ರವಾಗಿ ಸುಲಭವಾಗಿ ದೊರೆಯದಿರುವುದು ವಿಷಾದಕರವಾದ ಸಂಗತಿ. ಸಂಸ್ಕೃತ ಮೂಲವೇ ದೊರೆಯುವುದು ಕಷ್ಟ. ಆದ್ದರಿಂದ, ಕೃಷ್ಣರಾಜ ವಾಣೀವಿಲಾಸ ಭಾರತವನ್ನು ಪುನಃ ಮುದ್ರಣ ಮಾಡಿಸಬೇಕೆಂದು ಒಂದೆರಡು ಕಡೆ ಮಾತು ಬಂದಿತ್ತು. ಇದು ಸುಲಭಸಾಧ್ಯವಾದದ್ದಲ್ಲ. ಏಕೆಂದರೆ- ಹಣದ ಮಾತಿರಲಿ-ಅದರ ಹಕ್ಕು ಯಾರದ್ದೋ ನಿರ್ಧರವಿಲ್ಲ; ಭಾಷೆ ಶೈಲಿಗಳು ಒಂದು ಬಗೆಯಾಗಿರದೆ, ಅವು ಈಗ ಇರುವಂತೆಯೇ ಇರಬೇಕೇ, ಇಲ್ಲದಿದ್ದರೆ ಎಷ್ಟುಮಟ್ಟಿಗೆ ಬದಲಾಗಬೇಕು, ಅವನ್ನು ಬದಲಾಯಿಸುವವರು ಯಾರು, ಬದಲಾಯಿಸುವುದು ಸರಿಯೇ- ಈ ಅಂಶಗಳೆಲ್ಲಾ ಅಧಿಕಾರಯುತವಾಗಿ ನಿರ್ಣಯವಾಗಬೇಕು. ಆದ್ದರಿಂದ ಹೊಸದಾಗಿ ಮತ್ತೊಂದು ಭಾಷಾಂತರವಾಗುವುದೇ ಒಳ್ಳೆಯದಾಗಿ ಕಾಣುತ್ತದೆ. ಸರ್ಕಾರವಾಗಲೀ ಸಾಹುಕಾರರಾಗಲೀ ಅದರ ಪ್ರಕಾಶನವನ್ನು ಕೈಕೊಂಡು ತಿಂಗಳಿಗೆ ಸುಮಾರು ನೂರು ಪುಟಗಳಂತೆ ಮಾಸಸಂಚಿಕೆಗಳ ರೂಪದಲ್ಲಿ ಕೊಟ್ಟರೆ ತಕ್ಕಷ್ಟು ಚಂದಾದಾರರು ಸಿಕ್ಕಿಯಾರು. ಆದರೆ ಮುದ್ರಣದ ವೆಚ್ಚ, ಕಾಗದದ ಬೆಲೆ, ರಟ್ಟುಕಟ್ಟಿಸುವ ಖರ್ಚು ಅಪಾರವಾಗುತ್ತದೆ. ಹೀಗೆಂದು ಈಗೇನಾದರೂ ಪುಸ್ತಕಗಳು ಅಚ್ಚಾಗುವುದು ನಿಂತಿದೆಯೇ? ಅಚ್ಚಿನ ಮನೆಗಳು ಕಡಮೆಯಾಗಿವೆಯೇ?</span>
</p>
<p>
<span> ಈ ಗುರುತರವಾದ ಕಾರ್ಯವನ್ನು ಯಾರಾದರೂ ಕೈಕೊಳ್ಳುವುದಾದರೆ ಅವರಿಗೆ ನನ್ನದೊಂದು ಸೂಚನೆಯಿದೆ. ಈಗ ಕನ್ನಡದಲ್ಲಿರುವ ಗದ್ಯ ಭಾಷಾಂತರಗಳು ಮಹಾಭಾರತದ ದಾಕ್ಷಿಣಾತ್ಯ ಪಾಠದ ಮೇಲೆ ಹುಟ್ಟಿರುವುವು. ಇದಕ್ಕಿಂತಲೂ ಅನೇಕ ಕಡೆಗಳಲ್ಲಿ ಭಿನ್ನವಾದ, ಪ್ರಾಚೀನವಾದ, ಉತ್ತಮವಾದ ಔತ್ತರೇಯ ಪಾಠವೊಂದಿದೆ. ಇದನ್ನು ಅರವತ್ತು ಎಪ್ಪತ್ತು ವರ್ಷಗಳ ಹಿಂದೆ (೧೮೮೩-೧೮೯೬) ಪ್ರತಾಪಚಂದ್ರ ರಾಯನು ಕಲ್ಕತ್ತದಲ್ಲಿ ಅಚ್ಚುಮಾಡಿಸಿ ‘ದಾತವ್ಯಭಾರತ ಕಾರ್ಯಾಲಯದ’ಮೂಲಕ ದೇಶದಲ್ಲೆಲ್ಲಾ ಉಚಿತವಾಗಿ ಹಂಚಿದನು. ಅದರ ಇಂಗ್ಲಿಷ್​ ಭಾಷಾಂತರವೂ ಇದೆ. ಅದನ್ನು ಕನ್ನಡಿಸಬಹುದು. ಪಂಪ ನಾರಣಪ್ಪ ಇವರು ಅನೇಕ ಕಡೆಗಳಲ್ಲಿ ಔತ್ತರೇಯ ಪಾಠವನ್ನು ಅನುಸರಿಸಿರುವಂತೆ ತೋರುತ್ತದೆ. ಇಲ್ಲಿ, ಒಂದು ಸಣ್ಣ ಉದಾಹರಣೆ ಕೊಡುತ್ತೇನೆ.: ಕರ್ಣನ ಅವಸಾನದ ಅನಂತರ ಸೂರ್ಯಾಸ್ತವಾಗುತ್ತದೆ. ಔತ್ತರೇಯ ಪಾಠದಲ್ಲಿ ಅದರ ವರ್ಣನೆ ಹೀಗಿದೆ : </span>
</p>
<p>
<span> </span>
</p>
<p>
<span> ಕರ್ಣಸ್ಯ ದೇಹಂ ರುಧಿರಾವಸಿಕ್ತಂ ಭಕ್ತಾನುಕಂಪೋ ಭಗವಾನ್​ ವಿವಸ್ವಾನ್​ ।</span>
</p>
<p>
<span> ಸ್ಪೃಷ್ಟ್ವಾಂಶುಭಿರ್ಲೋಹಿತ ರಕ್ತರೂಪಃ ಸಿಸ್ನಾಸುರಭ್ಯೇತಿ ಪರಂ ಸಮುದ್ರಂ ॥ (ಕರ್ಣಪರ್ವ,೯೪-೨೯) </span>
</p>
<p>
<span>ದಾಕ್ಷಿಣಾತ್ಯ ಪಾಠದಲ್ಲಿ ಹೀಗಿದೆ:</span>
</p>
<p>
<span> ವ್ಯೂಢೋರಸ್ಯಂ ಕಮಲವದನಂ ತಪ್ತಹೇಮಾವಭಾಸಂ ಕರ್ಣಂ ದೃಷ್ಟ್ವಾ ಭುವಿ ನಿಪತಿತಂ ಪಾರ್ಥಬಾಣಾಭಿತಪ್ತಂ ।</span>
</p>
<p>
<span> ಪಾಂಸುಗ್ರಸ್ತಂ ಮಲಿನಮಸಕೃತ್ಪುತ್ರ ಮನ್ವೀಕ್ಷಮಾಣೋ ಮಂದಂ ಮಂದಂ ವ್ರಜತಿ ಸವಿತಾಮಂದಿರಂ ಮಂದರಶ್ಮಿ ॥ (ಕರ್ಣಪರ್ವ, ೯೮-೭೨)</span>
</p>
<p>
<span>ಇವುಗಳೊಳಗೆ ವಚನಭಾರತ ದಲ್ಲಿ(ಪುಟ ೩೪೧) ಔತ್ತರೇಯ ಪಾಠವನ್ನೇ ಅನುಸರಿಸಿದೆ.(ಸುಅಕ್ತಂ, ಭಾರತವು ಇನ್ನೂ ಈ ಭಾಗವನ್ನು ಪ್ರಕಟಿಸಿಲ್ಲವಾದ್ದರಿಂದ ಅದರ ಪಾಠವೇನೋ ಗೊತ್ತಿಲ್ಲ. ) ಪಂಪನೂ ನಾರಣಪ್ಪನೂ ಅನುಸರಿಸಿರುವ ಪಾಠವು ಔತ್ತರೇಯ ಪಾಠದ ಹತ್ತಿರಕ್ಕೇ ಬರುತ್ತದೆಂದು ಮುಂದಿನ ಪದ್ಯಗಳಿಂದ ಗೊತ್ತಾಗುತ್ತದೆ. </span>
</p>
<p>
<span> ಪರಿಯಿಗೆಯನುಡುಗಿ ರಥಮಂ ಅರಿವನನೆಸಗಲ್ಮೆವೇಳ್ದೂಸುತಶೋಕದ ಪೊಂಪುರಿಯೊಳ್​ ಮೆಯ್ಯರಿಯದೆ </span>
</p>
<p>
<span> ನೀರಿಳಿವಂತೆ ವೊಲಿಳೆದನ ಪರಜಳಧಿಗೆ ದಿನಪಂ॥ (ಪಂಪಭಾರತ, ೧೨-೨೨೦) </span>
</p>
<p>
<span> ತೆತ್ತನೇ ಮಗನಸುವನಕಟ ಎನುತ್ತ ಚಿಂತಾರಾಗದಲಿ ಕಡಲತ್ತ ಹಾಯ್ದನು ಬಿಸುಟನಂಬುಜಮಿತ್ರನಂಬರವ॥ (ಕರ್ಣಪರ್ವ ೨೭-೩೧)</span>
</p>
<p>
<span>ಅವರ ಪಾಠವೇನಿತ್ತೋ ಅವರು ಅದನ್ನು ಎಷ್ಟುಮಟ್ಟಿಗೆ ಬಳಸಿಕೊಂಡರೋ ಹೇಳುವಂತಿಲ್ಲ. </span>
</p>
<p>
<span> ಸುಕ್ತಂ ಭಾರತವು ಪಾಠನಿರ್ಣಯ ಮಾಡುವಾಗ ತೆಲಗು ಭಾರತವನ್ನೂ ಪರಿಶೀಲಿಸುತ್ತದೆ. ಪಂಪಭಾರತವು ಅದಕ್ಕಿಂತ ಹಿಂದಿನದು. (ಅದರಲ್ಲಿ ಜೈನಸಂಪ್ರದಾಯ ಕವಿಸ್ವಾತಂತ್ಯ್ರಗಳು ಕಾರಣವಾಗಿ ಕೆಲವು ವ್ಯತ್ಯಾಸಗಳಿರಬಹುದು.; ಆ ಮಾತು ಇರಲಿ) ನಾರಣಪ್ಪನ ಭಾರತವು ತೆಲುಗು ಭಾರತಕ್ಕಿಂತ ಈಚಿನದೇನಲ್ಲ. ಅದರಲ್ಲಿ ಬರುವ ಎಷ್ಟೋ ಸಂಗತಿಗಳು (ಉದಾ: ಕರ್ಣಪರ್ವದಲ್ಲಿ ಅರ್ಜುನನ ವಿಲಾಪ) ಸಂಸ್ಕೃತದಲ್ಲಿ ಕಂಡುಬರುವುದಿಲ್ಲ. ನಾರಣಪ್ಪನಿಗೆ ದೊರೆತಿದ್ದ ಪಾಠವು ಪ್ರಾಚೀನವಾಗಿದ್ದಿರಬೇಕು(ಟಿಪ್ಪಣಿ ೧೩ ನ್ನು ನೋಡಿ) ಹೀಗೆ ಕನ್ನಡ ಸಾಹಿತ್ಯವನ್ನು -ಸಂಸ್ಕೃತ ಮಹಾಭಾರತ ಸಾಹಿತ್ಯವನ್ನೂ ಸಹ- ಸವಿಮರ್ಶವಾಗಿ ವ್ಯಾಸಂಗ ಮಾಡುವುದಕ್ಕೆ ಔತ್ತರೇಯ ಪಾಠದ ಒಂದು ವಿಶ್ವಸನೀಯ ಭಾಷಾಂತರವು ತುಂಬ ಸಹಾಯಕವಾಗುತ್ತದೆ.</span>
</p>
<p>
<span> ಮೊದಲನೆಯ ಮುದ್ರಣದ್ಲ್ಲಿ ಅಲ್ಲೊಂದು ಇಲ್ಲೊಂದು ಅಚ್ಚಿನ ತಪ್ಪುಗಳು ಉಳಿದಿದ್ದವು. ಅವೂ ಈ ಸಾರಿ ಇರಕೂಡದೆಂದು, ಎರಡನೆಯ ಮುದ್ರಣವು ಮೊದಲನೆಯದಕ್ಕಿಂತ ಎಲ್ಲ ವಿಧದಿಲ್ಲಿಯೂ ಉತ್ತಮವಾಗಿರಬೇಕೆಂದೂ , ಬಿ.ಬಿ.ಡಿ.ಮುದ್ರಣಾಲಯದ ಮಾಲೀಕರಾದ ಶ್ರೀ ನರಸಿಂಹ ಮಲ್ಯರೂ ಮತ್ತು ಅವರ ಮೂವರು ಮಕ್ಕಳೂ ಬಹಳ ಶ್ರಮ ತೆಗೆದುಕೊಂಡು ಕೆಲಸಮಾಡಿಸಿದ್ದಾರೆ. ನಾನು ಅವರಿಗೆ ತುಂಬ ಕೃತಜ್ಷನಾಗಿದ್ದೇನೆ. ನನ್ನಲ್ಲಿ ಒಂದು ವಿಶ್ವಾಸ, ಗ್ರಂಥದಲ್ಲಿ ಭಕ್ತಿ,, ಕಾರ್ಯದಲ್ಲಿ ಆಸಕ್ತಿ ಈ ಕಾರಣಗಳಿಂದ ಅವರ ಕೆಲಸ ನಾನು ನಿರೀಕ್ಷಿಸಿದ್ದಕ್ಕಿಂತಲೂ ಚೆನ್ನಾಗಿ ಕ್ಷಿಪ್ರವಾಗಿ ನಡೆದಿದೆ. ತಾವು ಮಾಡಿರುವುದು ಪುಸ್ತಕವಲ್ಲ ಪೂಜೆ ಎಂದು ಅವರು ಭಾವಿಸಿದ್ದಾರೆ. ಅವರ ಶ್ರಮ ಶ್ರದ್ಧೆಗಳಿಗೆ ಮುದ್ರಣದ ವೆಚ್ಚ ಕಡಿಮೆಯೆನ್ನಬಹುದಾದರೂ, ಕಾಗದದ ಮತ್ತು ಇತರ ಸಾಮಗ್ರಿಗಳ ಬೆಲೆ ಈಗ ತೀರ ಹೆಚ್ಚಾಗಿ ಪುಸ್ತಕವನ್ನು ಮೊದಲಿನಂತೆ ಐದೇ ರೂಪಾಯಿಗಳಿಗೆ ಕೊಡಬೇಕೆಂಬ ನನ್ನ ಉದ್ದೇಶ ನೆರವೇರದೆ ಇರುವುದಕ್ಕೆ ವಿಷಾದಿಸುತ್ತೇನೆ. ಮೊದಲ ಮುದ್ರಣದಲ್ಲಿ ಜನರು ಐದು ರೂಪಾಯಿನ ಸಾಧಾರಣ ಪ್ರತಿಗಿಂತ ಆರೂವರೆ ರೂಪಾಯಿನ ಉತ್ತಮಪ್ರತಿಯನ್ನೇ ಮೆಚ್ಚಿಕೊಂಡರು. ಆದ್ದರಿಂದ ಈಗ ಹೊಳಪಿರುವ ದಪ್ಪ ಕಾಗದವನ್ನು ಉಪಯೋಗಿಸಿ ಉತ್ತಮ ಪ್ರತಿಯೊಂದನ್ನೇ ಮಾಡಿಸಿದ್ದೇನೆ. ಇದನ್ನೂ ಚಿತ್ರಗಳನ್ನೂ ಪುಟಸಂಖ್ಯೆ ಯನ್ನೂ ಮನಸ್ಸಿಗೆ ತಂದುಕೊಂಡರೆ, ಈಗ ಮೊದಲಿನಂತೆಯೇ ಇಟ್ಟಿರುವ ಆರೂವರೆ ರೂಪಾಯಿ ಬೆಲೆ ಕಡಮೆಯೇ ಎಂಬುದು ಪುಸ್ತಕ ಪ್ರಕಾಶನದ ಕೆಲಸವನ್ನು ಬಲ್ಲವರಿಗೆ ಗೊತ್ತಾಗದೇ ಇರದು. </span>
</p>
<p>
<span> ಚಿತ್ರಗಳಲ್ಲಿ ನಾಲ್ಕು ಹೊರತು ಮಿಕ್ಕವೆಲ್ಲವೂ ನನ್ನ ಮಿತ್ರರಾದ ಶ್ರೀ ಎಂ.ಎಸ್​. ಪುರುಷೋತ್ತಮರಾಯರು ಬರೆದವು. ಅವು ಎಷ್ಟು ಸುಂದರವಾಗಿದೆ ಎಂಬುದನ್ನು ನಾನು ಹೇಳಬೇಕಾದ್ದಿಲ್ಲ. ಅವುಗಳಿಂದ ಗ್ರಂಥದ ಗುಣ ಇಮ್ಮಡಿಸಿದೆ ಎಂದು ನಾನು ಭಾವಿಸಿದ್ದೇನೆ. ಮಿಕ್ಕ ಚಿತ್ರಗಳಲಿ ಸರಸ್ವತಿ, ಭಗದತ್ತ, ಘಟೋದ್ಗಜರ ಯುದ್ಧ, ಗೀತೋಪದೇಶ ಇವುಗಳ ಚಿತ್ರಗಳನ್ನು ಮೈಸೂರಿನ ಪ್ರಾಕ್ತನ ಸಂಶೋಧನ ಇಲಾಖೆಯ ಅಧಿಕಾರಿಗಳು ದಯವಿಟ್ಟು ಕೊಟ್ಟಿರುತ್ತಾರೆ. ಬದರೀಕ್ಷೇತ್ರದ ಪಡಿಯಚ್ಚನ್ನು ಡಾ. ಎ.ಸಿ.ಸೇನ್​ ಅವರು ಕೊಟ್ಟಿದ್ದಾರೆ.; ಶ್ರೀ ಎಸ್​.ವಿ.ಕೃಷ್ಣಮೂರ್ತಿರಾಯರು ಕೊಡಿಸಿದ್ದಾರೆ. ಇವರೆಲ್ಲರಿಗೂ ನಾನು ಕೃತಜ್ಞನಾಗಿದ್ದೇನೆ. </span>
</p>
<p>
<span> ಈ ಗ್ರಂಥವನ್ನು ಉತ್ತಮಗೊಳಿಸಲು ಬರಬಹುದಾದ ಸಲಹೆಗಳನ್ನೆಲ್ಲಾ ಕೃತಜ್ಞತೆಯಿಂದ ಸ್ವೀಕರಿಸಿ ಮುಂದಿನ ಮುದ್ರಣದಲ್ಲಿ ಉಪಯೋಗಿಸಿಕೊಳ್ಳುತ್ತೇನೆ. </span>
</p>
<p>
<span>ಬೆಂಗಳೂರು ಎ.ಆರ್​. ಕೃಷ್ಣಶಾಸ್ತ್ರೀ</span>
</p>
<p>
<span>೨೯.೩.೧೯೫೩</span>
</p>
<p>
<span> </span>
</p>
<p>
<span> </span>
</p>
<p>
<span/>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<span>
<br/>
</span>
<p>
<span>ಕೃತಜ್ಞತೆ</span>
</p>
<p>
<span> </span>
</p>
<p>
<span> ಈ ಗ್ರಂಥವನ್ನು ಸಿದ್ಧಪಡಿಸುವುದಕ್ಕೆ ಅನೇಕ ಸಂಸ್ಕೃತ ಕನ್ನಡ ಇಂಗ್ಲಿಷ್​ ಪುಸ್ತಕಗಳು ಬೇಕಾದುವು. ಅವೆಲ್ಲವನ್ನೂ ಕಾಲಕಾಲಕ್ಕೆ ಒದಗಿಸಿಕೊಟ್ಟು ನನ್ನ ಮಿತ್ರರನೇಕರು ತುಂಬ ಉಪಕಾರಮಾಡಿದರು. ಈ ಪುಸ್ತಕದ ಕವಚದ ಮೇಲೂ ಮೊದಲಲ್ಲೂ ಕಂಡುಬರುವ ಬೇಲೂರು ಚನ್ನಕೇಶವ ದೇವಸ್ಥಾನದ ಚಿತ್ರಗಳನ್ನು ಮೈಸೂರು ಪ್ರಾಕ್ತನ ಸಂಶೋಧನ ಇಲಾಖೆಯ ಮುಖ್ಯಾಧಿಕಾರಿಗಳು ದಯಮಾಡಿ ಒದಗಿಸಿ ಅವುಗಳನ್ನು ಪ್ರಕಟಿಸಲು ಅನುಮತಿ ಕೊಟ್ಟಿದ್ದಾರೆ. ಅವರಿಗೆ ನನ್ನ ವಂದನೆಯನ್ನು ಸಲ್ಲಿಸುತ್ತೇನೆ. ಬಹು ಜಾಗ್ರತೆಯಾಗಿಯೂ ಅಂದವಾಗಿಯೂ</span>
</p>
<p>
<span>ಅಚ್ಚುಮಾಡಿಕೊಟ್ಟ ಮೈಸೂರು ವೆಸ್ಲಿ ಪ್ರೆಸ್ಸಿನ ಅಧಿಕಾರಿಗಳಿಗೆ ಕೃತಜ್ಞನಾಗಿದ್ದೇನೆ. ಕೊನೆಯದಾಗಿ ಈ ವಯಸ್ಸಿನಲ್ಲಿ ನನ್ನಿಂದ ಈ ಕೆಲಸ ಮಾಡಿಸಿದ ಭಗವಂತನಿಗೆ ನನ್ನ ಭಕ್ತಿಪೂರ್ವಕವಾದ ಪ್ರಣಾಮವನ್ನು ಅರ್ಪಿಸುತ್ತೇನೆ. ಭಗವತ್ಸಹಾಯವಿದ್ದದ್ದರಿಂದಲೇ ಇದು ಇಷ್ಟು ಸುಸೂತ್ರವಾಗಿ ನಡೆಯಿತೆಂದು ನಾನು ನಂಬಿಕೊಂಡಿದ್ದೇನೆ. ಭಗವಂತನಿಗೆ ಇದರಿಂದ ಪ್ರೀತಿಯಾಗಲಿ!</span>
</p>
<p>
<span> </span>
</p>
<p>
<span> ಕನ್ನಡ ಜನ ಇದನ್ನು ಓದಿ ತಮ್ಮ ಸಂಸ್ಕಾರವನ್ನೂ ಸಂತೋಷವನ್ನೂ ಹೆಚ್ಚಿಸಿಕೊಳ್ಳಲಿ. ಶ್ರೇಯಸ್ಸು ಪಡೆಯಲಿ! ಇದು ಸಂಸ್ಕೃತದಲ್ಲಿರುವ ಮಹಾಗ್ರಂಥಕ್ಕೆ ಪ್ರವೇಶಕವಾಗಲಿ; ಹಿರಿಯ ಗ್ರಂಥಗಳ ವ್ಯಾಸಂಗ ಸುಗಮವಾಗಲಿ!</span>
</p>
<p>
<span> </span>
</p>
<p>
<span> </span>
</p>
<p>
<span>ಮೈಸೂರು</span>
</p>
<p>
<span>೧೫-೧೨-೧೯೪೯ ಎ.ಆರ್​.ಕೃಷ್ಣಶಾಸ್ತ್ರೀ</span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> ಟಿಪ್ಪಣಿಗಳು</span>
</p>
<p>
<span> </span>
</p>
<p>
<span> ೧. ಇದಕ್ಕೆ ‘ಕೃಷ್ಣರಾಜ ವಾಣೀವಿಲಾಸವೆಂಬ ಮಹಾಭಾರತದ ಕನ್ನಡ ಟೀಕು’ ಎಂದು ಹೆಸರು. ಆದಿಪರ್ವದ ಪೀಠಿಕೆಯಿಂದ ಶ್ರೀ ಕೃಷ್ಣರಾಜಒಡೆಯರವರು ಶಾಲಿವಾಹನಶಕ ೧೭೪೨ಕ್ಕೆ ಸಲ್ಲುವ ವಿಕ್ರಮನಾಮ ಸಂವತ್ಸರದಲ್ಲಿ (ಎಂದರೆ ಕ್ರಿ.ಶ. ೧೮೨೦) ಇದನ್ನು ರಚಿಸಿದರೆಂದು ಗೊತ್ತಾಗುತ್ತದೆ. ಆದಿಪರ್ವವು ಬೆಂಗಳೂರಿನ ಎಂ.ರುದ್ರಪ್ಪ ಅಂಡ್​ ಸನ್ಸ್​ ಅವರ ಚಾಮುಂಡೇಶ್ವರಿ ಪ್ರೆಸ್ಸಿನಲ್ಲಿ ೧೮೮೯ ರಲ್ಲಿ ಅಚ್ಚಾಯಿತು. ಇದಕ್ಕೆ ಮುಂಚೆ ವಿರಾಟಪರ್ವವು ೧೮೮೪ರಲ್ಲಯೂ ಉದ್ಯೋಗಪರ್ವವು ೧೮೮೫ರಲ್ಲಿಯೂ ಮೈಸೂರಿನ ಜಗನ್ಮೋಹನ ಮುದ್ರಾಕ್ಷರ ಶಾಲೆಯಲ್ಲೂ ಅಚ್ಚಾಗಿದ್ದುವು.</span>
</p>
<p>
<span> ೨. ಇದಕ್ಕೆ ‘ಶ್ರೀಮಹಾಭಾರತವು-ಕರ್ನಾಟಕ ವಚನವು’ ಎಂದು ಹೆಸರು. ಇದು ಸಮಗ್ರವಾಗಿಲ್ಲವೆಂದು ತೋರುತ್ತದೆ. ಕೆಲವು ಭಾಗಗಳು ನನಗೆ ದೊರೆಯಲಿಲ್ಲ. ಆದಿಪರ್ವವು ೧೯೩೨-೩ರಲ್ಲಿ ಪ್ರಕಟವಾಯಿತು. ಇದಕ್ಕೆ ಮುಂಚೆ ಶ್ರೀ ಆಚಾರ್ಯರು ಭಾಗವತ ರಾಮಾಯಣಗಳನ್ನು ಕನ್ನಡಿಸಿ ಪ್ರಕಟಿಸಿದ್ದರು.</span>
</p>
<p>
<span> ೩. ಡಾ॥ ಅನಿ ಬೆಸೆಂಟರ ಇಂಗ್ಲಿಷ್​ ಸಂಗ್ರಹ ಇಂಥದು ಒಂದು. ಅದನ್ನು ಪಂಡಿತ ವಿ. ವೆಂಕಣ್ಣಭಟ್ಟರು ಕನ್ನಡಿಸಿದ್ದಾರೆ. ದ್ವಿತೀಯ ಮುದ್ರಣ ೧೯೨೧.</span>
</p>
<p>
<span> ೪.ದಿ. ರಾ.ಗೊ.ಭಂಡಾರಕರವರು ಇದನ್ನು ೧೯೧೯ರಲ್ಲಿ ಆರಂಭಿಸಿದರು.ಇದರ ವಿರಾಟಪರ್ವವು ೧೯೨೩ರಲ್ಲಿ ಬಂತು. ಆದಿಪರ್ವವು ೧೯೨೭-೧೯೩೩ರಲ್ಲಿ ಬಂತು. ಇದರ ವಿವರವನ್ನು ಡಾ॥ ಸುಕ್ತಂಕರವರು ಆದಿಪರ್ವಕ್ಕೆ ಬರೆದಿರುವ (೧೯೩೩)</span>
<span>ಕ್ಡಿಠ್ಟಜ್ರ್ಠ್ಟ್ಜ್ಟಿಚಿ ಎಂಬ ಅವರ</span>
<span> ಉಪೋದ್ಘಾತದಿಂದಲೂ ಎ.ಡಿ.ಪುಸಾಳಕರವರ </span>
<span class="en">Twenty Five Years of Epic and Puranic Studies(Progress of Indic studies PP.101-132 </span>
<span>ಎಂಬ ಲೇಖನದಿಂದಲೂ ತಿಳಿಯಬಹುದು.</span>
<span class="en"> Prolegomena </span>
<span>ದಿಂದ ಪ್ರಕೃತವಾದ ಒಂದೆರಡು ವಾಕ್ಯಗಳನ್ನು ತೆಗೆದು ಮುಂದೆ ಕೊಟ್ಟಿದೆ.</span>
</p>
<p>
<span class="en"> We must therefore, clearly recognize that a wholly certain and satisfactory</span>
</p>
<p>
<span class="en">restoration of the text to its pristine-form even the so called satasahasri samhita form may be a task now beyond the powers of criticism (page82) It only claims to be the most ancient one according to the direct line of transmission purer than the others in so far as it is free from the obvious errors of copying and spurious additions.(103). It will therefore, be prudent, not to claim too much for the first critical edition, nor to expect too much from it(104).</span>
</p>
<p>
<span> ೫. ಕ್ಷೇಮೇಂದ್ರನು ಹನ್ನೊಂದನೆಯ ಶತಮಾನದ ಮಧ್ಯದಲ್ಲಿದ್ದ ಕಾಶ್ಮೀರ ದೇಶದ ಕವಿ; ಅವನು ಬೃಹತ್ಕಥಾಮಂಜರಿ, ರಾಮಾಯಣಮಂಜರಿ, ಭಾರತಮಂಜರಿ ಎಂಬ ಸಂಗ್ರಹಗಳನ್ನು ಇನ್ನೂ ಅನೇಕ ಗ್ರಂಥಗಳನ್ನೂ ಬರೆದಿದ್ದಾನೆ. ಹನ್ನೊಂದನೆಯ ಶತಮಾನದಲ್ಲಿ ಭಾರತವು ಹೇಗಿತ್ತು ಎಂಬುದನ್ನು ತಿಳಿಯಲು ಅವನ ಭಾರತಮಂಜರಿ ಸಹಾಯವಾಗುತ್ತದೆ. </span>
</p>
<p>
<span> ೬. ಅವನ ಕಾಂತಿಯುತವಾದ ಚರಿತ್ರೆಯೇ ಮಹಾಭಾರತ ಎಂದು ಕವಿ ಹೇಳಿದ್ದಾನೆ. “ಯಸ್ಯೇತಿಹಾಸೋದ್ಯುತಿಮಾನ್​ ಮಹಾಭಾರತಮುಚ್ಯತೇ॥” ಆದಿ.೯೩-೪೬</span>
</p>
<p>
<span> ೭.ಇದು ಆ ಶ್ಲೋಕ;-</span>
</p>
<p>
<span> ಸ ರಾಜಾ ಶಂತನುರ್ಧೀಮಾನ್​ ಖ್ಯಾತಃ ಪೃಥ್ವ್ಯಾಂ ಧನುರ್ಧರಃ।</span>
</p>
<p>
<span> ಬಭೂವ ಮೃಗಯಾಶೀಲಃ ಸತತಂ ವನಗೋಚರಃ॥</span>
</p>
<p>
<span> ೮.ಎಪ್ಪತ್ತನೆಯ ಮತ್ತು ತೊಂಭತ್ತನೆಯ ಅಧ್ಯಾಯಗಳು ಕುರುವಂಶವನ್ನು ದಕ್ಷಬ್ರಹ್ಮನಿಂದ ಆರಂಭಮಾಡುತ್ತದೆ.</span>
</p>
<p>
<span> ೯.ಈ ಶ್ಲೋಕವು ಪ್ರತಿಪರ್ವದ ಮೊದಲಲ್ಲೂ ಗ್ರಂಥದ ಕೊನೆಯಲ್ಲೂ ಬರುತ್ತದೆ. ಅಲ್ಲದೆ ಹರಿವಂಶದ ಭಾರತ ಶ್ರವಣ ವಿಧಿಯ ಪ್ರಕರಣದಲ್ಲಿಯೂ ಬರುತ್ತದೆ. (ಭವಿಷ್ಯಪರ್ವ, ಅಧ್ಯಾಯ೧೩೨,, ಶ್ಲೋಕ ೨೩). ಅಲ್ಲಿ ಜನಮೇಜಯನು ‘ಭಗವನ್​ ಕೇನ ವಿಧಿನಾ ಶ್ರೋತವ್ಯಂ ಭಾರತಂ ಬುಧ್ಯೇ’ ಎಂದು ಕೇಳಿದ್ದಕ್ಕೆ ವೈಶಂಪಾಯನನು ಹೇಳುವ ಉತ್ತರದಲ್ಲಿ ಇದು ಇದೆ. ‘ಉದೀರ ಯೇತ್​’ (ಹೇಳಬೇಕು) ಎಂಬುದೂ ವಿಧಿರೂಪದಲ್ಲಿಯೇ ಇದೆ. ಇದು ಅಲ್ಲಿಗೆ ಸರಿಹೋಗುತ್ತದೆ. ಹರಿವಂಶವನ್ನು ವ್ಯಾಸರೇ ಬರೆದಿರುವರೆಂಬ ಪ್ರತೀತಿ ಇರುವುದರಿಂದ ‘ವ್ಯಾಸಂ’ ಎಂಬುದಕ್ಕೆ ಬದಲಾಗಿ ‘ಚೈವ’ ಎಂಬ ಪಾಠವೂ ಅಲ್ಲಿಗೆ ಯುಕ್ತವಾಗಿದೆ. ಹಾಗಾದರೆ ತಮ್ಮ ಸ್ತುತಿಯನ್ನು ತಾವೇ ವಿಧಿಸಿಕೊಂಡ ಹಾಗಾ ಗುವುದಿಲ್ಲ. ಆದರೆ ಇದು(ಹರಿವಂಶವೂ ಕೂಢ) ಈಚಿನದಾಗಿರುವುದು ಸಂಭವ. ಆಗ ಪೌರಾಣಿಕರು ವ್ಯಾಸರನ್ನು ಸ್ತುತಿಸುವುದು ಸರಿಯೇ. ಆದ್ದರಿಂದಲೇ ‘ವ್ಯಾಸಂ’ ಎಂಬ ಪಾಠವೂ ಇದೆ. ಪೂರ್ವಾರ್ಧ, ಉತ್ತರಾರ್ಧ ಎರಡರಲ್ಲಿಯೂ ‘ಚೈವ’ ವನ್ನು ಪ್ರಯೋಗಿಸಿದ ವ್ಯಾಸರ </span>
</p>
<p>
<span>ಅಸಾಮರ್ಥ್ಯ ಅವರಿಗೆ ‘ಚೈವ’ಕವಿ ಎಂದು ಬಂದ ಅಡ್ಡಹೆಸರು ಎಲ್ಲ ಕಟ್ಟುಕಥೆ. ಭಾರತ ಬರೆಯುವವರು, ಓದುವವರು, ಹೇಳುವವರು, ಕೇಳುವವರು ಎಲ್ಲರೂ ವ್ಯಾಸರನ್ನು ನಮಿಸಬೇಕಾದ್ದರಿಂದ ನಾನು ‘ದೇವೀಂ ಸರಸ್ವತೀಂ ವ್ಯಾಸಂ’ ಎಂಬ ಪಾಠವನ್ನೇ ಸಂಸ್ಕೃತ ಕನ್ನಡ ಎರಡರಲ್ಲಿಯೂ ಇಟ್ಟುಕೊಂಡಿದ್ದೇನೆ. </span>
</p>
<p>
<span> ಮುಂದೆ ಸೂತನು ಆರಂಭಿಸುವ ಭಾರತ ಕಥೆಗೆ ‘ಆದ್ಯಂ ಪುರುಷಮೀಶಾನಂ...’ ಎಂಬ ಮಂಗಳ ಶ್ಲೋಕಗಳೂ (ಪುಟ ೧೪) ವೈಶಂಪಾಯನನು ಆರಂಭಿಸುವ ಕಥೆಗೆ ‘ಗುರುವೇ ಪ್ರಾಜ್ಞಮಸ್ಕೃತ್ಯ...’ ಎಂಬ ಮಂಗಳ ಶ್ಲೋಕಗಳೂ (ಪುಟ ೨೪) ಬರುವುದರಿಂದ ‘ನಾರಾಯಣಂ ನಮಸ್ಕೃತ್ಯ..’ ಎಂಬ ಶ್ಲೋಕವು ಮಂಗಳ ಶ್ಲೋಕವೇ ಅಲ್ಲ. ಪೌರಾಣಿಕರಿಗೆ ಉಕ್ತವಾಗಿರುವ ‘ವಿಧಿ’ ಎಂದು ಹೇಳುವುದಕ್ಕೆ ಸಮರ್ಥನೆ ದೊರೆಯುತ್ತದೆ. </span>
</p>
<p>
<span> ೧೦. ಶ್ರೀಮದ್ರಾಮಾಯಣವು ಇದೇ ಪ್ರಮಾಣದ್ದು(ಚತುರ್ವಿಂಶತ್​ ಸಹಸ್ರಿಕಾ ಸಂಹಿತಾ) ಬೌದ್ಧರ ಧರ್ಮಗ್ರಂಥವಾದ ಪ್ರಜ್ಞಾಪಾರಮಿತಾ ಮಹಾಯಾನ ಸೂತ್ರವು ಒಂದು ಲಕ್ಷ(ಶತಸಾಹಸ್ರಿಕಾ), ಇಪ್ಪತ್ತೈದುಸಾವಿರ, ಎಂಟುಸಾವಿರ, ಎರಡು ಸಾವಿರದ ಐನೂರು ಏಳುನೂರು ಗ್ರಂಥಗಳಲ್ಲಿರುವುದಲ್ಲದೆ ವಜ್ರಚ್ಛೇದಿಕಾಪ್ರಜ್ಞಾಪಾರಮಿತಾ ಅಲ್ಪಾಕ್ಷರಪ್ರಜ್ಞಾಪಾರಮಿತಾ ಪ್ರಜ್ಞಾಪಾರಮಿತಾಹೃದಯಸೂತ್ರ ಎಂಬ ತೀರ ಸಂಗ್ರಹವಾದ ರೂಪಗಳಲ್ಲಿಯೂ ಇದೆ. ಎಂಟುಸಾವಿರ ಗ್ರಂಥಗಳಿಂದ ಸಂಗ್ರಹಗಳೂ ವಿಸ್ತಾರಗಳೂ ಆಗಿರುವುದು ಸಂಭವ. ಹುಯಾನ್​ತ್ಸಾಂಗನು ಹನ್ನೆರಡು ಬೇರೆಬೇರೆ ಪ್ರಜ್ಞಾಪಾರಮಿತಾ ಸೂತ್ರಗಳನ್ನು ಚೀನೀಭಾಷೆಗೆ ತರ್ಜುಮೆಮಾಡಿದನು. ಅದರಲ್ಲಿ ಅತ್ಯಂತ ದೊಡ್ಡದು ಒಂದು ಲಕ್ಷ ಪ್ರಮಾಣದ್ದು, ಅತ್ಯಂತ ಚಿಕ್ಕದು ನೂರೈವತ್ತು ಶ್ಲೋಕದ್ದು.(ವಿಂಟರ್​ನಿಟ್ಸ್​ ಅವರ </span>
<span class="en">History of Indian Literature Vol.II </span>
<span>ಪುಟ</span>
<span class="en">314-315</span>
<span> ನ್ನು ನೋಡಿ)ಇದರೊಡನೆ ಇಲ್ಲಿ ಹೇಳಿರುವ ಭಾರತದ ಬೇರೆ ಬೇರೆ ಪ್ರಮಾಣಗಳನ್ನು ಹೋಲಿಸಬಹುದು. (ಅದರ ಸಂಗ್ರಹವೂ ಸರಿಯಾಗಿ ನೂರೈವತ್ತೇ ಶ್ಲೋಕಗಳದು!) ಇವು ಕೇವಲ ಆಕಸ್ಮಿಕವಾಗಿರಲಾರವು. ರಾಮಾಯಣ ಭಾರತ ಬೌದ್ಧ ಗ್ರಂಥಗಳು ಸುಮಾರು ೨೦೦೦ ವರ್ಷಗಳ ಹಿಂದೆ ಹಿಮಾಲಯ ವಿಂಧ್ಯಪರ್ವತಗಳಂತೆ ಹುರುಪಿನಿಂದ ಬೆಳೆಯುತ್ತ ಹೋದುವೆಂದು ಸಂದೇಹಪಡುವುದಕ್ಕೆ ಅವಕಾಶವಿದೆ. ಬೌದ್ಧಗ್ರಂಥಗಳಿಗೂ ಭಾರತಕ್ಕೂ ಪರಸ್ಪರ ಸಂಬಂಧವಿಲ್ಲದೆ ಇಲ್ಲ. ಶೀಲ ಬೋಧೆ ಎರಡರಲ್ಲಿಯೂ ಸರಿಸುಮಾರು ಒಂದೇ. ಶಿಬಿಯ ಕಥೆ, ‘ಯಕ್ಷಪ್ರಶ್ನೆ’ ಮುಂತಾದ ಕೆಲವು ಅಂಶಗಳು ಬೌದ್ಧಗ್ರಂಥಗಳಲ್ಲಿಯೂ ಅಲ್ಪಸ್ವಲ್ಪ ವ್ಯತ್ಯಸ್ತರೂಪಗಳಲ್ಲಿ ಕಂಡುಬರುತ್ತವೆ. </span>
</p>
<p>
<span> ಭಾರತದ ಯುದ್ಧಪಂಚಕವಷ್ಟನ್ನೇ ತೆಗೆದುಕೊಂಡರೆ ಅದರ ಒಟ್ಟು ಶ್ಲೋಕಗಳು ಸುಮಾರು ೨೪೦೦೦ ಆಗುತ್ತವೆ(೨೩೭೮೩).</span>
</p>
<p>
<span> ‘ಗ್ರಂಥ’ವೆಂದರೆ ೩೨ ಅಕ್ಷರ; ‘ಶ್ಲೋಕ’ವೆಂದು ಅರ್ಥವಲ್ಲ. ಅದು ಯಾವ ವೃತ್ತಬೇಕಾದರೂ ಆಗಿರಬಹುದು. ಗದ್ಯ ಬೇಕಾದರೂ ಆಗಿರಬಹುದು. </span>
</p>
<p>
<span> ೧೧. ಕೆಲವರು ಇವೆರಡರ ಮಧ್ಯೆ ‘ವಿಷ್ಣುಪರ್ವ;ವನ್ನೂ ಸೇರಿಸುತ್ತಾರೆ. ಈಗ ಅಚ್ಚಾಗಿರುವ ಹರಿವಂಶದಲ್ಲಿ, ಹರಿವಂಶಪರ್ವ, ವಿಷ್ಣುಪರ್ವ, ಭವಿಷ್ಯಪರ್ವ ಎಂಬ ಮೂರು ವಿಭಾಗಗಳಿವೆ. ನೀಲಕಂಠರ ಅನುಕ್ರಮಣಿಕಾ ಪಾಠವೂ ಮೂರು ಪರ್ವಗಳನ್ನೇ ಒಳಗೊಂಡಂತಿದೆ. ಅವರು ಹರಿವಂಶಕ್ಕೆ ಬರೆದಿರುವ ಪೀಠಿಕೆಯನ್ನು ನೋಡಿ.</span>
</p>
<p>
<span> ೧೨. ಹೀಗೆ ಆದಿಪರ್ವದಲ್ಲಿ (೧)ಅನುಕ್ರಮಣಿ (೨) ಪರ್ವಸಂಗ್ರಹ (೩) ಪೌಷ್ಯ (೪) ಪೌಲೋಮ (೫)ಆಸ್ತೀಕ (೬)ವಂಶಾವತರಣ (೭)ಸಂಭವ (೮)ಜತುಗೃಹದಾಹ (೯)ಹೈಡಿಂಬ (೧೦)ಬಕವಧ (೧೧)ಚೈತ್ರರಥ (೧೨)ಸ್ವಯಂವರ (೧೩)ವೈವಾಹಿಕ (೧೪)ಎದುರಾಗಮನ (೧೫)ರಾಜ್ಯಲಾಭ (೧೬)ಅರ್ಜುನ ವನವಾಸ (೧೭)ಸುಭದ್ರಾಹರಣ (೧೮)ಹರಣಹಾರಿಕ (೧೯)ಖಾಂಡವದಹನ ಎಂಬ ೧೯ ಒಳಪರ್ವಗಳು ಸೇರುತ್ತವೆ.</span>
</p>
<p>
<span> ೧೩.ಉತ್ತರದೇಶದ ಪಾಠಗಳಲ್ಲಿಯೂ ಕ್ಷೇಮೇಂದ್ರನ ಭಾರತಮಂಜರಿಯಲ್ಲಿಯೂ ಶಲ್ಯ ಪರ್ವದ ಕೊನೆಯಲ್ಲಿ ನಡೆಯುವ ಗದಾಯುದ್ಧದ ಭಾಗವನ್ನೇ ಬೇರೆ ಒಂದು ಪರ್ವವಾಗಿ ಮಾಡಿ ‘ಗದಾಪರ್ವ’ ವೆಂದು ಕರೆದಿದೆ. ಅನುಶಾಸನ ಪರ್ವವನ್ನು ‘ಮೋಕ್ಷಧರ್ಮ’ವೆಂದು ಶಾಂತಿಪರ್ವದ ಕೊನೆಯಲ್ಲಿ ಸೇರಿಸಿದೆ. ಅರ್ಧದಿನ ಯುದ್ಧಮಾಡಿದ ಶಲ್ಯನಿಗೆ ಒಂದು ಪರ್ವ ಕೊಟ್ಟಮೇಲೆ ಇನ್ನರ್ಧ ದಿನದಲ್ಲಿ ಸೇನೆ ನಡೆಸಿ ಯುದ್ಧಮಾಡಿದ ಧುರ್ಯೋಧನನಿಗೂ ಒಂದು ಪರ್ವವನ್ನು ಏಕೆ ಕೊಡಬಾರದು? ನ್ಯಾಯವಾಗಿ ಅದು ‘ದುರ್ಯೋಧನಪರ್ವ’ವಾಗಬೇಕು. ಸೌಪ್ತಿಕಪರ್ವವೂ ಹೀಗೆಯೇ ನಿದ್ರಿಸುವವರ ಪರ್ವವಾಗುವುದಕ್ಕಿಂತ ‘ಅಶ್ವತ್ಥಾಮ ಪರ್ವ’ ವಾಗಬಹುದು. ದುರ್ಯೋಧನ, ಅಶ್ವತ್ಥಾಮರಿಗೆ ಈ ಗೌರವ ಸಲ್ಲದೆಂದು ಹೀಗೆ ಮಾಡಿದೆ ಎನ್ನಬಹುದೇ?</span>
</p>
<p>
<span> ಕೆಲವು ದಾಕ್ಷಿಣಾತ್ಯ ಪಾಠಗಳಲ್ಲಿ ಆದಿಪರ್ವವನ್ನು, ಆದಿ, ಆಸ್ತಿಕ, ಸಂಭವ ಎಂದು ಮೂರು ಪರ್ವಗಳಾಗಿಯೂ, ಶಲ್ಯಪರ್ವವನ್ನು ಶಲ್ಯ ಗದಾ ಎಂದು ಎರಡು ಪರ್ವಗಳಾಗಿಯೂ ಸೌಪ್ತಿಕ ಪರ್ವವನ್ನು ಸೌಪ್ತಿಕ ಐಷೀಕ ಎಂದು ಎರಡು ಪರ್ವಗಳಾಗಿಯೂ ಶಾಂತಿ ಪರ್ವವನ್ನು ರಾಜಧರ್ಮ ಮತ್ತು ಮೋಕ್ಷಧರ್ಮ ಎಂದು ಎರಡು ಪರ್ವಗಳಾಗಿಯೂ ಒಡೆದು ಮಹಾಭಾರತವನ್ನು ಒಟ್ಟು ೨೪ ಪರ್ವಗಳುಳ್ಳದ್ದಾಗಿ ಪರಿಗಣಿಸಿದೆಯಂತೆ. ವಿಂಟರ್​ನಿಟ್ಸ್​ ಇಂಡಿಯನ್​ ಆಂಟಿಕ್ವೇರಿ ಸಂಪುಟ ೨೨೭, ಪುಟ೬೮.</span>
</p>
<p>
<span> ನಾರಣಪ್ಪನ ಕನ್ನಡಭಾರತವು ಕ್ಷೇಮೇಂದ್ರನ ಮಂಜರಿಯಂತೆ ಶಲ್ಯಪರ್ವ ಗದಾಪರ್ವ ವಿಭಾಗಗಳನ್ನು ಇಟ್ಟುಕೊಂಡಿದೆ. (ಅಲ್ಬೇರೂನಿಯೂ ತನ್ನ ಇಂಡಿಕ ಗ್ರಂಥದಲ್ಲಿ ಗದಾಪರ್ವವನ್ನು ಹೇಳುತ್ತಾನೆ) ‘ಶಲ್ಯನವಸಾನದಲಿ ಕೌರವಮಲ್ಲ ದಳಪತಿಯಾಗುತ್ತಾನೆ. (ಇದಕ್ಕೆ ಪಾಠಾಂತರವೂ ಉಂಟು) ಗದಾಪರ್ವದ ಕಥೆಯು ದುರ್ಯೋಧನನ ಸಾವಿನಲ್ಲಿಯೇ ನಿಲ್ಲದೆ ಶಾಂತಿಪರ್ವದಲ್ಲಿ ಧರ್ಮರಾಜನ ಪಟ್ಟಾಭಿಷೇಕದವರೆಗೂ ಹೋಗುತ್ತದೆ. (ವಚನಭಾರತ ಪು.೩೩೧) ಅನುಶಾಸನ ಪರ್ವವನ್ನು ಪ್ರತ್ಯೇಕವಾಗಿ ಎಣಿಸಿದಂತಿಲ್ಲ. (ಅಲ್ಬೇರೂನಿಯೂ ಅನುಶಾಸನ ಪರ್ವವನ್ನು ಹೇಳುವುದಿಲ್ಲ) ಅಶ್ವಮೇಧಾದಿ ಮುಂದಿನ ಆರು ಪರ್ವಗಳ ಪ್ರಸ್ತಾಪವೇ ಇಲ್ಲ. ಮೌಸಲಪರ್ವ ಸೂಚಕವಾಗಿ ಗಾಂಧಾರಿಯು ಕೃಷ್ಣನಿಗೆ ಕೊಟ್ಟ ಶಾಪವಿಲ್ಲ; ಒಂದೆರಡು ಹಸ್ತಪ್ರತಿಗಳಲ್ಲಿ ಈಚೆಗೆ ಸೇರಿದೆ. ಇವುಗಳನ್ನು ನಾರಣಪ್ಪನು ಬೇಕೆಂದು ಬಿಟ್ಟಿರಲಾರನು. ವಿಘ್ನಬಂದು ಗ್ರಂಥ ಅಷ್ಟಕ್ಕೇ ನಿಂತುಹೋಯಿತು ಎಂದೂ ಹೇಳುವಂತಿಲ್ಲ ಏಕೆಂದರೆ ಕೃಷ್ಣನು ಕೃತಕೃತ್ಯನಾಗಿ ತಮ್ಮೂರಿಗೆ</span>
</p>
<p>
<span>ಹೊರಟು ಹೋದನೆಂದು ವೈಶಂಪಾಯನನಿಗೆ ಜನಮೇಜಯನು ಸನ್ಮಾನ ಮಾಡಿದನೆಂದೂ ಸರ್ಪಯಾಗದ ಕರ್ಮವು ಹರಿಯಿತೆಂದು ಹೇಳಿ ಗ್ರಂಥವು ಮುಗಿಯುತ್ತದೆ. ಮೂಲ ಸಂಸ್ಕೃತ ಭಾರತದಲ್ಲಿ ಇದ್ದದ್ದು ಮೊದಲ ಹನ್ನೊಂದು ಪರ್ವಗಳೇ ಎಂಬ ಅಭಿಪ್ರಾಯವೂ ಇದೆ. (ವೆಂಕಟಾಚಲಂ ಅಯ್ಯರ್​ ಪುಟ ೮೪) ಆದ್ದರಿಂದ ಕುಮಾರವ್ಯಾಸನ ಗ್ರಂಥಕ್ಕೆ ಮೂಲವಾಗಿದ್ದ ಸಂಸ್ಕೃತಭಾರತ ಪಾಠವಾವುದು, ಅದರ ಸ್ವರೂಪ ಅವನ ಕಾಲಕ್ಕೆ ಹೇಗಿತ್ತು ಎಂಬ ವಿಷಯ ವಿಚಾರ-ಯೋಗ್ಯವಾಗಿದೆ. </span>
</p>
<p>
<span> ಹೀಗೆ ಕುಮಾರವ್ಯಾಸನು ಆದಿಪರ್ವದಲ್ಲಿ ಶಂತನುವರೆಗಿನ ಪೀಠಿಕಾಭಾಗವನ್ನು ಇಪ್ಪತ್ತು ಪದ್ಯಗಳಲ್ಲಿ ಮುಗಿಸಿದ್ದಾನೆ. ಇದಕ್ಕೆ ಏನು ಕಾರಣ? ಮೂಲವಿದ್ದದ್ದೇ ಸ್ವಲ್ಪವೇ? ಇಲ್ಲ, ಅವನು ಇಷ್ಟೊಂದು ಸಂಗ್ರಹ ಮಾಡಿದ್ದನೋ? ಅಲ್ಬೇರೂನಿಯು ಭಾರತದಲ್ಲಿ ಆದಿಪರ್ವವನ್ನೇ ಹೇಳುವುದಿಲ್ಲ. ಅದರ ಬಹುಭಾಗ ಈಚಿನದಾಗಿರಬೇಕು. ನಾರಣಪ್ಪನು ಮೂರು ಮಂಗಳಗಳಲ್ಲಿ ಸೂತಪುರಾಣಿಕನ ಮಂಗಳವನ್ನು ಮಾತ್ರ ಹೇಳುತ್ತಾನೆ. ಪರ್ವಸಂಗ್ರಹ ವಿಚಾರವನ್ನೇ ಎತ್ತುವುದಿಲ್ಲ. ಆಂಬೆಯು ಶಲ್ಯನನ್ನು ವರಿಸಿದ್ದಳೆಂದು ಹೇಳುವುದಿಲ್ಲ. ‘ದುಷಂತ’ ಎಂಬ ಪ್ರಾಚೀನರೂಪವನ್ನು ಬಳಸುತ್ತಾನೆ. ವ್ಯಾಸನು ಅಂಬಿಕೆ, ಅಂಬಾಲಿಕೆಯರನ್ನು ಕಂಡ ಸಂದರ್ಭವನ್ನು ಸ್ವಲ್ಪವ್ಯತ್ಯಾಸವಾಗಿ ಹೇಳುತ್ತಾನೆ. </span>
</p>
<p>
<span>ಜನಮೇಜಯನು ಭಾರತವನ್ನು ಕೇಳಿದ್ದು ಸರ್ಪಯಾಗ ಮಾಡಿದ್ದರಿಂದ ಬಂದ ಪಾಪವನ್ನು ಕಳೆದುಕೊಳ್ಳುವುದಕ್ಕೆ. </span>
</p>
<p>
<span> ತೆಲುಗು ಭಾರತದ ಮೊದಲಭಾಗವನ್ನು ಬರೆದ ನನ್ನಯ್ಯಭಟ್ಟರಿಗೆ(ಸು.ಕ್ರಿ.ಶ.೧೦೫೦) ಆಧಾರವಾಗಿದ್ದ ಸಂಸ್ಕೃತಭಾರತವು ಇಂದಿನ ಭಾರತದಂತೆಯೇ ಇರಲಿಲ್ಲ ಎಂದು ಊಹಿಸಲು ಕಾರಣಗಳಿವೆ. </span>
</p>
<p>
<span> ೧೪. ಅದರ ಈ ಅಧ್ಯಾಯ ಸಂಖ್ಯೆಗಳೂ ಶ್ಲೋಕಸಂಖ್ಯೆಗಳೂ ಒಂದೊಂದು ಪಾಠದಲ್ಲಿ ಒಂದೊಂದು ಬಗೆಯಾಗಿವೆ: </span>
</p>
<p>
<span> ಸಿ.ವಿ.ವೈದ್ಯ ೧೪೬೬ ಶ್ಲೋಕಗಳು (ಆದಿಪರ್ವಕ್ಕೆ)</span>
</p>
<p>
<span> ಕಲ್ಕತ್ತ ಮುದ್ರಣ ೧೪೭೯ “ ”</span>
</p>
<p>
<span> ಲೀಲೆಯವರ ಮುದ್ರಣ ೮೬೨೧ “ ”</span>
</p>
<p>
<span> ಕುಂಭಕೋಣಂ ಮುದ್ರಣ ೧೦೮೪೯ “ ”</span>
</p>
<p>
<span> ಅಳಸಿಂಗರಾಚಾರ್ಯರ ಭಾಷಾಂತರ ೮೮೮೪ “ ” </span>
</p>
<p>
<span>ಇವುಗಳಲ್ಲಿ ಶಾಂತಿಪರ್ವವೇ ತುಂಬ ದೊಡ್ಡದು(೧೪೫೨೫ ಶ್ಲೋಕ) ಮಹಾಪ್ರಸ್ಥಾನಪರ್ವವೇ ತುಂಬ ಚಿಕ್ಕದು(೧೨೦ ಶ್ಲೋಕ) </span>
</p>
<p>
<span> ಇದನ್ನು ನೋಡಿದರೆ ಈ ಪರ್ವಸಂಗ್ರಹಪರ್ವ ಮೂಲಭಾರತದಲ್ಲಿತ್ತೇ ಎಂಬ ಸಂದೇಹ ಬರುತ್ತದೆ. ಪ್ರಕ್ಷಿಪ್ತಗಳು ಬಂದು ಸೇರಿ ಗ್ರಂಥ ಬೆಳೆದಹಾಗೆಲ್ಲಾ ತಮ್ಮ ತಮ್ಮ ಪಾಠದಲ್ಲಿದ್ದ ಶ್ಲೋಕ ಸಂಖ್ಯೆಗೆ ಹೊಂದುವಂತೆ ಈ ಅಧ್ಯಾಯವನ್ನುತಿದ್ದಿಕೊಳ್ಳುತ್ತಿದ್ದರು ಎಂದು ಊಹಿಸುವುದಕ್ಕೆ ಅವಕಾಶವಿದೆ. ಈ ಪರ್ವಸಂಗ್ರಹವನ್ನು ವ್ಯಾಸರೇ ಬರೆದರೆನ್ನುವುದು ಪೂಜಾರ್ಥ; ಎಂದರೆ ಅವರ ಮೇಲಣ ಭಕ್ತಿಯಿಂದ ಹೇಳುವ ಮಾತು. ಅಷ್ಟೇಯೇ; ಏಕೆಂದರೆ ಇದು ಸೂತರಿಗೂ ಶೌನಕಾದಿ ಋಷಿಗಳಿಗೂ ನೈಮಿಷಾರಣ್ಯದಲ್ಲಿ ನಡೆದ ಸಂಭಾಷಣೆಯ ಮಧ್ಯೆ ಬರುತ್ತದೆ. ಇಲ್ಲಿರುವ ಎಣಿಕೆಯೇನೋ ಪ್ರಾಚೀನ ಕ್ರಿ.ಶ.೧೦೦೦ ಕ್ಕಿಂತ ಹಳೆಯದು. ಇಠಿiಛಿ ಕಿಣ್ಜ್sಣiಠ್ಟಿs II .ಖಿhಜ್ ಕ್ಚಿಡಿತ್ಚಿ ಖ್ಚಿಟಿರ್ಡಿಚಿhಚಿ ಈiರ್ಣ್ಡಿಜ್s, ಛ್ಥಿ ಗಿ.ಖ್.ಖ್ಣ್ಞಣhಚಿಟಿಞಚಿಡಿ. ಂ.ಃ.ಔ.ಖ.I ಖ್iಟತ್ಜ್ಡಿ ಎಣ್ಛ್iಟಜ್ಜ್ ಓಣ್ಟ್ಛ್ಜ್ಡಿ ಠಿಠಿ.೫೪೯-೫೮.</span>
</p>
<p>
<span> ೧೫. ಸರ್ಪಯಾಗವು ಮಧ್ಯದಲ್ಲಿ ನಿಂತುಹೋದದ್ದೇ ಈ “ಭಯ” ಎಂದು ಕಾಣುತ್ತದೆ.</span>
</p>
<p>
<span> ೧೬. ಈ ಎರಡು ಕಾರಣಗಳಿಂದ ಆಸ್ತೀಕನ ಕೆಲಸ ಸುಲಭವಾಯಿತು.</span>
</p>
<p>
<span> ೧೭. ಇಲ್ಲಿ ವೇದನು ತನ್ನ ಶಿಷ್ಯನ ವಿಷಯದಲ್ಲಿ ಮೃದುಹೃದಯನಾಗಿದ್ದದ್ದಕ್ಕೆ ಅವನು ತನ್ನ ಗುರುವಿನ ಹತ್ತಿರ ಪಟ್ಟ ಕಷ್ಟದ ಅನುಭವವೇ ಕಾರಣವೆಂದು ಹೇಳಿದೆ. ಅವನ ಗುರುವಾದ ಅಯೋದಧೌಮ್ಯನು ವೇದನಿಗೂ ಅವನ ಸಹಾಧ್ಯಾಯಿಗಳಾದ ಉಪಮನ್ಯು ಆರುಣಿ(ಉದ್ಧಾಲಕ) ಎಂಬವನಿಗೂ ಕೊಟ್ಟ ಶ್ರಮವನ್ನು ಹೇಳುವ ಉಪಕಥೆಗಳಿವೆ.</span>
</p>
<p>
<span> ೧೮. ಪುಲೋಮ ಪುಲೋಮೆಯರ ವೃತ್ತಾಂತವನ್ನು ಪ್ರಧಾನವಾಗಿ ಒಳಗೊಂಡಿರುವುದರಿಂದ ಈ ಪರ್ವಕ್ಕೆ ಪೌಲೋಮಪರ್ವವೆಂದು ಹೆಸರು.</span>
</p>
<p>
<span> ೧೯. ಇವಳೂ ಶಕುಂತಲೆಯಂತೆ ವಿಶ್ವಾವಸುವೆಂಬ ಗಂಧರ್ವರಾಜನಿಂದ ಮೇನಕೆಯಲ್ಲಿ ಹುಟ್ಟಿದವಳು. ಹುಟ್ಟಿದ ಮಗುವನ್ನು ಮೇನಕೆಯು ನದಿಯ ತೀರದಲ್ಲಿ ಬಿಟ್ಟುಹೋಗಲು ಅದನ್ನು ಸ್ಥೂಲಕೇಶನೆಂಬ ಋಷಿಯು ಸಾಕಿ ಬೆಳೆಸುತ್ತಾನೆ.</span>
</p>
<p>
<span> ೨೦. ಇದು ಇನ್ನೂ ಮುಂದೆ ನಡೆಯಬೇಕಾಗಿದೆ! ಈ ಜನಮೇಜಯನೇ ಬೇರೆ. ಅವನು ಹಿಂದಿನ ಕಲ್ಪದಲ್ಲಿದ್ದವನು. ಈ ಕಥೆಯೆಲ್ಲವೂ ಹಿಂದೂ ಹಾಗೆಯೇ ನಡೆಯಿತು ಎಂಬುದು ವ್ಯಾಖ್ಯಾನಕಾರರ ಸಮಾಧಾನ. ಬೇರೆಬೇರೆ ಉಪಕ್ರಮಣಿಕಾ ಪಾಠಗಳು ಬೆರೆದುಹೋಗಿ ಹೀಗಾಗಿರುವುದು ಸಂಭವ. </span>
</p>
<p>
<span> ೨೧. ಇದನ್ನು ‘ಸೋಮ’ವೆಂದೂ ಹೇಳಿದೆ. (ಆಧ್ಯಾಯ ೩೦,ಶ್ಲೋಕಗಳು ೭,೮,೧೩,೧೮,೧೯) </span>
</p>
<p>
<span> ೨೨. ಯಜ್ಞಮಂಟಪವನ್ನು ಕಟ್ಟುತ್ತಿದ್ದಾಗ ಬಂದ ವಿಘ್ನವನ್ನು ನೋಡಿ, ಸ್ತಪತಿಯು ‘ಈ ಯಜ್ಞ ಕೊನೆಮುಟ್ಟುವುದಿಲ್ಲ. ಒಬ್ಬ ಬ್ರಾಹ್ಮಣನೇ ಕಾರಣನಾಗಿ ಮಧ್ಯದಲ್ಲಿ ನಿಂತುಹೋಗುತ್ತದೆ’ ಎಂದು ಹೇಳಿದ್ದನಂತೆ. ಆದ್ದರಿಂದ ‘ಯಜ್ಞ ಮುಗಿಯುವವರೆಗೆ ಯಾರನ್ನೂ ಯಾಗಶಾಲೆಯೊಳಕ್ಕೆ ಬಿಡಬೇಡಿ’ ಎಂದು ಜನಮೇಜಯನು ಕಟ್ಟುಮಾಡಿದ್ದನಂತೆ. </span>
</p>
<p>
<span> ೨೩. ಈ ಶ್ಲೋಕ ಆಗಲೇ ಬಂದಿದೆ. (೧.೨೩) ಪೂರ್ವಾರ್ಧದಲ್ಲಿ ಮಾತ್ರ ಸ್ವಲ್ಪ ವ್ಯತ್ಯಾಸವಿದೆ.(ಪುಟ ೧೪ನ್ನು ನೋಡಿ) </span>
<span/>
</p>
<p>
<span> ೨೪. ೫೫ನೆಯ ಅಧ್ಯಾಉದಲ್ಲಿ ಬರುವ ಕಥಾಸಂಗ್ರಹವು(೬-೪೫) ಪಾಂಡವರ ಜಯದಿಂದಲೇ ಮುಗಿಯುತ್ತದೆ. </span>
</p>
<p>
<span> ಏವ ಮೇತತ್​ ಪುರಾವೃತ್ತಂ ತೇಷಾಮಕ್ಲಿಷ್ಟಕರ್ಮಣಾಂ।</span>
</p>
<p>
<span> ಭೇದೋರಾಜ್ಯ ವಿನಾಶಶ್ಚ ಜಯಶ್ಚ ಜಯತಾಂ ವರ॥ ೫೫-೪೩</span>
</p>
<p>
<span>ಆದ್ದರಿಂದಲೇ ಮಹಾಭಾರತಕ್ಕೆ ‘ಜಯ’ವೆಂಬ ಹೆಸರು ಬಂದಿರಬಹುದು. ಜಯೋ ನಾಮೇತಿಹಾಸೋ ಯಂ ಶ್ರೋತವ್ಯೋ ವಿಜಿಗೀಷುಣಾ। ಮೊದಲು ಶತ್ರುಗಳಿಗೆ ಸೋತು ಆಮೇಲೆ ಗೆಲವನ್ನು ಪಡೆದ ಸಂಜಯನ ಕಥೆಯನ್ನು ಹೇಳುವ ವಿದುರೋಪಾಖ್ಯಾನಕ್ಕೂ (ಉದ್ಯೋಗಪರ್ವವನ್ನು ನೋಡಿ) ಹೀಗೆಯೇ ‘ಜಯ’ವೆಂದು ಹೆಸರು. ಇದನ್ನು ಪರಿಶೀಲಿಸಿದರೆ ಭಾರತವು ಯಾವಾಗಲಾದರೂ ಪಾಂಡವರ ಯುದ್ಧ ಮತ್ತು ರಾಜ್ಯಪ್ರಾಪ್ತಿಯಿಂದಲೇ ಮುಗಿದಿತ್ತೋ ಏನೋ ಎನ್ನಿಸುತ್ತದೆ.(ಮುಂದಿನ ಟಿಪ್ಪಣಿಯನ್ನೂ ವೆಂಕಟಾಚಲಂ ಪು.೮೪ ನ್ನು ನೋಡಿ)</span>
</p>
<p>
<span> ‘ತತೋಜಯಮುದೀರಯೇತ್​’ ಎಂಬುದರ ಮೇಲೆ(ಮಂಗಳ ಶ್ಲೋಕ,, ನಾಲ್ಕನೆಯ ಪಾದ) ನೀಲಕಂಠರು ಮಾಡಿರುವ ವ್ಯಾಖ್ಯಾನವನ್ನು ಕೆಳಗೆ ಕೊಟ್ಟಿದೆ. </span>
</p>
<p>
<span> ತತೋವ್ಯಾಪ್ತಃ ತಯೈವಸರಸ್ವತ್ಯಾ ಪರಮ ಕಾರುಣಿಕಯಾ ಜನಬೋಧಾಯಾವಿಷ್ಟೋಜಯಂ.</span>
</p>
<p>
<span> ‘ಜಯೋನಾಮೇತಿಹಾಸೋಯಂ’ ಇತಿ ವಕ್ಷ್ಯಮಾಣತ್ವಾತ್​ ‘ಜಯ’ ಸಂಜ್ಞಂ ಭಾರತಾಖ್ಯಂ ಇತಿಹಾಸಂ ವಾ.</span>
</p>
<p>
<span> </span>
</p>
<p>
<span> ಅಷ್ಟಾದಶ ಪುರಾಣಾನಿ ರಾಮಸ್ಯ ಚರಿತಂ ತಥಾ।</span>
</p>
<p>
<span> ಕಾರ್ಷ್ಣಂ ವೇದ ಪಂಚಮಂಚ ಯಂ ಮಹಾಭಾರತಂ ವಿದುಃ॥ </span>
</p>
<p>
<span> </span>
</p>
<p>
<span> ತಥೈವ ವಿಷ್ಣುಧರ್ಮಾಶ್ಚ ಶಿವಧರ್ಮಾಶ್ಚ ಶಾಶ್ವತಾಃ।</span>
</p>
<p>
<span> ಜಯೇತಿ ನಾಮ ತೇಷಾಂಚ ಪ್ರವದಂತಿ ಮನೀಷಿಣಃ॥</span>
</p>
<p>
<span> </span>
</p>
<p>
<span> ಇತಿ ಭವಿಷ್ಯವಚನಂ ಪುರಾಣಾದಿಕಂ ವಾ</span>
</p>
<p>
<span> </span>
</p>
<p>
<span> ಚತುರ್ಣಾಂ ಪುರುಷಾರ್ಥಾನಾಂ ಅಪಿಹೇತೌ ಜಯೋಸ್ತ್ರಿಯಾಂ।</span>
</p>
<p>
<span> </span>
</p>
<p>
<span> ಇತಿ ಕೋಶಾತ್​ ಅನ್ಯಂ ವಾ ಪುರುಷಾರ್ಥ ಪ್ರತಿಪಾದಕಂ ಗ್ರಂಥಂ ಶಾರೀರಕ ಸೂತ್ರಭಾಷ್ಯಾದಿ ರೂಪಂ</span>
</p>
<p>
<span> ಉದೀರಯೇತ್​ ಉಚ್ಚಾರಯೇತ್​॥</span>
</p>
<p>
<span> ಇದರ ಪ್ರಕಾರ ‘ಜಯ’ ಶಬ್ದಕ್ಕೆ ಗೆಲವು, ಭಾರತ, ರಾಮಾಯಣ, ಹದಿನೆಂಟು ಪುರಾಣ, ವಿಷ್ಣುಧರ್ಮ,ಶಿವಧರ್ಮ,ಶಾರೀರಕ ಸೂತ್ರ ಭಾಷ್ಯ ಎಂದೆಲ್ಲಾ ಅರ್ಥವಾಗಬಹುದು. ಭಾರತ ಪ್ರಕೃತ ಅರ್ಥವಾದ್ದರಿಂದ ಆ ಅರ್ಥವನ್ನು ಇಲ್ಲಿ ಇಟ್ಟುಕೊಂಡರೆ ಸಾಕು.</span>
</p>
<p>
<span> ಕೃಷ್ಣನಿದ್ದೆಡೆ ಧರ್ಮ, ಧರ್ಮವಿದ್ದೆಡೆ ಜಯ, ಎಂದು ಭಾರತದಲ್ಲಿ ಅನೇಕ ಕಡೆ ಬಂದಿರುವುದರಿಂದ ನರನಾರಾಯಣರನ್ನು (ಅವರ ಅವತಾರವೇ ಅರ್ಜುನ ಮತ್ತು ಕೃಷ್ಣ) ಜೊತೆಗೆ ವಾಗ್ದೇವತೆಯಾದ ಸರಸ್ವತಿಯನೂ ನಮಸ್ಕರಿಸಿದರೆ, ಈ ನಮಸ್ಕಾರತ್ರಯದಿಂದ ಕೈಕೊಂಡ ಕಾರ್ಯದಲ್ಲಿ ಗೆಲ್ಲುವುದು ಸಿದ್ಧ.-ಎಂಬ ಅರ್ಥವೂ ಇರುವಂತಿದೆ. ಸಿಲ್ವೇನ್​ ಲೆವಿಯವರು ಇದನ್ನು ವಿಸ್ತಾರವಾಗಿ ವಿಚಾರಮಾಡಿದ್ದಾರೆ. </span>
<span class="en">`</span>
<span class="en">Tato Jayam Udirayet' Par Sylvain Levi. in Commemorative Essays presented to Sri R.G.Bhandarkar .pp 99-100 A.B.O.R.I.I.1,13.ff</span>
</p>
<p>
<span> ೨೫. </span>
<span>ಪಾಣಿನಿಯ ಪ್ರಕಾರ ಭಾರತವೆಂದರೆ ಭರತ(ವಂಶೀಯ)ರಿಗೆ ನಡೆದ ಯುದ್ಧವೆಂದೇ ಅರ್ಥ. ‘ಸಂಗ್ರಾಮೇ ಪ್ರಯೋಜನ ಯೋದ್ಧೃಭ್ಯಃ’(೪-೨-೫೬)..ಭರತಾ ಯೋದ್ಧಾರೋಸ್ಯ ಸಂಗ್ರಾಮಸ್ಯ ಭಾರತಃ-ಸಿದ್ಧಾಂತ ಕೌಮುದೀ ತದ್ಧಿತಪ್ರಕರಣ.</span>
</p>
<p>
<span> ೨೬.ಹಿಂದೆ ೧೫ನೆಯ ಪುಟವನ್ನೂ ಅನುಕ್ರಮಣಿಕೆ ೫೦ ನೆಯ ಸ್ಲೋಕವನ್ನೂ ನೋಡಿ.</span>
</p>
<p>
<span> ೨೭.ಇವಳಿಗೆ ಕಾಳಿ, ಸತ್ಯವತಿ, ಮತ್ಸ್ಯಗಂಧಿ, ಯೋಜನಗಂಧಿ, ಗಂಧವತಿ ಮುಂತಾದ ಹೆಸರುಗಳೂ ಉಂಟು.</span>
</p>
<p>
<span> ೨೮. ಇವುಗಳನ್ನು ವಚನಭಾರತದ ಅನುಬಂಧಗಳಲ್ಲಿ ಕೊಟ್ಟಿದೆ. (ಪುಟ ೩೯೩-೪೦೨)</span>
</p>
<p>
<span> ೨೯. ಇದನ್ನು ಕ್ರಮಪಡಿಸುವ ಉದ್ದೇಶದಿಂದಲೇ ಏನೋ ದಾಕ್ಷಿಣಾತ್ಯಪಾಠಗಳಲ್ಲಿ ಮೊದಲು ಯಯಾತಿಯ ಕಥೆ ಆಮೇಲೆ ದುಷ್ಯಂತನ ಕಥೆ ಬರುತ್ತದೆ. ಇಲ್ಲಿ ಸುಕ್ತಂ ಪಾಠವನ್ನು ಅನುಸರಿಸಿದೆ.</span>
</p>
<p>
<span> ೩೦. ಇವನು ಕಟ್ಟಿಸಿದ ಊರೇ ‘ಹಾಸ್ತಿನಪುರ’; ಕೌರವರ ರಾಜಧಾನಿ. ಇದಕ್ಕೆ ಹಸ್ತಿನಗರ, ಹಸ್ತಿನಾಪುರ, ಹಸ್ತಿನಾವತಿ, ಗಜಪುರ ಮುಂತಾದ ಹೆಸರುಗಳೂ ಉಂಟು. </span>
</p>
<p>
<span> ೩೧. ಅವನಿಗೇ ಆಪವ ವಾರುಣೀ ಎಂದು ಹೆಸರು. </span>
</p>
<p>
<span> ೩೨. ‘ದ್ಯೌಃ’ ಎಂಬ ವಸುವು ಮುಖ್ಯ ಅಪರಾಧಿಯಾಗಿದ್ದದ್ದರಿಂದ ಅವನು ಭೀಷ್ಮನಾಗಿ ಹುಟ್ಟಿ ಮಕ್ಕಳಿಲ್ಲದೆ ಹೆಚ್ಚುಕಾಲ ಭೂಮಿಯ ಮೇಲೆ ಇರಬೇಕಾಯಿತು. </span>
</p>
<p>
<span> ೩೩. ಅಸಂಭವವಾಗಿ ಅಥವಾ ವಿಚಿತ್ರವಾಗಿ ತೋರುವ ವೃತ್ತಾಂತಕ್ಕೆ ಹೀಗೆ ಪೂರ್ವಜನ್ಮದಲ್ಲಿ ನಡೆದ ಘಟನೆಯೇ ಕಾರಣವೆಂದು ಹೇಳಿ ಒಂದು ಕಥೆಯನ್ನು ಕಲ್ಪಿಸುವುದು ಸಾಧಾರಣ. ಇಂಥ ಕಥೆಗಳು ಭಾರತದಲ್ಲಿ ಬೇಕಾದಷ್ಟು ಬರುತ್ತವೆ. ಅವುಗಳನ್ನು ವಚನಭಾರತದಲ್ಲಿ ಸಾಮಾನ್ಯವಾಗಿ ಬಿಡುತ್ತಹೋಗಿದ್ದೇನೆ. ಉದಾಹರಣೆ: ದ್ರೌಪದಿಗೆ ಐದುಜನ ಗಂಡಂದಿರು ಆದದ್ದಕ್ಕೆ ಉಪಪತ್ತಿ ಹೇಳುವ ‘ನಾರಾಯಣಿ’ಯ ಕಥೆ:(ಈ ವೃತ್ತಾಂತದ ವಿಮರ್ಶೆಯನ್ನು ವೆಂಕಟಾಚಲಂ ಪುಟ ೩೬೬-೪೧೫ ರಲ್ಲಿ ನೋಡಿ)</span>
</p>
<p>
<span> ೩೪. ಇದಕ್ಕೆ ಇನ್ನೂ ಒಂದು ವಿವರಣೆಯಿದೆ. </span>
</p>
<p>
<span> ಯಂ ಯಂ ಕರಾಭ್ಯಾಂ ಸ್ಪೃಶತಿ ಜೀರ್ಣಂ ಚ ಸುಖಮಶ್ನುತೇ।</span>
</p>
<p>
<span> ಪುನರ್ಯುವಾಚ ಭವತಿ ತಸ್ಮಾತ್​ ತಂ ಶಂತನುಂ ವಿದುಃ॥ ಆದಿ ೯೦-೪೮</span>
</p>
<p>
<span> </span>
</p>
<p>
<span> ತನ್ನ ಕೈಗಳಿಂದ ಯಾವ ಮುದುಕನನ್ನು ಮುಟ್ಟಲಿ, ಅವನಿಗೆ ಸುಖವಾಗಿ ಯೌವನ ಬರುತ್ತಿತ್ತು. ಆದ್ದರಿಂದ ಅವನಿಗೆ ಶಂ(=ಸುಖವನ್ನು) ತನುಃ(ಉಂಟುಮಾಡುವವನು) ಎಂದು ಹೆಸರಾಯಿತು. </span>
</p>
<p>
<span> ೩೫. ಶಂತನುವು ಸಾಗರನ ಅವತಾರವೆಂದು ಹರಿವಂಶದಲ್ಲಿ ಒಂದು ಕಥೆ ಬರುತ್ತದೆ. (ಹರಿವಂಶಪರ್ವ ಅಧ್ಯಾಯ ೫೩) ಇದು ಗಂಗೆಯ ಪಾತಿವ್ರತ್ಯವನ್ನು ಸ್ಥಾಪಿಸುವುದಕ್ಕೆ ಹುಟ್ಟಿದ್ದೋ ಏನೋ! ಸಾಗರನಾದರೆ ತನ್ನ ಗಂಡನೇ ಆಯಿತು. ಅನ್ಯನಾಗಲಿಲ್ಲ.</span>
</p>
<p>
<span> ೩೬. ವ್ಯಾಸರು ಭಾರತ ಕಾವ್ಯವನ್ನು ಮಾಡಿ ಎಂದರೆ ಬುದ್ದಿಯಲ್ಲಿ ಸಿದ್ಧಪಡಿಸಿಕೊಂಡು (ಮನಸಾ ಕಲ್ಪಿತಸ್ಯ ಚ) ಅದನ್ನು ಶಿಷ್ಯರಿಗೆ ಪ್ರಕಾಶಪಡಿಸುವುದು ಹೇಗೆ ಎಂದು ಚಿಂತಿಸುತ್ತಿರಲು ಬ್ರಹ್ಮನು ಬಂದು ಅದನ್ನು ಗಣಪತಿಯ ಮೂಲಕ ಬರೆಸಬೇಕೆಂದು ಸೂಚಿಸಿದ ಹಾಗೆ ಒಂದು ಕಥೆ ಕೆಲವು ಭಾರತ ಪ್ರತಿಗಳಲ್ಲಿ ಕಂಡುಬರುತ್ತದೆ. (ಇದು ಪ್ರಕ್ಷಿಪ್ತವೆಂದು ಸುಕ್ತಂಕರವರು ಅನುಬಂಧದಲ್ಲಿಯೂ, ಅಡಿಟಿಪ್ಪಣಿಯಲ್ಲಿಯೂ ಸೇರಿಸಿದ್ದಾರೆ. ಆದಿಪರ್ವ ಪುಟ ೮೮೪-೮೮೫) ವ್ಯಾಸರು ತಾವೇ ಬರೆಯದೆ ಗಣಪತಿಯ ಕೈಯಲ್ಲಿ ಏಕೆ ಬರೆಸಿದರೋ -ಅಥವಾ ಬ್ರಹ್ಮನು ಹಾಗೆಂದು ಏಕೆ ಆಜ್ಞೆಮಾಡಿದನೋ ಗಣಪತಿಗೆ ಲೇಖನದಲ್ಲಿ ಮಿಕ್ಕವರಿಗಿಲ್ಲದ ಸಾಮರ್ಥ್ಯ ಏನಿದೆಯೋ ತಿಳಿಯುವಂತಿಲ್ಲ. ಆ ಕಥೆಯ ಪ್ರಕಾರ ಗಣಪತಿಯು ಒಂದು ಒಪ್ಪಂದದ ಮೇಲೆ ಬರೆಯುವುದಕ್ಕೆ ಸಮ್ಮತಿಸಿದನಂತೆ. ಅದೇನೆಂದರೆ ತನ್ನ ಲೇಖನಿಗೆ ಬಡುವಿಲ್ಲದ ಹಾಗೆ ವ್ಯಾಸರು ಹೇಳಿ ಬರೆಯಿಸಬೇಕೆಂಬುದು. ವ್ಯಾಸರು ತಾವೂ ಒಂದು ನಿಯಮ ಹಾಕಿ ಒಪ್ಪಿಕೊಂಡರು; ಅದೇನೆಂದರೆ ಗಣಪತಿಯು ತಾನು ಬರೆಯುವುದನ್ನು ಅರ್ಥಮಾಡಿಕೊಂಡು ಬರೆಯುತ್ತ ಹೋಗಬೇಕೆಂಬುದು. ಆದರೆ ವ್ಯಾಸರು ಭಾರತವೆಲ್ಲವೂ ಇನ್ನೂ ಪೂರ್ತಿಯಾಗಿ ಬುದ್ಧಿಸ್ಥವಾಗಿಲ್ಲದಿದ್ದರಿಂದಲೋ ಕವನಮಾಡಿ ಗ್ರಂಥರೂಪದಲ್ಲಿ ಹೊಸಹೊಸದಾಗಿ ಹೇಳಬೇಕಾಗಿದ್ದದ್ದರಿಂದಲೋ “ಕುತೂಹಲ”ದಿಂದಲೋ ಮಧ್ಯ ಮಧ್ಯದಲ್ಲಿ ಸ್ವಲ್ಪ ಸ್ವಲ್ಪ ನಿಲ್ಲುವ ಹಾಗಾಗುತ್ತಿತ್ತೆಂದೂ ಅಂಥ ಸಂದರ್ಭದಲ್ಲಿ ಅವರು ಒಂದು ಕಷ್ಟವಾದ ಶ್ಲೋಕವನ್ನು ಹೇಳುತ್ತಿದ್ದರೆಂದೂ ಅದರ ಅರ್ಥವನ್ನು ಗ್ರಹಿಸಿ ಗಣಪತಿಯು ಬರೆಯುವಹೊತ್ತಿಗೆ ವ್ಯಾಸರು ಮುಂದಕ್ಕೆ ಸಿದ್ಧಮಾಡಿಕೊಳ್ಳುತ್ತಿದ್ದರೆಂದೂ ಕಥೆಯು ಹೇಳುತ್ತದೆ. ‘ಸರ್ವಜ್ಞ’ನಾದರೂ ಗಣಪತಿಯನ್ನೇ ತಡೆದು ನಿಲ್ಲಿಸಿದ ಇಂಥ ಶ್ಲೋಕಗಳು ೮೮೦೦ ಇವೆಯೆಂದೂ ಅವುಗಳ ಅರ್ಥವನ್ನು ತಾನು ಶುಕ ಇಬ್ಬರು ಮಾತ್ರ ಬಲ್ಲರೆಂದೂ ಸಂಜಯನು ಬಲ್ಲನೋ ಇಲ್ಲವೋ ಗೊತ್ತಿಲ್ಲವೆಂದು ಸೂತ ಪುರಾಣಿಕನು ಹೇಳುತ್ತಾನೆ. ಇವುಯಾವುವೋ ಯಾರೂ ಹೇಳಿಲ್ಲ. ಹೇಳಲಾಗುವಂತಿಲ್ಲ. ಇವುಗಳನ್ನು ವ್ಯಾಸರ ಗುಟ್ಟು, ವ್ಯಾಸಘಟ್ಟ, ಕೂಟಶ್ಲೋಕ ಎಂದು ಹೇಳುವುದು ರೂಢಿಯಾಗಿದೆ. </span>
</p>
<p>
<span> ಕಥೆ ವಿನೋದವಾಗಿದೆ. ಅದನ್ನು ಪಾರಮಾರ್ಥಿಕವಾಗಿಯಲ್ಲದಿದ್ದರೆ “ಕಾವ್ಯಸತ್ಯ”ವಾಗಿಯಾದರೂ ಗ್ರಹಿಸಬಹುದು.</span>
</p>
<p>
<span>( ಗಣಪತಿಯ ಆವಾಹನ ಮಂತ್ರದಲ್ಲಿ ಹೇಳಿರುವಂತೆ ಅವನು ‘ಕವಿಗಳ ಕವಿ’ ಎಂದಿದ್ದಿರಬಹುದು. ಆದರೆ ಇಲ್ಲಿ ಗಣಪತಿ ಶಬ್ದಕ್ಕೆ ಬ್ರಹ್ಮನ ಪರವಾಗಿ ಅರ್ಥಮಾಡುತ್ತಾರೆ)</span>
</p>
<p>
<span>( ಮಹಾಭಾರತವನ್ನು ತಿದ್ದಿದ ಶೈವರ ಕೈವಾಡವೇ ಈ ಕಥೆಗೆ ಕಾರಣವೆಂಬುದು ಹಾಪ್​ಕಿನ್ಸ್​ ಅವರ ಅಭಿಪ್ರಾಯ)</span>
</p>
<p>
<span>( ೮೮೦೦ ಸಾರಿ ವ್ಯಾಸರು ನಿಂತರೆಂದೂ ಗಣಪತಿಯು ಯೋಚಿಸುತ್ತ ಕುಳಿತನೆಂದೂ ಹೇಳುವುದು ಇಬ್ಬರಿಗೂ ಗೌರವವೇನಲ್ಲ. ಈ ಸಂಖ್ಯೆಯು ಪ್ರಾಯಶಃ ಭಾರತಕ್ಕೆ ಮೊಟ್ಟಮೊದಲು ಇದ್ದ ಗ್ರಂಥದ ಪ್ರಮಾಣ. ಅದು ಭಾರತ ಬೆಳೆದಮೇಲೂ ಸಾಂಪ್ರದಾಯಕವಾಗಿ ಬರುತ್ತಿತ್ತು. ಅದಕ್ಕೆ ಹೀಗೆ ಉಪಪತ್ತಿ ಹೇಳಿರಬಹುದು ಎಂದು ಕೆಲವರು ಊಹಿಸುತ್ತಾರೆ) .</span>
</p>
<p>
<span>(ಇಲ್ಲಿ ಸಂಜಯನಿಗೆ ಔಚಿತ್ಯವೇನು? ಈ ಸಂಜಯನು ಯಾರು? ಧೃತರಾಷ್ಟ್ರನಿಗೆ ಯುದ್ಧವನ್ನು ವರ್ಣಿಸಿದ ಸೂತ ಸಂಜಯನು ಜನಮೇಜಯನ ಸರ್ಪಯಾಗ ಕಾಲದಲ್ಲಿ ಇನ್ನೂ ಬದುಕಿದ್ದನೇ? ಯುದ್ಧಪಂಚಕದಲ್ಲಿರುವುದು ೨೩೭೮೩ ಶ್ಲೋಕಗಳು ಮಾತ್ರ) </span>
</p>
<p>
<span> ೩೭. ಆಧುನಿಕ ಪರಿಭಾಷೆಯಲ್ಲಿ ಹೇಳುವುದಾದರೆ ‘ವ್ಯಾಸ ರಚಿತ’ವಾದ ‘ಜಯ’ವೆಂಬ ಕಾವ್ಯವನ್ನು ವೈಶಂಪಾಯನನು ಸಂಪಾದಿಸಿ ‘ಭಾರತ’ವೆಂದು ಪ್ರಕಟಿಸಿದನು. ಸೌತಿಯು ಅದಕ್ಕೆ ಉಪೋದ್ಘಾತ, ವಿಷಯಸೂಚಿಕೆ, ಟಿಪ್ಪಣಿಗಳು, ಅನುಬಂಧಗಳು ಮುಂತಾದುವುಗಳನ್ನು ಸೇರಿಸಿ ‘ಮಹಾಭಾರತ’ವೆಂದು ವಿಸ್ತೃತರೂಪದಲ್ಲಿ ಪುನಃ ಪ್ರಕಟಿಸಿದನು. (ಸಿ.ವಿ.ವೈದ್ಯ.೮)</span>
</p>
<p>
<span> ಸಾಧಾರಣವಾಗಿ ಪ್ರತಿಯೊಂದು ಪುರಾಣವೂ ಭಾರತದಂತೆಯೇ ಆರಂಭವಾಗುತ್ತದೆ; ಎಂದರೆ ಸೂತಪುರಾಣಿಕನು ನೈಮಿಷಾರಣ್ಯವಾಸಿಗಳಾದ ಶೌನಕಾದಿಗಳಿಗೆ ಅದನ್ನು ಹೇಳುತ್ತಾನೆ. ಇದು ಮಹಾಭಾರತದ ಅನುಕರಣವೆಂದು ತೋರುತ್ತದೆ. </span>
</p>
<p>
<span> ೩೮. ನಾಮ ವಾ ಋಗ್ವೇದೋ ಯಜುರ್ವೇದಃ ಸಾಮವೇದ ಅಥರ್ವಣಶ್ಚತುರ್ಥ ಇತಿಹಾಸ ಪುರಾಣಃ ಪಂಚಮೋವೇದಾನಾಂ...(೭-೧-೧೪)</span>
</p>
<p>
<span> ೩೯. ಸಾಮರ್ಗ್ಯಜುರ್ವೇದಾಸ್ತ್ರಯಸ್ತ್ರಯೀ। ಅಥರ್ವವೇದೇತಿಹಾಸವೇದೌ ಚ ವೇದಾಃ(ವಿನಯಾಧಿಕಾರಿಕ, ಪ್ರ.ಕ.೧ಆಧ್ಯಾ೨)</span>
</p>
<p>
<span> ೪೦. </span>
<span>ಗಿ.ಒ.ಂಕ್ಖಿಇ-ಖiರ್ತ್ಜ್ಜಚಿ ಅiಣಚಿಣiಠ್ಟಿs iಟಿ ಣhಜ್ ಒಚಿhಚಿಛ್hಚಿಡಿಚಿಣಚಿ: ಈಜ್sಣsಛಿhಡಿiಜಿಣ ಕ್ಖಔಈ.ಕ್.ಗಿ.ಏಂಓಇ,೧೯೪೧, ಠಿಚಿರ್ಜ್ ೨೬</span>
</p>
<p>
<span> ೪೧. ಆಗ ಅವು ಇನ್ನೂ ‘ದರ್ಶನ’ವೆಂದು ಕರೆಯುವ ಸ್ಥಿತಿಯಲ್ಲಿದ್ದಿರಲಾರವು. ಅವುಗಳ ಸ್ವರೂಪವನ್ನು </span>
</p>
<p>
<span>ಡಾ.ಭಂಡಾರಕರ ರವರು ಹೀಗೆ ನಿರೂಪಿಸುತ್ತಾರೆ.</span>
</p>
<p>
<span> </span>
<span class="en">"The speculative philosophy, therefore, that existed about the time of Svetasvatara Upanishad and the Bhagavadgita was known by the name of Samkhya and out of it grew the non-theistic system of later times. The Yoga, the philosophy of action, too did prevail, but it culminated as indicated before into a concentration of mind, the ordinary operation being suspended. on the Brahman, Akshara or the Supreme Soul Vaishnavism, Saivism, etc. p.36-39.</span>
</p>
<p>
<span> ಸಾಂಖ್ಯಯೋಗ ದರ್ಶನಗಳನ್ನು ಪ್ರತಿಪಾದಿಸುವ ಸಾಂಖ್ಯಕಾರಿಕಾ ಯೋಗಸೂತ್ರ ಮುಂತಾದ ಗ್ರಂಥಗಳು ಮಹಾಭಾರತಕ್ಕಿಂತ ಈಚಿನವು. </span>
</p>
<p>
<span> ೪೨. ಸ್ವರ್ಗಕಾಮೋ ಯಜೇತ - ಸ್ವರ್ಗ ಬೇಕಾದವನು ಯಜ್ಞಮಾಡಬೇಕು. ಯಜ್ಞಮಾಡಿದವನಿಗೆ ಸ್ವರ್ಗ ಲಭಿಸುತ್ತದೆ ಎಂಬ ಮೀಮಾಂಸಮತವೇನೋ ಬ್ರಾಹ್ಮಣ ಕ್ಷತ್ರಿಯರಿಬ್ಬರಲ್ಲಿಯೂ ಪ್ರಬಲವಾಗಿ ನೆಲೆಸಿತ್ತು. </span>
</p>
<p>
<span> ೪೩.ಸಾಂಖ್ಯಯೋಗದರ್ಶನಗಳನ್ನು ಇನ್ನೂ ವಿವರವಾಗಿ ತಿಳಿಯಬೇಕೆನ್ನುವವರು ಈ ಗ್ರಂಥಗಳನ್ನು ನೋಡಬಹುದು.</span>
</p>
<p>
<span> (೧) </span>
<span class="en">S.RADHAKRISHNAN- Indian Philosophy,VolumeII pp.248-374.</span>
</p>
<p>
<span class="en"> (2) M.HIRIYANNA-Outlines of Indian Philosophy .pp.267-297</span>
</p>
<p>
<span class="en"> (3) M.HIRIYANNA-The Essentials of Indian Philosophy .pp.106-129.</span>
</p>
<p>
<span class="en"> (4) A.BERRYDALE KEITH- Samkhya system</span>
</p>
<p>
<span class="en"> (5) GANGANATHA JHA- Tatwa Kaumudi(Samkhya)</span>
</p>
<p>
<span class="en"> (6) SWAMI VIVEKANANDA-Raja Yoga</span>
</p>
<p>
<span class="en"> (7) E.H.JOHNSTON-Early Samkhya: An essay on its historical development according to the texts</span>
<span>.</span>
</p>
<p>
<span> ೪೪. ಯಥಾ ಕೂರ್ಮಃ ಸ್ವಾವಯವೇಭ್ಯಃ ಸಂಕೋಚವಿಕಾಸಿಭ್ಯೋ ನ ಭಿನ್ನಃ</span>
</p>
<p>
<span> ಏವಂ ಘಟಮಕುಟಾದಯೋಪಿ ಮೃತ್ಯುವರ್ಣಾದಿಭ್ಯೋ ನ ಭಿನ್ನಾಃ- ಸಾಂಖ್ಯತತ್ವಕೌಮುದೀ ಪುಟ.೨೩</span>
</p>
<p>
<span> ೪೫ ಸಾಂಖ್ಯಕಾರಿಕಾ ೧೩ನ್ನು ನೋಡಿ.</span>
</p>
<p>
<span> ೪೬. ಸಂ+ಖ್ಯಾ= ಚೆನ್ನಾಗಿ ಪರಿಶೀಲಿಸು; ತತ್ವವಿವೇಚನೆಮಾಡಿ. ಸಾಂಖ್ಯದಲ್ಲಿ ಸೃಷ್ಟಿತತ್ವಗಳನ್ನು ಲೆಕ್ಕಾಚಾರಮಾಡಿ ಹೇಳಿಬಿಡುವುದರಿಂದ ಸಂಖ್ಯಾ ಶಬ್ದಕ್ಕೆ ‘ಅಂಕಿ’ ಎಂಬ ಅರ್ಥವೂ ಆಗಬಹುದು. </span>
</p>
<p>
<span> ೪೭. ಪುರುಷಸ್ಯ ದರ್ಶನಾರ್ಥಂ ಕೈವಲ್ಯಾರ್ಥಂ...ಸರ್ಗಃ-ಸಾಂಖ್ಯಕಾರಿಕಾ.೨೧</span>
</p>
<p>
<span> ೪೮. ಕಠೋಪನಿಷತ್ತಿನಲ್ಲಿ ಇಂದ್ರಿಯಗಳಿಂದ ಪುರುಷನವರೆಗಿನ ತತ್ವಗಳನ್ನು ಹೇಳಿದೆ. ಶ್ವೇತಾಶ್ವತರೋಪನಿಷತ್ತಿನ ‘ಅಜಾಮೇಕಾಂ ಲೋಹಿತಶುಕ್ಲಕೃಷ್ಣಾಂ ಬಹ್ವೀಃ ಪ್ರಜಾಃ ಸೃಜಮಾನಂ ಸರೂಪಾಂ ಎಂಬ ಶ್ಲೋಕವು ತ್ರಿಗುಣಾತ್ಮಕವಾದ ಪ್ರಕೃತಿಯನ್ನು ವರ್ಣಿಸುತ್ತದೆ. (ಆದರೆ ಈ ವಾಕ್ಯಕ್ಕೆ ಬೇರೆ ವಿಧವಾಗಿ ಅರ್ಥ ಹೇಳುವವರು ಇಲ್ಲದೆ ಇಲ್ಲ.) ಈಚೆಗೆ ಯೋಗವು ಮೊಹೆಂಜೋದಾರೋ ಕಾಲದಿಂದ ಬಂದಿರಬಹುದೆಂದು ಹೇಳಲಾಗುತ್ತಿದೆ. ಯೋಗದ ಜೊತೆಯಲ್ಲಿಯೇ ಸಾಂಖ್ಯವೂ ಇದ್ದಿರಬೇಕು. ಮೊಹಂಜೋದಾರೋ ಸಂಸ್ಕೃತಿಯು ವೈದಿಕವೇ, ವೇದಪೂರ್ವವೇ ಎಂಬ ವಿಚಾರದಲ್ಲಿ ಭಿನ್ನಾಭಿಪ್ರಾಯವಿದೆ.</span>
</p>
<p>
<span> ೪೯. ಇದನ್ನು ವಚನಭಾರತದಲ್ಲಿ ಒಂದು ಕಡೆ ಮಾತ್ರ ಸಂಗ್ರಹವಾಗಿ ಕೊಟ್ಟಿದೆ. (ಪುಟ.೩೫೧-೨)</span>
</p>
<p>
<span> ೫೦. ಅವರ ವಾಚಕವು ಪ್ರಣವ ಎಂದರೆ ಓಂಕಾರ (ಯೋಗಸೂತ್ರ ೧-೨೭) ಓಂಕಾರವು ಅಕಾರ, ಉಕಾರ, ಮಕಾರಗಳು ಸೇರಿ ಆಗಿರುವುದರಿಂದ, ಅದು ಬಾಯಿ ತೆರೆದು ಬಾಯಿ ಮುಚ್ಚುವವರೆಗೆ ಯಾವಯಾವ ಹೆಸರುಗಳನ್ನು ಯಾವಯಾವ ಅಕ್ಷರಗಳಿಂದ ಹೇಳಬಹುದೋ ಅವೆಲ್ಲವನ್ನೂ ಒಳಗೊಳ್ಳಬಲ್ಲದು. </span>
<span class="en">It denotes the whole range and possibility of all the words that can be made Vivekananda.</span>
</p>
<p>
<span> ೫೧. ಮ.ಭಾ, ೧೬, ೧೯-೬೧ ಯೋಗಸೂತ್ರ ೨-೩೧ ಭಗವದ್ಗೀತೆಯು ಯೋಗಶಾಸ್ತ್ರ ಅದರಲ್ಲಿ ಬರುವ ‘ಸ್ತ್ರೀಯೋ ವೈಶ್ಯಾಸ್ತಥಾ ಶೂದ್ರಾಸ್ತೇಪಿಯಾಂತಿ ಪರಾಂ ಗತಿಂ ಎಂಬ ವಾಕ್ಯಕ್ಕೂ (೯-೩೨) ಈ ದೃಷ್ಟಿಯಿಂದಲೇ ಅರ್ಥಮಾಡಬೇಕೆಂದು ತೋರುತ್ತದೆ. </span>
</p>
<p>
<span> ೫೨. ‘ಯೋಗ’ ಶಬ್ದಕ್ಕೆ ಅನೇಕ ಅರ್ಥಗಳಿವೆ. ಭಗವದ್ಗೀತೆಯ ಎರಡು(೪೮,೫೦) ಮತ್ತು ಐದನೆಯ ಅಧ್ಯಾಯ (೧,೫,೭)ಗಳಲ್ಲಿ ಅದಕ್ಕೆ ‘ಕರ್ಮ’ ಅಥವಾ ‘ಕರ್ಮಯೋಗ’ವೆಂದೇ ಅರ್ಥ. ಇಂದ್ರಿಯನಿಗ್ರಹ(ಕಠೋಪನಿಷತ್​ ೬-೧೧) ಚಿತ್ತೈಕಾಗ್ರತೆ (ಯೋಗಸೂತ್ರ ೧-೧, ಭಗವದ್ಗೀತೆ ಅಧ್ಯಾಯ ೬) ಎಂಬ ಅರ್ಥಗಳ ಜೊತೆಗೆ, ಪ್ರಕರಣ, ವಿಧಾನ ಅಥವಾ ಮಾರ್ಗ ಎಂಬ ಅರ್ಥಗಳೂ ಇವೆ.</span>
</p>
<p>
<span> ೫೩. ಭ.ಗೀ.೬-೩೫, ಯೋ.ಸೂ.೧-೧೨. ಇದರ ಕ್ರಮವನ್ನು ಕಠೋಪನಿಷತ್ತು ಸರಳವಾಗಿ ಹೇಳಿದೆ.೩-೧೩</span>
</p>
<p>
<span> ೫೪. ಕಠೋಪನಿಷತ್ತು ೪-೧:೩,೫,೬</span>
</p>
<p>
<span> ೫೫. ಯೋ.ಸೂ.೧-೨,೩. ‘ಮಸೂರ’ ಅಥವಾ ಉಬ್ಬುಗಾಜಿನ ಮೇಲೆ ಬೀಳುವ ಸೂರ್ಯಕಿರಣಗಳನ್ನು ಕೇಂದ್ರೀಕರಿಸಿದರೆ ಅದರ ಹಿಂದೆ ಸೂರ್ಯಬಿಂಬ ಸಣ್ಣದಾಗಿ ಬೀಳುವ ವೈಜ್ಞಾನಿಕ ಪ್ರಯೋಗವನ್ನು ಇದಕ್ಕೆ ದೃಷ್ಟಾಂತವಾಗಿ ಹೇಳಬಹುದು.</span>
</p>
<p>
<span> ೫೬. ಯೋ.ಸೂ. ೧-೫೧</span>
</p>
<p>
<span> ೫೭. ಈಶ್ವರ ಪ್ರಣಿಧಾನಾದ್ವಾ ಯೋ.ಸೂ. ೧-೨೩.</span>
</p>
<p>
<span> ೫೮. ಏತೇ ಜಾತಿದೇಶಕಾಲಸಮಯಾನವಚ್ಚಿನ್ನಾಸ್ಸಾರ್ವಭೌಮ ಮಹಾವ್ರತಂ ಯೋ.ಸೂ. ೨-೩೦ ರಿಂದ ೩೨</span>
</p>
<p>
<span> ೫೯. ಇದನ್ನು ಶ್ವೇತಾಶ್ವಕರ ಉಪನಿಷತ್ತಿನಲ್ಲಿಯೂ ಸದಾನಂದರ ‘ವೇದಾಂತಸಾರ’ದಲ್ಲಿಯೂ ನೋಡಬಹುದು.</span>
</p>
<p>
<span> ೬೦. ಭ.ಗೀ.೪: ೨೫ ರಿಂದ ೩೩: ೯:೮,೧೦:೧೨; ೩-೬, ೧೫-೧೭ ಈ ಶ್ಲೋಕಗಳನ್ನು ಪರಿಶೀಲಿಸಿ.</span>
</p>
<p>
<span> ೬೧. ಅನುಗೀತೆಯು ಭಗವದ್ಗೀತೆಯ ಛಾಯೆ. ರಣರಂಗದಲ್ಲಿ ಅರ್ಜುನನು ಏನು ಕೇಳಿದ್ದನೆಂದು ಅವನಿಗೆ ಮರೆತುಹೋಗಿತ್ತಂತೆ. ತಾನು ಏನು ಹೇಳಿದ್ದನೆಂದು ಕೃಷ್ಣನಿಗೆ ಮರೆತುಹೋಗಿತ್ತಂತೆ. ಆದ್ದರಿಂದ ಅದಕ್ಕೆ ಬದಲಾಗಿ ಹಿಂದೆ ಇನ್ನಾರೋ ಇನ್ನಾರಿಗೋ ಹೇಳಿದ್ದನ್ನು ಅರ್ಜುನನಿಗೆ ಕೃಷ್ಣನು ಹೇಳಿದನಂತೆ. ಅದೇ ಅನುಗೀತೆ!</span>
</p>
<p>
<span> ೬೨. ಕಾಳಿದಾಸನಿಂದ ವರ್ಣಿತರಾದ ರಘುವಂಶದ ರಾಜರೂ ಹೀಗೆಯೇ- ಯೋಗೇನಾಂತೇ ತನುತ್ಯಜಾಂ. (ರಘುವಂಶ ೧-೮)</span>
</p>
<p>
<span> ೬೩. ದಾತಾ= ಪ್ರವರ್ತಕಃ : ವಿಧಾತಾ= ಫಲಪ್ರದಃ - ನೀಲಕಂಠರ ಟೀಕ್​ ಹರಿವಂಶ೧೩೧-೭.</span>
</p>
<p>
<span> ೬೪. ಈಶ್ವರಂ ಕುತ ವಿವಾಹಂ ಅವಮಂಸ್ಯೇ ಪ್ರಜಾಪತಿಂ-ಆಧ್ಯಾಯ ೩೨. ದ್ರೌಪದಿಯು ಧಾತೃ ಈಶ್ವರ ಇಬ್ಬರೂ ಒಂದೇ ಎಂಬಂತೆ ಮಾತನಾಡುತ್ತಾಳೆ. </span>
</p>
<p>
<span> ಅಮರವು ದೈವದಿಷ್ಟ ಭಾಗಧೇಯ ಭಾಗ್ಯ ನಿಯತಿ ವಿಧಿ ಎಲ್ಲವನ್ನೂ ಏಕಾರ್ಥಕವಾಗಿ ಭಾವಿಸುತ್ತದೆ(೧,೪-೧೫೨)</span>
</p>
<p>
<span> ೬೫. ಭೀಷಾಸ್ಮಾದ್ವಾತಃ ಪವತೇ ಭೀಷೋದೇತಿ ಸೂರ್ಯಃ। ಭೀಷಾಸ್ಮಾದಗ್ನಿಶ್ಚೇಂದ್ರಶ್ಚ ಮೃತ್ಯುರ್ಧಾವತಿ ಪಂಚಮಃ॥ ತೈತ್ತಿರೀಯ ಉಪನಿಷತ್ತು ೨-೮, ಕಠ ೬-೩ನ್ನು ನೋಡಿ. </span>
</p>
<p>
<span> ೬೬. </span>
<span class="en">Divine ordering of universe. A life time of scientific research has convinced </span>
</p>
<p>
<span class="en">Dr.Robert A. Millikan that there really is divinity that guides' men's destiny...</span>
</p>
<p>
<span class="en"> He told the country's leading physicists that ‘wise men in all the ages have seen enough to at least make them reverent ’ He quoted Dr.Albert Einstein as saying “It is enough for me to contemplate the mystery of conscious life perpetuating itself through all eternity; to reflect upon the marvelous structure of the universe which we can dimly perceive and to try humbly to comprehend even an infinitismal part of the intelligence manifested in nature. ” “That”Millikan said “is as good a difinition of God as I need”.</span>
</p>
<p>
<span class="en"> But belief in God is not to belittle man, Milllikan believes. “For while the Great Architect had to direct alone the earlier stages of the evolutionary process” , Millikan said,“that part of Him that became us for we are certainly inside not outside, creations plan-has been stepping up amazingly the pace of vegetable animal and human evolution since we began to become conscious of the part we had to play. It is our sense of responsibility for playing our part to the best of our ability that makes us God-like.”</span>
</p>
<p>
<span class="en"> Millikan cited instances in the war when, in his view, "something otherthan any demonstrable superiority of the Allied performance tipped the scales in our favour. </span>
</p>
<p>
<span class="en"> “Almost a turn of a hair in some, if not most, of these events,” he said,“and civilization might have been doomed . But it was saved”.</span>
</p>
<p>
<span class="en"> "Shall I say by Human agents ? Yes, in part, for we are certainly a part of the great evolutionary scheme. </span>
</p>
<p>
<span class="en"> Just how we fit into the plans of Great Architect and how much he has assigned us to do, we do not know; but if we fall in our assignment it is pretty certain that part of the job will be left undone.But fit in we certainly do somehow, else we would not have a sense of our own responsibility. A purely materialistic philosophy is to me the height of unintelligence</span>
<span>" - ಗ್.ಕ್.ಂ.</span>
</p>
<p>
<span> ಇದರಲ್ಲಿ ಮನುಷ್ಯಪ್ರಯತ್ನಕ್ಕೂ ಬುದ್ಧಿಗೂ ಒಂದು ಸ್ಥಾನವನ್ನು ಕೊಟ್ಟಿದೆ. ಇದು ಸಹಜವೇಯೆ.</span>
</p>
<p>
<span> ೬೭.</span>
<span class="en">In the vedic hymns man fears gods , and imagines God. In the Brahmanas man subdues the gods,and fears God. In the Upanishads man ignore the gods and becomes God-E.W.Hopkins . The Religion of India p.217</span>
<span> </span>
</p>
<p>
<span> ೬೮.</span>
<span class="en">In the Puranic times..three streams of religious thoughts namely, the one flowing from Vishnu, the vedic god at its source, another from Narayana, the cosmic and philosophic god, and the third from Vasudeva, the historical god, mingled together decisively and thus formed the later Vaishnavism. R.G.Bhandarkar, collected works Vol.IV Vaishnavism, Saivism and minor religious systems.p.49.</span>
</p>
<p>
<span> ೬೯. ರಾಮನ ಪೂಜೆ ಪ್ರಾಯಶಃ ಹನ್ನೊಂದನೆಯ ಶತಮಾನದ ಸುಮಾರಿನಲ್ಲಿ ಮೊದಲಾಗಿರಬೇಕು-ಅದೇ ಗ್ರಂಥ ಪುಟ.೬೬.</span>
</p>
<p>
<span> ೭೦. ೧೯೫೪ರ ಕುಂಭಸಮ್ಮೇಳನದ ನೂಕುನುಗ್ಗಲಲ್ಲಿ ೨೫೩ ಹೆಂಗಸರು ೪೯ ಗಂಡಸರು ೧೪ ಮಕ್ಕಳು -ಹೀಗೆ ಒಟ್ಟು ೩೧೬ ಜನ ಸತ್ತರೆಂದು ಅಧಿಕೃತವಾಗಿ ಪ್ರಕಟಿಸಲ್ಪಟ್ಟಿದೆ. </span>
</p>
<p>
<span> ೭೧</span>
<span class="en">.....by mutual sympathy and goodwill, all differing symbolisms , theories,mythologies, and aspirations, which in past centuries have been helpful to peoples in widely separated portions of the globe, may find their reconciliation in an unanimity of religious ideals, which shall transcend all those hitherto current, and command acceptance from the conscience of universal man-E.P.Rice: Preface to the Mahabharata Analysis and Index.</span>
</p>
<p>
<span class="en"> 72. The Purusha is hidden behind the veils of curruptaible flesh and restless mind. all of which offer hindrances to the method of yoga-Dr.S.Radhakrishnan,Indian Philosophy, Vol.II p.352</span>
</p>
<p>
<span> </span>
</p>
<p>
<span> ೭೩.ಇದೇ ವಿಧವಾದ ಧರ್ಮಾರ್ಥವಿಚಾರಕ್ಕೆ ಶುಭೇ ವರ್ತ್ಮನಿ ಶಿಷ್ಯಂತಂ ತ್ಯಾಮಾರ್ಯ ವಿಜಿತೇಂದ್ರಿಯಂ। ಅನರ್ಥೇಭ್ಯೋನ ಶಕ್ನೋತಿ</span>
</p>
<p>
<span>ತ್ವಾತುಂ ಧರ್ಮೋ ನಿರರ್ಥಕಃ॥ ಎಂದು ಮುಂತಾದ (ವಾಲ್ಮೀಕಿ ರಾಮಾಯಣ ಯುದ್ಧಕಾಂಡ ೮೩-೧೪) ಲಕ್ಷಣನ ಮಾತನ್ನು ಹೋಲಿಸಿ. </span>
</p>
<p>
<span> </span>
</p>
<p>
<span> ೭೪. ನ ಮಾಂಸಭಕ್ಷಣೇ ದೋಷೋ ನ ಮಧ್ಯೇ ನ ಚ...।</span>
</p>
<p>
<span> ಪ್ರವೃತ್ತಿ ರೇಷಾ ಭೂತಾನಾಂ ನವೃತ್ತಿಸ್ತು ಮಹಾಫಲಾ॥(ಮನುಸ್ಮೃತಿ ೫-೫೬)</span>
</p>
<p>
<span> ೭೫. </span>
<span/>
<span class="en">The emphasis on non-violence here and elsewhere is interesting.; for no obvious contradiction appears to be noticed between this and fighting for righteous cause. The whole epic centres round a great war. Evidently the conception of Ahimsa , non-violence had a great deal to do with the motive the absence of the violent mental approach, self descipline and control of anger and hatred, rather than physical abstention from violent action, when this became necessary and inevitable- Discovery of India p-113.</span>
</p>
<p>
<span/>
<span> ೭೬. ಈ ಮಾತುಗಳನ್ನು ಬರೆದಾಗ ನನ್ನ ಮನಸ್ಸಿನಲ್ಲಿ ಧೃಢನಿಶ್ಚಯವೇನೂ ಇರಲಿಲ್ಲ. ಹದಿನೆಂಟೇ ದಿನಗಳಲ್ಲಿ ಹದಿನೆಂಟು ಅಕ್ಷೋಹಿಣೀ ಸೇನೆಯ ಕರ್ಮವೂ ಪರಿಪಾಕಕ್ಕೆ ಬಂದು ಒಂದೇ ವಿಧವಾದ ಮಾರಕಫಲ ಕೊಡುವುದು ಸಾಧ್ಯವೇ ಎಂಬ ಸಂದೇಹವಿತ್ತು. ಭೂಕಂಪ, ಅಗ್ನಿಪರ್ವತದ ಪ್ರಕೋಪ, ಸಮುದ್ರದ ಹೊರಳಿಕೆ ಮುಂತಾದ ವಿಪತ್ತುಗಳಿಂದ ಅಲ್ಪಕಾಲದಲ್ಲಿ ಬಹು ಪ್ರಾಣಿನಾಶವಾಗುವುದೆಂದು ಗೊತ್ತಿತ್ತು. ಇಂದಿಗೂ ಯುದ್ಧಗಳಲ್ಲಿ ಲಕ್ಷಾಂತರ ಜನರು ಸಾಯುತ್ತಾರೆಂದು ಗೊತ್ತಿತ್ತು, ನಾಗಸಾಕಿಯಲ್ಲಿ ಅಣುಬಾಂಬಿನಿಂದ ಊರಿಗೆ ಊರೇ ನಾಶವಾಯಿತು ಎಂಬುದೂ ಗೊತ್ತಿತ್ತು. ಆದರೆ ಅದು ಕರ್ಮಪರಿಪಾಕದ ಫಲವಾಗುವುದು ಸಂಭವವೇ? ದೈವಸಂಕಲ್ಪವಾದೀತೇ? ಪ್ರಕೃತಿನಿಯಮಕ್ಕೆ ಅನುಸಾರಿಯಾಗಿದ್ದೀತೇ? ಎಂಬ ಸಂದೇಹ ಬಾಧಿಸುತ್ತಲೇ ಇತ್ತು. ಆದರೂ ಬರೆದದ್ದನ್ನು ಅಚ್ಚಿಗೆ ಕೊಟ್ಟೆ. ಪುಸ್ತಕ ಅಚ್ಚಾದ ಒಂದು ತಿಂಗಳ ಮೇಲೆ ಚಳಿಗಾಲ ಬಂತು. ಆಗ ನಮ್ಮ ಮನೆಯ ಮುಂದೆ ಇದ್ದ ಒಂದು ದೊಡ್ಡ ಅರಳಿಯ ಮರದ ಎಲೆಗಳು ಹಣ್ಣಾಗಲು ಮೊದಲಾಗಿ ಹದಿನೈದು ದಿನಗಳೊಳಗೆ ಎಲ್ಲಾ ಉದುರಿಹೋದವು. ಲಕ್ಷಾಂತರ ಎಲೆಗಳು ಉದುರಿ ಮರವು ಬರಿಯ ಬರಲಾಗಿ ಉಳಿಯಿತು. ಅದನ್ನು ನೋಡಿ, ಈ ಎಲೆಗಳಿಗೆ ಅನ್ವಯಿಸುವುದು ಮನುಷ್ಯನಿಗೆ ಅನ್ವಯಿಸಲಾರದೇ ಎನ್ನಿಸಿತು. ಮನುಷ್ಯನು ತನ್ನ ಮಟ್ಟಿಗೆ ತಾನು ದೊಡ್ಡವನೆಂದುಕೊಂಡಿರಬಹುದು. ಆದರೆ ಈ ಸನಾತನವಾದ ಅಶ್ವತ್ಥದಲ್ಲಿ ಮನುಷ್ಯನು ಎಲೆಗಿಂತ ಹೆಚ್ಚಿನವನೇನಲ್ಲ. ಜಗತ್ತಿನ ಅಗಾಧವಾದ ಪರಿಣಾಮವನ್ನು ಮನಸ್ಸಿಗೆ ತಂದುಕೊಂಡರೆ ಅವನು ಎಲೆ ಇರಲಿ, ಅಣುವಿಗಿಂತ ಅಣೀಯ.</span>
</p>
<p>
<span> ಪ್ರಳಯ ಹೇಗೋ ಸೃಷ್ಟಿಯೂ ಹಾಗೇ. ಮತ್ತೊಂದು ತಿಂಗಳಲ್ಲಿ ವಸಂತಮಾಸ ಬರಲು ಮರವೆಲ್ಲ ಹದಿನೈದು ದಿನಗಳೊಳಗೆ ಉಗುರು ಊರುವುದಕ್ಕೆ ಅವಕಾಶವಿಲ್ಲದಂತೆ ಕೆಂಪು ಚಿಗುರುಗಳಿಂದ ತುಂಬಿಹೋಯಿತು. ಬರಲು ಬರಲಾಗಿ ಒಣಗಿಹೋದಂತೆ ಕಾಣುತ್ತಿದ್ದ ಆ ಮರದಲ್ಲಿ ಅಷ್ಟು ಚೈತನ್ಯ ಜನಕಶಕ್ತಿ ಎಲ್ಲಿ ಅಡಗಿಕೊಂಡಿತ್ತೋ! ಅದು ಹೇಗೆ ಹೊರಕ್ಕೆ ಬಂತೋ! ಸೃಷ್ಟಿ, ಸ್ಥಿತಿ ಲಯಗಳ ನಿಯಮಗಳನ್ನು ಯಾವ ಶಾಸ್ತ್ರ ಅಮೂಲಾಗ್ರವಾಗಿ ಅರಿತಿದೆ.</span>
</p>
<p>
<span class="en">77</span>
<span class="en"> With 6 percent of the world's population, the U.S.A. holds 40 percent of the world's wealth. Still one third of the nation is undernourished and inadequately clothed.. About 50 per cent of the production of U.S.A. was effectively in the hands of less than 2000 people. </span>
</p>
<p>
<span class="en"> The money power in politics is greatest danger to peace-Religion and Society p.95 </span>
</p>
<p>
<span class="en">78. In Europe and America business was business and if profits could be secured by supplying aggressor nations with arms and Japan with petrol and scrap iron she so badly needed for her attack on China then profits were taken up to the very eve of the war- Meaning and Purpose K.Walker p.164.</span>
</p>
<p>
<span class="en">D.N.Pritt, Queen's Counsel and President of the World Democratic Lawyers' Federation said..The is spending on the preparation for war, a great deal more than it had ever done even in actually running a war. People are more likely to cause was because of the existence of armaments.</span>
</p>
<p>
<span class="en">Persons who are causing this danger of war openly and overly are the ruling classes of the United States and its satellites. It is argued that the U.S. is obsessed by the danger of spread of communism, that is not the whole truth. The fact is that they cannot keep the economy of the United States safe from a crash unless they found some colossal demand for production of something the easiest thing is to produce armaments. (The Hindu, 2-1-1955)</span>
</p>
<p>
<span class="en">79. The cynic commenting on the principles popularised by the FrenchRevolution., says that, Liberty means, ‘I can do as I like’, Equally means “You are no better than I” and Fraternity means “what is yours is mine if I want it”. It has led to anarchy, mediocrity and interference - Religion and Society p.63.</span>
</p>
<p>
<span class="en"> </span>
</p>
<span class="en">
<br/>
</span>
<p>
<span class="en"> </span>
</p>
<p>
<span class="en"> </span>
</p>
<p>
<span> </span>
<span/>
<strong>
<span>ಮಹಾಭಾರತದ ವ್ಯಾಸಂಗಕ್ಕೆ ಸಹಾಯವಾಗುವ ಗ್ರಂಥಗಳು</span>
</strong>
</p>
<p>
<span> </span>
</p>
<p>
<span class="en">1. Monier Williams - Indian Wisdom, London 1893</span>
</p>
<p>
<span class="en">2. A.A.Macdonell - A History of Sanskrit Literature,1900</span>
</p>
<p>
<span class="en">3. E.W.Hopkins-</span>
</p>
<p>
<span class="en"> (1) Religions of India 1896</span>
</p>
<p>
<span class="en"> (2) The Great Epic of India, Its Character and Origin, 1901</span>
</p>
<p>
<span class="en"> (3) Epic Mythology 1915</span>
</p>
<p>
<span class="en"> (4) The Princes and People of India Chhapter XI</span>
</p>
<p>
<span class="en"> in Cambridge History of India, Vol I 1922 ,pp251-275</span>
</p>
<p>
<span class="en"> (5) Ethics of India 1924</span>
</p>
<p>
<span class="en">4. C.V.Vaidya -</span>
</p>
<p>
<span class="en"> (1) The Maharashtra, a Criticism, 1905</span>
</p>
<p>
<span class="en"> (2) Epic India as described in the Mahabharatha and Ramayana 1933.</span>
</p>
<p>
<span class="en">5. M. Winternitz-</span>
</p>
<p>
<span class="en"> (1) A History of India Literature, Vol.I 1927 pp 311-475</span>
</p>
<p>
<span class="en"> (2) The Serpent Sacrifice mentioned in the Mahabharatha(J.B.R.A.S. Aug 1926)</span>
</p>
<p>
<span class="en">6. M.Krishnamachariar - History of Classical Sanskrit Literature 1937 pp.1-78</span>
</p>
<p>
<span class="en">7. V.Venkatachalam Iyer - Notes of a study of the preliminiry chapters of the Manabharatha</span>
</p>
<p>
<span class="en"> being an attempt to separate genuine from spurious matter. 1922.</span>
</p>
<p>
<span> (ಈ ಗ್ರಂಥದ ಲೇಖಕರು ಮಹಾಭಾರತದ ಬೊಂಬಾಯಿ ಮದ್ರಾಸ್​ ಕಲ್ಕತ್ತ ಮುದ್ರಣಗಳನ್ನೂ ಮಹಾಭಾರತದ ಮೊದಲ</span>
</p>
<p>
<span>ಕೆಲವು ಪರ್ವಗಳನ್ನು ನನ್ನಯ್ಯ ಭಟ್ಟನ ತೆಲುಗು ಭಾರತವನ್ನೂ ಪರಿಶೀಲಿಸಿ ಮಹಾಭಾರತದಲ್ಲಿ ಮೊದಲಿದ್ದ ಭಾಗವಾವುದು</span>
</p>
<p>
<span>ಆಮೇಲೆ ಸೇರಿದ ಭಾಗಗಳಾವುವು ಎಂದು ವಿಮರ್ಶೆ ಮಾಡಿದ್ದಾರೆ)</span>
</p>
<p>
<span>೮. </span>
<span class="en">A.D.Pusalkar -“Twenty five years of Epic and Puranic Studies” in “Progress of Indic Studies, 1917-1942” </span>
</p>
<p>
<span class="en">9. S.Radhakrishnan-</span>
</p>
<p>
<span class="en"> (1) Indian Philosophy Vol.I,1923. Chapter VIII</span>
</p>
<p>
<span class="en"> (2) Religion and society , 1947</span>
</p>
<p>
<span class="en">10. S.Sorensen - Index to the names in the Mahabharatha ,1904</span>
</p>
<p>
<span class="en">11. E.P. Rice- The Mahabharatha, Analysis and Index, 1934</span>
</p>
<p>
<span>೧೨. ಬೆನಗಲ್​ ರಾಮರಾವ್​ ಮತ್ತು ಪಾನ್ಯಂ ಸುಂದರಶಾಸ್ತ್ರಿ - ಪುರಾಣನಾಮ ಚೂಡಾಮಣಿ,೧೯೪೧</span>
</p>
<p>
<span>೧೩. ಬಂಕಿಮಚಂದ್ರ - ಶ್ರೀಕೃಷ್ಣಚರಿತ್ರೆ. ಆರ್​ ವ್ಯಾಸರಾಯರ ಕನ್ನಡ ಭಾಷಾಂತರ .೧೯೩೭</span>
</p>
<p>
<span>೧೪. ಮಾಸ್ತಿ ವೆಂಕಟೇಶ ಅಯ್ಯಂಗಾರ್​ - ಭಾರತತೀರ್ಥ, ೧೯೫೨</span>
</p>
<p>
<span> </span>
</p>
<p>
<span> </span>
</p>
<p>
<span class="en"> THE MAHABHARATHA</span>
</p>
<p>
<span class="en"> </span>
</p>
<p>
<span class="en"> THE Mahabharatha describes the great war waged in ancient times between the two branches of the one royal family that of the Bharatas. It conserves in a collected form all the ancient beliefs and traditions of the race. ..Bharata is the first attempt at effecting a reconciliation between the culture of the Aryans and the mass of fact and faction, history and mythology which it encountered.. </span>
</p>
<p>
<span class="en">Containing within itself productions of different dates and authorships, the Mahabharatha has became a miscellaneous encyclopaedia of history and mythology, politics, law, theology and Philosophy. - S.RADHAKRISHNAN</span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<span>
<br/>
</span>
<p>
<span> </span>
</p>
<p>
<span> </span>
</p>
<p class="text-center">
<span>ಶ್ರೀ ರಸ್ತು ಶ್ರೀಗಣೇಶಾಯ ನಮಃ</span>
</p>
<p>
<span> </span>
</p>
<p class="text-center">
<strong>
<span>ವಚನ ಭಾರತ</span>
</strong>
</p>
<p>
<span> </span>
</p>
<p>
<span>ನಾರಾಯಣಂ ನಮಸ್ಕೃತ್ಯ ನರಂ ಚೈವ ನರೋತ್ತಮಂ।</span>
</p>
<p>
<span>ದೇವೀ ಸರಸ್ವತೀಂ ವ್ಯಾಸಂ ತತೋ ಜಯ ಮುದೀರಯೇತ್​॥</span>
</p>
<p>
<span> </span>
</p>
<p>
<span>ಆದಿಪರ್ವ</span>
</p>
<p>
<span> </span>
</p>
<p>
<span>ನಮಿಸಿ ನಾರಾಯಣನ ನರನ ಪುರುಷೋತ್ತಮನ। ವ್ಯಾಸ ವಾಗ್ದೇವಿಯರ ಬಳಿಕ ಪೇಳ್ವುದು ಜಯವ॥</span>
</p>
<p>
<span> </span>
</p>
<p>
<span>ಶ್ರೀ ವ್ಯಾಸಮಹರ್ಷಿಗಳು ತಮ್ಮಶಿಷ್ಯನಾದ ವೈಶಂಪಾಯನನಿಗೆ ಹೇಳಿದ ಮಹಾಭಾರತ ಕಥೆಯನ್ನು, ವೈಶಂಪಾಯನನು ಜನಮೇಜಯರಾಯನಿಗೆ ಅವನು ಮಾಡಿದ ಸರ್ಪಯಾಗ ಕಾಲದಲ್ಲಿ ಹೇಳಿದರು. ಅದನ್ನು ಕೇಳಿದ್ದ ಉಗ್ರಶ್ರವನೆಂನ್ಬ ಸೂತ ಪುರಾಣಿಕನು ನೈಮಿಷಾರಣ್ಯದಲ್ಲಿ ಶೌನಕನೆಂಬ ಕುಲಪತಿಯು ನಡೆಸುತ್ತಿದ್ದ ದ್ವಾದಶ ವಾರ್ಷಿಕ ಯಜ್ಞಕ್ಕೆ ಹೋಗಿದ್ದಾಗ, ಅಲ್ಲಿ ಸೇರಿದ್ದ ಋಷಿಗಳ ಅಪೇಕ್ಷೆಯಂತೆ ಆ ಕಥೆಯನ್ನು ಅವರಿಗೆ ಹೇಳಿದನು. </span>
</p>
<p>
<span> ಭರತವಂಶದಲ್ಲಿ ಶಂತನುವೆಂಬ ಪ್ರಸಿದ್ಧನಾದ ರಾಜನಿದ್ದನು. ಅವನಿಗೆ ಬೇಟೆಯಾಡುವುದರಲ್ಲಿ ತುಂಬ ಆಸೆ. ಆದ್ದರಿಂದ ಜಿಂಕೆ, ಕಾಡುಕೋಣ, ಮುಂತಾದ ಮೃಗಗಳನ್ನು ಬೇಟೆಯಾಡುತ್ತಾ ಕಾಡಿನಲ್ಲಿಯೇ ಹೆಚ್ಚಾಗಿ ಇರುತ್ತಿದ್ದನು. ಹೀಗೆ ಅವನು ಒಂದುದಿನ ಗಂಗಾನದಿಯ ತೀರದಲ್ಲಿ ಹೋಗುತ್ತಿರುವಾಗ ಪರಮಸುಂದರಿಯೂ ರತ್ನಾಭರಣಭೂಷಿತಳೂ ದಿವ್ಯಾಂಬರಧರಳೂ ಆದ ಒಬ್ಬ ಹೆಂಗಸನ್ನು ಕಂಡು, ಅವಳ ರೂಪಸಂಪತ್ತಿನಿಂದ ಬೆರಗಾಗಿ ಹೋದನು. ಅವಳೂ ಹಾಗೆಯೇ ಅವನನ್ನು ಮೆಚ್ಚಿಕೊಂಡಳು. ಒಬ್ಬರನ್ನೊಬ್ಬರು ಎಷ್ಟು ಹೊತ್ತು ನೋಡಿದರೂ ಕಣ್ಣು ತಣಿಯವು. ಶಂತನುವೇ ಮೊದಲು ಅನುನಯದ ರೀತಿಯಿಂದ ಮಾತನಾಡಿಸಿ “ನೀನು ಯಾರು ಸುಂದರಿ? ದೇವಿಯೋ ದಾನವಿಯೋ, ಗಂಧರ್ವಳೋ, ಅಪ್ಸರಳೋ, ಯಕ್ಷಿಯೋ, ಮಾನುಷಿಯೋ? ಯಾರಾದರೂ ಆಗಿರು; ನನ್ನ ಹೆಂಡತಿಯಾಗು!” ಎಂದನು. ಮಂದಹಾಸದಿಂದೊಡಗೂಡಿದ ಮೃದುಮಧುರವಾದ ಅವನ ಮಾತನ್ನು ಕೇಳಿ ಆಕೆಯು “ಆಗಲಿ, ಮಹಾರಾಜ! ನಿನ್ನ ರಾಣಿಯಾಗಲು ಒಪ್ಪುತ್ತೇನೆ; ಆದರೆ ಒಂದು ಕಟ್ಟುಪಾಡಿಗೆ ನೀನು ಒಪ್ಪಬೇಕು. ಅದೇನೆಂದರೆ, ನಾನು ಮಾಡುವ ಯಾವ ಒಳ್ಳೆಯ ಕೆಲಸಕ್ಕಾಗಲಿ, ಕೆಟ್ಟ ಕೆಲಸಕ್ಕಾಗಲೀ ನೀನು ಅಡ್ಡಿಬರಕೂಡದು. ಆಕ್ಷೇಪಿಸಕೂಡದು. ಹೀಗಿರುವ ತನಕ ನಾನು ನಿನ್ನಲ್ಲಿ ಇರುತ್ತೇನೆ. ಅಡ್ಡಿಯಾಗಿ ಬಂದರೆ, ಆಕ್ಷೇಪಿಸಿದರೆ, ಬಿಟ್ಟು ಹೊರಟುಹೋಗುತ್ತೇನೆ” ಎಂದಳು. ಶಂತನುವು ಪರಮಸಂತೋಷದಿಂದ ಒಪ್ಪಿಕೊಂಡು, ಅವಳಲ್ಲಿ ಯಥೇಚ್ಛವಾದ ಸೌಖ್ಯವನ್ನು ಅನುಭವಿಸುತ್ತ ಇದ್ದನು. ಅವಳು ಏನುಮಾಡಲಿ ಅಡ್ಡಿ ಬರುತ್ತಿರಲಿಲ್ಲ.</span>
</p>
<p>
<span> ಆಕೆಯ ಹೊಟ್ಟೆಯಲ್ಲಿ ಒಬ್ಬರಾದ ಮೇಲೆ ಒಬ್ಬರಂತೆ ಎಂಟು ಜನ ಗಂಡು ಮಕ್ಕಳಾದರು. ಅವರನ್ನು ಅವಳು ಹುಟ್ಟುತ್ತಿದ್ದ ಹಾಗೆಯೇ ಗಂಗೆಯಲ್ಲಿ ಮುಳುಗಿಸಿ ಬಿಡುವಳು; ಶಂತನುವಿಗೆ ಅದನ್ನು ನೋಡಿ ತುಂಬ ಸಂಕಟವಾಗುವುದು; ಆದರೆ ಅವಳೆಲ್ಲಿ ಬಿಟ್ಟು ಹೊರಟುಹೋಗುವಳೋ ಎಂದು ಹೆದರಿ ಸುಮ್ಮನಿರುತ್ತಿದ್ದನು. ಕೊನೆಗೆ ಎಂಟನೆಯ ಮಗುವು ಹುಟ್ಟಿದಾಗ ಅವನು ಸುಮ್ಮನಿರಲಾರದೆ, ದುಃಖ ಉಕ್ಕಿಬಂದು, ಮಗುವಿನ ಮೇಲೆ ಆಸೆಯಾಗಿ, “ತಡೆ, ಪುತ್ರಘಾತಿನಿ! ಅದನ್ನು ಕೊಲ್ಲಬೇಡ! ನೀನು ಯಾರು? ಯಾರ ಮಗಳು? ಏಕೆ ಹೀಗೆ ಮಕ್ಕಳನ್ನು ಕೊಂದು ಕೊಂದು ಮಹಾಪಾಪ ಕಟ್ಟಿಕೊಳ್ಳುತ್ತೀಯೆ?” ಎಂದು ಕೇಳಿದನು. ಆಕೆ, “ಮಹಾರಾಜ ನಿನಗೆ ಮಗನ ಮೇಲೆ ಆಸೆಯಾಯಿತಲ್ಲವೇ? ಆಗಲಿ, ನಿನ್ನ ಮಗನನ್ನು ಕೊಲ್ಲುವುದಿಲ್ಲ. ಆದರೆ ನಮ್ಮ ಕಟ್ಟುಪಾಡಿನಂತೆ ನಿನ್ನೊಡನೆ ಬಾಳುವೆಯು ಇಂದಿಗೆ ಮುಗಿಯಿತು; ನಾನು ಗಂಗೆ: ಜಹ್ನುವಿನ ಮಗಳು; ಈ ಮಕ್ಕಳು ಅಷ್ಟವಸುಗಳು; ವಸಿಷ್ಟಶಾಪದಿಂದ ಮನುಷ್ಯ ಜನ್ಮವನ್ನು ಪಡೆದಿದ್ದರು ನಾನು ಅವರಿಗೆ ಮಾತುಕೊಟ್ಟಿದ್ದಂತೆ ಹುಟ್ಟುಹುಟ್ಟುತ್ತಿದ್ದ ಹಾಗೆ ಅವರನ್ನು ಈ ಮನುಷ್ಯ ಜನ್ಮದಿಂದ ಬಿಡುಗಡೆ ಮಾಡಿದೆ. ನಿನಗೆ ಮಂಗಳವಾಗಲಿ, ನಾನು ಹೋಗಿಬರುತ್ತೇನೆ: ಮಹಾವ್ರತನಾದ ಈ ಮಗನನ್ನು ಕಾಪಾಡಿಕೋ!” ಎಂದು ಹೇಳಿ ಹೊರಟುಹೋದಳು. </span>
</p>
<p>
<span> </span>
</p>
<p>
<span> ಶಂತನುವು ಧರ್ಮಾತ್ಮನೆಂದೂ ಸತ್ಯಸಂಧನೆಂದೂ ಹೆಸರುಗೊಂಡು ಹಸ್ತಿನಾಪುರದಲ್ಲಿ ರಾಜ್ಯವಾಳುತ್ತಿದ್ದನು. ಅವನು ನೋಡುವುದಕ್ಕೆ ಚಂದ್ರನಂತೆ ಸುಂದರನಾಗಿದ್ದರೂ, ತೇಜಸ್ಸಿನಲ್ಲಿ ಸೂರ್ಯನಂತೆಯೂ, ವೇಗದಲ್ಲಿ ವಾಯುವಿನಂತೆಯೂ ಇದ್ದನು. ಕೋಪಬಂದಾಗ ಯಮನಂತಿದ್ದರೂ, ತಾಳ್ಮೆಯಲ್ಲಿ ಭೂಮಿಯಂತಿದ್ದನು. ಹೀಗೆ ರಾಜ್ಯವಾಳುತ್ತಾ ಅವನು ಮುವ್ವತ್ತಾರು ವರ್ಷ ಸ್ತ್ರೀ ಸೌಖ್ಯವನ್ನಪೇಕ್ಷಿಸದೆ ಕಾಡಿನಲ್ಲಿಯೇ ಹೆಚ್ಚಾಗಿ ಓಡಾಡಿಕೊಂಡು ಇರುತ್ತಿದ್ದನು. ದೇವವ್ರತನೂ ತಂದೆಯಂತೆಯೇ ರೂಪವಂತನಾಗಿ ನಡೆನುಡಿಗಳಲ್ಲಿ ಅವನನ್ನೇ ಹೋಲುತ್ತ ಅವನಂತೆಯೇ ವಿದ್ಯಾವಂತನೂ ಶಸ್ತ್ರಾಸ್ತ್ರ ನಿಪುಣನೂ ಬಲಶಾಲಿಯೂ ಸತ್ವಶಾಲಿಯೂ ಆದನು.(ಗಂಗೆಯೂ ಮಗುವನ್ನು ತನ್ನೊಡನೆಯೇ ಕರೆದುಕೊಂಡು ಹೋಗಿ ಸಾಕಿ ಬೆಳೆಸಿ ಅವನಿಗೆ ವಿದ್ಯೆ ಹೇಳಿದಳು. ಒಂದುದಿನ ಶಂತನುವು ಬೇಟೆಗಾಗಿ ಗಂಗಾತೀರದಲ್ಲಿ ತಿರುಗುತ್ತಿದ್ದಾಗ ನದಿಯಲ್ಲಿ ನೀರು ಕಡಿಮೆಯಾಗಿದ್ದದ್ದನ್ನು ನೋಡಿ ಅದಕ್ಕೆ ಕಾರಣವನ್ನು ಅರಸುತ್ತಾ ಹೋದನು. ಒಬ್ಬ ತೇಜಸ್ವಿಯಾದ ಹುಡುಗನು ಅದರ ಪ್ರವಾಹವನ್ನು ಶರಪಂಜರದಲ್ಲಿ ಕಟ್ಟಿದ್ದದ್ದು ಕಂಡುಬಂತು.</span>
</p>
<p>
<span>ಅವನು ಯಾರೆಂದು ಗೊತ್ತಾಗಲಿಲ್ಲ. ಶಂತನುವನ್ನು ನೋಡಿ ಹುಡುಗನು ಮಾಯವಾದನು. ಆ ಅದ್ಭುತವನ್ನು ನೋಡಿ ಶಂತನುವು ಆಶ್ಚರ್ಯಪಟ್ಟು ಕುತೂಹಲದಿಂದ ಗಂಗೆಯನ್ನು ನೆನೆದನು. ಅವಳು ಆ ಹುಡುಗನನ್ನು ಕರೆತಂದು ಅವನು ಅವರ ಮಗ ದೇವವ್ರತನೆಂದೂ, ಅವನು ವಸಿಷ್ಠನಿಂದ ವೇದಗಳನ್ನೂ ಗುರು ಶುಕ್ರರಿಂದ ಶಾಸ್ತ್ರಗಳನ್ನೂ ಪರಶುರಾಮನಿಂದ ಅಸ್ತ್ರಗಳನ್ನೂ ಕಲಿತಿದ್ದನೆಂದೂ ಹೇಳಿ ಅವನಿಗೆ ಒಪ್ಪಿಸಿದಳು ಎಂದು ಒಂದು ಕಥೆ ಬರುತ್ತದೆ) ಆಗ ಅವನನ್ನು ಶಂತನುವು ಯುವರಾಜನಾಗಿ ಮಾಡಿದನು. ದೇವವ್ರತನು ತನ್ನ ನಡೆನುಡಿಗಳಿಂದ ತಂದೆಗೂ ರಾಷ್ಟ್ರಕ್ಕೂ ಅಚ್ಚುಮೆಚ್ಚಾದನು. ಹೀಗೆ ನಾಲ್ಕು ವರ್ಷಗಳು ಕಳೆದವು. ಅನಂತರ ಒಂದು ದಿನ ಶಂತನುವು ಯಮುನಾನದಿಯ ಹತ್ತಿರ ಕಾಡಿನಲ್ಲಿ ಸಂಚರಿಸುತ್ತಿದ್ದಾಗ ಒಂದು ಅಪೂರ್ವವಾದ ಸುವಾಸನೆ ಸುಳಿದು ಬಂತು. ಅದು ಯಾತರದ್ದು ಎಂದು ಹುಡುಕುತ್ತ ಹೋಗಲು, ದಿವ್ಯ ಸುಂದರಿಯಾಗಿದ್ದ ಒಬ್ಬ ಬೆಸ್ತರ ಹುಡುಗಿಯನ್ನು ಕಂಡು ಅವಳು ಯಾರು, ಅಲ್ಲಿ ಏನು ಮಾಡುತ್ತಿದ್ದಳು ಎಂದು ಪ್ರಶ್ನೆ ಮಾಡಿದನು. ಅದಕ್ಕೆ ಅವಳು “ನಾನು ಬೆಸ್ತರರಸನ ಮಗಳು. ಧರ್ಮಾರ್ಥವಾಗಿ ದೋಣಿ ನಡೆಸುತ್ತೇನೆ. ಇದು ನಮ್ಮ ತಂದೆ ನನಗೆ ವಹಿಸಿಕೊಟ್ಟಿರುವ ಕೆಲಸ” ಎಂದಳು. ರೂಪ ಮಾಧುರ್ಯ ಪರಿಮಳಗಳಿಂದೊಡಗೂಡಿ ದೇವಸುಂದರಿಯಂತಿದ್ದ ಆ ಬೆಸ್ತರ ಹುಡುಗಿಯ ಮೇಲೆ ಶಂತನುವಿಗೆ ಆಸೆಯಾಯಿತು. ಆದ್ದರಿಂದ ಆ ಹುಡುಗಿಯ ತಂದೆಯನ್ನು ಕಂಡು ಅವಳನ್ನು ಧರ್ಮಪತ್ನಿಯನ್ನಾಗಿ ಮಾಡಿಕೊಳ್ಳುವ ಇಚ್ಛೆಯನ್ನು ತಿಳಿಸಿದನು. ಅವಳ ತಂದೆಯು “ಅವಳನ್ನು ನಿನ್ನ ಧರ್ಮಪತ್ನಿಯಾಗಿ ಮಾಡಿಕೊಳ್ಳುವೆಯಾದರೆ ಪರಮಸಂತೋಷ. ನಿನಗೆ ಸದೃಶನಾದ ವರನು ಮತ್ತಾರು ಸಿಕ್ಕಿಯಾನು! ಆದರೆ ನನ್ನ ಮನಸ್ಸಿನಲ್ಲಿ ಒಂದು ಕೋರಿಕೆಯಿದೆ. ಅದನ್ನು ನೆರವೇರಿಸುವುದಾಗೆ ನೀನು ಪ್ರತಿಜ್ಞೆಮಾಡುವುದಾದರೆ ಆಗಬಹುದು. ನೀನು ಸತ್ಯವಂತ; ಆಡಿದ ಮಾತನ್ನು ನಡೆಸುತ್ತೀಯೆ” ಎಂದನು. ಶಂತನುವು ನಿನ್ನ ಅಪೇಕ್ಷೆಯೇನೆಂದು ಮೊದಲು ತಿಳಿಸಿದರೆ ಆಮೇಲೆ ಯೋಚಿಸುತ್ತೇನೆ. ಒಪ್ಪತಕ್ಕದ್ದಾದರೆ ಒಪ್ಪುತ್ತೇನೆ; ಅಲ್ಲದ್ದಾದರೆ ಇಲ್ಲ“ ಎನ್ನಲು, ದಾಶರಾಜನು ”ಮಹಾರಾಜ! ನಿನಗೆ ಇವಳ ಹೊಟ್ಟೆಯಲ್ಲಿ ಹುಟ್ಟುವ ಮಗನು ನಿನ್ನ ಕಾಲಾನಂತರ ರಾಜನಾಗಬೇಕು; ಇದೇ ನನ್ನ ಕೋರಿಕೆ“ ಎಂದನು. ರಾಜನಿಗೆ ಇದು ಒಪ್ಪಿಗೆಯಾಗಲಿಲ್ಲ. ಆದ್ದರಿಂದ ಅವನು ಆ ಹುಡುಗಿಯನ್ನೇ ಚಿಂತಿಸುತ್ತಾ ಮನಸ್ಸಿನಲ್ಲಿ ಕೊರಗುತ್ತಾ ಊರಿಗೆ ಹಿಂತಿರುಗಿದನು. ಹೀಗೆ ಕೊರಗುತ್ತಾ ಚಿಂತಾಮಗ್ನನಾಗಿದ್ದ ತಂದೆಯನ್ನು ಕಂಡು ದೇವವ್ರತನು ”ಅಪ್ಪಾ! ನಿನಗೆ ಎಲ್ಲವೂ ಕ್ಷೇಮವಾಗಿದೆ; ರಾಜರು ವಿಧೇಯರಾಗಿದ್ದಾರೆ. ಹೀಗಿದ್ದರೂ ಏಕೆ ಏನೋ ಯೋಚನೆಮಾಡುತ್ತಾ ಕೊರಗುತ್ತಿದ್ದೀಯೆ? ಯಾರೊಡನೆಯೂ ಮಾತನಾಡುವುದಿಲ್ಲ?“ ಎಂದು ಕೇಳಿದನು. ಅದಕ್ಕೆ ಶಂತನುವು ”ಮಗು! ನಾನು ಚಿಂತಾಮಗ್ನನಾಗಿದ್ದೇನೆಂದು ನೀನು ಹೇಳಿದ್ದು ನಿಜ.; ನಮ್ಮ ಈ ಹಿರಿಯ ಮನೆತನಕ್ಕೆ ನೀನು ಒಬ್ಬನೇ ಮಗ: ಮನುಷ್ಯರು ಮರ್ತ್ಯರು, ನಿತ್ಯರಲ್ಲ. ನಿನಗೇನಾದರೂ ವಿಪತ್ತು ಸಂಭವಿಸಿದರೆ, ನಮ್ಮ ಕುಲವು ನಿಂತುಹೋಗುತ್ತದೆ; ನೀನೇನೋ ಒಬ್ಬನಾದರೂ ನೂರು ಮಕ್ಕಳಿಗಿಂತ ಹೆಚ್ಚಾದವನೇಯೇ; ನನಗೂ ಸುಮ್ಮಸುಮ್ಮನೆ ಮತ್ತೆ ಹೆಂಡತಿಯನ್ನು ಕಟ್ಟಿಕೊಳ್ಳುವುದಕ್ಕೆ ಇಷ್ಟವಿಲ್ಲ. ಸಂತತಿ ನಷ್ಟವಾಗಬಾರದೆಂಬುದಷ್ಟೇ ನನ್ನ ಕೋರಿಕೆ. ನೀನು ಎಲ್ಲಾದರೂ ಕ್ಷೇಮವಾಗಿರು ಮಗು! ಆದರೆ ಒಬ್ಬ ಮಗ ಮಗನಲ್ಲ’ ಎಂದು ಧರ್ಮ ಬಲ್ಲವರು ಹೇಳುತ್ತಾರೆ. ನೀನೋ ಶೂರ; ಅವಮರ್ಯಾದೆಯನ್ನು ಸಹಿಸದವನು. ಮೂರು ಹೊತ್ತೂ ಶಸ್ತ್ರಗಳಲ್ಲಿಯೇ ಕೈ ಇಟ್ಟುಕೊಂಡಿರುವವನು. ಇಂಥವನಿಗೆ ಶಸ್ತ್ರದಿಂದಲೇ ಕೊನೆ. ಆದ್ದರಿಂದ ನೀನೇನಾದರೂ ಶಾಂತನಾಗಿ ಬಿಟರೆ ಏನು ಗತಿ ಎಂದು ಕಳವಳಕ್ಕೆ ಸಿಕ್ಕಿದ್ದೇನೆ. ಇದೇ ಮಗು ನನ್ನ ಚಿಂತೆಗೆ ಕಾರಣ! ಎಂದು ಉತ್ತರಕೊಟ್ಟನು. ದೇವವ್ರತನು ಮಹಾ ಬುದ್ಧಿಶಾಲಿ. ಆದ್ದರಿಂದ ಇದಕ್ಕೆ ಅರ್ಥವೇನು ಎಂದು ಯೋಚಿಸುತ್ತ, ತನ್ನ ತಂದೆಗೆ ಆಪ್ತನಾಗಿದ್ದ ವೃದ್ಧಮಂತ್ರಿಯ ಹತ್ತಿರಕ್ಕೆ ಹೋಗಿ ಅವನನ್ನು ತನ್ನ ತಂದೆಯ ಚಿಂತೆಗೆ ಕಾರಣವೇನೆಂದು ಕೇಳಿದನು. ಅವನಿಂದ ನಿಜವಾದ ಸಂಗತಿ ತಿಳಿಯಲು ದೇವವ್ರತನು ಹಿರಿಯರಾಗಿದ್ದ ಕ್ಷತ್ರಿಯರನ್ನು ಕರೆದುಕೊಂಡು ದಾಶರಾಜನಲ್ಲಿಗೆ ಹೋಗಿ ತನ್ನ ತಂದೆಗೆ ಹೆಣ್ಣು ಕೊಡಬೇಕೆಂದು ಕೇಳಿದನು. ದಾಶನು ಅವರನ್ನು ಆದರದಿಂದ ಬರಮಾಡಿಕೊಂಡು ಸತ್ಕರಿಸಿ ಕುಳ್ಳಿರಿಸಿ, ದೇವವ್ರತನನ್ನು ಕುರಿತು “ಅಯ್ಯಾ! ಶಂತನುವಿನ ಪುತ್ರಶ್ರೇಷ್ಟನಾದ ನೀನೇ ಆತನ ವಿಚಾರವಾಗಿ ಮಾತನಾಡಲು ಅಧಿಕಾರವುಳ್ಳವನು. ನಿನ್ನಲ್ಲಿ ಅರಿಕೆಮಾಡಬೇಕಾದ ಒಂದು ಮಾತಿದೆ. ಅದೇನೆಂದರೆ: ಇಂಥ ಶ್ಲಾಘ್ಯವಾದ ಸಂಬಂಧ ಒದಗಿಬಂದಿರುವಾಗ ಅದನ್ನು ಕಳೆದುಕೊಂಡರೆ ಯಾರೇ ಆದರೂ ಪಶ್ಚಾತ್ತಾಪ ಪಡಬೇಕಾಗುವುದು. ನಿಮ್ಮಂಥ ಗುಣಶಾಲಿಗಳು ಮತ್ತಾರಿದ್ದಾರೆ? ಆದರೆ ಹೆಣ್ಣಿನ ತಂದೆಯಾದ್ದರಿಂದ ಒಂದು ವಿಷಯವನ್ನು ಹೇಳಬೇಕೆನ್ನಿಸುತ್ತದೆ. ಮುಂದೆ ಇದು ದೊಡ್ಡಹಗೆತನಕ್ಕೆ ಕಾರಣವಾದೀತೇನೋ ಎಂಬುದೊಂದೇ ನನೆಗೆ ಹೆದರಿಕೆ. ನಿನಗೆ ಯಾರಮೇಲಾದರೂ ಕೋಪ ಬಂದಿತೆಂದರೆ ಅವನು ಸುಖವಾಗಿ ಬಾಳಲಾರ. ಕೊಟ್ಟು ತಂದು ಮಾಡುವುದರಲ್ಲಿದೊಂದೇ ನನಗೆ ಕಾಣುವ ದೋಷ. ಇನ್ನೇನೂ ಇಲ್ಲ.” ಎಂದನು. ಈ ಮಾತನ್ನು ಕೇಳಿ ದೇವವ್ರತನು ತನ್ನ ಜತೆಯಲ್ಲಿದ್ದ ರಾಜರು ಕೇಳುತ್ತಿರಲು “ಇಗೋ ನನ್ನ ಅಭಿಮತವನ್ನು ಹೇಳುತ್ತೇನೆ ಕೇಳು. ಇಂಥ ಮಾತನ್ನು ಹಿಂದೆ ಹುಟ್ಟಿದವನು, ಮುಂದೆ ಹುಟ್ಟುವವನು ಯಾವನೂ ಹೇಳಲಾರ, ನೀನು ಸೂಚಿಸಿದಂತೆಯೇ ನಡೆಸಿಕೊಡುತ್ತೇನೆ. ಈಕೆಯಲ್ಲಿ ಮುಂದೆ ಹುಟ್ಟುವ ಮಗನು ನಮಗೆ ರಾಜನಾಗುತ್ತಾನೆ. ಇದು ಸತ್ಯ!” ಎಂದನು. ಬೆಸ್ತನು ಮತ್ತೆ"ರಾಜ್ಯವಿಚಾರದಲ್ಲಿ ಇಷ್ಟು ಕಠಿಣವಾದ ಪ್ರತಿಜ್ಞೆಮಾಡಿ ತಂದೆಗೆ ಮದುವೆ ಮಾಡಿಸುವುದಕ್ಕೂ ಈ ಹೆಣ್ಣನ್ನು ಕೊಡಿಸುವುದಕ್ಕೂ ಧರ್ಮಾತ್ಮನಾದ ನೀನು ಅಧಿಕಾರವುಳ್ಳವನಾಗಿದ್ದೀಯೇ; ಆದರೆ ಇನ್ನೊಂದು ಮಾತಿದೆ. ಹೆಣ್ಣಿನ ತಂದೆ ಅದನ್ನು ಆಡುವುದು ಸ್ವಭಾವ. ರಾಜರ ಮುಂದೆ ಈಗ ನೀನು ಮಾಡಿದ ಪ್ರತಿಜ್ಞೆ ನಿನಗೆ ಅನುರೂಪವಾದದ್ದೇಯೆ. ಅದು ನಡೆಯುತ್ತದ್;ೆ ಅದರಲ್ಲೇನೂ ಸಂಶಯವಿಲ್ಲ. ಆದರೆ ನಿನ್ನ ಮಗ ಸುಮ್ಮನಿರುತ್ತಾನೋ?</span>
</p>
<p>
<span>ಆ ವಿಚಾರದಲ್ಲಿ ನನಗೆ ಸಂಶಯ! ಎಂದನು. ಅವನ ಅಭಿಪ್ರಾಯವನ್ನು ತಿಳಿದು ದೇವವ್ರತನು “ದಾಶರಾಜ! ಈ ರಾಜರ ಸಾಕ್ಷಿಯಾಗಿ ಆಡುವ ನನ್ನ ಮಾತನ್ನು ಕೇಳು! ರಾಜ್ಯವನ್ನು ಈಗಾಗಲೇ ಬಿಟ್ಟುಕೊಟ್ಟಿದ್ದೇನೆ; ಮಕ್ಕಳ ಸಂಬಂಧವಾಗಿ ಈ ನಿರ್ಧಾರ ಮಾಡಿದ್ದೇನೆ. ನಾನು ಬ್ರಹ್ಮಚಾರಿಯಾಗಿಯೇ ಇರುತ್ತೇನೆ.; ಮಕ್ಕಳಿಲ್ಲದಿದ್ದರೂ ನನಗೆ ಉತ್ತಮವಾದ ಲೋಕ ದೊರೆಯುತ್ತದೆ!” ಎಂದು ಪ್ರತಿಜ್ಞೆ ಮಾಡಿದನು. ಈ ಮಾತನ್ನು ಕೇಳಿ ದಾಶರಾಜನು ಹರ್ಷದಿಂದ ರೋಮಾಂಚಗೊಂಡು ‘ಕೊಟ್ಟೆ!’ ಎಂದನು. ಆಕಾಶದಲ್ಲಿ ದೇವತೆಗಳೂ ಋಷಿಗಳೂ ಅಪ್ಸರೆಯರೂ ಪುಷ್ಪವೃಷ್ಟಿ ಕರೆದು ಇವನು “ಭೀಷ್ಮ” ಎಂದು ಹೊಗಳಿದರು. ಅನಂತರ ಭೀಷ್ಮನು ಸತ್ಯವತಿ ಎಂಬ ಹುಡುಗಿಯನ್ನು ಕುರಿತು ‘ಬಾ ತಾಯಿ! ರಥವನ್ನು ಹತ್ತು! ನಮ್ಮ ಮನೆಗೆ ಹೋಗೋಣ“ ಎಂದು ರಥ ಹತ್ತಿಸಿ ಹಸ್ತಿನಾಪುರಕ್ಕೆ ಕರೆದುಕೊಂಡು ಹೋಗಿ ತಂದೆಗೆ ಎಲ್ಲವನ್ನೂ ಬಿನ್ನವಿಸಿದನು. ರಾಜರೆಲ್ಲ ಇವನು ”ಭೀಷ್ಮನೇ!“ ಎಂದು ಹೊಗಳಿದರು. ಭೀಷ್ಮನ ಈ ಕಠಿಣಕಾರ್ಯವನ್ನು ಮೆಚ್ಚಿ ಶಂತನುವು ”ನೀನು ಸ್ವಚ್ಛಂದಮರಣನಾಗು; ನೀನಾಗಿ ಸಾವನ್ನು ಅಪೇಕ್ಷಿಸುವವರೆಗೂ ನಿನಗೆ ಸಾವು ಬರದೆ ಇರಲಿ!" ಎಂದು ಹರಸಿದನು. </span>
</p>
<p>
<span> ಶಂತನು ಮಹಾರಾಜನಿಗೆ ಸತ್ಯವತಿಯಲ್ಲಿ ಚಿತ್ರಾಂಗದ, ವಿಚಿತ್ರವೀರ್ಯ ಎಂಬ ಇಬ್ಬರು ಮಕ್ಕಳಾದರು. ವಿಚಿತ್ರವೀರ್ಯನು ಇನ್ನೂ ಚಿಕ್ಕವನಾಗಿದ್ದಾಗಲೇ ಶಂತನುವು ಸ್ವರ್ಗಸ್ಥನಾಗಲು, ಭೀಷ್ಮನು ಚಿತ್ರಾಂಗದನಿಗೆ ಪಟ್ಟಕಟ್ಟಿ ತಾನು ಸತ್ಯವತಿಗೆ ವಿಧೇಯನಾಗಿ ನಡೆದುಕೊಳ್ಳುತ್ತಿದ್ದನು. ಹೀಗಿರಲು ಚಿತ್ರಾಂಗದನು ಅದೇ ಹೆಸರಿನ ಒಬ್ಬ ಗಂಧರ್ವನೊಡನೆ ಹೋರಾಡಿ ಮಡಿಯಲು, ಭೀಷ್ಮನು ಇನ್ನೂ ಹುಡುಗನಾಗಿದ್ದ ವಿಚಿತ್ರವೀರ್ಯನಿಗೇ ಪಟ್ಟಾಭಿಷೇಕಮಾಡಿ ಅವನಿಗಾಗಿ ಧರ್ಮದಿಂದ ರಾಜ್ಯಪರಿಪಾಲನೆ ಮಾಡಿಕೊಂಡು ಬರುತ್ತಿದ್ದನು. ವಿಚಿತ್ರವೀರ್ಯನೂ ಅಣ್ಣನಾದ ಭೀಷ್ಮನನ್ನು ಬಹುವಾಗಿ ಗೌರವಿಸುತ್ತಿದ್ದನು. </span>
</p>
<p>
<span> ವಿಚಿತ್ರವೀರ್ಯನಿಗೆ ಯೌವ್ವನ ಬರಲು ಭೀಷ್ಮನು ಅವನಿಗೆ ಮದುವೆ ಮಾಡಬೇಕೆಂದು ಯೋಚಿಸಿದನು. ಆಗ ಕಾಶಿರಾಜನು ತನ್ನ ಮೂರು ಜನ ಹೆಣ್ಣು ಮಕ್ಕಳಿಗೂ ಸ್ವಯಂವರವನ್ನು ಏರ್ಪಡಿಸಿದ್ದಾನೆಂದು ತಿಳಿಯಿತು. ಅದನ್ನು ಕೇಳಿ ಭೀಷ್ಮನು ತಾಯಿಯ ಅಪ್ಪಣೆ ಪಡೆದು ಕವಚಧಾರಿಯಾಗಿ ರಥವೇರಿ ಕಾಶಿಗೆ ಹೋದನು. ಅಲ್ಲಿ ಸ್ವಯಂವರಕ್ಕಾಗಿ ಬಂದಿದ್ದ ರಾಜರ ಹೆಸರನ್ನು ಹೇಳುತ್ತಿರುವಾಗ, ಭೀಷ್ಮನು ಆ ಕನ್ಯೆಯರನ್ನು ತಾನೇ ವರಿಸಿ ಅಲ್ಲಿ ನೆರೆದಿದ್ದ ರಾಜರನ್ನು ಕುರಿತು “ಕನ್ಯಾವಿವಾಹವು ವಿಧವಿಧವಾಗಿದೆ. ಅದರಲ್ಲಿ ರಾಜರು ಸ್ವಯಂವರವನ್ನು ಮೆಚ್ಚುತ್ತಾರೆ ಮತ್ತು ಅನುಸರಿಸುತ್ತಾರೆ. ಆದರೆ ಶೌರ್ಯದಿಂದ ಹೆಣ್ಣನ್ನು ಪಡೆದುಕೊಂಡು ಹೋಗುವುದೇ ಹೆಚ್ಚಿನದೆಂದು ಧರ್ಮವಾದಿಗಳು ಹೇಳುತ್ತಾರೆ. ಅದರಂತೆ ನಾನು ಈ ಕನ್ಯೆಯರನ್ನು ಕರೆದುಕೊಂಡು ಹೋಗುತ್ತೇನೆ. ನನ್ನನ್ನು ಪ್ರತಿಭಟಿಸುವವರು ಬರಲಿ; ಯುದ್ಧಕ್ಕೆ ಸಿದ್ದನಾಗಿದ್ದೇನೆ.” ಎಂದು ಹೇಳಿ ಆ ಮೂವರು ಹುಡುಗಿಯರನ್ನು ತನ್ನ ರಥದಲ್ಲಿ ಕೂರಿಸಿಕೊಂಡು ಹೊರಟನು. ಆ ರಾಜರು ತಮ್ಮ ಅಲಂಕಾರಗಳನ್ನು ತೆಗೆದು ಕವಚತೊಟ್ಟು ರಥಗಳಲ್ಲಿ ಭೀಷ್ಮನನ್ನು ಅಟ್ಟಿಸಿಕೊಂಡು ಹೋದರು. ಯುದ್ಧವಾರಂಭವಾಯಿತು. ಆದರೆ ಭೀಷ್ಮನೊಬ್ಬನೇ ಆದರೂ ತನ್ನಮೇಲೆ ಬಿದ್ದ ರಾಜರೆಲ್ಲರನ್ನೂ ಸೋಲಿಸಿ ಕನ್ಯೆಯರನ್ನು</span>
</p>
<p>
<span>ಊರಿಗೆ ಕರೆತಂದನು. ಅವರನ್ನು ತಮ್ಮನಾದ ವಿಚಿತ್ರವೀರ್ಯನಿಗೆ ಕೊಟ್ಟು ಮದುವೆಮಾಡಬೇಕೆಂದು ಯೋಚಿಸುತ್ತಿರಲು ಅವರಲ್ಲಿ ಹಿರಿಯಳಾದ ಅಂಬೆಯು ತಾನು ಶಾಲ್ವರಾಜನನ್ನು ಮನಸ್ಸಿನಲ್ಲಿಯೇ ಪತಿಯಾಗಿ ವರಿಸಿದ್ದಳೆಂದೂ ಅಂದಿನ ಸ್ವಯಂವರದಲ್ಲಿಯೂ ಅವನಿಗೇ ಮಾಲೆ ಹಾಕಬೇಕೆಂದಿದ್ದಳೆಂದೂ, ತನ್ನತಂದೆಯ ಇಷ್ಟವೂ ಅದೇ ಆಗಿತ್ತೆಂದೂ, ಭೀಷ್ಮನು ಧರ್ಮವನ್ನು ಬಲ್ಲವನಾದ್ದರಿಂದ ಈ ವಿಚಾರದಲ್ಲಿ ಯಾವುದು ಧರ್ಮವೋ ಅದರಂತೆ ನಡ್ಯಬೇಕೆಂದೂ ಪ್ರಾರ್ಥಿಸಿದಳು . ಅದರಂತೆ ಅವಳನ್ನು ಶಾಲ್ವನ ಹತ್ತಿರಕ್ಕೆ ಕಳುಹಿಸಿಕೊಟ್ಟು(ಆದರೆ ಅಂಬೆಯನ್ನು ಶಾಲ್ವನು ಅಂಗೀಕರಿಸಲಿಲ್ಲ. ಭೀಷ್ಮನು ಶಾಲ್ವನನ್ನು ಸೋಲಿಸಿ ಅವಳನ್ನು ಗೆದ್ದುಕೊಂಡು ಹೋಗಿದ್ದದ್ದರಿಂದ ಅವಳು ಭೀಷ್ಮನವಳೇ ಎಂದನು. ಭೀಷ್ಮನು ಪರಪುರುಷನಲ್ಲಿ ಅನುರಕ್ತಳಾಗಿದ್ದ ಅವಳು ತನಗೆ ಬೇಡವೆಂದನು. ಹೀಗೆ ಭೀಷ್ಮ ಶಾಲ್ಯರಿಬ್ಬರಿಗೂ ಬೇಡದೆ, ತವರು ಮನೆಗೆ ಹೋಗಲು ಇಷ್ಟವಿಲ್ಲದೆ, ಅವಳು ಪರಶುರಾಮನಲ್ಲಿ ತನ್ನ ಸಂಕಟವನ್ನು ಹೇಳಿಕೊಂಡಳು. ಅವನು ತನ್ನ ಶಿಷ್ಯನಾದ ಭೀಷ್ಮನನ್ನು ಕರೆದು ಅಂಬೆಯನ್ನು ಪರಿಗ್ರಹಿಸುವಂತೆ ಆಜ್ಞೆಮಾಡಿದನು. ಭೀಷ್ಮನು ಒಪ್ಪಲಿಲ್ಲ. ಆದ್ದರಿಂದ ಗುರುಶಿಷ್ಯರಿಗೆ ಯುದ್ದವಾಗಿ ಪರಶುರಾಮನು ಸೋತು ಅಂಬೆಗೆ ತಾನು ಯಾವವಿಧವಾದ ಸಹಾಯವನ್ನು</span>
</p>
<p>
<span>ಮಾಡಲಾರನೆಂದು ಒಪ್ಪಿಕೊಂಡನು. ಅಂಬೆ ಹಟತೊಟ್ಟು ರುದ್ರನನ್ನು ಕುರಿತು ತಪಸ್ಸು ಮಾಡಿ, ಮುಂದಿನ ಜನ್ಮದಲ್ಲಿ ಶಿಖಂಡಿಯಾಗಿ ಹುಟ್ಟಿ ಭೀಷ್ಮನನ್ನು ತಾನೇ ಸಂಹಾರಮಾಡುವಂತೆ ಅವನಿಂದ ವರ ಪಡೆದು ಅಗ್ನಿಪ್ರವೇಶಮಾಡಿ ಆ ಜನ್ಮವನ್ನು ನೀಗಿಕೊಂಡಳು. ಅಂಬೋಪಾಖ್ಯಾನ ಉದ್ಯೋಗಪರ್ವ ಆಧ್ಯಾಯ ೧೭೦-೧೯೩) ಅಂಬಿಕೆ ಅಂಬಾಲಿಕೆ ಎಂಬ ಉಳಿದ ಇಬ್ಬರು ಹುಡುಗಿಯರನ್ನೂ ಭೀಷ್ಮನು ವಿಚಿತ್ರವೀರ್ಯನಿಗೆ ವಿಧಿವತ್ತಾಗಿ ಮದುವೆಮಾಡಿಸಿದನು. ಅವರನ್ನು ಮದುವೆಮಾಡಿಕೊಂಡ ಮೇಲೆ ರೂಪಯೌವ್ವನ ಸಂಪನ್ನನಾದ ರಾಜಕುಮಾರನು ಧರ್ಮಾತ್ಮನಾಗಿದ್ದವನು ಕಾಮಾತ್ಮನಾಗಿ ಪರಿಣಮಿಸಿದನು. ಯೌವ್ವನದಲ್ಲಿಯೇ ಅವನಿಗೆ ಕ್ಷಯರೋಗ ಬಂದು ಯಾರು ಯಾರು ಏನೇನು ಚಿಕಿತ್ಸೆ ಮಾಡಿದರೂ ವಾಸಿಯಾಗದೆ ಮೃತ್ಯುವಶನಾದನು. </span>
</p>
<p>
<span> ಹೀಗೆ ಹುಟ್ಟಿದ ಇಬ್ಬರು ಗಂಡುಮಕ್ಕಳೂ ಚಿಕ್ಕವಯಸ್ಸಿನಲ್ಲಿಯೇ ಮೃತರಾಗಲು ಸತ್ಯವತಿಯು ಶೋಕಸಂತಪ್ತಳಾಗಿ ಧರ್ಮವನ್ನೂ ಮಾತೃಕುಲ ಪಿತೃಕುಲಗಳ ಗತಿಯನ್ನೂ ಯೋಚಿಸಿ ಭೀಷ್ಮನನ್ನು ಕರೆದು “ನೋಡು ಭೀಷ್ಮ! ಶಂತನು ಮಹಾರಾಜನ ಸಂತತಿ ಈಗ ನಿನ್ನಲ್ಲಿಗೆ ಬಂದು ನಿಂತಿದೆ. ನೀನು ವೇದವೇದಾಂಗ ಪಾರಜ್ಞ; ಧರ್ಮವನ್ನು ತಿಳಿದವನು. ಆದ್ದರಿಂದ ನಿನ್ನಲ್ಲಿ ಭರವಸೆಯಿಟ್ಟು ಒಂದು ಮಾತು ಹೇಳುತ್ತೇನೆ. ಅದನ್ನು ನೀನು ನಡೆಸಿಕೊಡಬೇಕು. ನನ್ನ ಮಗನೂ ನಿನ್ನ ಪ್ರೀತಿಯ ತಮ್ಮನೂ ಆಗಿದ್ದ ವಿಚಿತ್ರವೀರ್ಯನು ಸಂತಾನವಿಲ್ಲದೆ ಸ್ವರ್ಗಸ್ಥನಾಗಿಬಿಟ್ಟ. ಕಾಶಿರಾಜ ಪುತ್ರಿಯರಾದ ಅವನ ರಾಣಿಯರು ರೂಪ ಯೌವನಸಂಪನ್ನೆಯರು. ಮಕ್ಕಳಾಗಬೇಕೆಂದು ಅವರಿಗೆ ಆಸೆ. ಆದ್ದರಿಂದ ನೀನು ಅವರಲ್ಲಿ ಮಕ್ಕಳನ್ನು ಪಡೆದು ನಮ್ಮ ಮನೆಯನ್ನು ಉಳಿಸಿಕೊಂಡು ಬರಬೇಕಾಗಿದೆ. ಇದು ನಿನಗೆ ಧರ್ಮ; ನನ್ನ ಅಭಿಲಾಷೆ; ಹಾಗೆಯೇ ರಾಜ್ಯದಲ್ಲಿ ಅಭಿಷಿಕ್ತನಾಗಿ ಪ್ರಜಾಪರಿಪಾಲನೆ ಮಾಡು. ಸಂಸಾರ ನಡೆಸು. ನಿನ್ನ ಪಿತ್ಯಗಳನ್ನು ಮುಳುಗಿಸಬೇಡ!” ಎಂದಳು. ಅದಕ್ಕೆ ಭೀಷ್ಮನು “ಅಮ್ಮಾ! ನೀನೇನೋ ಧರ್ಮವಾದದ್ದನ್ನೇ ಹೇಳಿದೆ; ಆದರೆ ನಿನ್ನ ಮದುವೆಯಾದಾಗ ಶುಲ್ಕವಾಗಿ ನಾನು ತೊಟ್ಟ ಪ್ರತಿಜ್ಞೆಯನ್ನು ನೀನು ಬಲ್ಲೆ. ಅದನ್ನೇ ಈಗಲೂ ಮತ್ತೆ ಹೇಳುತ್ತೇನೆ. ತ್ರಿಲೋಕಾಧಿಪತ್ಯ ಬಂದರೂ ಬಿಟ್ಟೇನು. ಅದಕ್ಕಿಂತ ಹೆಚ್ಚಿನದಿನ್ನೇನಾದರೂ ಇದ್ದರೆ ಅದನ್ನೂ ಬಿಟ್ಟೇನು, ಸತ್ಯವನ್ನು ಬಿಡಲಾರೆ!” ಎಂದನು. ಅವಳು “ನಿನ್ನ ಸತ್ಯನಿಷ್ಟೆಯನ್ನು ಬಲ್ಲೆ; ನನ್ನ ಸಲುವಾಗಿ ನೀನು ಮಾಡಿದ ಪ್ರತಿಜ್ಞೆಯನ್ನೂ ಬಲ್ಲೆ ಆದರೆ ಇದನ್ನು ಆಪದ್ಧರ್ಮವಾಗಿ ಎಣಿಸು; ಮನೆತನ ನಿಲ್ಲುವಂತೆಯೂ ಬಂಧು ಮಿತ್ರರು ಸಂತೋಷಪಡುವಂತೆಯೂ ಮಾಡು!” ಎಂದು ವಿಧವಿಧವಾಗಿ ಕೇಳಿಕೊಂಡಳು. ಆದ್ದರಿಂದ ಅವನು“ತಾಯೀ! ಹಾಗಾದರೆ ಶಂತನುವಿನ ಸಂತತಿ ಬೆಳೆಯಬಲ್ಲಂಥ, ಕ್ಷತ್ರಿಯರಿಗೆ ಉಚಿತವಾದಂಥ ಧರ್ಮವನ್ನು ನಾನು ಹೇಳುತ್ತೇನೆ. ಆಪದ್ಧರ್ಮವನ್ನು ಬಲ್ಲ ಪ್ರಾಜ್ಞರೊಡನೆಯೂ ಪುರೋಹಿತರೊಡನೆಯೂ ಅದನ್ನು ವಿಚಾರಮಾಡಿ ನಿನಗೆ ಸೂಕ್ತ ತೋರಿದರೆ ನಡೆಸು. ಗುಣವಂತನಾದ ಒಬ್ಬ ಬ್ರಾಹ್ಮಣನನ್ನು ಕರೆದು ಅವನಿಗೆ ಹಣಕೊಟ್ಟು ವಿಚಿತ್ರವೀರ್ಯನ ಹೆಂಡತಿಯರಲ್ಲಿ ಮಕ್ಕಳನ್ನು ಪಡೆಯುವಂತೆ ಏರ್ಪಡಿಸು!” ಎಂದನು. ಸತ್ಯವತಿಯು ಭೀಷ್ಮನ ಈ ಮಾತಿಗೆ ಸಂಗತವಾಗುವಂತೆ, ನಗುವನ್ನು ತೋರ್ಪಡಿಸುತ್ತ ನಾಚಿಕೆಪಡುತ್ತ "ನೀನು ಹೇಳುವುದು ಸರಿ; ನಿನ್ನಲ್ಲಿ ಭರವಸೆಯಿಟ್ಟು ಒಂದು ಸಂಗತಿಯನ್ನು ತಿಳಿಸುತ್ತೇನೆ. ಅದನ್ನು ತಿಳಿಸದಿರುವುದು ಸಾಧ್ಯವಿಲ್ಲ; ಈಗ ಒದಗಿರುವ ಆಪತ್ತು ಅಂಥದು; ನಮ್ಮ ಮನೆಯಲ್ಲಿ ಧರ್ಮ, ಸತ್ಯ, ದಿಕ್ಕು, ಎಲ್ಲ ನಿನ್ನಿಂದಲೇಯೆ. ಆದ್ದರಿಂದ ಇದನ್ನು ಕೇಳಿ ಆಮೇಲೆ ಬೇಕಾದದ್ದನ್ನು ಮಾಡು:-</span>
</p>
<p>
<span>ನಮ್ಮ ತಂದೆ ಧರ್ಮಾರ್ಥವಾಗಿ ನಡೆಸಲು ಒಂದು ದೋಣಿಯನ್ನು ಇಟ್ಟುಕೊಂಡಿದ್ದನು. ನಾನು ಪ್ರಾಯಕ್ಕೆ ಬಂದ ಹೊಸದು. ಆಗ ಒಂದು ದಿನ ಪರಾಶರ ಋಷಿಯು ಯಮುನಾ ನದಿಯನ್ನು ದಾಟಬೇಕಾಯಿತು. ನಾನು ಆತನನ್ನು ಹಾಯಿಸುತ್ತಿದ್ದಾಗ ಆತನು ನನ್ನ ನೋಡಿ ಕಾಮಾರ್ತನಾಗಿ ಸವಿಮಾತುಗಳಿಂದ ಅನುನಯಗೊಳಿಸಿದನು. ನನಗೆ ಒಂದು ಕಡೆ ಶಾಪದ ಹೆದರಿಕೆ. ಇನ್ನೊಂದು ಕಡೆ ತಂದೆಯ ಹೆದರಿಕೆ. ಮತ್ತೊಂದು ಕಡೆ ಅವನು ಆಸೆ ತೋರಿಸಿದ ವರಗಳ ಕಡೆ ಮನಸ್ಸು: ಹೀಗಿರಲು ಇನ್ನೂ ಹುಡುಗಿಯಾದ ನನ್ನನ್ನು ಆತನು ತನ್ನ ತೇಜಸ್ಸಿನಿಂದ ವಶಪಡಿಸಿಕೊಂಡನು. ನನ್ನಲ್ಲಿ ಹಿಂದೆ ಇದ್ದ ಮೀನಿನ ದುರ್ನಾತವು ಹೋಗಿ, ಈ ಸುಗಂಧ ಬಂದದ್ದು ಆತನಿಂದಲೇಯೆ ಆಗ ಹುಟ್ಟಿದವನೇ ಕೃಷ್ಣ ದ್ವೈಪಾಯನ ವ್ಯಾಸ- ವೇದಗಳನ್ನು ವಿಂಗಡಿಸಿದವನು. ಅವನು ಸತ್ಯವಂತ ಶಾಂತ, ತಪಸ್ವಿ, ಪಾಪರಹಿತ. ನೀನು ಒಪ್ಪುವುದಾದರೆ ಅವನನ್ನು ಕೇಳಬಹುದು. ಏನಾದರೂ ಕೆಲಸಬಿದ್ದಾಗ ತನ್ನನ್ನು ನೆನೆದರೆ ಅವನು ಬರುವುದಾಗಿ ಹೇಳಿದ್ದಾನೆ. “ ಎಂದಳು. ಆಂಥ ಮಹರ್ಷಿಯ ಹೆಸರು ಕೇಳುತ್ತಲೇ ಭೀಷ್ಮನು ಕೈಮುಗಿದು ”ಇದು ಧರ್ಮಯುಕ್ತವೂ ಕುಲಕ್ಕೆ ಹಿತವೂ ಆದದ್ದು; ನನಗೆ ಒಪ್ಪಿತು“ ಎಂದನು. ಸತ್ಯವತಿಯು ವ್ಯಾಸನನ್ನು ನೆನೆದು ಬರಮಾಡಿಕೊಂಡಳು ಬಂದವನನ್ನು ಆಸನದಲ್ಲಿ ಕುಳ್ಳಿರಿಸಿ ಕುಶಲಪ್ರಶ್ನೆ ನಡೆದ ನಂತರ ”ಮಗು! ತಾಯಿತಂದೆಗಳಿಂದ ಮಕ್ಕಳು ಹುಟ್ಟುತ್ತಾರೆ. ಅವರಿಗೆ ತಂದೆ ಹೇಗೆ ಪೂಜ್ಯನೋ ತಾಯಿಯೂ ಹಾಗೇ ಪೂಜ್ಯಳು.sಅ ಭ್ರಮಸಂಕಲ್ಪದಿಂದ ಹೇಗೆ ನೀನು ನನ್ನ ಹಿರಿಯ ಮಗನಾದೆಯೋ ಹಾಗೆ ವಿಚಿತ್ರವೀರ್ಯನು ನನ್ನ ಕಿರಿಯ ಮಗನಾದನು. ಅವನಿಗೆ ತಂದೆಯ ಕಡೆಯಿಂದ ಭೀಷ್ಮನು ಹೇಗೋ ತಾಯಿಯ ಕಡೆಯಿಂದ ನೀನು ಹಾಗೆ. ಈ ಗಾಂಗೇಯನು ತನ್ನ ಸತ್ಯ ಪರಿಪಾಲನೆಯ ಉದ್ದೇಶದಿಂದ ಮಕ್ಕಳ ವಿಚಾರಕ್ಕಾಗಲೀ ರಾಜ್ಯಭಾರ ವಿಚಾರಕ್ಕಾಗಲೀ ಮನಸ್ಸು ಮಾಡುವುದಿಲ್ಲ. ಆದ್ದರಿಂದ ನೀನು ತಮ್ಮನಿಗೋಸ್ಕರವೂ ಮನೆ ಬೆಳೆಯುವುದಕ್ಕೋಸ್ಕರವೂ ಭೂತದಯೆ ಪ್ರಜಾರಕ್ಷಣೆಗಳನ್ನು ಚಿಂತಿಸಿ ನನ್ನ ಮಾತನ್ನು ನಡೆಸಿಕೊಡು. ನಿನ್ನ ತಮ್ಮನ ಹೆಂಡತಿಯರು ದೇವಕನ್ಯೆಯರಂತೆ ರೂಪಯೌವನ ಸಂಪನ್ನೆಯರಾಗಿದ್ದಾರೆ. ಧರ್ಮಮಾರ್ಗದಲ್ಲಿ ತಮಗೆ ಮಕ್ಕಳಾಗಬೇಕೆಂದು ಆಸೆಪಡುತ್ತಾರೆ. ನೀನು ಅವರಲ್ಲಿ ಮಕ್ಕಳನ್ನು ಪಡೆ!“ ಎಂದಳು. ವ್ಯಾಸನು ತಾಯಿಯ ಮಾತಿಗೆ ಒಪ್ಪಿ ”ಆಗಲಿ, ಅವರು ಒಂದು ವರ್ಷ ನಾನು ಹೇಳಿದಂತೆ ವ್ರತವನ್ನು ಆಚರಿಸಲಿ. ಹಾಗಾದರೆ ಪರಿಶುದ್ಧರಾಗುತ್ತಾರೆ; ಅನಂತರ ಅವರು ಮಿತ್ರಾ ವರುಣರಂಥ ಮಕ್ಕಳನ್ನು ಪಡೆಯಬಹುದು.“ ಎಂದನು. ಸತ್ಯವತಿಯು ಅಷ್ಟುಕಾಲ ಕಾಯುವುದಕ್ಕೆ ಇಷ್ಟಪಡಲಿಲ್ಲ. ”ಈಗ ದೇಶದಲ್ಲಿ ರಾಜನಿಲ್ಲ. ರಾಜನಿಲ್ಲದ ದೇಶಕ್ಕೆ ಮಳೆಯಿಲ್ಲ, ದೇವತೆಗಳಿಲ್ಲ; ಆದ್ದರಿಂದ ಆಗಬೇಕಾದ್ದು ಕೂಡಲೆ ಆಗಲಿ!“ ಎಂದಳು. ವ್ಯಾಸನು ”ಹಾಗಾದರೆ ನಿನ್ನ ಇಷ್ಟ.! ಕಾಲ ಬರುವುದಕ್ಕೆ ಮುಂಚಿತವಾಗಿ ಮಕ್ಕಳಾಗಬೇಕೆಂದರೆ ಅವರು ನನ್ನ ಈ ವಿರೂಪವನ್ನು ಸಹಿಸಿಕೊಳ್ಳಬೇಕು; ಅದೇ ಅವರಿಗೆ ಒಂದು ವ್ರತ; ಹೀಗೆ ನನ್ನ ವೇಷ, ವಾಸನೆ ವಿರೂಪಗಳನ್ನು ಸಹಿಸಬಲ್ಲವರಾದರೆ ತಿಳಿಸು“ ಎಂದು ಹೇಳಿ ಹೊರಟುಹೋದನು. ಅನ್ಂತರ ಸತ್ಯವತಿಯು ಸೊಸೆಯ ಹತ್ತಿರ ಏಕಾಂತದಲ್ಲಿ ಮಾತನಾಡಿ ಒಪ್ಪಿಸಿ, ಅವಳು ಋತುಸ್ನಾನಮಾಡಿ ಬರಲು ”ಅಂಬಿಕೆ, ಇವತ್ತು ರಾತ್ರಿ ನಿನ್ನ ಭಾವನು ನಿನ್ನ ಹತ್ತಿರ ಬರುತ್ತಾನೆ. ಎಚ್ಚರವಾಗಿರು!" ಎಂದು ಹೇಳಿ ಹೋದಳು. ಆ ಮಾತನ್ನು ಕೇಳಿ ಅವಳು ಭೀಷ್ಮನನ್ನೂ ಕುರುವಂಶದ ಇನ್ನೂ ಇತರ ಅರಸರನ್ನು ಯೋಚಿಸಿಕೊಳ್ಳುತ್ತ ದೀಪವನ್ನು ಉರಿಸಿಕೊಂಡು ಎಚ್ಚರವಾಗಿ ಮಲಗಿದ್ದಳು. ಒಂದು ಹೊತ್ತಿನಲ್ಲಿ ವ್ಯಾಸನು ಬಂದನು. ಅವನ ಕೆಂಜೆಡೆ, ಹೊಳೆಯುವ ಕಣ್ಣು, ಕಂದುಬಣ್ಣದ ಗಡ್ಡಮೀಸೆಗಳು ಇವನ್ನೆಲ್ಲಾ ಕಂಡು ಅವಳು ಬೆಚ್ಚಿಬಿದ್ದು ಅವನನ್ನು ನೋಡಲಾರದೆ ಕಣ್ಣು ಮುಚ್ಚಿಕೊಂಡಳು. ಹೀಗೆ ಅಂಬಾಲಿಕೆಗೂ ಅವನನ್ನು ಕಂಡಾಗ ಕಳವಳದಿಂದ ಮುಖ ಬಿಳುಪೇರಿಬಿಟ್ಟಿತು. ಕಾಲಕ್ರಮದಲ್ಲಿ ಅಂಬಿಕೆಯಲ್ಲಿ ಒಂದು ಕುರುಡುಮಗು ಹುಟ್ಟಿತು. ಅಂಬಾಲಿಕೆಯಲ್ಲಿ ಒಂದು ಬಿಳಿತುಕೊಂಡಿರುವ ಮಗು ಹುಟ್ಟಿತು. ಅಂಬಿಕೆಗೆ ಎರಡು ಕಣ್ಣೂ ಇಲ್ಲದೆ ಹುಟ್ಟಿದ ಮಗುವನ್ನು ನೋಡಿ ಸತ್ಯವತಿಯು ವ್ಯಥೆಪಟ್ಟು ಮತ್ತೊಂದು ಸಾರಿ ಸೊಸೆಯನ್ನು ಒಡಂಬಡಿಸಿದಳು. ದಿವ್ಯ ಸುಂದರಿಯಾದ ಅವಳು ಅತ್ತೆಯ ಮಾತಿಗೆ ಒಡಂಬಟ್ಟಂತೆ ತೋರಿಸಿಕೊಂಡರೂ ನಿಜವಾಗಿ ವ್ಯಾಸನ ರೂಪನ್ನೂ ವಾಸನೆಯನ್ನೂ ನೆನಸಿಕೊಂಡು ಅಸಹ್ಯದಿಂದ ತನ್ನ ದಾಸಿಗೆ ತನ್ನ ಒಡವೆಗಳನ್ನು ಇಟ್ಟು ಅವನನ್ನು ಸೇರುವಂತೆ ಕಳುಹಿಸಿದಳು. ಅವಳು ವ್ಯಾಸನು ಬಂದಕೂಡಲೆ ಎದ್ದು ನಮಸ್ಕರಿಸಿ ಉಪಚರಿಸಿದಳು. ಇಬ್ಬರೂ ಅಂದಿನ ರಾತ್ರಿಯನ್ನು ಸಂತೋಷವಾಗಿ ಕಳೆದರು. ಅವಳಲ್ಲಿಯೂ ಒಂದು ಗಂಡುಮಗುವಾಯಿತು. ಈ ಮಕ್ಕಳೇ ಧೃತರಾಷ್ಟ್ರ, ಪಾಂಡು, ವಿದುರ.</span>
</p>
<p>
<span> ಭೀಷ್ಮನು ಆ ಮಕ್ಕಳನ್ನು ತನ್ನ ರಕ್ಷಣೆಗೆ ತೆಗೆದುಕೊಂಡು ಅವರಿಗೆ ಕಾಲಕಾಲಕ್ಕೆ ಆಗಬೇಕಾದ ಸಂಸ್ಕಾರಗಳನ್ನು ಆಗಿಸಿ, ವ್ಯಾಯಾಮ ಬಿಲ್ಲು ಕುದುರೆಯ ಸವಾರಿ ಇತಿಹಾಸ ಪುರಾಣ ನೀತಿ ಶಾಸ್ತ್ರ ವೇದ ವೇದಾಂಗ ಇವುಗಳನ್ನೆಲ್ಲಾ ಕಲಿಸಿದನು. ಪಾಂಡುವು ಧನುರ್ವಿದ್ಯೆಯಲ್ಲಿ ತುಂಬಾ ಗಟ್ಟಿಗನೆನಿಸಿಕೊಂಡನು. ಧೃತರಾಷ್ಟ್ರ ಅತ್ಯಂತ ಬಲಶಾಲಿ ಎನ್ನಿಸಿಕೊಂಡನು. ವಿದುರನು ಪರಮಧಾರ್ಮಿಕನೆನ್ನಿಸಿಕೊಂಡನು. ಹೀಗೆ ನಷ್ಟವಾಗಿದ್ದ ಶಂತನುವಿನ ವಂಶವು ಕುಡಿವಡೆದು ಮುಂದಕ್ಕೆ ಬಂತು. ಧೃತರಾಷ್ಟ್ರನು ಕುರುಡನಾದ್ದರಿಂದ ಪಾಂಡುವೇ ದೊರೆಯಾದನು. </span>
</p>
<p>
<span> ಸಕಾಲದಲ್ಲಿ ಭೀಷ್ಮನು ಸುಬಲರಾಜನ ಮಗಳಾದ ಗಾಂಧಾರಿಯನ್ನು ಧೃತರಾಷ್ಟ್ರನಿಗೆ ತಂದುಕೊಳ್ಳಬೇಕೆಂದು ಹೇಳಿಕಳುಹಿಸಿದನು. ಧೃತರಾಷ್ಟ್ರನು ಕಣ್ಣಿಲ್ಲದವನೆಂದು ಸುಬಲನು ಯೋಚನೆಮಾಡಿ ಮಾಡಿ, ಕೊನೆಗೆ ಕುಲ ಖ್ಯಾತಿ ನಡತೆ ಇವನ್ನು ಮನಸ್ಸಿಗೆ ತಂದುಕೊಂಡು ಹೆಣ್ಣು ಕೊಡಲು ಒಪ್ಪಿದನು. ತಾಯಿತಂದೆಗಳು ತನ್ನನ್ನು ಅಂಧನಿಗೆ ಕೊಡುವುದನ್ನು ನಿರ್ಧರಿಸಿರುವುದಾಗಿ ತಿಳಿದು ಗಾಂಧಾರಿಯು ಗಂಡನಿಗಿಲ್ಲದ ಸೌಖ್ಯವು ತನಗೆ ಬೇಡವೆಂದು ತನ್ನ ಕಣ್ಣುಗಳಿಗೆ ಬಟ್ಟೆಯನ್ನು ಬಿಗಿದುಕೊಂಡುಬಿಟ್ಟಳು.; ಮದುವೆಯಾಯಿತು.</span>
</p>
<p>
<span> ಪಾಂಡುವಿಗೆ ಇಬ್ಬರು ಹೆಂಡಿರು. ಮೊದಲನೆಯವಳು ಪೃಥೆ. ಅವಳು ಶೂರರಾಜನ ಮಗಳು; ವಸುದೇವನ ತಂಗಿ;</span>
</p>
<p>
<span>ಕುಂತಿಭೋಜನ ಸಾಕುಮಗಳು; ಅವಳು ಪಾಂಡುವನ್ನು ಸ್ವಯಂವರದಲ್ಲಿ ವರಿಸಿದಳು. ಎರಡನೆಯವಳು ಮಾದ್ರಿ; ಅವಳು ತುಂಬ ರೂಪವತಿಯೆಂದು ಪ್ರಸಿದ್ಧಿಯಿತ್ತು. ಆದ್ದರಿಂದ ಮದ್ರರಾಜನಿಗೆ ಯಥೇಚ್ಛವಾದ ಹಣಕೊಟ್ಟು ಭೀಷ್ಮನು ಅವಳನ್ನು ಕೊಂಡುತಂದನು. ಅವರನ್ನು ಮದುವೆಮಾಡಿಕೊಂಡು ಪಾಂಡುವು ಸುಖವಾಗಿ ಮನೆಯಲ್ಲಿ ಕುಳಿತುಬಿಡಲಿಲ್ಲ. ಬಲೋತ್ಸಾಹ ಸಂಪನ್ನನಾದುದರಿಂದ ಚೈತ್ರಯಾತ್ರೆ ಹೊರಟು ದಶಾರ್ಣ ಮಗಧ ವಿಧೇಹ ಕಾಶಿ ಸುಂಹ ಪುಂಡ್ರ ಮುಂತಾದ ದೇಶಗಳ ರಾಜರನ್ನು ಸೋಲಿಸಿ ಅವರಿಂದ ಕಪ್ಪಕಾಣಿಕೆಗಳನ್ನು ಕೊಂಡನು. ಅವನು ಊರಿಗೆ ಬಂದಾಗ ಅವನ ಹಿಂದೆ ರತ್ನಗಳನ್ನು ಹೇರಿಕೊಂಡು ಬಂದ ನಾನಾವಾಹನಗಳಿಗೂ ಆನೆ ಕುದುರೆ ಒಂಟೆ ದನ ಕುರಿಗಳಿಗೂ ಕೊನೆಯೇ ಇರಲಿಲ್ಲ. ಅವುಗಳನ್ನು ಅವನು ಭೀಷ್ಮನಿಗೂ ತಾಯಿಗೂ ಒಪ್ಪಿಸಿ ನಮಸ್ಕಾರಮಾಡಿ ಪಟ್ಟಣಿಗರಿಗೂ ಗ್ರಾಮಸ್ಥರಿಗೂ ಸನ್ಮಾನಮಾಡಿದ್ನು. ಹೀಗೆ ಪರರಾಷ್ಟ್ರಗಳನ್ನು ಗೆದ್ದು ಸುಖವಾಗಿ ಹಿಂತಿರುಗಿ ಬಂದ ಮಗನನ್ನು ಕಂಡು ಭೀಷ್ಮನ ಕಣ್ಣುಗಳು ಆನಂದಾಶ್ರುವನ್ನು ಕರೆದುವು. ಹಸ್ತಿನಾಪುರವು ನೂರಾರು ವಾದ್ಯಗಳ ಮತ್ತು ಭೇರಿಗಳ ಮಹಾಧ್ವನಿಯಿಂದ ತುಂಬಿಹೋಯಿತು. </span>
</p>
<p>
<span> ಒಂದು ದಿನ ಪಾಂಡುವು ತನ್ನ ಹೆಂಡಿರೊಡನೆ ಕಾಡಿಗೆ ಹೋಗಿದ್ದು ಅಲ್ಲಿ ಒಂದು ಗಂಡುಜಿಂಕೆಯೂ ಒಂದು ಹೆಣ್ಣು ಜಿಂಕೆಯೂ ಕೂಡಿಕೊಂಡಿದ್ದದ್ದನ್ನು ನೋಡಿ ಅವುಗಳನ್ನು ಐದುಬಾಣಗಳಿಂದ ಹೊಡೆದು ಕೆಡವಿದನು. ಗಂಡು ವಿಲವಿಲನೆ ನೆಲದಮೇಲೆ ಒದ್ದಾಡುತ್ತ ಮನುಷ್ಯರಂತೆ ಮಾತನಾಡುತ್ತ “ಎಲೈ ರಾಜನೇ, ಧರ್ಮಾತ್ಮರಾದವರ ವಂಶದಲ್ಲಿ ಹುಟ್ಟಿಯೂ ಏಕೆ ಕಾಮಲೋಭಗಳಿಗೆ ವಶನಾಗಿ ನಿನ್ನ ಬುದ್ಧಿ ಕೆಟ್ಟುಹೋಯಿತು? ವಿಧಿಯು ಬುದ್ಧಿಯನ್ನು ತಪ್ಪಿಸಿಬಿಡುತ್ತದೆ. ಬುದ್ಧಿಯು ವಿಧಿಯನ್ನು ತಪ್ಪಿಸಲಾರದು; ಕಾಡಿನಲ್ಲಿ ಹೆಣ್ಣಿನೊಡನೆ ಕೂಡಿದ್ದ ಮೃಗವನ್ನು ಹೀಗೆ ಯಾರು ಹೊಡೆದಾರು? ಗೆಡ್ಡೆಗೆಣಸುಗಳನ್ನು ತಿಂದುಕೊಂಡು ಅರಣ್ಯದಲ್ಲಿ ಸಂಚರಿಸುತ್ತಿದ್ದ ನಾನು ನಿನಗೆ ಏನು ಅಪರಾಧ ಮಾಡಿದೆ? ರತ್ಯಾಸಕ್ತರಾಗಿದ್ದ ನಮ್ಮನ್ನು ಹೀಗೆ ಕ್ರೂರನಾಗಿ ಕೊಂದದ್ದರಿಂದ ನಿನ್ನ ಜೀವಿತವೂ ಹೀಗೆಯೇ ಕೊನೆಗಾಣುತ್ತದೆ.” ಎಂದು ಪ್ರಾಣಬಿಟ್ಟತು. ಅದನ್ನು ನೋಡಿ ರಾಜನಿಗೆ ತನ್ನ ಬಂಧುವನ್ನು ಕಳೆದುಕೊಂಡಂತೆ ತುಂಬ ದುಃಖವಾಯಿತು. ಸದ್ವಂಶದಲ್ಲಿ ಹುಟ್ಟಿದರೂ ಪಾಪಿಷ್ಠರಾದವರು ಕರ್ಮವಶದಿಂದ ಕಾಮಜಾಲದಲ್ಲಿ ಸಿಕ್ಕಿ ದುರ್ಗತಿಯನ್ನು ಪಡೆಯುತ್ತಾರೆ. ಧರ್ಮಾತ್ಮನಿಂದ ಹುಟ್ಟಿದರೂ ನಮ್ಮ ತಂದೆ ಕಾಮಾತ್ಮನಾಗಿ ಚಿಕ್ಕವಯಸ್ಸಿನಲ್ಲಿಯೇ ಪ್ರಾಣಬಿಟ್ಟನೆಂದೂ ಆ ಕಾಮಾತ್ಮನ ಕ್ಷೇತ್ರದಲ್ಲಿ ಕೃಷ್ಣದ್ವೈಪಾಯನನು ನನ್ನನ್ನು ಪಡೆದನೆಂದೂ ಹೇಳುತ್ತಾರೆ. ನನ್ನ ಮನಸ್ಸು ಅಧಮವಾಗಿ ವ್ಯಸನದಲ್ಲಿ ಸಿಕ್ಕಿಕೊಂಡಿತು. ವ್ಯಸನವೆನ್ನುವುದು ದೊಡ್ಡ ಬಂಧನ. ಆದ್ದರಿಂದ ಇದನ್ನು ಬಿಟ್ಟು ಸಂನ್ಯಾಸ ಕೈಕೊಂಡು, ಭಿಕ್ಷೆಯಿಂದ ಜೀವಿಸುತ್ತ ಘೋರವಾದ ತಪಸ್ಸು ಮಾಡುತ್ತೇನೆ. ಮರದಡಿಯಲ್ಲಿ ವಾಸಮಾಡಿಕೊಂಡಿದ್ದು ಸಂತೋಷ ದುಃಖ ಹೊಗಳಿಕೆ ತೆಗಳಿಗೆ ಆಶೀರ್ವಾದ ನಮಸ್ಕಾರ ಒಂದನ್ನೂ ಮನಸ್ಸಿಗೆ ಹತ್ತಿಸಿಕೊಳ್ಳದೆ ಎಲ್ಲರೊಡನೆಯೂ ನಗುನಗುತ್ತ ಇರುತ್ತೇನೆ. ಮತ್ತೊಬ್ಬರ ಅಧೀನದಲ್ಲಿರದೆ ಗಾಳಿಯಂತೆ ಸ್ವತಂತ್ರನಾಗಿರುತ್ತೇನೆ. ಇಂದ್ರಿಯಗಳನ್ನು ಗೆದ್ದು ಪಾಪಗಳನ್ನು ಕಳೆದುಕೊಳ್ಳುತ್ತೇನೆ. ಹೀಗೆಂದುಕೊಂಡು ಹೆಂಡತಿಯರನ್ನು ಕರೆದು ಅವರಿಗೆ ತನ್ನ ನಿಶ್ಚಯವನ್ನು ತಿಳಿಸಿದನು. ಅವರು “ಮಹಾರಾಜ! ಧರ್ಮಪತ್ನಿಯರೊಡನೆ ಇದ್ದುಕೊಂಡೂ ತಪಸ್ಸು ಮಾಡಬಹುದು. ನಾವು ಸ್ವರ್ಗಪಡೆಯಬೇಕಾದರೂ ನಿನ್ನಿಂದ ತಾನೇ! ನಾವೂ ಇಂದ್ರಿಯನಿಗ್ರಹ ಮಾಡಿಕೊಂಡು ನೀನಿರುವ ಕಡೆಯೇ ತಪಸ್ಸು ಮಾಡುತ್ತೇವೆ. ಹಾಗಲ್ಲದೆ ನಮ್ಮನ್ನು ಬಿಟ್ಟು ನೀನು ಹೊರಟು ಹೋಗುವೆಯಾದರೆ ನಾವು ಇಂದೇ ಪ್ರಾಣ ಕಳೆದುಕೊಳ್ಳುತ್ತೇವೆ.; ಇದು ಖಂಡಿತ!” ಎಂದರು. ಅವನು “ಹಾಗಾದರೆ ನಗರ ಸುಖಗಳನ್ನು ಬಿಟ್ಟು ಹಣ್ಣು ಹಂಪಲು ಗೆಡ್ಡೆಗೆಣಸುಗಳನ್ನು ತಿಂದು ಕಾಡಿನಲ್ಲಿರಬೇಕು. ನಾರುಮಡಿಯನ್ನೂ ಚರ್ಮವನ್ನೂ ಉಟ್ಟು ಚಳಿ ಗಾಳಿ ಬಿಸಿಲೆನ್ನದೆ ಹಸಿವು ನೀರಡಿಕೆಯೆನ್ನದೆ ಕಾಲಕಳೆಯುತ್ತ ತಪಸ್ಸಿನಲ್ಲಿ ದೇಹವನ್ನು ನೀಗಬೇಕು.” ಎಂದನು. ಅನಂತರ ಎಲ್ಲರೂ ತಮ್ಮ ಒಡವೆ ವಸ್ತುಗಳನ್ನು ತೆಗೆದು ದಾನಮಾಡಿ, ತಮ್ಮ ಪರಿವಾರದವರೆಲ್ಲರನ್ನೂ ಊರಿಗೆ ಕಳುಹಿಸಿಕೊಟ್ಟರು. ಅವರು ಬಂದು ಕಾಡಿನಲ್ಲಿ ನಡೆದ ಸಂಗತಿಯನ್ನೆಲ್ಲ ತಿಳಿಸಲು ಎಲ್ಲರೂ ತುಂಬ ವ್ಯಥೆಪಟ್ಟರು. </span>
</p>
<p>
<span> ಇತ್ತ ಪಾಂಡುವು ಹಿಮಾಲಯ ಪರ್ವತದಿಂದ ಮುಂದಕ್ಕೆ ಹೋಗಿ ಇಂದ್ರದ್ಯುಮ್ನ ಸರಸ್ಸು ಹಂಸಕೂಟಗಳನ್ನು ದಾಟಿ ಶತಶೃಂಗದಅಲ್ಲಿ ತಾಪಸನಾಗೆ ನಿಂತನು. ಅಲ್ಲಿ ಕೆಲವು ಕಾಲ ತಪಸ್ಸು ಮಾಡಿ ಸ್ವರ್ಗಕ್ಕೆ ಹೋಗಬೇಕೆಂದು ಹೆಂಡತಿಯರನ್ನು ಕರೆದುಕೊಂಡು ಉತ್ತರಾಭಿಮುಖವಾಗಿ ಹೊರಡಲು, ಅಲ್ಲಿದ್ದ ತಾಪಸರು “ಮುಂದೆ ಹೋಗುತ್ತಾ ಹೊಗುತ್ತಾ ದಾರಿಯಲ್ಲಿ ನಾನಾ ಗಿರಿದುರ್ಗಗಳೂ ದೇವಗಂಧರ್ವಾಪ್ಸರೆಯರ ಕ್ರೀಡಾಭೂಮಿಗಳೂ ಕುಬೇರನ ಉದ್ಯಾನವನವೂ, ನದೀಪ್ರದೇಶಗಳೂ ಗಿರಿಕಂದರಗಳೂ ಸಿಕ್ಕುತ್ತವೆ. ಇನ್ನೂ ಮುಂದೆ ಸದಾಹಿಮಮುಚ್ಚಿಕೊಂಡು ಗಿಡಮೃಗಪಕ್ಷಿಗಳೊಂದೂ ಇಲ್ಲದೆ ಹೋಗುವುದಕ್ಕೆ ಅಸಾಧ್ಯವಾದಂಥ ಪ್ರದೇಶಗಳು ಕಂಡುಬರುತ್ತವೆ. ಅಲ್ಲಿ ಗಾಳಿಯೊಂದು ಬೀಸುತ್ತಿರುತ್ತದೆ. ಕೆಲವ ಸಿದ್ಧರೂ ಮಹರ್ಷಿಗಳು ಮಾತ್ರ ಇರುತ್ತಾರೆ. ಅಂಥ ಕಡೆಗೆ ಈ ಹೆಂಗಸರನ್ನು ಕರೆದುಕೊಂಡು ಹೇಗೆ ಹೋಗುತ್ತೀಯೇ?” ಎಂದು ಕೇಳಿದರು. ಅವನು ಇನ್ನೇನು ಮಾಡುವುದು? ನನಗೆ ಮಕ್ಕಳಿಲ್ಲ. ಮಕ್ಕಳಿಲ್ಲದವನಿಗೆ ಸ್ವರ್ಗವಿಲ್ಲ: ನಾನು ನಮ್ಮ ತಂದೆಯ ಕ್ಷೇತ್ರದಲ್ಲಿ ಹುಟ್ಟಿದಂತೆ ಇಲ್ಲಿ ನನ್ನ ಕ್ಷೇತ್ರದಲ್ಲಿ ಮಕ್ಕಳು ಹುಟ್ಟುವುದು ಹೇಗೆ ಸಾಧ್ಯ?“ ಎಂದು ಕೇಳಿದನು. ಅದಕ್ಕೆ ಅವರು ”ಅಯ್ಯಾ, ಅದು ಸಾಧ್ಯ; ಅದೃಷ್ಟವು ಫಲ ಕೊಡಬೇಕಾದರೆ ದೃಷ್ಟವಾಗಿ ಕರ್ಮಮಾಡಬೇಕು; ಹಾಗೆ ಮಾಡಿದೆಯಾದರೆ ನಿನಗೆ ಗುಣಸಂಪನ್ನರಾದ ಮಕ್ಕಳಾಗಿ ನೀನು ಸಂತೋಷಪಡೆಯುವೆ.“ ಎಂದು ಹೇಳಿದರು. ಈ ಮಾತನ್ನು ಕೇಳಿ ಪಾಂಡುವು ಯೋಚಿಸತೊಡಗಿದನು. - ಮೃಗಶಾಪವಿರುವುದರಿಂದ ತಾನು ಹೆಂಡತಿಯರಲ್ಲಿ ಮಕ್ಕಳನ್ನು ಪಡೆಯುವುದು ಹೇಗೆ? ಆದ್ದರಿಂದ ಕುಂತಿಯು ಒಬ್ಬಳೇ ಇದ್ದಾಗ ಅವಳನ್ನು ಕುರಿತು ”ಕುಂತಿ ನಾವು ಬೇಕಾದ ದಾನಧರ್ಮಗಳನ್ನು ಮಾಡಿದೆವು.; ತಪಸ್ಸನ್ನೂ ನಿಯಮವನ್ನೂ ಆಚರಿಸಿದೆವು. ಆದರೆ ಇದು ಯಾವುದೂ ಸಂತಾನವಿಲ್ಲದೆ ಪಾವನವಲ್ಲ. ನನ್ನಿಂದ ಮಕ್ಕಳಾಗುವ ಹಾಗಿಲ್ಲ. ಆದರೆ ಮಕ್ಕಳಲ್ಲಿ ಅನೇಕ ಬಗೆಯುಂಟು. ಅವರಲ್ಲಿ ತನ್ನಿಂದ ಹುಟ್ಟಿದ ಮಗನೇ ಶ್ರೇಷ್ಠ: ಆದರೆ ಅಂಥವನಿಲ್ಲದಿರುವಾಗ ಆಪದ್ಧರ್ಮವಾಗಿ ಉತ್ತಮರಿಂದ ಸಂತಾನವನ್ನು ಪಡೆಯಬಹುದು. ಹೀಗೆ ಪಡೆದ ಸಂತಾನವು ಸ್ವಂತ ಮಗನಿಗಿಂತಲೂ ಶ್ರೇಷ್ಠವೆಂದು ಮನುವು ಹೇಳಿದ್ದಾನೆ. ನನ್ನಿಂದ ನಿನಗೆ ಮಕ್ಕಳಾಗುವ ಹಾಗಿಲ್ಲ. ಆದ್ದರಿಂದ ನಾನು ನಿನಗೆ ಅನುಜ್ಞೆ ಕೊಡುತ್ತೇನೆ. ಯಾವನಾದರೂ ಒಬ್ಬ ತಪಸ್ವಿಯಾದ ಬ್ರಾಹ್ಮಣನಿಂದ ಪುತ್ರನನ್ನು ಪಡೆಯುವುದಕ್ಕೆ ಯತ್ನಿಸು! “ ಎಂದು ಹೇಳಿದನು. ಅವಳು ಅದಕ್ಕೆ ಒಪ್ಪಲಿಲ್ಲ. ” ಮಹಾರಾಜ ಧರ್ಮವನ್ನು ತಿಳಿದವನಾಗಿಯೂ ನೀನು ನಿನ್ನ ಧರ್ಮಪತ್ನಿಯನ್ನು ಕುರಿತು ಹೀಗೆ ಹೇಳಬಹುದೆ? ನಿನ್ನಿಂದಲೇ ನನಗೆ ಧರ್ಮರೀತಿಯಿಂದ ಮಕ್ಕಳಾಗಲಿ. ನಿನ್ನೊಡನೆಯೇ ನಾನು ಸ್ವರ್ಗಕ್ಕೆ ಬರುತ್ತೇನೆ. ಮಕ್ಕಳಿಗೋಸ್ಕರವಾಗಿ ಮನಸ್ಸಿನಲ್ಲಿಯೂ ನಾನು ಮತ್ತೊಬ್ಬನನ್ನು ನಾನು ಯೋಚಿಸುವವಅಳಲ್ಲ. ನಿನಗಿಂತಲೂ ಉತ್ತಮನಾದವನು ಯಾವನಿದ್ದಾನೆ? ತಪಸ್ವಿಯಾದ ನೀನು ಯೋಗಬಲದಿಂದ ನನ್ನಲ್ಲಿ ಪುತ್ರನನ್ನು ಪಡೆಯಬಹುದೆಂದು ತೋರುತ್ತದೆ. ಹಿಂದೆ ವೃಷಿತಾಶ್ವನೆಂಬ ರಾಜನು ಹೀಗೆ ಯೋಗಶಕ್ತಿಯಿಂದ ತನ್ನ ಮರಣಾನಂತರ ತನ್ನ ಹೆಂಡತಿಯಲ್ಲಿ ಮಕ್ಕಳನ್ನು ಪಡೆದನಂತೆ.“ ಎಂದಳು. ಪಾಂಡುವು ”ನೀನು ಹೇಳುವುದು ನಿಜ. ಆದರೆ ವೃಷಿತಾಶ್ವನು ಅಮರಸದೃಶನಾಗಿದ್ದನು. ಹಿಂದೆ ಧರ್ಮವೂ ಇಷ್ಟು ಕಟ್ಟುನಿಟ್ಟಾಗಿರಲಿಲ್ಲ; ಸ್ತ್ರೀಯರಿಗೆ ಹೆಚ್ಚು ಸ್ವಾತಂತ್ರ್ಯವಿತ್ತು. ಆದರೆ ಗಂಡನು ಹೇಳಿದಂತೆ ನಡೆಯುವುದು, ಅದರಲ್ಲಿಯೂ ಸಂತತಿಯ ವಿಚಾರವಾಗಿ, ಹೆಂಡತಿಗೆ ಪುರಾತನಕಾಲದಿಂದಲೂ ವಿಹಿತವಾದ ಧರ್ಮ; ಈಗ ನಾನು ನಿನಗೆ ಅಪ್ಪಣೆಮಾಡುತ್ತೇನೆ. ನಾನು ಹೇಳುವ ರೀತಿಯಲ್ಲಿ ಮಕ್ಕಳನ್ನ ಪಡೆದು ಪುತ್ರವಂತರು ಹೋಗಬಹುದಾದ ಲೋಕಕ್ಕೆ ನಾನು ಹೋಗುವಂತೆ ಮಾಡು!“ ಎಂದನು. ಆಗ ಕುಂತಿಯು ತನ್ನ ಗಂಡನಿಗೆ ಹಿತವೂ ಪ್ರಿಯವೂ ಆದ ಈ ಮಾತನ್ನು ಹೇಳಿದಳು. ”ನಾನು ಇನ್ನೂ ಚಿಕ್ಕವಳಾಗಿ ತಂದೆಯ ಮನೆಯಲ್ಲಿದ್ದಾಗ ನಮ್ಮ ಮನೆಗೆ ದುರ್ವಾಸನೆಂಬ ಬ್ರಾಹ್ಮಣನು ಬಂದಿದ್ದನು. ಆತನು ಉಗ್ರಸ್ವಭಾವದವನೆಂದೂ ಪ್ರಸಿದ್ದವಾಗಿತ್ತು. ಆತನನ್ನು ನಾನು ತುಂಬಾ ಶ್ರದ್ಧೆಯಿಂದ ಸೇವೆಮಾಡಿ ಸಂತೋಷಪಡಿಸಲು ಆತನು ನನಗೆ ಮಂತ್ರೋಪದೇಶಮಾಡಿ ‘ನೀನು ಈ ಮಂತ್ರದಿಂದ ಯಾವ ದೇವತೆಯನ್ನು ಕರೆದರೂ ಅವನು ತನಗೆ ಇಷ್ಡವಿರಲಿ, ಇಲ್ಲದಿರಲಿ ಬಂದು ನಿನ್ನ ವಶನಾಗುತ್ತಾನೆ.’ ಎಂದು ಹೇಳಿದ್ದನು. ಅದಕ್ಕೆ ಕಾಲ ಒದಗಿರುವ ಹಾಗೆ ಕಾಣುತ್ತದೆ. ನಿನ್ನ ಅನುಜ್ಞೆಯಂತೆ ನಾನು ಆ ಮಂತ್ರದಿಂದ ಒಬ್ಬ ದೇವತೆಯನ್ನು ಕರೆದು ನಮಗೆ ಸಂತಾನವನ್ನು ಕೊಡುವಂತೆ ಕೇಳುತ್ತೇನೆ. ಯಾವ ದೇವತೆಯನ್ನು ಕರೆಯಲಿ ಹೇಳು?!“ ಪಾಂಡುವು ”ಎಲೈ ಶೋಭನೇ! ಧರ್ಮನನ್ನು ಬರಮಾಡು; ದೇವತೆಗಳಲ್ಲೆಲ್ಲಾ ಅವನೇ ಪುಣ್ಯಪ್ರಭಾವವುಳ್ಳವನು: ಅವನಾದರೆ ನಮ್ಮಲ್ಲಿ ಅಧರ್ಮ ಸೇರುವುದಿಲ್ಲ. ಲೋಕವು ಇದನ್ನು ಧರ್ಮವಾಗಿ ತಿಳಿಯುತ್ತದೆ. ಅವನು ಕೊಟ್ಟ ಸಂತಾನಕ್ಕೂ ಅಧರ್ಮದಲ್ಲಿ ಮನಸ್ಸು ನಲಿಯುವುದಿಲ್ಲ." ಎಂದನು. ಅದರಂತೆ ಕುಂತಿಯು ಮಂತ್ರವನ್ನು ಜಪಿಸಿ ಧರ್ಮನನ್ನು ಬರಮಾಡಿಕೊಂಡು ಅವನ ಯೋಗಮೂರ್ತಿಯೊಡನೆ ಸೇರಿ </span>
</p>
<p>
<span>ಯುಧಿಷ್ಠಿರನನ್ನು ಪಡೆದಳು.</span>
</p>
<p>
<span> ಇತ್ತ ಗಾಂಧಾರಿಯೂ ಗರ್ಭಿಣಿಯಾದಳು. ಅವಳು ಇನ್ನೂ ಗರ್ಭಿಣಿಯಾಗಿರುವಾಗಲೇ ಕುಂತಿಗೆ ಯುಧಿಷ್ಠಿರನು ಹುಟ್ಟಿದ ವರ್ತಮಾನ ಬಂತು; ತಾನು ಮಾತ್ರ ಎರಡು ವರ್ಷ ತುಂಬುತ್ತ ಬಂದರೂ ಇನ್ನೂ ಹೆರಲಿಲ್ಲ.; ಬಸುರಿನ ಭಾರವೋ ಸಹಿಸತೀರದು. ಆದ್ದರಿಂದ ಒಂದು ದಿನ ತುಂಬಾ ಪೇಚಾಟವಾಗಿ, ಹೊಟ್ಟೆಯನ್ನು ಹೊಸೆದುಕೊಂಡು ಗರ್ಭವನ್ನು ಹೊರದೂಡಿದಳು. ಅದು ಒಂದು ಮಾಂಸದ ಗಟ್ಟಿಯಾಗಿ ಹೊರಬಿತ್ತು. “ಇದೇಯೇ ನನಗೆ ಹಿಂದೆ ಈಶ್ವರನು ವರ ಕೊಟ್ಟಿದ್ದು ಮತ್ತು ವ್ಯಾಸನು ಅನುಗ್ರಅಹಿಸಿದ್ದು?” ಎಂದು ಅದನ್ನು ಬಿಸಾಡುವುದರಲ್ಲಿರಲು ವ್ಯಾಸಮುನಿಯು ಬಂದು ಅದನ್ನು ತಣ್ಣೀರಿನಿಂದ ತೊಳೆಯಿಸಿದನು. ಕೂಡಲೇ ಅದು ಚೂರುಚೂರಾಯಿತು. ಅವುಗಳನ್ನು ಒಂದೊಂದನ್ನೂ ಬೇರೆ ಬೇರೆಯಾಗಿ ತುಪ್ಪ ತುಂಬಿದ ಗಡಿಗೆಗಳಲ್ಲಿ ಇಡಿಸಿದನು. ಅವು ಬೆಳೆದು ಕಾಲಕ್ರಮದಲ್ಲಿ ಮಕ್ಕಳಾಗುತ್ತ ಬಂದವು. ಹೀಗೆ ಮೊದಲು ಹುಟ್ಟಿದವನೇ ದುರ್ಯೋಧನ. ಅವನ ಹಿಂದೆ ಒಬ್ಬೊಬ್ಬರಾಗಿ ಒಂದು ತಿಂಗಳೊಳಗೆ ಇನ್ನು ತೊಂಭತೊಂಭತ್ತು ಜನ ಹೀಗೆಯೇ ಹುಟ್ಟಿದರು. ಈ ನೂರು ಜನ ಗಂಡು ಮಕ್ಕಳಲ್ಲದೆ ದುಶ್ಯಲೆ ಎಂಬ ಒಬ್ಬ ಮಗಳೂ ಗಾಂಧಾರಿಯ ಪರಿಚಾರಿಕೆಯಾಗಿದ್ದ ವೇಶ್ಯೆಯೊಬ್ಬಳಲ್ಲಿ ಯುಯುತ್ಸು ಎಂಬ ಮಗನೂ ಆದರು. ಯುಧಿಷ್ಠಿರನು ಹುಟ್ಟಿದ ಮೇಲೆ ಪಾಂಡುವು ಕುಂತಿಯನ್ನು ಕರೆದು “ಈ ಮಗನೇನೋ ಧಾರ್ಮಿಕನಾದನು. ಆದರೆ ಕ್ಷತ್ರಿಯರಿಗೆ ಪ್ರಾಶಸ್ತ್ಯವಿರುವುದು ಬಲ್ದಿಂದ. ಆದ್ದರಿಂದ ಬಲಶಾಲಿಯಾದ ಒಬ್ಬ ಮಗನನ್ನು ಪಡೆ” ಎಂದನು. ಅದರಂತೆ ಅವಳು ವಾಯುವನ್ನು ಕರೆದು ಅವನಿಂದ ಮಹಾಪರಾಕ್ರಮಶಾಲಿಯಾದ ಭೀಮನನ್ನು ಪಡೆದಳು. ಅವನು ಹುಟ್ಟಿದಾಗ ಒಂದು ಅದ್ಭುತ ಸಂಗತಿ ನಡೆಯಿತಂತೆ. ಅದೇನೆಂದರೆ ಅವನು ತಾಯಿಯ ತೊಡೆಯ ಮೇಲಿಂದ ಕೆಳಗಿದ್ದ ಒಂದು ಬಂಡೆಯ ಮೇಲೆ ಉರುಳಲು ಮಗುವಿಗೆ ಪೆಟ್ಟಾಗುವುದಕ್ಕೆ ಬದಲು ಆ ಕಲ್ಲೇ ಚೂರುಚೂರಾಯಿತಂತೆ. ಭೀಮನು ಹುಟ್ಟಿದ ದಿವಸವೇ ದುರ್ಯೋಧನನೂ ಹುಟ್ಟಿದ್ದು. </span>
</p>
<p>
<span> ಭೀಮನು ಹುಟ್ಟಿದ ಮೇಲೆ ಪಾಂಡುವು “ನನಗೆ ಲೋಕೋತ್ತರನಾದ ಒಬ್ಬ ಮಗನಾಗಬೇಕು. ಅವನನ್ನು ಯಾರಿಂದ ಪಡೆಯಲಿ? ಇಂದ್ರನೇ ದೇವತೆಗಳ ರಾಜ; ಅತಿಶಯವಾದ ಬಲ ಉತ್ಸಾಹ ಕಾಂತಿಗಳನ್ನುಳ್ಳವನು; ಅವನನ್ನು ಮೆಚ್ಚಿಸಿದರೆ ಶೂರನಾದ ಮಗನನ್ನು ಪಡೆಯಬಹುದು.” ಎಂದು ಯೋಚಿಸಿ ತಾನೂ ಕುಂತಿಯೂ ಒಂದು ವರ್ಷ ನಿಯಮದಲ್ಲಿದ್ದು ಅವನನ್ನು ಪ್ರಸನ್ನನಾಗಿ ಮಾಡಿಕೊಂಡರು. ಅನಂತರ ಕುಂತಿಯು ಅವನನ್ನು ಕರೆದು ಅವನಿಂದ ಮಹಾತೇಜಶ್ಯಾಲಿಯಾದ ಅರ್ಜುನನನ್ನು ಪಡೆದಳು.</span>
</p>
<p>
<span> ಪಾಂಡುವಿಗೆ ಇನ್ನೂ ಒಬ್ಬ ಮಗನಾಗಬೇಕೆನ್ನಿಸಿತು.; ಅದನ್ನು ಕುಂತಿಗೆ ಹೇಳಲು ಅವಳು ಒಪ್ಪದೆ “ಮೂರು ಮಕ್ಕಳಿಗಿಂತ ಹೆಚ್ಚಾಗೆ ಯಾವ ಆಪದ್ಧರ್ಮವೂ ಒಪ್ಪುವುದಿಲ್ಲ. ಆದ್ದರಿಂದ ನಾಲ್ಕನೆಯ ಮಗನನ್ನು ಪಡೆದರೆ ನಾನು ಸ್ವೇಚ್ಛಾಚಾರಿಣಿಯಾದೇನು!” ಎಂದಳು. ಪಾಂಡುವು ಸುಮ್ಮನಾದನು. </span>
</p>
<p>
<span> ಹೀಗೆ ಕುಂತಿಗೆ ಮಕ್ಕಳಾದರು. ಗಾಂಧಾರಿಗೆ ಮಕ್ಕಳಾದರು. ಅದನ್ನು ನೋಡಿ ಮಾದ್ರಿಯು ಒಂದುದಿನ ಪಾಂಡುವನ್ನು ಕುರಿತು ಏಕಾಂತದಲ್ಲಿ “ ನಾಥ! ನೀನು ಇಂಥ ಸ್ಥಿತಿಯಲ್ಲಿದ್ದೀಯಲ್ಲಾ ಎಂದಾಗಲೀ ಸವತಿಯ ಕೈಕೆಳಗಿದ್ದೇನಲ್ಲ ಎಂದಾಗಲೀ ನನಗೆ ಕೊರಗಿಲ್ಲ. ಗಾಂಧಾರಿಗೆ ನೂರು ಮಕ್ಕಳಾದವು. ಅದಕ್ಕೂ ನಾನು ಯೋಚಿಸುವುದಿಲ್ಲ. ಆದರೆ ಕುಂತಿಗೆ ಮಕ್ಕಳಾಗಿ ಅವಳಿಗೆ ಸರಿಸಮಳಾದ ನನಗೆ ಮಕ್ಕಳಾಗದಿರುವುದು ತುಂಬ ಕೊರಗನ್ನುಂಟುಮಾಡಿದೆ. ಈಗ ಕುಂತಿಯು ದೊಡ್ಡಮನಸ್ಸು ಮಾಡಿದರೆ ನನಗೂ ಮಕ್ಕಳಾದಾವು. ನಿನಗೂ ಸಂತೋಷವಾದೀತು. ಈ ವಿಷಯವನ್ನು ಸವತಿಯಾದ ಅವಳೊಡನೆ ನಾನೇ ಪ್ರಸ್ತಾಪಿಸಲು ನನಗೆ ಬಾಯಿಬಾರದು. ನನ್ನ ಮೇಲೆ ಕರುಣವಿಟ್ಟು ನೀನು ಕೇಳುವುದಾದರೆ ಕೇಳು!” ಎಂದು ಪ್ರಾರ್ಥಿಸಿಕೊಂಡಳು. ಪಾಂಡುವು ಈ ಮಾತನ್ನು ಕೇಳಿ “ಮಾದ್ರಿ! ನನಗೂ ಈ ವಿಷಯವು ಯಾವಾಗಲೂ ಮನಸ್ಸಿನಲ್ಲಿ ಕೊರೆಯುತ್ತಿತ್ತು. ಆದರೆ ನಿನ್ನ ಮನಸ್ಸು ಹೇಗೋ. ನಿನಗೆ ಇದು ಇಷ್ಟವಾದೀತೋ ಇಲ್ಲವೋ ಎಂದು ಸುಮ್ಮನಿದ್ದೆ. ಈಗ ನಿನ್ನ ಮನಸ್ಸು ತಿಳಿದಂತಾಯಿತು. ಆದ್ದರಿಂದ ಪ್ರಯತ್ನ ಮಾಡುತ್ತೇನೆ. ನಾನು ಹೇಳಿದರೆ ಕುಂತಿ ಖಂಡಿರವಾಗಿಯೂ ನನ್ನ ಮಾತನ್ನು ನಡೆಸುತ್ತಾಳೆ” ಎಂದು ಧೈರ್ಯ ಹೇಳಿ ಕುಂತಿಯ ಹತ್ತಿರ ಈ ವಿಷಯವನ್ನು ಪ್ರಸ್ತಾಪಿಸಿದನು. ಅವಳು ಒಡಂಬಟ್ಟು ಮಾದ್ರಿಗೆ ಮಂತ್ರೋಪದೇಶಮಾಡಿ, “ಇದನ್ನು ಒಂದು ಸಾರಿ ಮಾತ್ರ ಉಪಯೋಗಿಸಿಕೋ: ನಿನಗೆ ಅನುರೂಪನಾದ ಮಗನಾಗುತ್ತಾನೆ.” ಎಂದು ಹೇಳಿದಳು. ಅವಳು ಚೆನ್ನಾಗಿ ಯೋಚಿಸಿ ಅಶ್ವಿನಿ ದೇವತೆಗಳನ್ನು ನೆನೆದಳು. ಅವರು ಬಂದು ಅವಳಿಗೆ ದಿವ್ಯಸುಂದರರಾದ ಅವಳಿಮಕ್ಕಳನ್ನಿತ್ತರು. ಅವರೇ ನಕುಲ ಸಹದೇವರು. </span>
</p>
<p>
<span> ಪಾಂಡುವು ಮತ್ತೆ ಮಾದ್ರಿಯ ಪರವಾಗಿ ಕುಂತಿಯಲ್ಲಿ ಪ್ರಸ್ತಾಪವೆತ್ತಿದಾಗ ಅವಳು “ಮಹಾರಾಜ! ಇನ್ನುಸಾಕು ಸುಮ್ಮನಿರು. ಒಂದು ಮಂತ್ರದಿಂದ ಅವಳು ಎರಡು ಮಕ್ಕಳನ್ನು ಪಡೆದಳು. ನನಗೇ ಮೋಸವಾಯಿತು. ಮುಂದೆ ನನ್ನನ್ನು ಮೀರಿಸಿ ನನಗೆ ಮೇಲ್ಗೈಯಾದಾಳು! ಅವಳನ್ನು ಕಂಡರೆ ನನಗೆ ಹೆದರಿಕೆ ಹುಟ್ಟಿದೆ. ಹೆಣ್ಣುಜನ್ಮವೇ ಹೀಗೆ; ಯಮಳದೇವತೆಗಳನ್ನು ಕರೆದರೆ ಅವಳಿಫಲ ಸಿಕ್ಕುವುದೆಂದು ನನಗೆ ತೋರದೆ ಹೋಯಿತು. ಆದ್ದರಿಂದ ದಯವಿಟ್ಟು ಈ ವಿಚಾರವನ್ನು ಎತ್ತಬೇಡ!” ಎಂದುಬಿಟ್ಟಳು.</span>
</p>
<p>
<span> ಹೀಗೆ ಪಾಂಡುವಿಗೆ ದೇವತೆಗಳಿಂದ ಐದು ಜನ ಮಕ್ಕಳಾದರು; ಅವರು ಶುಭಲಕ್ಷಣಗಳಿಂದ ಕೂಡಿ, ಸುಂದರಾಕಾರರಾಗಿ ಸಿಂಹಪರಾಕ್ರಮಿಗಳಾಗಿ ಹಿಮವತ್ಪರ್ವತದಲ್ಲಿ ಬೆಳೆಯುತ್ತಾ ಅಲ್ಲಿದ್ದ ಋಷಿಜನಕ್ಕೆ ವಿಸ್ಮಯವನ್ನುಂಟುಮಾಡುತ್ತಿದ್ದರು. </span>
</p>
<p>
<span> ಈ ಐದು ಜನಗಳೂ ಧೃತರಾಷ್ಟ್ರನ ನೂರು ಮಕ್ಕಳೂ ಕುರುವಂಶದ ಕುಡಿಗಳಾಗಿ ನೀರಿನಲ್ಲಿ ಕಮಲಗಳು ಬೆಳೆದಂತೆ ಬಹುಬೇಗ ಬೆಳೆದು ಅಭಿವೃದ್ಧಿಗೆ ಬಂದರು. </span>
</p>
<p>
<span> ಹೀಗಿರಲು ಒಂದು ಸಾರಿ ವಸಂತ ಋತು ಬಂತು. ಮುತ್ತುಗ ತಿಲಕ ಮಾವು ಸಂಪಗೆ ಪಗಡೆ ಮುಂತಾದ ಬಗೆಬಗೆಯ ಮರಗಳು ಫಲಪುಷ್ಪಗಳಿಂದ ಶೋಭಿಸುತ್ತಿದ್ದವು. ಕೆರೆಕಟ್ಟೆಗಳು ತಾವರೆಗಳಿಂದ ಕೂಡಿ ಬೆಳಗುತ್ತಿದ್ದವು. ಆಗ ಒಂದು ದಿನ ಪಾಂಡುವು ಹರ್ಷಚಿತ್ತನಾಗಿ ಮಾದ್ರಿಯೊಡನೆ ಆ ಸೌಂದರ್ಯವನ್ನು ನೋಡುತ್ತ ತಿರುಗಾಡುತ್ತಿರಲು ಅವನಲ್ಲಿ ಕಾಮ ಹುಟ್ಟಿ ಕಿಚ್ಚಿನಂತೆ ಹಬ್ಬಿಕೊಂಡಿತು. ಅದನ್ನು ತಡೆದುಕೊಳ್ಳಲಾರದೆ ರಾಜನು ಒಂದು ಏಕಾಂತ ಸ್ಥಳ ಸಿಕ್ಕಿದ ಕೂಡಲೆ ಮಾದ್ರಿಯನ್ನು ಹಿಡಿದುಕೊಂಡನು. ಅವಳು ತನ್ನ ಕೈಲಾದಷ್ಟೆಲ್ಲಾ ಒದ್ದಾಡಿ ಅವನನ್ನು ತಡೆದಳು. ಆದರೆ ಅವನು ಕಾಮಪರವಶನಾಗಿದ್ದದ್ದರಿಂದ ಶಾಪವನ್ನು ಲಕ್ಷ್ಯಮಾಡದೆ ಬಲಾತ್ಕಾರವಾಗಿ ಅವಳನ್ನು ಕೂಡಿಬಿಟ್ಟನು. ಅಂತ್ಯಕಾಲ ಒದಗಿಬಂದು ಬುದ್ಧಿ ಮೋಸಹೋಯಿತು. ಪಾಂಡುವು ಪ್ರಾಣವನ್ನು ನೀಗಿದನು. ನಿಶ್ಚೇತನನಾದ ಪಾಂಡುವಿನ ದೇಹವನ್ನು ತಬ್ಬಿಕೊಂಡು ಮಾದ್ರಿಯು ಚೀರಿದಳು. ಅದನ್ನು ಕೇಳಿ ಕುಂತಿಯೂ ಮಕ್ಕಳೂ ಕಾತುರರಾಗಿ ಓಡಿಬಂದರು. ನೆಲದ ಮೇಲೆ ಬಿದ್ದಿದ್ದ ಅವರನ್ನು ನೋಡಿ ಕುಂತಿಯು ವ್ಯಥೆಪಡುತ್ತ ನಾನು ಅವನನ್ನು ಯಾವಾಗಲೂ ರಕ್ಷಿಸಿಕೊಂಡಿರುತ್ತಿದ್ದೆ. ಋಷಿಶಾಪ ತಿಳಿದಿದ್ದರೂ ನೀನು ಹೇಗೆ ಅದಅನ್ನು ಮೀರುವುದಕ್ಕೆ ಅವಕಾಶಕೊಟ್ಟೆ? ರಾಜನನ್ನು ಕಾಪಾಡಿಕೊಳ್ಳಬೇಡವೇ ಮಾದ್ರಿ? ಅವನನು ಹೇಗೆ ನಿರ್ಜನವಾದ ಪ್ರದೇಶಕ್ಕೆ ಸೆಳೆದುಕೊಂಡು ಬಂದೆ? ಶಾಪವನ್ನು ಕುರಿತು ಯೋಚಿಸುತ್ತಿದ್ದ ಅವನಿಗೆ ಏಕಾಂತದಲ್ಲಿ ನಿನ್ನನ್ನು ನೋಡಿ ಹೇಗೆ ಹರ್ಷವುಂಟಾಯಿತೋ! ನೀನೇ ಧನ್ಯೆ! ನನಗಿಂತ ಪುಣ್ಯವಂತಳು; ನೀನು ಮಹಾರಾಜನ ನಗುಮುಖವನ್ನು ಕಂಡೆ!“ ಎಂದು ಗೋಳಾಡಿದಳು. ಮಾದ್ರಿಯು ತಾನು ಎಷ್ಟು ತಡೆದರೂ ಪಾಂಡುವು ಸುಮ್ಮನಾಗಲಿಲ್ಲವೆಂದೂ ವಿಧಿಪ್ರೇರಿತನಾಗಿಯೇ ಹಾಗೆ ನಡೆದುಕೊಂಡನೆಂದೂ ಉತ್ತರಕೊಟ್ಟಳು. ಕೊನೆಗೆ ಕುಂತಿಯು,”ನಾನು ಹಿರಿಯ ಧರ್ಮಪತ್ನಿ; ಧರ್ಮದ ಫಲ ನನ್ನದು; ಆದ್ದರಿಂದ ನನ್ನನ್ನು ಅಡ್ಡಿಪಡಿಸಬೇಡ; ನಾನು ಪತಿಯೊಡನೆ ಹೋಗುತ್ತೇನೆ; ಏಳು“ ಎಂದಳು. ಮಾದ್ರಿಯು ನಾನೇ ಹೋಗುತ್ತೇನೆ. ನಾನು ಕಿರಿಯವಳು; ನನ್ನ ಆಸೆ ಇನ್ನೂ ತೀರಿಲ್ಲ; ಆದ್ದರಿಂದ ಹಿರಿಯಳಾದ ನೀನು ನನಗೆ ಅನುಮತಿ ಕೊಡು; ನನಗೆ ಆಸೆಪಟ್ಟೇ ಮಹಾರಾಜನು ಮೃತಿವಡೆದನು; ಆದ್ದರಿಂದ ನಾನೇ ಯಮಲೋಕದಲ್ಲಿ ಅವನ ಹತ್ತಿರಿರುತ್ತೇನೆ. ಅಲ್ಲದೆ ನಿನ್ನ ಮಕ್ಕಳನ್ನು ನಾನು ನೋಡಿಕೊಳ್ಳುವುದಕ್ಕಿಂತ ಚೆನ್ನಾಗಿ ನೀನು ನನ್ನ ಮಕ್ಕಳನ್ನು ನೋಡಿಕೊಳ್ಳುತ್ತೀಯೆ” ಎಂದು ಹೇಳಿ ಉರಿಯುತ್ತಿರುವ ಚಿತೆಯನ್ನು ಏರಿ ಪತಿಯೊಡನೆ ಸಹಗಮನಮಾಡಿ ಕೀರ್ತಿಶೇಷಳಾದಳು.</span>
</p>
<p>
<span> ಪಾಂಡುವಿಗೆ ಅಂತ್ಯಸಂಸ್ಕಾರವನ್ನು ನಡೆಯಿಸಿ ಶತಶೃಂಗದಲ್ಲಿದ್ದ ಋಷಿಗಳು “ಈ ಮಹಾತ್ಮನಾದ ಪಾಂಡುರಾಜನು ತನ್ನ ದೇಶಕೋಶಗಳನ್ನು ಬಿಟ್ಟುಬಂದು ಇಲ್ಲಿ ತಾಪಸರಾದ ನಮ್ಮೊಡನೆ ತಪಸ್ಸು ಮಾಡುತ್ತಿದ್ದು ಎಳೆಯಮಕ್ಕಳನ್ನೂ ಹೆಂಡತಿಯನ್ನೂ ಬಿಟ್ಟು ಪರಲೋಕವನ್ನೈದಿದನು. ಈಗ ನಾವೇನು ಮಾಡೋಣ?” ಎಂದು ತಮ್ಮತಮ್ಮಲ್ಲಿ ಆಲೋಚಿಸಿ, ಅವರನ್ನು ಕರೆದುಕೊಂಡು ಹೋಗಿ ಭೀಷ್ಮನಿಗೂ ಧೃತರಾಷ್ಟ್ರನಿಗೂ ಒಪ್ಪಿಸುವುದೇ ಸರಿ ಎಂದು ನಿಶ್ಚಯಿಸಿಕೊಂಡು ಅವರೊಡನೆ ಹೊರಟರು. ಮಕ್ಕಳ ಮೇಲೆ ಗಮನವಿದ್ದದ್ದರಿಂದ ಕುಂತಿಗೆ ದೂರವೇ ಕಾಣಲಿಲ್ಲ. ಅವರು ಹಸ್ತಿನಾಪುರದ ಹೆಬ್ಬಾಗಿಲಿಗೆ ಬರಲು, ನೂರಾರು ಜನ ಸಿದ್ಧರೂ ಚಾರಣರೂ ಮುನಿಗಳೂ ಬಂದಿದ್ದಾರೆಂದೂ ಕೇಳಿ ಅವರನ್ನು ನೋಡುವ ಕುತೂಹಲದಿಂದ ಊರಿಗೆ ಊರೇ ನೆರೆಯಿತು. ಭೀಷ್ಮ ಧೃತರಾಷ್ಟ್ರ ವಿದುರ ಸತ್ಯವತಿ ಗಾಂಧಾರಿ ಅಂಬಾಲಿಕೆ ಮುಂತಾದ ರಾಜಕುಟುಂಬದವರೆಲ್ಲರೂ ಬಂದರು. ಎಲ್ಲರನ್ನೂ ಗದ್ದಲಮಾಡದೆ ಕೂತುಕೊಳ್ಳುವಂತೆ ಹೇಳಿ ಭೀಷ್ಮನು ಮಹರ್ಷಿಗಳನ್ನು ಗೌರವಿಸಿದನು. ಅವರಲ್ಲೆಲ್ಲಾ ಹಿರಿಯನಾದ ಮಹರ್ಷಿಯು “ಕುರುವಂಶ ಪ್ರಸೂತನಾದ ಪಾಂಡುವೆಂಬ ರಾಜನು ಐಹಿಕ ಸುಖವನ್ನು ತ್ಯಾಗಮಾಡಿ ಇಲ್ಲಿಂದ ಬಂದು ನಮ್ಮಲ್ಲಿ ಬ್ರಹ್ಮಚರ್ಯ ವ್ರತದಿಂದಿದ್ದನು. ಅವನಿಗೆ ಕುಂತಿಯಲ್ಲಿ ಧರ್ಮನಿಂದ ಈ ಯುಧಿಷ್ಟಿರನೂ, ವಾಯುವಿನಿಂದ ಈ ಭೀಮನೂ, ಇಂದ್ರನಿಂದ ಈ ಅರ್ಜುನನೂ, ಹುಟ್ಟಿದರು. ಮಾದ್ರಿಯಲ್ಲಿ ಅಶ್ವಿನೀದೇವತೆಗಳಿಂದ ಈ ನಕುಲ ಸಹದೇವರು ಹುಟ್ಟಿದರು. ಇವೊತ್ತಿಗೆ ಹದಿನೇಳು ದಿವಸದ ಹಿಂದೆ ಆತನು ದೈವಾಧೀನನಾದನು. ಮಾದ್ರಿಯು ಅವನೊಡನಿ ಸಹಗಮನ ಮಾಡಿದಳು. ಇವು ಅವರ ದೇಹಶೇಷಗಳು; ಇವನ್ನೂ ಈ ಮಕ್ಕಳನ್ನೂ ನಿಮ್ಮ ವಶಕ್ಕೆ ತೆಗೆದುಕೊಂಡು ಮೃತರಿಗೆ ನಡೆಸಬೇಕಾದ ಉತ್ತರಕ್ರಿಯೆಗಳನ್ನು ನಡೆಸಿ!” ಎಂದು ಹೇಳಿ ಕೌರವರಿಗೆ ಒಪ್ಪಿಸಿ ಹೊರಟರು. ಅವನ ಹಿಂದೆ ಬಂದಿದ್ದ ಸಿದ್ದರೂ ಚಾರಣರೂ ಹೊರಟರು. ಒಂದು ಕ್ಷಣದಲ್ಲಿ, ಗಂಧರ್ವನಗರದಂತಿದ್ದ ಈ ಗುಂಪೆಲ್ಲವೂ ಕರಗಿಹೋಯಿತು.</span>
</p>
<p>
<span> ಪಾಂಡುವಿಗೂ ಮಾದ್ರಿಗೂ ರಾಜಯೋಗ್ಯವಾದ ರೀತಿಯಲ್ಲಿ ಉತ್ತರಕ್ರಿಯೆಗಳು ನಡೆದವು. ಅನಂತರ ವ್ಯಾಸನು ತಾಯಿಯನ್ನು ಕಂಡು “ಅಮ್ಮಾ! ಸುಖದ ಕಾಲ ಕಳೆದುಹೋಯಿತು. ಮುಂದೆ ಬರುವುದು ಕಷ್ಟದ ಕಾಲ; ದಿವಸದಿವಸಕ್ಕೆ ಕಾಲ ಕೆಟ್ಟುಹೋಗಿ ಮಾಯಾಮೋಸಗಳು ಹೆಚ್ಚಾಗುತ್ತವೆ; ಧರ್ಮ ಲುಪ್ತವಾಗುತ್ತದೆ. ಘೋರಸ್ಥಿತಿ ಬರುತ್ತದೆ. ಆದ್ದರಿಂದ ನೀನು ಎಲ್ಲವನ್ನೂ ತ್ಯಾಗಮಾಡಿ ತಪೋವನದಲ್ಲಿ ವಾಸಮಾಡುವುದು ಒಳ್ಳೆಯದು” ಎಂದನು. ಅದು ಅವಳಿಗೆ ಒಪ್ಪಿತು. ಸೊಸೆಯರಾದ ಅಂಬಿಕೆ ಅಂಬಾಲಿಕೆಯರು ತಾವೂ ಅವಳೊಡನೆ ಬರುತ್ತೇವೆಂದರು. ಅದರಂತೆ ಅತ್ತೆ ಸೊಸೆಯರು ಕಾಡಿಗೆ ಹೋಗಿ ತಪೋನಿರತರಾಗಿದ್ದು ಯಥಾಕಾಲದಲ್ಲಿ ದೇಹವನ್ನು ಬಿಟ್ಟರು. </span>
</p>
<p>
<span> ಪಾಂಡವರು ವೇದೋಕ್ತವಾದ ಸಂಸ್ಕಾರಗಳನ್ನು ಪಡೆದು ಧೃತರಾಷ್ಟ್ರನ ಮಕ್ಕಳಾದ ದುರ್ಯೋಧನ ಮುಂತಾದವರೊಡನೆ ಸೇರಿ ಆಟವಾಡುತ್ತ ಬೆಳೆಯುತ್ತಿದ್ದರು. ಎಲ್ಲ ಆಟಗಳಲ್ಲಿಯೂ ಪಾಂಡವರೇ ಮೇಲಾದರು. ಅವರಲ್ಲಿ ಭೀಮಸೇನನು ಓಟ, ಆಟ, ಊಟ, ಕೊನೆಗೆ ಮಣ್ಣೆರಚಾಡುವುದು - ಎಲ್ಲದರಲ್ಲಿಯೂ ಎಲ್ಲರನ್ನೂ ಮೀರಿಸಿದ್ದನು. ಕೌರವರನ್ನು ಹಿಡಿದು ಗುದ್ದುವನು; ಅವರು ಸಂತೋಷದಿಂದ ಆಡುತ್ತಿದ್ದಾಗ ಎತ್ತಿಕೊಂಡು ಹೋಗಿ ಬಚ್ಚಿಡುವನು; ಜುಟ್ಟುಜುಟ್ಟು ಹಿಡಿದುತಂದು ತಲೆತಲೆಗೆ ಡಿಕ್ಕಿ ಹೊಡೆಸುವನು. ಅವರು ನೂರೊಂದು ಜನರಿದ್ದರೂ ಅವನೊಬ್ಬನೇ ಎಲ್ಲರನ್ನೂ ಮರ್ದನ ಮಾಡಿಬಿಡುವನು. ತೊಡರುಗಾಲು ಕೊಟ್ಟು ಬೀಳಿಸುವನು. ಅವರು ಮಂಡಿ ಹಣೆ ಕಣ್ಣು ಎಲ್ಲಾ ತರೆದು ಅರಿಚಿಕೊಳ್ಳುವರು; ನೀರಾಟವಾಡುತ್ತಿದ್ದಾಗ ಹತ್ತು ಹುಡುಗರ ಹೆಗಲನ್ನು ಹಿಡಿದು ನೀರೊಳಗೆ ಅಮುಕಿಕೊಂಡಿದ್ದು ಅಸ್ತಾವಸ್ಥೆಪಡಿಸಿ ಬಿಡುವನು; ಮರ ಹತ್ತಿ ಹಣ್ಣುಹುಡುಕುತ್ತಿರಲು ಮರವನ್ನು ಒದ್ದು ಅಲ್ಲಾಡಿಸುವನು. ಹಣ್ಣುಗಳು ಪುತಪುತನೆ ಉದುರುವುವು; ;ಜೊತೆಗೆ ಅವರೂ ಹಣ್ಣುಗಳಂತೆ ಬೀಳುವರು. ಕುಸ್ತಿ ಓಟ ಮುಂತಾದವುಗಳಲ್ಲಿ ಅವರು ಏನು ಮಾಡಿದರೂ ಭೀಮಸೇನನೊಡನೆ ಸರಿತೂಗಲಾರದೆ. ಹೋದರು. ಭೀಮನು ಹೀಗೆಲ್ಲಾ ಮಾಡುತ್ತಿದ್ದದ್ದು ಹುಡುಗತನದಿಂದಲೇ ಹೊರತು ಯಾವ ವಿಧವಾದ ದ್ರೋಹದಿಂದಾಗಲೀ ದ್ವೇಷದಿಂದಾಗಲೀ ಅಲ್ಲ. ಆದರೂ ಈ ಕಾರಣದಿಂದ ಅವನು ಕೌರವರಿಗೆ ಚಿಕ್ಕಂದಿನಲ್ಲಿಯೇ ಕಂಡರೆ ಆಗದವನು. </span>
</p>
<p>
<span> ಭೀಮಸೇನನು ಬಲಿಷ್ಠನೆಂದು ಖ್ಯಾತಿಪಡೆದ ಹಾಗೆಲ್ಲಾ ದುರ್ಯೋಧನನ ದ್ವೇಷ ಹೆಚ್ಚಾಯಿತು. ಅವನು ತನ್ನ ದುಷ್ಟತನವನ್ನು ತೋರಿಸಿಕೊಂಡನು; ಅವಿವೇಕದಿಂದಲೂ ಐಶ್ವರ್ಯಲೋಭದಿಂದಲೂ ಅವನಿಗೆ ಪಾಪದಲ್ಲಿ ಬುದ್ದಿಹೋಯಿತು.“ಬಲಿಷ್ಠನಾದ ಈ ಭೀಮನನ್ನು ಹೇಗಾದರೂ ಮಾಡಿ ಮೋಸದಿಂದ ಕೊಂದುಬಿಟರೆ, ಇವನ ಅಣ್ಣನನ್ನೂ ತಮ್ಮನನ್ನೂ ಬಂಧನದಲ್ಲಿಟ್ಟು ನಾನು ದೊರೆಯಾಗಿ ರಾಜ್ಯವಾಳಬಹುದು!” ಎಂದು ಯೋಚಿಸಿ ತಕ್ಕ ಅವಕಾಶವನ್ನೇ ಕಾಯುತ್ತಿದ್ದನು. ಹೀಗಿರಲು ಒಂದು ದಿನ ಎಲ್ಲರೂ ಪ್ರಮಾಣಕೋಟಿ ಎಂಬ ಸ್ಥಳದಲ್ಲಿ ನೀರಾಟಕ್ಕೆಂದು ಹೋದರು. ಆಟ ಮುಗಿದಮೇಲೆ ಮಡಿಬಟ್ಟೆಗಳನ್ನುಟ್ಟು ಅಲಂಕೃತರಾಗಿ ಸಮೃದ್ಧಿಯಾಗಿ ಊಟಮಾಡಿದರು. ಸಂಜೆಯ ತನಕ ಕ್ರೀಡೆಗಳಲ್ಲಿ ನಿರತರಾಗಿದ್ದು ರಾತ್ರಿ ಅಲ್ಲಿ ಹಾಕಿಸಿದ್ದ ಗುಡಾರಗಳಲ್ಲಿಯೇ ಮಲಗಿದರು. ಎಲ್ಲರನ್ನೂ ಓಡಾಡಿಸಿದ್ದರಿಂದ ಭೀಮನಿಗೆ ತುಂಬ ಆಯಾಸವಾಗಿದ್ದು, ಅವನು ನೆಲ ಕಂಡೇನೇ ಎನ್ನಿಸಿ ತಂಪಾದ ಸ್ಥಳದಅಲ್ಲಿ ಹೋಗಿ ಮಲಗಿಬಿಟ್ಟನು. ಗಾಢವಾದ ನಿದ್ರೆ ಬಂತು. ಹಾಗೆ ನಿದ್ರೆಮಾಡುತ್ತಾ ಸತ್ತವನಂತೆ ನಿಶ್ಚಲನಾಗಿ ಬಿದ್ದಿದ್ದ ಭೀಮನನ್ನು ದುರ್ಯೋಧನನು ಲತೆಗಳಿಂದ ಬಿಗಿಸಿ ಹೊರಿಸಿಕೊಂಡು ಹೋಗಿ ಆಳವಾದ ನೀರಿನಲ್ಲಿ ಹಾಕಿಸಿದನು. ಆದರೆ ಭೀಮಸೇನನು ಎಚ್ಚರವಾದ ಕೂಡಲೆ ಆ ಕಟ್ಟುಗಳನ್ನೆಲ್ಲಾ ಕಿತ್ತುಕೊಂಡು ಮೇಲಕ್ಕೆ ಎದ್ದು ಬಂದನು. ಹೀಗೆಯೇ ಇನ್ನೊಂದು ಸಾರಿ ನಿದ್ರೆಮಾಡುತ್ತಿದ್ದಾಗ ಅವನ ಮೇಲೆ ಘೋರ ವಿಷಸರ್ಪಗಳನ್ನು ಬಿಡಿಸಿದನು. ಆದರೆ ಅವುಗಳ ಹಲ್ಲು ಅವನ ಚರ್ಮದಲ್ಲಿ ಇಳಿಯಲಾರದೆಯೇ ಹೋದವು. ಎಚ್ಚರಗೊಂಡು ಅವನೇ ಅವುಗಳನ್ನೆಲ್ಲಾ ಕೊಂದುಹಾಕಿದನು. ಮತ್ತೊಂದು ಸಾರಿ ಅವನ ಊಟದಲ್ಲಿ ತೀಕ್ಷ್ಣವಾದ ವಿಷವನ್ನು ಹಾಕಿಸಿದ್ದನು. ಅದನ್ನು ತಿಂದಾಗ ವಿಷವು ಜೀರ್ಣವಾಗಿ ಹೋಯಿತೇ ಹೊರತು ಭೀಮನಿಗೆ ಏನೂ ಆಗಲಿಲ್ಲ. ಹೀಗೆ ದುರ್ಯೋಧನನು ಪಾಂಡವರನ್ನು ಕೊಲ್ಲಬೇಕೆಂದು ನಾನಾಪ್ರಯತ್ನ ಮಾಡುತ್ತಿದ್ದನು. ಅದು ಪಾಂಡವರಿಗೂ ಗೊತ್ತಾಯಿತು. ಆದ್ದರಿಂದ ಅವರು ಎಚ್ಚರವಾಗಿರುತ್ತ ವಿದುರನು ಹೇಳಿದಂತೆ ಕೇಳಿಕೊಂಡಿದ್ದರು. </span>
</p>
<p>
<span> ಆಗಿನ ಕಾಲದಲ್ಲಿ ಕೃಪಾಚಾರ್ಯನೆಂಬ ಬ್ರಾಹ್ಮಣನು ವೃಷ್ಟಿವಂಶದ ರಾಜರಿಗೂ ಇತರ ರಾಜರಿಗೂ ಧನುರ್ವಿದ್ಯೆಯನ್ನು ಹೇಳಿಕೊಡುತ್ತಿದ್ದನು. ಪಾಂಡವ ಕೌರವ ರಾಜಕುಮಾರರೂ ಆತನಲ್ಲಿಯೇ ಶಿಷ್ಯರಾಗಿದ್ದರು. ಭೀಷ್ಮನಿಗೆ ಇಷ್ಟರಲ್ಲಿಯೇ ತೃಪ್ತಿಯಿರಲಿಲ್ಲ. ತನ್ನ ಮೊಮ್ಮಕ್ಕಳು ಸಕಲ ಶಸ್ತ್ರಾಸ್ತ್ರ ನಿಪುಣನೂ ಅತ್ಯಂತ ಮೇಧಾವಿಯೂ ಆದ ಮಹಾಪುರುಷನೊಬ್ಬನಲ್ಲಿ ಶಿಕ್ಷಣ ಪಡೆದು ತುಂಬ ಸಮರ್ಥರಾಗಬೇಕೆಂಬುದು ಅವನ ಆಸೆ. ಆದ್ದರಿಂದ ಅಂಥ ವ್ಯಕ್ತಿ ಯಾರಾದರೂ ಸಿಕ್ಕಿಯಾರೇ ಎಂದು ವಿಚಾರಮಾಡುತ್ತಿದ್ದನು. ಆ ಸಮಯದಲ್ಲಿ ಒಂದು ಸಂಗತಿ ನಡೆಯಿತು.</span>
</p>
<p>
<span> ಹಸ್ತಿನಾನಗರದ ಹೊರಗೆ ಬಯಲಿನಲ್ಲಿ ರಾಜಕುಮಾರರು ಚಿನ್ನಿಯ ಆಟವನ್ನು ಆಡುತ್ತಿದ್ದರು. ಚಿಣ್ಣಿಯು ಹಾರಿಹೋಗಿ ಒಂದು ಭಾವಿಯಲ್ಲಿ ಬಿತ್ತು. ಅದನ್ನು ಹೇಗೆ ಹೊರಕ್ಕೆ ತೆಗೆದುಕೊಳ್ಳಬೇಕೆಂದು ತೋರದೆ ಹುಡುಗರು ನಿಂತುಕೊಂಡಿದ್ದರು. ಆಗ ಅಲ್ಲಿಗೆ ಒಬ್ಬ ತೇಜಸ್ವಿಯಾದ ಬ್ರಾಹ್ಮಣನು ಬಂದು, ಸಂಗತಿಯನ್ನು ತಿಳಿದುಕೊಂಡು ನಗುತ್ತ, "ನೀವು ಕ್ಷತ್ರಿಯರೇ? ಧನುರ್ವಿದ್ಯೆ ಕಲಿತವರೇ? ಭರತವಂಶದಲ್ಲಿ ಹುಟ್ಟಿ ಬಿದ್ದುಹೋದ ಒಂದು ಚಿಣ್ಣಿಯನ್ನು ಎತ್ತಿಕೊಳ್ಳಲಾರಿರಾ? ಒಂದು ಹಿಡಿ ದರ್ಭೆಯನ್ನು ತೆಗೆದುಕೊಂಡು ಬನ್ನಿ;</span>
</p>
<p>
<span>ನಾನು ಎತ್ತಿಕೊಡುತ್ತೇನೆ!“ ಎಂದನು. ಅವರು ತಂದುಕೊಡಲು ಆ ಬ್ರಾಹ್ಮಣನು ಒಂದು ದರ್ಭೆಯನ್ನು ಮಂತ್ರಿಸಿ ಬಾವಿಯೊಳಗೆ ಬಿಟ್ಟನು. ಅದು ಚಿಣ್ಣಿಯನ್ನು ಹಿಡಿಯಿತು.; ಇನ್ನೊಂದು ದರ್ಭೆಯನ್ನು ಮಂತ್ರಿಸಿ ಬಿಡಲು ಅದು ಹಿಂದಿನ ದರ್ಭೆಯ ತುದಿಗೆ ಅಂಟಿಕೊಂಡಿತು; ಹೀಗೆಯೇ ಇನ್ನು ಕೆಲವು ದರ್ಭೆಗಳನ್ನು ಬಿಟ್ಟು ಅವುಗಳಿಂದ ಚಿಣ್ಣಿಯನ್ನು ತೆಗೆದುಕೊಟ್ಟನು. ಹುಡುಗರು ಇದನ್ನು ಬೆರಗಾಗಿ ಕಣ್ಣುಬಿಟ್ಟುಕೊಂಡು ನೋಡುತ್ತಿದ್ದು ಚಿಣ್ಣಿ ಮೇಲಕ್ಕೆ ಬಂದಮೇಲೆ, ”ಸ್ವಾಮೀ, ತಮಗೆ ನಮಸ್ಕಾರ! ತಾವು ಯಾರು? ನಾವು ತಮಗೇನು ಮಾಡೋಣ?“ ಎಂದು ಕೇಳಿದರು. ಆತನು ”ಭೀಷ್ಮನ ಹತ್ತಿರಕ್ಕೆ ಹೋಗಿ ಣಾನು ಇರುವ ರೀತಿಯನ್ನೂ ಮಾಡಿದ ಕೆಲಸವನ್ನೂ ತಿಳಿಸಿ.; ಆತ ಬುದ್ಧಿವಂತ; ಎಲ್ಲವನ್ನೂ ತಿಳಿದುಕೊಳ್ಳುತ್ತಾನೆ.!“ಎಂದು ಉತ್ತರಕೊಟ್ಟನು. ಭೀಷ್ಮನು ನಡೆದ ವೃತ್ತಾಂತವನ್ನು ಹುಡುಗರಿಂದ ಕೇಳಿ ಆ ಬ್ರಾಹ್ಮಣನು ದ್ರೋಣನೆಂದು ತಿಳಿದುಕೊಂಡನು. ಅವನೇ ಹುಡುಗರಿಗೆ ಸರಿಯಾದ ಗುರುವೆನ್ನಿಸಿತು. ಆದ್ದರಿಂದ ತಾನೇ ಹೋಗಿ ಆತನನ್ನು ಕರೆತಂದು ಸತ್ಕರಿಸಿ ಆತನು ಅಲ್ಲಿಗೆ ಬಂದಿದ್ದ ಕೆಲಸವೇನೆಂದು ವಿಚಾರಿಸಿದನು. ದ್ರೋಣನು ”ಎಲೈ ಮಹಾಭಾಗ! ನಾನು ಪಾಂಚಾಲ ನಗರದಿಂದ ಬರುತ್ತಿದ್ದೇನೆ. ಹಿಂದೆ ನಾನು ಅಗ್ನಿವೇಶ್ಯ ಮಹರ್ಷಿಯಲ್ಲಿ ಜಟಾಧಾರಿಯಾಗಿ ಬ್ರಹ್ಮಚರ್ಯದಿಂದ ಅನೇಕ ವರ್ಷ ಅಸ್ತ್ರಗಳನ್ನು ಕಲಿಯುತ್ತಿದ್ದೆ; ಪಾಂಚಾಲ ರಾಜಪುತ್ರನಾದ ಯಜ್ಞಸೇನನೂ ನನ್ನ ಸಹಪಾಠಿಯಾಗಿದ್ದು </span>
</p>
<p>
<span>ನನಗೆ ಸ್ನೇಹಿತನೂ ಉಪಕಾರಿಯೂ ಆಗಿದ್ದನು. ಅವನು ‘ನಮ್ಮ ತಂದೆ ತನ್ನ ಅಚ್ಚುಮೆಚ್ಚಿನ ಮಗನಾದ ನನಗೇ ರಾಜ್ಯದಲ್ಲಿ ಪಟ್ಟಾಭಿ಼ಷೇಕ ಮಾಡುತ್ತಾನೆ. ನಾನು ರಾಜನಾದಾಗ ನನ್ನ ರಾಜ್ಯವನ್ನೂ ಅದರ ಸಮಸ್ತ ಭೋಗಭಾಗ್ಯಗಳನ್ನು ಮಿತ್ರನಾದ ನಿನ್ನೊಡನೆ ಹಂಚಿಕೊಂಡು ಅನುಭವಿಸುತ್ತೇನೆ; ಇದು ಸತ್ಯ !“ ಎಂದು ಹೇಳಿಹೋಗಿದ್ದನು. ಅವನಿಗೆ ಅದರಂತೆ ರಾಜ್ಯ ಬಂತೆಂದು ಕೇಳಿ ಸಂತೋಷಿಸಿ, ಹಿಂದೆ ಅವನು ಹೇಳಿದ್ದನ್ನು ಜ್ಞಾಪಿಸಿಕೊಂಡು ಅವನ ಹತ್ತಿರಕ್ಕೆ ಹೋಗಿ ನಿನ್ನ ಪ್ರಿಯ ಸ್ನೇಹಿತನಾಗಿದ್ದ ನಾನು ಬಂದಿದ್ದೇನೆಂದೆನು. ಅವನು ತಿರಸ್ಕಾರಪೂರ್ವಕವಾಗಿ ನಗುತ್ತಾ ”ನೀನು ನನ್ನ ಸ್ನೇಹಿತನೆಂದು ಹೀಗೆ ಧಾರಾಳವಾಗಿ ಹೇಳಿಕೊಳ್ಳುತ್ತೀಯಲ್ಲ ಬ್ರಾಹ್ಮಣ! ನಿನ್ನ ಬುದ್ಧಿಗೆ ಏನು ಹೇಳಲಿ? ಮೇಲ್ಮೆಯನ್ನು ಪಡೆದ ರಾಜರಿಗೆ ಇಂಥ ದರಿದ್ರರೊಡನೆ ಎಂದಾದರೂ ಸ್ನೇಹವಾದೀತೇ? ಶ್ರೋತ್ರೀಯನಿಗೆ ಶ್ರೋತ್ರೀಯನಲ್ಲದವನೂ, ರಥಿಕನಿಗೆ ರಥಿಕನಲ್ಲದವನೂ, ರಾಜನಿಗೆ ರಾಜನಲ್ಲದವನೂ ಎಂದಿಗೂ ಸ್ನೇಹಿತನಾಗುವುದಿಲ್ಲ!“ ಎಂದನು. ನಾನು ಈ ಮಾತನ್ನು ಕೇಳಿ ತುಂಬ ದುಃಖಿತನಾಗಿ ಯಾರಾದರೂ ಯೋಗ್ಯರಾದ ಶಿಷ್ಯರು ದೊರೆತಾರೋ ಎಂದು ನೋಡುತ್ತಾ ಈ ಕುರುದೇಶಕ್ಕೆ ಬಂದೆ.” ಎಂದನು. ಆತನನ್ನು ಗುರುವಾಗಿ ಅಂಗೀಕರಿಸಿ ಧಾರಾಳವಾಗಿ ಪುರಸ್ಕರಿಸಿ, ಭೀಷ್ಮನು ತನ್ನ ಮೊಮ್ಮಕ್ಕಳನ್ನು ಅವನಲ್ಲಿ ವಿಧಿಪೂರ್ವಕವಾಗಿ ಶಿಷ್ಯವೃತ್ತಿ ಕೈಗೊಳ್ಳುವಂತೆ ನೇಮಿಸಿದನು. ದ್ರೋಣನು ಕೌರವ ರಾಜಕುಮಾರರನ್ನು ತನ್ನ ಶಿಷ್ಯರನ್ನಾಗಿ ಸ್ವೀಕರಿಸಿ, ಒಂದು ದಿನ ಎಲ್ಲರೂ ಕುಳಿತಿರುವಾಗ, ಏಕಾಂತವಾಗಿ ಅವರನ್ನು “ನೀವೆಲ್ಲರೂ ಅಸ್ತ್ರಾಭ್ಯಾಸ ಮಾಡಿಯಾದ ಮೇಲೆ, ನನ್ನ ಮನಸ್ಸಿನಲ್ಲಿರುವ ಒಂದು ಅಭಿಲಾಷೆಯನ್ನು ನಡೆಸಿಕೊಡಬೇಕು. ಏನು ಹೇಳುತ್ತೀರಿ?” ಎಂದು ಕೇಳಿದನು. ಎಲ್ಲರೂ ಸುಮ್ಮನಿದ್ದರು. ಅರ್ಜುನನು ಮಾತ್ರ “ಆಗಲಿ!” ಎಂದು ಪ್ರತಿಜ್ಞೆ ಮಾಡಿದನು. ದ್ರೋಣನಿಗೆ ಆಮಾತು ಕೇಳಿ ತುಂಬ ಸಂತೋಷವಾಯಿತು. ಅರ್ಜುನನನ್ನು ಮಗನಂತೆ ಪ್ರೀತಿಯಿಂದ ಆಲಿಂಗಿಸಿಕೊಂಡು ನೆತ್ತಿಯನ್ನು ಮತ್ತೆ ಮತ್ತೆ ಮೂಸಿನೋಡಿ, ಆನಂದಭಾಷ್ಪವನ್ನು ಸೂಸಿದನು. ನಾನಾ ವಿಧವಾದ ದಿವ್ಯ ಶಸ್ತ್ರಾಸ್ತ್ರಗಳಲ್ಲಿ ಶಿಕ್ಷಣ ನಡೆಯಿತು. ಅವರಲ್ಲದೆ ವೃಷ್ಣಿ ಅಂಧಕ ಮುಂತಾದ ಇತರ ದೇಶಗಳ ರಾಜಪುತ್ರರೂ ದ್ರೋಣನಲ್ಲಿಗೆ ವಿದ್ಯಾಭ್ಯಾಸಕ್ಕೆ ಬಂದರು. ಅವರಲ್ಲಿ ಸೂತಪುತ್ರನಾದ ಕರ್ಣನೂ ಒಬ್ಬನು. ಅವನು ಅರ್ಜುನನೊಡನೆ ಹುರುಡುಕಟ್ಟುತ್ತ ದುರ್ಯೋಧನನ ಆಶ್ರಯದಲ್ಲಿದ್ದುಕೊಂಡು ಪಾಂಡವರನ್ನು ಧೋರಣೆಯಿಂದ ನೋಡುತ್ತಿದ್ದನು. </span>
</p>
<p>
<span> ಅರ್ಜುನನು ಗುರುಸೇವೆಯಲ್ಲಿಯೂ ಅಸ್ತ್ರಾಭ್ಯಾಸದಲ್ಲಿಯೂ ತುಂಬ ಯತ್ನಶೀಲನಾಗಿದ್ದುಕೊಂಡು ದ್ರೋಣನಿಗೆ ಪ್ರೀತಿಪಾತ್ರನಾದನು. ಒಂದು ದಿನ ರಾತ್ರಿ ಅರ್ಜುನನು ಊಟಮಾಡುತ್ತಿದ್ದಾಗ ಬಲವಾದ ಗಾಳಿ ಬಂದು ದೀಪ ಆರಿಹೋಯಿತು.</span>
</p>
<p>
<span>ಕತ್ತಲಲ್ಲಿಯೇ ಊಟಮಾಡುತ್ತಿರಲು, ಕೈಯಿಂದ ತುತ್ತು ನೇರವಾಗಿ ಬಾಯಿಗೇ ಹೋಗುತ್ತಿತ್ತು. ಇದನ್ನು ಗಮನಿಸಿದ ಅರ್ಜುನನು ಇದಕ್ಕೆ ಅಭ್ಯಾಸಬಲವೇ ಕಾರಣವೆಂದು ಊಹಿಸಿ ಅಲ್ಲಿಂದ ಮುಂದೆ ಕತ್ತಲೆಯಲ್ಲಿಯೂ ಬಾಣಪ್ರಯೋಗವನ್ನು ಅಭ್ಯಾಸಮಾಡುತ್ತ ಬಂದನು. ರಾತ್ರಿಯಲ್ಲಿ ಬಿಲ್ಲಿನ ದನಿಯನ್ನು ಕೇಳಿ ದ್ರೋಣನು ಅರ್ಜುನನನ್ನು ಕಂಡು ತುಂಬ ಸಂತೋಷದಿಂದ “ಅರ್ಜುನ! ಬಿಲ್ಲುಗಾರಿಕೆಯಲ್ಲಿ ಮತ್ತಾರೂ ನಿನ್ನ ಸಮಕ್ಕೆ ಬರದಂತೆ ನೋಡಿಕೊಳ್ಳುತ್ತೇನೆ!” ಎಂದು ಹೇಳಿ, ರಥದಲ್ಲಿ ಆನೆಯ ಮೇಲೆ ಕುದುರೆಯ ಮೇಲೆ ಕುಳಿತೂ, ನೆಲದ ಮೇಲೆ ನಿಂತೂ, ಹೇಗೆ ಹೇಗೆ ಯುದ್ಧಮಾಡಬೇಕೆಂದೂ, ತುಮುಲಯುದ್ಧವನ್ನು ಹೇಗೆ ನಡೆಸಬೇಕೆಂದೂ ಹೇಳಿಕೊಟ್ಟನು. ಕ್ರಮವಾಗಿ ದ್ರೋಣನ ಕೀರ್ತಿಯೂ ಹಬ್ಬಿ ಸಾವಿರಾರು ಜನ ಅವನಿಗೆ ಶಿಷ್ಯರಾಗಿ ಬರಲಾರಂಭಿಸಿದರು. ಅವರಲ್ಲಿ ವ್ಯಾಧರಾಜನ ಮಗನಾದ ಏಕಲವ್ಯನೂ ಒಬ್ಬ. ವ್ಯಾಧನೆಂಬ ಕಾರಣದಿಂದಲೂ, ಮಿಕ್ಕ ಶಿಷ್ಯರಿಗೆ ಗಮನ ಕೊಡಬೇಕೆಂಬ ಉದ್ದೇಶದಿಂದಲೂ ದ್ರೋಣನು ಅವನನ್ನು ಶಿಷ್ಯನಾಗಿ ತೆಗೆದುಕೊಳ್ಳಲಿಲ್ಲ. ಆದರೆ ಅವನು ಕಾಡಿಗೆ ಹೋಗಿ ಅಲ್ಲಿ ಮಣ್ಣಿನಿಂದ ದ್ರೋಣನ ವಿಗ್ರಹವನ್ನು ಮಾಡಿಟ್ಟುಕೊಂಡು, ಅದಕ್ಕೇ ಗುರುಸೇವೆ ಸಲ್ಲಿಸುತ್ತಾ, ತುಂಬ ಶ್ರದ್ಧೆಯಿಂದ ಆಭ್ಯಾಸಮಾಡಿ ಬಾಣಪ್ರಯೋಗದಲ್ಲಿ ಕುಶಲನಾದನು. </span>
</p>
<p>
<span> ಒಂದು ದಿನ ಕೌರವರೂ ಪಾಂಡವರೂ ರಥದಲ್ಲಿ ಕುಳಿತು ಬೇಟೆಗೆ ಹೋದರು. ಒಬ್ಬ ಆಳು ಕೆಲವು ಉಪಕರಣ ಸಾಮಗ್ರಿಗಳನ್ನು ತೆಗೆದುಕೊಂಡು ಒಂದು ನಾಯಿಯನ್ನು ಹಿಡಿದುಕೊಂಡು ಅವರ ಹಿಂದೆ ಹೋದನು. ಆ ನಾಯಿ ಅಲ್ಲಿ ಇಲ್ಲಿ ಸುತ್ತಾಡುತ್ತ ಕೊಳಕು ಕೊಳಕಾಗಿ ಕಪ್ಪಾಗಿ ಕೃಷ್ಣಾಜಿನವನ್ನು ಧರಿಸಿದ್ದ ಏಕಲವ್ಯನನ್ನು ಕಂಡು ಬೊಗಳಿತು. ಅವನು ತನ್ನ ಕೈಚಳಕವನ್ನು ತೋರಲು, ಬೊಗಳುತ್ತಿದ್ದ ಅದರ ಬಾಯಿಯ ಒಳಕ್ಕೆ ಒಟ್ಟಿಗೆ ಏಳು ಬಾಣಗಳನ್ನು ಹೊಡೆದನು. ಆ ನಾಯಿಯು ತನ್ನ ಬಾಯಿಯ ತುಂಬ ಬಾಣಗಳನ್ನು ತುಂಬಿಕೊಂಡು ಪಾಂಡವರ ಹತ್ತಿರಕ್ಕೆ ಬಂತು. ಅದನ್ನು ನೋಡಿ ಅವರಿಗೆ ವಿಸ್ಮಯವಾಯಿತು. ಬಾಣಪ್ರಯೋಗದಲ್ಲಿ ಆ ಲಾಘವವನ್ನೂ ಶಬ್ದವೇಧಿತ್ವವನ್ನೂ ಹೊಗಳಿದರು. ತುಂಬಾ ನಾಚಿಕೆಯೂ ಆಯಿತು. ಆ ಮೇಲೆ ಇವುಗಳನ್ನು ಹೊಡೆದವನು ಯಾರೆಂದು ಹುಡುಕಿಕೊಂಡು ಹೊರಟು ಸತತವಾಗಿ ಬಾಣಪ್ರಯೋಗ ಮಾಡುತ್ತಿದ್ದ ಏಕಲವ್ಯನನ್ನು ಕಂಡರು. ಅವನು ಯಾರೆಂದು ಅವರಿಗೆ ತಿಳಿಯದು. ಆದ್ದರಿಂದ “ನೀನು ಯಾರಯ್ಯ? ಯಾರ ಮಗ?” ಎಂದು ಕೇಳಿದರು. ಅವನು,</span>
</p>
<p>
<span>“ಎಲೈ ವೀರರೇ, ನಾನು ನಿಷಾಧರಾಜನಾದ ಹಿರಣ್ಯಧನುಷನ ಮಗ; ದ್ರೋಣಾಚಾರ್ಯರ ಶಿಷ್ಯ; ಧನುರ್ವೇದದಲ್ಲಿ ಆಭ್ಯಾಸವುಳ್ಳವನು”</span>
</p>
<p>
<span>ಎಂದನು. ಪಾಂಡವರು ಊರಿಗೆ ಬಂದಮೇಲೆ ಇದೆಲ್ಲವನ್ನೂ ನಡೆದದ್ದು ನಡೆದಂತೆ ದ್ರೋಣನಿಗೆ ತಿಳಿಸಿದರು. ಅರ್ಜುನನು ದ್ರೋಣನನ್ನು ರಹಸ್ಯದಲ್ಲಿ ಕಂಡು “ಆಚಾರ್ಯ! ನನ್ನನ್ನು ಮತ್ತಾವ ಶಿಷ್ಯನೂ ಮೀರಿಸುವುದಿಲ್ಲ ಎಂದು ಹೇಳಿದ್ದಿರಿ. ಆದರೆ ನನ್ನನ್ನು ಮೀರಿಸಿದ ಲೋಕೋತ್ತರ ವೀರನಾದ ನಿಮ್ಮ ಶಿಷ್ಯ ನಿಷಾಧರಾಜನ ಮಗನಿದ್ದಾನಲ್ಲಾ! ಇದು ಹೇಗೆ?” ಎಂದು ಕೇಳಿದನು. ದ್ರೋಣನು ಒಂದು ಕ್ಷಣ ಯೋಚಿಸಿ ಏನು ಮಾಡಬೇಕೆಂಬುದನ್ನು ನಿರ್ಧರಿಸಿದನು. ಅರ್ಜುನನನ್ನು ಕರೆದುಕೊಂಡು ಏಕಲವ್ಯನಿದ್ದೆಡೆಗೆ ಹೋದನು. ಏಕಲವ್ಯನು ದೋಣರು ತನ್ನ ಕಡೆಗೆ ಬರುವುದನ್ನು ಕಂಡು ಅವರಿಗೆ ಎದುರಾಗಿ ಹೋಗಿ ನಮಸ್ಕಾರ ಮಾಡಿದನು.; ತಾನು ಅವರ ಶಿಷ್ಯನೆಂದು ಹೇಳಿ ಕೈಮುಗಿದುಕೊಂಡು ನಿಂತನು. ಅವನನ್ನು ನೋಡಿ ದ್ರೋಣನು “ಶಿಷ್ಯನಾದರೆ ದಕ್ಷಿಣೆ ಕೊಡು!” ಎಂದನು. ಏಕಲವ್ಯನು ಸಂತುಷ್ಟನಾಗಿ “ಗುರುಗಳೇ! ಏನು ಕೊಡಬೇಕೋ ಅದನ್ನು ಆಜ್ಞಾಪಿಸಬಹುದು. ಗುರುವಿಗೆ ಕೊಡಬಾರದ ವಸ್ತು ಯಾವುದೂ ಇಲ್ಲ.!” ಎಂದನು. ದ್ರೋಣನು “ಹಾಗಾದರೆ ನಿನ್ನ ಬಲಕೈಯಿನ ಹೆಬ್ಬೆರಳನ್ನು ಕೊಡು!” ಎಂದನು, ದ್ರೋಣನ ಈ ಮಾತು ತುಂಬ ಕ್ರೂರವಾಗಿದ್ದರೂ ಏಕಲವ್ಯನು ತನ್ನ ಪ್ರತಿಜ್ಞೆಯನ್ನು ಮನಸ್ಸಿಗೆ ತಂದುಕೊಂಡು, ಆಡಿದ ಮಾತನ್ನು ಉಳಿಸಿಕೊಳ್ಳುವ ಸಲುವಾಗಿ, ಸ್ವಲ್ಪವೂ ಚಿಂತಿಸದೆ, ಹಿಂದು ಮುಂದು ನೋಡದೆ, ನಗುಮುಖದಿಂದ ಬೆರಳನ್ನು ಕತ್ತರಿಸಿ ಕೊಟ್ಟುಬಿಟ್ಟನು. ಅಲ್ಲಿಂದಾಚೆಗೆ ಅವನು ಮಿಕ್ಕ ಬೆರಳುಗಳಿಂದಲೇ ಬಾಣವನ್ನೆಳೆಯುತ್ತಿದ್ದನು. ಆದರೆ ಅದರಲ್ಲಿ ಮೊದಲಿನ ವೇಗವಿರುತ್ತಿರಲಿಲ್ಲ. ಇದರಿಂದ ಅರ್ಜುನನ ಬೇಗುದಿ ಅಡಗಿ ಸಂತೋಷವಾಯಿತು. ಅವನನ್ನು ಯಾರೂ ಮೀರಿಸುವವರಿರುವುದಿಲ್ಲ ಎಂಬ ದ್ರೋಣನ ಮಾತೂ ನಿಜವಾದಹಾಗಾಯಿತು.</span>
</p>
<p>
<span> ಹೀಗೆ ದ್ರೋಣನ ಹತ್ತಿರ ವಿದ್ಯಾಭ್ಯಾಸ ಮಾಡಿದವರಲ್ಲಿ ದುರ್ಯೋಧನನೂ ಭೀಮನೂ ಗದೆಯಲ್ಲಿ ಗಟ್ಟಿಗರೆನ್ನಿಸಿಕೊಂಡರು.</span>
</p>
<p>
<span>ಅಶ್ವತ್ಥಾಮನು ರಹಸ್ಯವಾದ ಅಸ್ತ್ರಗಳಲ್ಲಿ ಎಲ್ಲರನ್ನೂ ಮೀರಿಸಿದನು. ನಕುಲಸಹದೇವರು ಕತ್ತಿಯ ಯುದ್ದದಲ್ಲಿ ಕುಶಲರಾದರು. ಯುಧಿಷ್ಠರನು ರಥಿಕರಲ್ಲಿ ಶ್ರೇಷ್ಠನೆನಿಸಿಕೊಂಡನು. ಅರ್ಜುನನಾದರೋ ಎಲ್ಲದರಲ್ಲಿಯೂ ಸಮರ್ಥನಾಗಿ ರಥಿಕರಲ್ಲೆಲ್ಲ ಉತ್ತಮನಾದ ರಥಿಕನೆನಿಸಿಕೊಂಡು, ಬುದ್ಧಿ ಬಲೋತ್ಸಾಹಗಳಲ್ಲೆಲ್ಲ ಮೇಲಾಗಿ, ಅತಿರಥನಾದನು. ಅಸ್ತ್ರಗಳೆಂದರೆ ಅವನು ಎತ್ತಿದ ಕೈ. ಗುರುಭಕ್ತಿಯೆಂದರೆ ಅವನ ಹೆಸರು ಹೇಳಬೇಕು. ಭೀಮನು ಎಲ್ಲರಿಗಿಂತಲೂ ಬಲಶಾಲಿಯಾದ್ದರಿಂದಲೂ ಅರ್ಜುನನು ಎಲ್ಲರಿಗಿಂತಲೂ ವಿದ್ಯಾವಂತನಾದ್ದರಿಂದಲೂ ಕೌರವರಿಗೆ ಅವರ ಮೇಲೆ ಅಸಹನೆ ಬೆಳೆಯಿತು. </span>
</p>
<p>
<span> ಧನುರ್ವಿದ್ಯಾಪರಿಣತರಾದ ತನ್ನ ಶಿಷ್ಯರನ್ನು ಗುರಿ ಹೊಡೆಯುವುದನ್ನು ಪರೀಕ್ಷಿಸಲು ದೋಣನು ಒಂದು ಏರ್ಪಾಡು ಮಾಡಿದನು; ಶಿಲ್ಪಿಯಿಂದ ಒಂದು ಕೃತ್ರಿಮವಾದ ಭಾಸಪಕ್ಷಿಯನ್ನು ಮಾಡಿಸಿ, ಅದನ್ನು ಅವರಿಗೆ ತಿಳಿಯದಂತೆ ಒಂದು ಮರದ ತುದಿಗೊಂಬೆಗೆ ಕಟ್ಟಿಸಿ ಎಲ್ಲರನ್ನು ಕರೆದು “ಹುಡುಗಿರಿರಾ! ನೀವು ನಿಮ್ಮ ನಿಮ್ಮ ಬಿಲ್ಲುಬಾಣಗಳನ್ನು ತಂದು ಈ ಮರದ ಎದುರಾಗಿ ನಿಂತುಕೊಳ್ಳಿ. ನಾನು ಹೇಳಿದಾಗ ಅಗೋ ಆ ಹಕ್ಕಿಯ ತಲೆಗೆ ಹೊಡೆದು ಅದನ್ನು ಬೀಳಿಸಬೇಕು. ನಾನು ಒಬ್ಬೊಬ್ಬರನ್ನಾಗಿ ಕರೆಯುತ್ತೇನೆ!” ಎಂದು ಹೇಳಿ, ಮೊದಲು ಯುಧಿಷ್ಠಿರನನ್ನು ಕರೆದು “ಯುಧಿಷ್ಠಿರ! ಬಾಣಸಂಧಾನಮಾಡಿಕೊಂಡು ಸಿದ್ಧನಾಗು; ನಾನು ಹೇಳಿದಾಗ ಅದನ್ನು ಬಿಡು!” ಎಂದನು. ಯುಧಿಷ್ಠಿರನು ಸಿದ್ಧನಾಗಲು, ಒಂದು ಕ್ಷಣ ಬಿಟ್ಟುಕೊಂಡು ದ್ರೋಣನು “ ಆ ಮರದ ತುದಿಯಲ್ಲಿರುವ ಹಕ್ಕಿ ಕಾಣುತ್ತಿದೆಯೇ ರಾಜಕುಮಾರ?” ಎಂದು ಕೇಳಿದನು.</span>
</p>
<p>
<span> ಯುಧಿಷ್ಠಿರ: “ಕಾಣುತ್ತದೆ”</span>
</p>
<p>
<span> ದ್ರೋಣ:(ಇನ್ನೊಂದು ಕ್ಷಣ ಬಿಟ್ಟುಕೊಂಡು) ಆ ಮರ, ನಾನು, ನಿನ್ನ ತಮ್ಮಂದಿರು, ಎಲ್ಲಾ ಕಾಣುತ್ತದೆಯೋ?"</span>
</p>
<p>
<span> ಯುಧಿಷ್ಠಿರ: “ಆ ಮರ, ನೀವು, ನನ್ನ ತಮ್ಮಂದಿರು, ಹಕ್ಕಿ ಎಲ್ಲಾ ಕಾಣುತ್ತದೆ”</span>
</p>
<p>
<span>ಹೀಗೆಯೇ ಮತ್ತೆ ಮತ್ತೆ ಉತ್ತರಕೊಡಲು ದ್ರೋಣನು ಅಸಂತುಷ್ಟನಾದವನಂತೆ “ಹೋಗು ಆಚೆ! ನಿನ್ನಿಂದ ಈ ಲಕ್ಷ್ಯವನ್ನು ಭೇದಿಸುವುದು ಸಾಧ್ಯವಿಲ್ಲ!” ಎಂದು ಕಳುಹಿಸಿಬಿಟ್ಟನು. ಆಮೇಲೆ ದುರ್ಯೋಧನ ಮೊದಲಾದವರನ್ನೆಲ್ಲ ಹೀಗೆಯೇ ಒಬ್ಬೊಬ್ಬರನ್ನಾಗಿ ಕರೆದು ಕೇಳಿದನು. ಎಲ್ಲರೂ ಹಾಗೆಯೇ ಉತ್ತರ ಕೊಟ್ಟರು. ಅನಂತರ ದ್ರೋಣನು ನಗುಮುಖದಿಂದ ಅರ್ಜುನನನ್ನು ಕರೆದು, “ಮಗೂ! ಈಗ ನೀನು ಇದನ್ನು ಹೊಡೆಯಬೇಕು. ನಾನು ಬಿಡು ಎಂದಾಗ ಬಾಣ ಬಿಡಬೇಕು; ಬಿಲ್ಲು ಬಗ್ಗಿಸಿ ಸಿದ್ಧವಾಗು!” ಎಂದನು. ಅದರಂತೆ ಅವನು ಬಿಲ್ಲನ್ನು ಗುಂಡಾಗಿ ಬಗ್ಗಿಸಿ ಲಕ್ಷ್ಯವನ್ನು ನೋಡುತ್ತ ನಿಲ್ಲಲು, ಒಂದು ಕ್ಷಣ ಬಿಟ್ಟುಕೊಂಡು ದ್ರೋಣನು</span>
</p>
<p>
<span>ಮಿಕ್ಕವರನ್ನು ಕೇಳಿದಂತೆಯೇ “ಆ ಹಕ್ಕಿಯನ್ನು ಮರವನ್ನು ನನ್ನನ್ನೂ ನೋಡುತ್ತಿದ್ದೀಯೋ?” ಎಂದು ಕೇಳಿದನು. ಅರ್ಜುನನು ಭಾಸಪಕ್ಷಿ ಮಾತ್ರ ಕಾಣುತ್ತದೆ; ಮರವಾಗಲೀ ನೀವಾಗಲೀ ಕಾಣುವುದಿಲ್ಲ.! ಎಂದು ಉತ್ತರಕೊಟ್ಟನು. ದ್ರೋಣನಿಗೆ ಸಂತೋಷವಾಯಿತು. ಮತ್ತೊಂದು ಕ್ಷಣ ಬಿಟ್ಟು “ಹಕ್ಕಿ ಕಾಣುತ್ತಿದೆಯೋ?” ಇನ್ನೊಂದು ಸಲ ಹೇಳು ಎಂದನು. ಅರ್ಜುನನು “ಹಕ್ಕಿಯ ತಲೆ ಮಾತ್ರ ಕಾಣುತ್ತದೆ; ಅದರ ಮೈ ಕಾಣುವುದಿಲ್ಲ!” ಎಂದು ಉತ್ತರಕೊಟ್ಟನು. ಅರ್ಜುನನು ಹೀಗೆನ್ನುತ್ತಲೇ ದ್ರೋಣನಿಗೆ ಪರಮ ಸಂತೋಷವಾಯಿತು; ಮೈ ರೋಮಾಂಚನಗೊಂಡಿತು. “ಬಿಡು!” ಎಂದನು. ಅರ್ಜುನನು ಬಾಣ ಬಿಟ್ಟನು. ಹರಿತವಾದ ಆ ಬಾಣವು ಛಟ್ಟನೆ ಆ ಹಕ್ಕಿಯ ತಲೆಯನ್ನು ಕತ್ತರಿಸಿ ಕೆಳಕ್ಕೆ ಕೆಡವಿತು. ಹೀಗೆ ಪರೀಕ್ಷೆಯಲ್ಲಿ ಅರ್ಜುನನು ಜಯಶೀಲನಾಗಲು ದ್ರೋಣನು ಅವನನ್ನು ಆಲಿಂಗಿಸಿ “ಇನ್ನೇನು! ದ್ರುಪದನು ಸೋತಂತೆಯೇ!” ಎಂದು ತೃಪ್ತಿಗೊಂಡನು. </span>
</p>
<p>
<span> ಮತ್ತೊಂದು ದಿನ ದ್ರೋಣನು ಗಂಗಾನದಿಯಲ್ಲಿ ಸ್ನಾನಮಾಡುತ್ತಿದ್ದಾಗ ಒಂದು ಮೊಸಳೆಯು ಅವನ ಕಣಕಾಲನ್ನು ಹಿಡಿದುಕೊಂಡಿತು. ಅದರಿಂದ ಬಿಡಿಸಿಕೊಳ್ಳಲು ಅವನು ಶಕ್ತನಾಗಿದ್ದರೂ ಹತ್ತಿರದಲ್ಲಿದ್ದ ಶಿಷ್ಯರು ಹೊಡೆಯುವಂತೆ “ಮೊಸಳೆ! ಮೊಸಳೆ!” ಎಂದು ಕೂಗಿದನು. ಆ ಮಾತಿನ ಜೊತೆಯಲ್ಲಿಯೇ ಅರ್ಜುನನು ಐದು ಹರಿತಅವಾದ ಬಾಣಗಳಿಂದ ನೀರಿನಲ್ಲಿದ್ದ ಆ ಮೊಸಳೆಗೆ ಹೊಡೆದನು. ಮೊಸಳೆಯು ಛಿನ್ನ ಛಿನ್ನವಾಗಿ ದ್ರೋಣನ ಕಾಲನ್ನು ಬಿಟ್ಟಿತು. ಇತರರು ಏನು ಮಾಡಬೇಕೆಂದು ತೋರದೆ ಕಣ್ಣುಕಣ್ಣುಬಿಡುತ್ತ ನಿಂತುಕೊಂಡಿದ್ದರು. ಇದರಿಂದಲೂ ದ್ರೋಣನಿಗೆ ಅರ್ಜುನನ ಮೇಲೆ ಪ್ರೀತಿಯುಂಟಾಗಿ ಅವನು ತನ್ನ ಶಿಷ್ಯರಲ್ಲಿ ಅಗ್ರೇಸರ ಎನ್ನಿಸಿತು. ತನ್ನ ಮೆಚ್ಚಿಗೆಯನ್ನು ತೋರಿಸಲು ಅವನಿಗೆ ಬ್ರಹ್ಮಶಿರವೆಂಬ ಒಂದು ವಿಶಿಷ್ಟರೀತಿಯ ಅಸ್ತ್ರವನ್ನು ಕೊಟ್ಟು “ನೋಡು ಮಗು! ಈ ಅಸ್ತ್ರವು ಸಾಮಾನ್ಯವಾದುದಲ್ಲ; ಯಾರಾದರೂ ಅಮಾನುಷರು ನಿನ್ನ ಮೇಲೆ ಬಿದ್ದಾಗ ಮಾತ್ರ ಅವರನ್ನು ಕೊಲ್ಲಲು ಪ್ರಯೋಗಿಸಬೇಕು. ಸಾಮಾನ್ಯ ಮನುಷ್ಯರ ಮೇಲೆ ಎಂದಿಗೂ ಪ್ರಯೋಗಿಸಬಾರದು. ಹಾಗೇನಾದರೂ ಅಲ್ಪಬಲವುಳ್ಳವನ ಮೇಲೆ ಪ್ರಯೋಗಿಸಿದರೆ ಅದು ಪ್ರಪಂಚವನ್ನೇ ಸುಟ್ಟುಹಾಕಿಬಿಡುತ್ತದೆ.!” ಎಂದನು. ಅರ್ಜುನನು ಹಾಗೆಯೇ ಆಗಲಿ!" ಎಂದು ಕೈ ಮುಗಿದುಕೊಂಡು ನಿಂತು ಅದನ್ನು ಸ್ವೀಕರಿಸಿದನು. </span>
</p>
<p>
<span> ಹೀಗೆ ಕೌರವರೂ ಪಾಂಡವರೂ ಶಸ್ತ್ರಾಸ್ತ್ರ ಪ್ರವೀಣರಾದಮೇಲೆ ದ್ರೋಣನು ಒಂದು ದಿನ ದೊರೆಯಾದ ಧೃತರಾಷ್ಟ್ರನನ್ನು ಕಂಡು ಕೃಪ ಭೀಷ್ಮ ವ್ಯಾಸ ವಿದುರ ಮುಂತಾದವರ ಮುಂದೆ, “ಮಹಾರಾಜ! ನಿನ್ನ ಮಕ್ಕಳು ಈಗ ಧನುರ್ವಿದ್ಯಾಪಾರಂಗಅತ್ರಾಗಿದ್ದಾರೆ.: ನಿನ್ನ ಅಪ್ಪಣೆಯಾದರೆ ತಮ್ಮ ವಿದ್ಯೆಯನ್ನು ತೋರಿಸಲು ಸಿದ್ಧರಾಗಿದ್ದಾರೆ.” ಎಂದು ಹೇಳಿದನು. ಧೃತರಾಷ್ಟ್ರನು ಸಂತೋಷಪಟ್ಟು “ಆಚಾರ್ಯ! ನೀವು ಮಹತ್ತಾದ ಕಾರ್ಯವನ್ನು ಮಾಡಿದ್ದೀರಿ. ಯಾವಾಗ ಎಲ್ಲಿ ಹೇಗೆ ಹೇಗೆ ಪ್ರದರ್ಶನ ಮಾಡಿಸಬಹುದೆಂಬುದನ್ನು ನೀವೇ ನಿರ್ಧರಿಸಿ ಅದಕ್ಕೆ ಏರ್ಪಾಡು ಮಾಡಿ. ನನ್ನ ಮಕ್ಕಳ ಶಸ್ತ್ರಾಸ್ತ್ರ ಪ್ರವೀಣತೆಯನ್ನು ಕಣ್ಣಿಂದ ನೋಡಬಲ್ಲವರ ಪುಣ್ಯ ನನಗಿಲ್ಲವಲ್ಲಾ ಎಂಬುದೊಂದೇ ವ್ಯಥೆ!” ಎಂದನು. ಅನಂತರ ದ್ರೋಣನು ಗಿಡಮರಗಳೊಂದೂ ಇಲ್ಲದ ಸಮತಲವಾಗಿದ್ದ ಒಂದು ಬಯಲನ್ನು ಆರಿಸಿಕೊಂಡು ಗುದ್ದಲಿಪೂಜೆಯನ್ನು ಮಾಡಿಸಿದನು. ಅಲ್ಲಿ ಪ್ರೇಕ್ಷಾಗಾರವನ್ನು ಕಟ್ಟಿಸಿ ಅದರಲ್ಲಿ ರಾಜನೂ ಅರಮನೆಯ ಹೆಂಗಸರೂ ಕುಳಿತುಕೊಳ್ಳುವುದಕ್ಕೆ ಮಂಚಗಳನ್ನು ರಚಿಸಿದನು. ಗೊತ್ತಾದ ದಿವಸ ಧೃತರಾಷ್ಟ್ರ ಭೀಷ್ಮ ಮುಂತಾದ ಗಂಡಸರೂ, ಗಾಂಧಾರಿ ಕುಂತಿ ಮುಂತಾದ ಹೆಂಗಸರೂ ಪುರಜಅನರೂ ಬಂದು ಕುಳಿತುಕೊಂಡರು. ಧೃತರಾಷ್ಟ್ರನ ಪಕ್ಕದಲ್ಲಿ ವಿದುರನೂ, ಗಾಂಧಾರಿಯ ಪಕ್ಕದಲ್ಲಿ ಕುಂತಿಯೂ ಕುಳಿತು ಪ್ರದರ್ಶನದ ವಿವರಗಳೆಲ್ಲವನ್ನೂ ವರ್ಣಿಸಿ ತಿಳಿಸುತ್ತಿದ್ದರು. ನೋಟಅನೋಡಲು ಸೇರಿದ್ದ ಅಗಾಧವಾದ ಜನಸಂದಣಿಯು ಸಮುದ್ರದಂತೆ ಮೊರೆಯುತ್ತಿತ್ತು. ಆಗ ದ್ರೋಣಾಚಾರ್ಯನು ಬೆಳ್ಳಗಿರುವ ಮಡಿ ಬಟ್ಟೆಯನ್ನುಟ್ಟು ಬಿಳಿಯ ಯಜ್ಞೋಪವೀತವನ್ನು ಧರಿಸಿ ಗಂಧಮಾಲ್ಯಗಳಿಂದ ಅಲಂಕೃತನಾಗಿ ಬಿಳಿಯ ಕೂದಲು ಗಡ್ಡ ಮೀಸೆಗಳಿಂದ ಕೂಡಿ ಮಗನಾದ ಅಶ್ವತ್ಥಾಮನೊಡನೆ ರಂಗಮಧ್ಯಕ್ಕೆ ಬಂದನು. ಬ್ರಾಹ್ಮಣರು ಮಂಗಳಕರ್ಮಗಳನ್ನು ನೆರವೇರಿಸಲು, ಶಸ್ತ್ರೋಪಕರಣಗಳನ್ನು ಹೊತ್ತು ಆಳುಗಳು ಬಂದರು. ಅನಂತರ ಕವಚ ಬಿಲ್ಲು ಬತ್ತಳಿಕೆಗಳಿಂದೊಡಗೂಡಿ ರಾಜಕುಮಾರರು ಬಂದರು. ಯುಧಿಷ್ಠಿರನು ಅವರ ಮುಂದಾಳಾಗಿದ್ದನು. ಪ್ರದರ್ಶನಕ್ಕೆ ಆರಂಭವಾಯಿತು. ಅವರು ಕುದುರೆಗಳ ಮೇಲೆ ವೇಗದಿಂದ ಸವಾರಿ ಮಾಡುತ್ತ ತಮ್ಮ ತಮ್ಮ ಹೆಸರು ಕೆತ್ತಿದ ಬಾಣಗಳಿಂದ ಲಕ್ಷ್ಯಗಳನ್ನು ಹೊಡೆದು ಭೇದಿಸಿದರು. ಆ ಬಾಣಗಳು ತಮ್ಮ ಮೇಲೆಲ್ಲಿ ಬೀಳುವವೋ ಎಂದು ಕೆಲವರು ನೋಟಕರು ತಮ್ಮ ತಲೆಯನ್ನು ಬಗ್ಗಿಸಿಕೊಂಡರು.; ಇನ್ನು ಕೆಲವರು ಧೈರ್ಯವಾಗಿ ತಲೆಯೆತ್ತಿಕೊಂಡೇ ನೋಡುತ್ತ ಆಶ್ಚರ್ಯಪಟ್ಟರು. ಭಲೇ! ಭಲೇ! ಎಂದು ಕೂಗುತ್ತಾ ತಮ್ಮ ಮೆಚ್ಚಿಗೆಯನ್ನು ವ್ಯಕ್ತಪಡಿಸಿದರು. ಹಾಗೆಯೇ ರಥದಲ್ಲಿ, ಆನೆಯ ಮೇಲೆ, ಕುದುರೆಯ ಮೇಲೆ, ಕುಳಿತು ಯುದ್ಧಮಾಡಿ ತೋರಿಸಿದರು. ಕತ್ತಿ ಗುರಾಣಿಗಳನ್ನು ತೆಗೆದುಕೊಂಡು ಲಾಘವ, ಸೌಷ್ಠವ, ಸೊಗಸು, ಸ್ಥೈರ್ಯ, ಹಿಡಿತ ಮುಂತಾದವುಗಳನ್ನು ಪ್ರದರ್ಶಿಸಿದರು. ಅನಂತರ ದುರ್ಯೋಧನ</span>
</p>
<p>
<span>ಭೀಮಸೇನರು ಗದೆಗಳನ್ನು ಹೊತ್ತು , ಮದಗಜಗಳಂತೆ ಹೂಂಕರಿಸುತ್ತ, ರಂಗವನ್ನು ಪ್ರವೇಶಿಸಿ, ಎಡದಿಂದಲೂ ಬಲದಿಂದಲೂ</span>
</p>
<p>
<span>ಮಂಡಲಾಕಾರವಾಗಿ ಸುತ್ತಿ ಸುತ್ತಿ ಬಂದರು. ಅದನ್ನು ನೋಡುತ್ತಿದ್ದ ಜನರು ಎರಡು ಪಕ್ಷವಾಗಿ ಕೆಲವರು ‘ಹೋ! ವೀರಕೌರವ!’</span>
</p>
<p>
<span>ಎಂದು ಕೂಗಿದರು. ಕೆಲವರು ‘ಹೋ! ಭೀಮಸೇನ!’ ಎಂದು ಕೂಗಿದರು. ರಂಗವೆಲ್ಲ ಉಬ್ಬೆದ್ದು ಗದ್ದಲವಾಗಲು ಅದನ್ನು ಕಂಡು ದ್ರೋಣನು ಇನ್ನೇನಾದರೂ ಗದ್ದಲವಾದೀತೆಂದು ಯೋಚಿಸಿ ಮಗನಾದ ಅಶ್ವತ್ಥಾಮನನ್ನು ಕರೆದು “ಗದಾಪ್ರದರ್ಶನ ಸಾಕು; ಅವರು ಇನ್ನು ಹೊರಟುಹೋಗಲಿ” ಎಂದು ಹೇಳಿ ಕಳುಹಿಸಿದನು. ಅವರು ಹೊರಟುಹೋದಮೇಲೆ ದ್ರೋಣನು ಮುಂದೆ ಬಂದು ವಾದ್ಯಗಳನ್ನು ನಿಲ್ಲಿಸಿ ಘನಗಂಭೀರಅವಾದ ಧ್ವನಿಯಿಂದ “ಈಗ ನನ್ನ ಮಗನಿಗಿಂತ ಹೆಚ್ಚು ಪ್ರೀತಿಪಾತ್ರನೂ, ಅಸ್ತ್ರವೇದಗಳಲ್ಲಿ ಅಗ್ರಗಣ್ಯನೂ, ಇಂದ್ರಪುತ್ರನೂ ಆದ ಅರ್ಜುನನ ಪ್ರದರ್ಶನ. ಅದನ್ನು ಎಲ್ಲರೂ ನೋಡಬೇಕು!” ಎಂದು ಕೂಗಿ ಹೇಳಿದನು. ಹೀಗೆ ಆಚಾರ್ಯನು ಮಾಡಿದ ಸ್ವಸ್ತಿವಾಚನಪೂರ್ವಕವಾಗಿ ಅರ್ಜುನನು ಚಿನ್ನದ ಕವಚವನ್ನು ತೊಟ್ಟು ಬೆರಳುಕಾಪನ್ನು ಕಟ್ಟಿಕೊಂಡು, ಬತ್ತಳಿಕೆಯನ್ನು ಧರಿಸಿ ಬಿಲ್ಲುಹಿಡಿದು, ಸೂರ್ಯ ಮಿಂಚು ಮಳೆಬಿಲ್ಲುಗಳಿಂದೊಡಗೂಡಿದ ಮೇಘದಂತೆ ಕಾಣಿಸಿಕೊಂಡನು. ರಂಗಕ್ಕೆ ದೊಡ್ಡದೊಂದು ಬೆಳಕು ಬಂದಂತಾಯಿತು. ಎಲ್ಲೆಲ್ಲೂ ವಾದ್ಯಗಳು ಮೊಳಗಿದುವು. ಶಂಖಧ್ವನಿಯಾಯಿತು. ಜನರು “ಇವನೇ ಮಧ್ಯಮ ಪಾಂಡವ!” ಎಂದರು. ‘ಮಹೇಂದ್ರನ ಮಗ’ ಎಂದರು. ‘ಅಸ್ತ್ರವಿದ್ಯಾಗ್ರಗಣ್ಯ’ ಎಂದರು; ‘ಧರ್ಮಾಗ್ರೇಸರ’ ಎಂದರು; ‘ಶೀಲವಂತ’ ಎಂದರು. ಇಂಥ ಪ್ರಶಂಸೆಯ ಮಾತುಗಳನ್ನು ಕೇಳಿ ಕುಂತಿಗೆ ಆನಂದಾಶ್ರು ಉದುರಿತು. ಎದೆ ಉಬ್ಬಿ ಸ್ತನ್ಯದಿಂದ ಒದ್ದೆಯಾಯಿತು. ಧೃತರಾಷ್ಟ್ರನು ‘ಇದೇನು ವಿದುರ! ಇದ್ದಕ್ಕಿದ್ದಂತೆ ಈ ಸಂಭ್ರಮದ ಧ್ವನಿ ಎದ್ದಿದೆ?’ ಎಂದು ಕೇಳಿದನು. ವಿದುರನು ‘ಪಾಂಡುವಿನ ಮಗ ಪಾರ್ಥ ಕವಚತೊಟ್ಟು ಬಂದಿದ್ದಾನೆ ಮಹಾರಾಜ! ಅದಕ್ಕೋಸ್ಕರ ಸಂಭ್ರಮದ ಗದ್ದಲ!’ ಎಂದನು. ಆ ಕೋಲಾಹಲವು ಹಾಗೂ ಹೀಗೂ ಅಡಗಲು, ಅರ್ಜುನನು ಅಸ್ತ್ರಪ್ರಯೋಗಗಳಲ್ಲಿ ಲಾಘವವನ್ನು ತೋರಿಸಿದನು. ಆಗ್ನೇಯಾಸ್ತ್ರದಿಂದ ಬೆಂಕಿಯನ್ನು ಎಬ್ಬಿಸಿ ವಾರುಣಾಸ್ತ್ರದಿಂದ ನೀರು ಬರಿಸಿದನು. ಪರ್ಜನ್ಯಾಸ್ತ್ರದಿಂದ ಮೇಘಗಳನ್ನು ಬರಿಸಿ ವಾಯವ್ಯದಿಂದ ಗಾಳಿಯನ್ನು ಎಬ್ಬಸಿದನು. ಅಂತರ್ಧಾನಾಸ್ತ್ರದಿಂದ ಮಾಯವಾದನು. ಒಂದು ಕ್ಷಣದಲ್ಲಿ ಎತ್ತರವಾದನು. ಇನ್ನೊಂದು ಕ್ಷಣದಲ್ಲಿ ಕುಳ್ಳಾದನು. ಈ ಕ್ಷಣದಲ್ಲಿ ರಥಮಧ್ಯದಲ್ಲಿದ್ದು ಮುಂದಿನ ಕ್ಷಣದಲ್ಲಿ ನೆಲದ ಮೇಲೆ ಕಂಡನು; ಅನಂತರ ವಿಧವಿಧವಾದ ಬಾಣಪ್ರಯೋಗಗಳನ್ನು ಪ್ರದರ್ಶಿಸಿದನು. ಗರಗರನೆ ಸುತ್ತುತ್ತಿದ್ದ ಲೋಹದ ಹಂದಿಯ ಬಾಯಲ್ಲಿ ಒಂದೇ ಬಾಣ ಹೊಡೆದಂತೆ ಐದುಬಾಣಗಳನ್ನು ಹೊಡೆದು ಹೊಗಿಸಿದನು; ಹಗ್ಗಕಟ್ಟಿ ತೂಗಾಡುತ್ತಿದ್ದ ಹಸುವಿನ ಕೊಂಬಿನೊಳಗೆ ಇಪ್ಪತ್ತೊಂದು ಬಾಣಗಳನ್ನು ಹೊಡೆದು ತುಂಬಿದನು. ಶಸ್ತ್ರಕೌಶಲ ಪ್ರದರ್ಶನವಾದ ಮೇಲೆ ಗದೆಯನ್ನು ತೆಗೆದುಕೊಂಡು ಅದರಲ್ಲಿ ವಿವಿಧ ಚಲನವಲನಗಳನ್ನು ತೋರಿಸಿದನು. ಅವನ ಪ್ರದರ್ಶನ ಕಾರ್ಯವು ಮುಗಿಯುತ್ತ ಬರಲು, ಜನರ ಸಂಭ್ರಮ ತಗ್ಗುತ್ತಿರಲು ವಾದ್ಯಧ್ವನಿ ನಿಲ್ಲುತ್ತಿರಲು, ಬಾಗಿಲ ಹತ್ತಿರ ಹಠಾತ್ತಾಗಿ ಸಿಡಿಲಿನಂಥ ಜಂಝಾಸ್ಫಾಲನವು ಕೇಳಿಬಂತು. ಇದೇನು ಪರ್ವತ ಒಡೆಯಿತೋ ಭೂಮಿ ಸೀಳಿತೋ ಎಂದು ಎಲ್ಲರೂ ವಿಸ್ಮಿತರಾಗಿ ಬಾಗಿಲಕಡೆ ನೋಡಲು, ಸಹಜವಾದ ಕರ್ಣಕುಂಡಲಗಳನ್ನು ಧರಿಸಿಕೊಂಡು ಕರ್ಣನು ಪಾದಚಾರಿಯಾದ ಪರ್ವತದಂತೆ ಆ ವಿಸ್ತಾರವಾದ ರಂಗಸ್ಥಳವನ್ನು ಪ್ರವೇಶಮಾಡಿದನು. ಅವನು ಕುಂತಿಯ ಮಗ; ಅವಳು ಇನ್ನೂ ಕನ್ಯೆಯಾಗಿದ್ದಾಗಲೇ ಸೂರ್ಯನ ಅಂಶದಿಂದ ಅವಳಲ್ಲಿ ಹುಟ್ಟಿದವನು. ಸಿಂಹದಂತೆ ಪರಾಕ್ರಮಶಾಲಿ. ಸೂರ್ಯನಂತೆ ತೇಜಸ್ವಿ. ಅವನು ರಂಗವನ್ನು ಸುತ್ತಲೂ ಒಂದು ಸಾರಿ ನೋಡಿ ದ್ರೋಣನಿಗೂ ಕೃಪನಿಗೂ ನಮಸ್ಕರಿಸಿದ ಶಾಸ್ತ್ರ ಮಾಡಿದನು. ಜನವೆಲ್ಲವೂ ನಿಶ್ಚಲವಾಗಿ ನೆಟ್ಟಕಣ್ಣಿನಿಂದ ‘ಇವನು ಯಾರು?’ ಎಂದು ಕುತೂಹಲದಿಂದ ನೋಡುತ್ತಿತ್ತು. ಅವನು ಅರ್ಜುನನನ್ನು ಕುರಿತು “ಪಾರ್ಥ! ನೀನು ಮಾಡಿ ತೋರಿಸಿದ ಚಮತ್ಕಾರಗಳನ್ನೆಲ್ಲಾ ಅದಕ್ಕಿಂತ ಚೆನ್ನಾಗಿ ನಾನು ಇವರಿಗೆ ಮಾಡಿ ತೋರಿಸಬಲ್ಲೆ! ನಿನ್ನನ್ನು ನೀನೇ ಮೆಚ್ಚಿಕೊಂಡು ವಿಸ್ಮಯಪಡಬೇಡ!”ಎಂದನು. ಅವನು ಮಾತು ಇನ್ನೂ ಮುಗಿಯುವುದಕ್ಕಿಂತ ಮುಂಚೆಯೇ ಅದನ್ನು ಕೇಳಿದ ಜನರು ಯಂತ್ರದಿಂದ ಎಸೆಯಲ್ಪಟ್ಟವರಂತೆ ಮೇಲಕ್ಕೆ ಎದ್ದರು; ದುರ್ಯೋಧನನಿಗೆ ಅವನ ಮೇಲೆ ಪ್ರೀತಿ ಮೂಡಿತು; ಅರ್ಜುನನಿಗೆ ಒಂದು ಕಡೆ ನಾಚಿಕೆಯೂ ಇನ್ನೊಂದು ಕಡೆ ಕೋಪವೂ ಉಂಟಾದುವು. ಅನಂತರ ಕರ್ಣನು ದ್ರೋಣನ ಅನುಜ್ಞೆಯಿಂದ ಅರ್ಜುನನು ಮಾಡಿದ ಸಾಹಸನಳನ್ನೆಲ್ಲಮಾಡಿ ತೋರಿಸಿದನು. ಅದನ್ನು ಕಂಡು ದುರ್ಯೋಧನನು ಪರಮಸಂತೋಷ್ದಿಂದ ಅವನನ್ನು ಆಲಿಂಗಿಸಿಕೊಂಡು “ಎಲೈ ಮಹಾಬಾಹುವೇ! ನಿನಗೆ ಸ್ವಾಗತ. ನಮ್ಮ ಭಾಗ್ಯವಶದಿಂದ ನೀನು ಬಂದು ಮಾನ ಉಳಿಸಿದೆ. ಇಗೋ ನಾನೂ ನನ್ನ ರಾಜ್ಯವೂ ನಿನ್ನ ಅಧೀನರಾಗಿದ್ದೇವೆ!” ಎಂದನು. ಕರ್ಣನು “ದುರ್ಯೋಧನ! ನನಗೆ ಬೇಕಾಗಿರುವುವು ಇವೆರಡು ಮಾತ್ರ; ಮತ್ತೇನೂ ಬೇಡ; ಒಂದು ನಿನ್ನ ಸ್ನೇಹ; ಎರಡು ಈ ಪಾರ್ಥನೊಡನೆ ದ್ವಂದ್ವಯುದ್ಧ!” ಎಂದನು. ದುರ್ಯೋಧನನು ಅಗತ್ಯವಾಗಿ ಆಗಬಹುದು; ಇನ್ನು ಮೇಲೆ ನಾನು ಪಡುವ ಭೋಗಗಳನ್ನೆಲ್ಲಾ ನೀನೂ ಪಡು; ನನ್ನ ಶತ್ರುಗಳ ತಲೆಯ ಮೇಲೆ ಕಾಲಿಟ್ಟು ಅವರನ್ನು ತುಳಿ!“ ಎಂದನು.ಅವರ ಮಾತುಗಳನ್ನು ಕೇಳಿದಾಗ ಅರ್ಜುನನನ್ನು ಚಿಮ್ಮಿದಂತಾಯಿತು. ಅವನು ”ಕರ್ಣ, ಕರೆಯದೇ ಬಂದವನೂ, ಅಪೇಕ್ಷೆ ಪಡದೆ ಮಾತನಾಡುವವನೂ, ಯಾವ ಲೋಕಕ್ಕೆ ಹೋಗುವರೋ ಅಲ್ಲಿಗೆ ನಿನ್ನನ್ನು ಕೊಂದು ಕಳುಹಿಸುತ್ತೇನೆ ಬಾ!“ ಎಂದನು. ಕರ್ಣನು ಈ ರಂಗವು ಸಾರ್ವಜನಿಕವಾದದ್ದು ; ನಿನ್ನದೇನು ಅತಿಶಯ ಇಲ್ಲಿ? ರಾಜರಾದವರಿಗೆ ಅವರ ವೀರ್ಯದಿಂದಲೇ ಅತಿಶಯತೆ; ಧರ್ಮವು ಬಲವನ್ನು ಅನುಸರಿಸುತ್ತದೆ. ನಿಂದೆಯ ಮಾತಿನಿಂದ ಏನು ಪ್ರಯೋಜನ? ಅದು ಕೈಲಾಗದವರಿಗೆ ಸಮಾಧಾನ ಕೊಡತಕ್ಕದ್ದು; ಅಷ್ಟೇಯೇ. ಬಾಯಲ್ಲಿ ಆಡುವುದನ್ನು ಬಾಣಗಳಿಂದ ಮಾಡು ಅರ್ಜುನ! ಈಗಲೇ ಗುರುವಿನ ಸಮಕ್ಷದಲ್ಲಿ ನಿನ್ನ ತಲೆಯನ್ನು ಬಾಣಗಳಿಂದ ಚೆಂಡಾಡುತ್ತೇನೆ” ಎಂದನು. </span>
</p>
<p>
<span> ದ್ರೋಣನು ಯುದ್ಧಕ್ಕೆ ಸಮ್ಮತಿಸಿದನು. ಪಾಂಡವರು ಅರ್ಜುನನನ್ನು ಆಲಿಂಗಿಸಿ ಕಳುಹಿಸಿಕೊಟ್ಟರು. ಕೌರವರು ಕರ್ಣನನ್ನು ಆಲಿಂಗಿಸಿ ಕಳುಹಿಸಿಕೊಟ್ಟರು. ಅಷ್ಟು ಹೊತ್ತಿಗೆ ಆಕಾಶದಲ್ಲಿ ಮೋಡಗಳು ಕವಿದುಕೊಂಡು, ಅರ್ಜುನನ ಮೇಲೆ ಮೇಘದ ನೆರಳೂ ಕರ್ಣನ ಮೇಲೆ ಸೂರ್ಯನ ಬೆಳಕೂ ಬಿದ್ದಿದ್ದವು. ರಂಗವೆಲ್ಲವೂ ಅರ್ಜುನನ ಪಕ್ಷ ಒಂದು, ಕರ್ಣನ ಪಕ್ಷ ಒಂದು, ಹೀಗೆ ಎರಡು ಪಕ್ಷಗಳಾಗಿ ಒಡೆಯಿತು. ಕೌರವರೆಲ್ಲ ಕರ್ಣನ ಪಕ್ಷ. ಭೀಷ್ಮ, ದ್ರೋಣ, ಕೃಪರು ಅರ್ಜುನನ ಪಕ್ಷ. ಕುಂತಿಯು ಕರ್ಣಾರ್ಜುನರಿಗೆ ಕಾಳಗವಾಗುವುದೆಂದು ಕೇಳಿ ಮೂರ್ಛೆಹೋದಳು; ವಿದುರನು ಶೈತ್ಯೋಪಚಾರಗಳಿಂದ ಅವಳನ್ನು ಎಚ್ಚರಗೊಳಿಸಿದನು. ಆಗ ದ್ವಂದ್ವಯುದ್ಧದ ಸಂಪ್ರದಾಯವನ್ನೆಲ್ಲ ಬಲ್ಲ ಕೃಪನು ಮುಂದೆ ಬಂದು “ಇಗೋ ಈತ ಪೃಥೆಯ ಮತ್ತು ಪಾಂಡುವಿನ ಮಗನಾದ ಅರ್ಜುನ; ನೀನು ಯಾರು? ನಿನ್ನ ವಂಶವಾವುದು? ತಾಯಿತಂದೆಗಳು ಯಾರು? ಇದನ್ನು ತಿಳಿದು ಅರ್ಜುನನು ನಿನ್ನೊಡನೆ ಯುದ್ದ ಮಾಡಬೇಕೋ ಬೇಡವೋ ಎಂಬುದನ್ನು ನಿರ್ಧರಿಸುತ್ತಾನೆ!” ಎಂದು ಕರ್ಣನನ್ನು ಕುರಿತು ಹೇಳಲು ಅವನು ನಾಚಿಕೆಯಿಂದ ತಲೆತಗ್ಗಿಸಿದನು. ದುರ್ಯೋಧನನು ಇದನ್ನು ನೋಡಿ, “ಆಚಾರ್ಯ, ಅರ್ಜುನನು ರಾಜನಲ್ಲದವನೊಡನೆ ಯುದ್ಧಮಾಡಲು ಇಷ್ಟಪಡದಿದ್ದರೆ, ಇಗೋ ಈತನನ್ನು ನಾನು ಈಗ ಅಂಗರಾಜ್ಯದ ರಾಜನಾಗಿ ಪಟ್ಟಾಭಿಷೇಕ ಮಾಡುತ್ತೇನೆ!” ಎಂದು ಕೂಡಲೆ ಅರಳು ಅಕ್ಷತೆ ಬಂಗಾರದ ಕಳಶ ಬಂಗಾರದ ಪೀಠ ಮುಂತಾದುವನ್ನು ತರಿಸಿ ಮಂತ್ರ ಹೇಳಿಸಿ ಕರ್ಣನಿಗೆ ಪಟ್ಟ ಕಟ್ಟಿಬಿಟ್ಟನು. ಛತ್ರಿ, ಚಾಮರ, ಬೀಸಣಿಗೆಗಳು ಬಂದುವು. ಜಯಜಯಕಾರವಾಯಿತು. ಕರ್ಣನು ಸಂತೋಷಪಟ್ಟು “ಮಹಾರಾಜ! ಈ ಉಪಕಾರಕ್ಕೆ ಸದೃಶವಾದದ್ದನ್ನು ನಾನು ನಿನಗೆ ಏನು ಮಾಡಲಿ?” ಎಂದು ಕೇಳಿದನು. ದುರ್ಯೋಧನನು, ‘ನಾನು ಮತ್ತೇನನ್ನೂ ಕೇಳುವುದಿಲ್ಲ; ನಿನ್ನ ಗೆಳೆತನವೊಂದೇ!“ ಎಂದು ಉತ್ತರಕೊಟ್ಟನು. ಇಬ್ಬರೂ ಸಂತೋಷದಿಂದ ಆಲಿಂಗಿಸಿಕೊಂಡರು. ಅಷ್ಟುಹೊತ್ತಿಗೆ ಜನಮಧ್ಯದಿಂದ ಸೂತನಾದ ಅತಿರಥನು ಕರ್ಣನನ್ನು ಕರೆಯುವಂತೆ ರಂಗಮಧ್ಯಕ್ಕೆ ಬಂದು ನಿಂತನು. ಅವನ ಉತ್ತರೀಯ ಜಾರಿದೆ. ಮೈ ಬೆವರಿದೆ; ನಡುಗುತ್ತ ಕೋಲೂರಿಕೊಂಡು ನಿಂತಿದ್ದಾನೆ! ಅವನನ್ನು ಕಂಡಕೂಡಲೆ ಕರ್ಣನು ಬಿಲ್ಲನ್ನು ಬಿಟ್ಟು ಪಿತೃಗೌರವದಿಂದ ನಮಸ್ಕಾರಮಾಡಿ, ಪಟ್ಟಾಭಿಷಿಕ್ತನಾದ ತಲೆಯಿಂದ ಅವನ ಪಾದಗಳನ್ನು ನೆನೆಸಿದನು. ಅವನು ಕೂಡಲೆ ತನ್ನ ಸೆರಗಿನಿಂದ ಹೆಜ್ಜೆಗಳನ್ನು ಮುಚ್ಚಿಕೊಂಡು ಸಂಭ್ರಮದಿಂದ ಅರ್ಥಪೂರ್ಣವಾಗಿ ”ಪುತ್ರ!“ ಎಂದನು. ಪುತ್ರವಾತ್ಸಲ್ಯದಿಂದ ಅವನನ್ನು ತಬ್ಬಿಕೊಂಡು ಮಾತುಹೊರಡದೆ ಸೆರೆಬಿಗಿದು ನೆತ್ತಿಯನ್ನು ಮೂಸಿನೋಡಿದನು.; ಪಟ್ಟಾಭೀಷೇಕದಿಂದ ಒದ್ದೆಯಾಗಿದ್ದ ಅವನ ತಲೆಯನ್ನು ತನ್ನ ಕಣ್ಣೀರಿನಿಂದ ತೋಯಿಸಿದನು. ಇದನ್ನೆಲ್ಲ ನೋಡುತ್ತಿದ್ದ ಭೀಮಸೇನನು, ಕರ್ಣನು ಸೂತಪುತ್ರನೆಂದು ನಿರ್ಧರಿಸಿ ನಗುನಗುತ್ತ ”ನೀನು ಸೂತಪುತ್ರ; ಯುದ್ಧದಲ್ಲಿ ಅರ್ಜುನನಿಂದ ಕೊಲೆಗೂ ಅರ್ಹನಲ್ಲ; ನಿನ್ನ ಕುಲಕ್ಕೆ ತಕ್ಕಂತೆ ಚಾವಟಿ ಹಿಡಿ ಹೋಗು! ನೀನು ಅಂಗರಾಜ್ಯಕ್ಕೂ ಅರ್ಹನಲ್ಲ! ಅಗ್ನಿಯ ಪಕ್ಕದಲ್ಲಿರುವ ನಾಯಿಗೆ ಹವಿಸ್ಸನ್ನು ತಿನ್ನುವ ಅರ್ಹತೆಯುಂಟೇ? " ಎಂದನು. ಕರ್ಣನು ಈ ಮಾತನ್ನು ಕೇಳಿ </span>
</p>
<p>
<span>ತುಟಿಯನ್ನು ಸ್ವಲ್ಪ ಅದುರಿಸಿ, ನಿಟ್ಟುಸಿರುಬಿಟ್ಟು ಕತ್ತೆತ್ತಿ ಆಕಾಶದಲ್ಲಿ ಬೆಳಗುತ್ತಿದ್ದ ಸೂರ್ಯನನ್ನು ನೋಡಿದನು. ದುರ್ಯೋಧನನು ಕೋಪದಿಂದ ಛಂಗನೆದ್ದು “ವೃಕೋದರ, ನೀನು ಇಂಥ ಮಾತಾಡುವುದು ಯೋಗ್ಯವಲ್ಲ. ಕ್ಷತ್ರಿಯರಿಗೆ ಬಲವೇ ದೊಡ್ಡದು. ಅವನು ಆ ಕ್ಷಾತ್ರಗುಣವಿರುವವನೊಡನೆಯೇ ಯುದ್ಧಮಾಡಬೇಕು; ಶೂರರ ಮೂಲವನ್ನೂ ನದೀಮೂಲವನ್ನೂ ಯಾರು ಹುಡುಕಿ ತಿಳಿಯಲಾದೀತು? ಬೆಂಕಿ ಹುಟ್ಟಿದ್ದು ನೀರಿನಲ್ಲಿ; ಅದು ಚರಾಚರ ಪ್ರಪಂಚವೆಲ್ಲವನ್ನೂ ವ್ಯಾಪಿಸಿಕೊಂಡಿದೆ.; ದಾನವರನ್ನೆಲ್ಲ ಧ್ವಂಸಮಾಡಿದ ವಜ್ರಾಯುಧ ಬಂದಿದ್ದು ದಧೀಚಿಯ ಮೂಳೆಯಿಂದ; ಕುಮಾರಸ್ವಾಮಿಗೆ ಅಗ್ನಿಕೃತ್ತಿಕೆಯರು ರುದ್ರ ಗಂಗೆ ಎಲ್ಲಾ ಕಾರಣರೆಂದು ಹೇಳುತ್ತಾರೆ ದ್ರೋಣಾಚಾರ್ಯನು ಹುಟ್ಟಿದ್ದು ಕಲಶದಲ್ಲಿ; ಕೃಪಾಚಾರ್ಯನು ಹುಟ್ಟಿದ್ದು ದರ್ಭೆಯ ಕಂತೆಯಲ್ಲಿ; ನೀವು ಹುಟ್ಟಿದ ಬಗೆಯೂ ಎಲ್ಲಾ ಗೊತ್ತಾಗಿದೆ. ಹೀಗಿರುವಲ್ಲಿ ಕುಂಡಲಕವಚಗಳೊಡನೆ ಹುಟ್ಟಿ ಸರ್ವಲಕ್ಷಣಗಳಿಂದ ಕೂಡಿ ಸೂರ್ಯಸಂಕಾಶನಾಗಿ ಶೋಭಿಸುತ್ತಿರುವ ಕರ್ಣನು ಹೇಗೆ ಅಂಗರಾಜ್ಯಕ್ಕೆ ಅರ್ಹನಲ್ಲ? ಜಿಂಕೆಯ ಹೊಟ್ಟೆಯಲ್ಲಿ ಹುಲಿಹುಟ್ಟೀತೇ? ನಾನು ಮಾಡಿದ ಕೆಲಸವನ್ನು ಒಪ್ಪದಿದ್ದವನು, ನನ್ನ ಆಜ್ಞಾನುವರ್ತಿಯೂ ಪರಾಕ್ರಮಶಾಲಿಯೂ ಆದ ಇವನೊಡನೆ ರಥದಲ್ಲಿ ಕುಳಿತೋ ನೆಲದಮೇಲೆ ನಿಂತೋ ಯುದ್ಧಮಾಡಲಿ!” ಎಂದು ಗರ್ಜಿಸಿದನು. </span>
</p>
<p>
<span> ಕೂಡಲೇ ರಂಗದಲ್ಲೆಲ್ಲ ಹಾಹಾಕಾರವೆದ್ದಿತು. ಕೆಲವರು“ಹೌದು; ಹೌದು; ಎನ್ನುತ್ತಿದ್ದರು. ಇಷ್ಟುಹೊತ್ತಿಗೆ ಸೂರ್ಯನು ಮುಳುಗಿದನು; ಕತ್ತಲೆಯಾಗಲು ದುರ್ಯೋಧನನು ಕರ್ಣನಿಗೆ ಕೈಕೊಟ್ಟು ದೀಪಹಿಡಿಸಿಕೊಂಡು ರಂಗಭೂಮಿಯಿಂದ ಹೊರಟುಹೋದನು. ದ್ರೋಣ ಭೀಷ್ಮಾದಿಗಳು ಪಾಂಡವರೂ ತಮ್ಮ ತಮ್ಮ ಮನೆಗಳಿಗೆ ಹೋದರು. ಜನರೂ ಕೆಲವರು ಅರ್ಜುನನ ವಿಚಾರವನ್ನು ಮಾತನಾಡುತ್ತಲೂ ಕೆಲವರು ಕರ್ಣನ ವಿಚಾರವನ್ನು ಮಾತನಾಡುತ್ತಲೂ ಕೆಲವರು ದುರ್ಯೋಧನನ ವಿಚಾರವನ್ನು ಮಾತನಾಡುತ್ತಲೂ ಹಿಂತಿರುಗಿದರು. ಕುಂತಿಗೆ ಈ ದಿವ್ಯಲಕ್ಷಣ ಯುಕ್ತನಾದ ಅಂಗರಾಜನು ತನ್ನ ಮಗನೆಂದು ಗುರುತುಹತ್ತಿ ಅವನಲ್ಲಿ ಒಳಗೇ ಪ್ರೀತಿ ಬೆಳೆಯಿತು. ದುರ್ಯೋಧನನಿಗೆ ಕರ್ಣ ದೊರೆತದ್ದರಿಂದ ಅರ್ಜುನನ ಮೇಲಿದ್ದ ಹೆದರಿಕೆ ದೂರವಾಯಿತು. ಹೀಗೆ ಕೌರವ ಪಾಂಡವರು ಧನುರ್ವಿದ್ಯಾಪಾರಂಗತರಾಗಲು ದ್ರೋಣನು ಅವರನ್ನು ಕರೆದು ಈಗ ದ್ರುಪದನ ಮೇಲೆ ದಂಡೆತ್ತಿ ಹೋಗಿ ಸೋಲಿಸಿ ಅವನನ್ನು ಸೆರೆಹಿಡಿದುಕೊಂಡು ಬಂದು ತನಗೆ ಒಪ್ಪಿಸಬೇಕೆಂದೂ ಅದೇ ಅವರು ತನಗೆ ಕೊಡುವ ಗುರುದಕ್ಷಿಣೆ ಎಂದೂ ಹೇಳಿದನು. ಅವರು ಅದಕ್ಕೆ ಒಪ್ಪಿ ದೋಣನೊಡನೆ ಹೊರಟು ಪಾಂಚಾಲದೇಶಕ್ಕೆ ಮುತ್ತಿಗೆ ಹಾಕಿದರು. ಮೇಲೆಬಿದ್ದ ದ್ರುಪದರಾಜನನ್ನು ಯುದ್ಧದಲ್ಲಿ ಸೋಲಿಸಿ ಅವನನ್ನೂ ಅವನ ಮಂತ್ರಿಗಳನ್ನೂ ಹಿಡಿತಂದು ಅವರನ್ನು ದ್ರೋಣನಿಗೆ ಒಪ್ಪಿಸಿದರು. ತನ್ನ ಸರ್ವಸ್ವವನ್ನೂ ಕಳೆದುಕೊಂಡು ದರ್ಪವಡಗಿ ಕೈವಶನಾಗಿದ್ದ ದ್ರುಪದನನ್ನು ಕುರಿತು ದ್ರೋಣನು ”ಎಲೈ ಅರಸೇ! ಒಂದು ಗಳಿಗೆಯಲ್ಲಿ ನಿನ್ನ ದೇಶಕೋಶಗಳನ್ನೆಲ್ಲಾ ವಶಪಡಿಸಿಕೊಂಡಿದ್ದೇನೆ; ನೀನು ಜೀವಸಹಿತವಾಗಿ ಶತ್ರುವಿಗೆ ಸೆರೆಸಿಕ್ಕಿದ್ದೀಯೇ; ಈಗಲಾದರೂ ಸ್ನೇಹವನ್ನು ಒಪ್ಪಿಕೊಳ್ಳುತ್ತೀಯೋ?“ ಎಂದು ಮೂದಲಿಸಿ, ಅನಂತರ ನಗುತ್ತ ”ನಿನ್ನ ಪ್ರಾಣಕ್ಕೆ ಭಯವಿಲ್ಲ; ನಾವು ಕ್ಷಮಾಶೀಲರಾದ ಬ್ರಾಹ್ಮಣರು; ನಾವು ಹಿಂದೆ ಆಶ್ರಮದಲ್ಲಿ ಆಟವಾಡುತ್ತಿದ್ದಾಗ ಹುಟ್ಟಿ ಬೆಳೆದ ಸ್ನೇಹವನ್ನೇ ಮತ್ತೆ ನಿನ್ನಲ್ಲಿ ಕೇಳುತ್ತೇನೆ. ನಾನು ಗೆದ್ದ ರಾಜ್ಯದಲ್ಲಿ ಅರ್ಧವನ್ನು ನಿನಗೆ ವರವಾಗಿ ಕೊಡುತ್ತೇನೆ.; ರಾಜನಲ್ಲದವನು ರಾಜರಾದ ನಮಗೆ ಸ್ನೇಹಿತನು ಹೇಗೆ ಆದಾನು? ಎಂದು ನೀನು ಕೇಳಿದ್ದೆಯಲ್ಲವೆ? ಅದಕ್ಕೋಸ್ಕರ ನಿನಗೆ ರಾಜ್ಯ ಕೊಡಬೇಕಾಯಿತು; ಭಾಗೀರಥೀ ನದಿಯ ದಕ್ಷಿಣ ಭಾಗಕ್ಕೆ ನೀನು ರಾಜನಾಗಿರು: ಉತ್ತರ ಭಾಗಕ್ಕೆ ನಾನು ರಾಜನಾಗಿರುತ್ತೇನೆ. ನಿನಗೆ ಒಪ್ಪಿಗೆಯಾಗುವ ಪಕ್ಷಕ್ಕೆ ನನ್ನನ್ನು ಸ್ನೇಹಿತನನ್ನಾಗಿ ಭಾವಿಸು“ ಎಂದನು. ದ್ರುಪದನು ”ಬ್ರಾಹ್ಮಣೋತ್ತಮಾ! ಪರಾಕ್ರಮಶಾಲಿಗಳಾದ ಮಹಾತ್ಮರಲ್ಲಿ ಇದು ಆಶ್ಚರ್ಯಕರವಾದದ್ದೇನಲ್ಲ; ನಾನು ತಮ್ಮಲ್ಲಿ ಪ್ರೀತಿಯಿಂದಿದ್ದೇನೆ; ತಮ್ಮಿಂದಲೂ ಶಾಶ್ವತವಾದ ಪ್ರೀತಿಯನ್ನು ಅಪೇಕ್ಷಿಸುತ್ತೇನೆ." ಎಂದನು. ಅವನಿಗೆ ಬಿಡುಗಡೆಯಾಯಿತು. ಮೊದಲಿದ್ದ ತನ್ನ ರಾಜ್ಯದಲ್ಲಿ ಚರ್ಮಣ್ವತೀ ನದಿಯವರೆಗಿನ ಅರ್ಧರಾಜ್ಯವನ್ನು ಪಡೆದು ಗಂಗಾತೀರದಲ್ಲಿದ್ದ ಮಾಕಂದಿ ಹತ್ತುಸಾವಿರದಲ್ಲಿಯೂ ಕಾಂಪಿಲ್ಯನಗರದಲ್ಲಿಯೂ ದೀನನಾಗಿ ವಾಸಿಸುತ್ತಿದ್ದನು. ಆದರೆ ಅವನಿಗೆ ದ್ರೋಣನ ಮೇಲೆ ವೈರವು ಉಳಿದೇ ಉಳಿಯಿತು. ಅವನೋ ತನಗಿಂತ ಮೇಲುಗೈ ಆಗಿದ್ದರಿಂದ ಅವನನ್ನು ಸೋಲಿಸುವ ಬಗೆ ಕಾಣಲಿಲ್ಲ. ಆದ್ದರಿಂದ ಅವನನ್ನು ಸೋಲಿಸಬಲ್ಲ ಮಗನೊಬ್ಬನು ತನ್ನ ಹೊಟ್ಟೆಯಲ್ಲಿ ಹುಟ್ಟುವುದನ್ನು ಎದುರುನೋಡುತ್ತ ಆ ವೈರವನ್ನು ಅಡಗಿಸಿಕೊಂಡಿದ್ದನು. </span>
</p>
<p>
<span> ಹೀಗೆ ಅರ್ಜುನನು ತಮ್ಮಲ್ಲೆಲ್ಲಾ ಧನುರ್ವಿದ್ಯಾಕುಶಲನೆನಿಸಿಕೊಂಡಿದ್ದನ್ನೂ ಭೀಮಸೇನನು ಮಹಾಬಲಿಷ್ಠನೆನಿಸಿಕೊಂಡಿದ್ದನ್ನೂ ನೋಡಿ ದುರ್ಯೋಧನನು ದುಸ್ವಭಾವದವನಾದ್ದರಿಂದ ಹೊಟ್ಟೆಯೊಳಗೇ ಕುದಿದುಕೊಳ್ಳುತ್ತಿದ್ದನು. ಆದ್ದರಿಂದ ಅವರನ್ನು ತೀರಿಸಿಬಿಡುವುದಕ್ಕೆ ಅವನು ಕರ್ಣ ಶಕುನಿಗಳೊಡನೆ ನಾನಾ ಉಪಾಯಗಳನ್ನು ಯೋಚಿಸುತ್ತಿದ್ದನು. ಇದೆಲ್ಲವೂ ಪಾಂಡವರಿಗೂ ತಿಳಿದುಬಂತು. ಅವರೂ ಅದನ್ನು ಕುರಿತು ಯೋಚನೆಮಾಡುತ್ತ ವಿದುರನು ಹೇಳಿದಹಾಗೆ ಕೇಳಿಕೊಂಡಿದ್ದರು. ಅವರ ಸುಗುಣಗಳು ಇಷ್ಟುಹೊತ್ತಿಗೆ ಎಲ್ಲರಿಗೂ ಗೊತ್ತಾಗಿದ್ದವು. ಆದ್ದರಿಂದ ಜನರು ಚೌಕಗಳಲ್ಲಿ ಸಭೆಗಳಲ್ಲಿಯೂ ಸೇರಿ “ಧೃತರಾಷ್ಟ್ರನು ಕಣ್ಣಿಲ್ಲದವನಾದ್ದರಿಂದ ಹಿಂದೆಯೇ ರಾಜನಾಗಲಿಲ್ಲ; ಅಂಥವನು ಈಗ ಹೇಗೆ ರಾಜನಾದಾನು? ಭೀಷ್ಮನಂತೂ ಸತ್ಯಕ್ಕೆ ಕಟ್ಟುಬಿದ್ದು ಎಲ್ಲಕ್ಕೂ ಮೊದಲೇ ರಾಜ್ಯವನ್ನು ಬೇಡವೆಂದು ಬಿಟ್ಟವನು.; ಮತ್ತೆ ಅವನು ಅದನ್ನು ಮುಟ್ಟುವಹಾಗಿಲ್ಲ. ಆದ್ದರಿಂದ ಅವನು ಪಾಂಡವರಲ್ಲಿ ಹಿರಿಯವನಾದ ಯುಧಿಷ್ಠಿರನಿಗೆ ಪಟ್ಟಕಟ್ಟಬೇಕು; ಅವನು ವಯಸ್ಸಿನಲ್ಲಿ ತರುಣನಾದರೂ ನಡತೆಯಲ್ಲಿ ವೃದ್ಧ; ಅವನು ಧರ್ಮಶೀಲನಾದ್ದರಿಂದ ಭೀಷ್ಮನನ್ನೂ ಧೃತರಾಷ್ಟ್ರನನ್ನೂ ಗೌರವಿಸಿಕೊಂಡು ಕೌರವರನ್ನು ಸುಖವಾಗಿಟ್ಟುಕೊಂಡಿರುತ್ತಾನೆ.” ಎಂದು ಮಾತನಾಡಿಕೊಳ್ಳುತ್ತಿದ್ದರು. ದುರ್ಯೋಧನನಿಗೆ ಆ ಮಾತುಗಳನ್ನು ಕೇಳಿದಾಗ ಹೊಟ್ಟಿಯಲ್ಲಿ ಬೆಂಕಿ ಇಟ್ಟಂತಾಗುತ್ತಿತ್ತು. ಹೀಗೆ ಹೊಟ್ಟೆಕಿಚ್ಚಿನಿಂದ ಬೆಂದು ಅವನು ಏಕಾಂತದಲ್ಲಿ ಧೃತರಾಷ್ಟ್ರನ ಹತ್ತಿರಕ್ಕೆ ಹೋಗಿ ನಮಸ್ಕಾರಮಾಡಿ "ಕೇಳಿದೆಯಾ ಅಪ್ಪಾ! ಜನರು ಆಡುತ್ತಿರುವ ಅಮಂಗಳದ ಮಾತುಗಳನ್ನ? ನಿನ್ನನ್ನೂ ಭೀಷ್ಮನನ್ನೂ ತಳ್ಳಿಹಾಕಿ ಯುಧಿಷ್ಟಿರನನ್ನು ದೊರೆಯಾಗಿ ಮಾಡಬೇಕಂತೆ. ಇದು</span>
</p>
<p>
<span>ಭೀಷ್ಮನಿಗೂ ಇಷ್ಟ; ಅದಕ್ಕೇ ಅವನು ತನಗೆ ರಾಜೈ ಬೇಡವೆನ್ನುತ್ತಾನೆ. ಜನರಿಗೋ ನಮ್ಮನ್ನು ಕಂಡರೆ ಆಗದು. ಹಿಂದೆ ಗುಣಸಂಪನ್ನನಾಗಿದ್ದನೆಂದು ಪಾಂಡುವಿಗೆ ತಂದೆಯ ರಾಜ್ಯ ಬಂತು; ಗುಣವಿಹೀನನೆಂದು ನಿನಗೆ ಬರಲಿಲ್ಲ. ಈಗ ಯುಧಿಷ್ಠಿರನೇನಾದರೂ ತಂದೆಯ ಆಸ್ತಿಗೆ ಹಕ್ಕುದಾರನೆಂದು ರಾಜ್ಯ ಪಡೆದುಬಿಟರೆ ಮುಂದೆ ಖಂಡಿತವಾಗಿಯೂ ಅವನ ಮಗ, ಅವನ ಮಗನ ಮಗ ಹೀಗೆಯೇ ಅವರು ಪಟ್ಟಕ್ಕೆ ಬರುತ್ತಾರೆ; ನಾವೂ ನಮ್ಮ ಮಕ್ಕಳೂ ರಾಜವಂಶಕ್ಕೆ ಸಂಬಂಧವೇ ಇಲ್ಲದೆ ಲೋಕದ ತಿರಸ್ಕಾರಕ್ಕೆ ಈಡಾಗುತ್ತೇವೆ. ಮಹಾರಾಜ! ನಾವು ಹೀಗೆ ಮತ್ತೊಬ್ಬರು ಹಾಕಿದ ಪಿಂಡವನ್ನು ತಿಂದುಕೊಂಡು ಸದಾ ನರಕವನ್ನು ಅನುಭವಿಸದಂತೆ ಬೇಗ ಏನಾದರೂ ಏರ್ಪಾಡು ಮಾಡು. ಹಿಂದೆ ನೀನು ರಾಜ್ಯಕ್ಕೆ ಬಂದು ಸ್ಥಿರನಾಗಿ ಕುಳಿತುಬಿಟ್ಟಿದ್ದಿದ್ದರೆ ಅದು ಯಾವ ಅಡ್ಡಿಯೂ ಇಲ್ಲದೆ ನಮ್ಮ ಕೈಸೇರುತ್ತಿತ್ತು. ಹೀಗೆ ಜನರ ಬಾಯಿಗೆ ಬೀಳಬೇಕಾಗಿರಲಿಲ್ಲ“ ಎಂದನು. ಮಗನ ಈ ಮಾತನ್ನು ಕೇಳಿ ಧೃತರಾಷ್ಟ್ರನು ಒಂದು ಕ್ಷಣ ಯೋಚಿಸಿ ಅನಂತರ ”ಮಗು! ಪಾಂಡುವು ಯಾವಾಗಲೂ ಧರ್ಮನಿರತನಾಗಿ ನನಗೆ ಬೇಕಾದವನಾಗಿದ್ದನು. ಬಂಧುಗಳೆಲ್ಲರಲ್ಲಿಯೂ ಅವನು ಹಾಗೆಯೇ ಇದ್ದರೂ ನನ್ನಲ್ಲಿ ಹೆಚ್ಚು ಪ್ರೀತಿ ತೋರಿಸುತ್ತಿದ್ದನು. ; ಅವನು ಊಟತಿಂಡಿಗಳನ್ನಾದರೂ ನನಗೆ ತಿಳಿಸದೆಯೇ ಮಾಡಿದ್ದು ಜ್ಞಾಪಕವಿಲ್ಲ. ಅವನ ಮಗನೂ ಈಗ ತಂದೆಯಂತೆಯೇ ಧರ್ಮಪರಾಯಣನಾಗಿದ್ದಾನೆ.; ಗುಣಶಾಲಿಯೆಂದು ಲೋಕವಿಖ್ಯಾತನಾಗಿದ್ದಾನೆ. ಜನ ಅವನನ್ನು ತುಂಬ ಮೆಚ್ಚಿಕೊಂಡಿದೆ. ಹೀಗಿರಲು ಅಂಥವನನ್ನು ತಂದೆ ತಾತಂದಿರಿಂದ ಬಂದ ರಾಜ್ಯಕ್ಕೆ ಅಧಿಕಾರಿಯಲ್ಲವೆಂದು ಹೇಗೆ ತಳ್ಳಿಬಿಡುವುದು ಸಾಧ್ಯ? ಅದರಲ್ಲಿಯೂ ಅವರಿಗೆ ಬೇಕಾದಷ್ಟು ಸಹಾಯ ಸಂಪತ್ತಿ ಇದ್; ಅಲ್ಲದೆ ಪಾಂಡುವು ಇದ್ದಾಗ ಅವನು ಅಮಾತ್ಯರನ್ನೂ ಸೇನೆಯನ್ನೂ ಅವರ ಮಕ್ಕಳು ಮೊಮ್ಮಕ್ಕಳನ್ನು ಚೆನ್ನಾಗಿ ಪೋಷಿಸಿಕೊಂಡು ಬಂದನು; ಅವರೂ ಪಾಂಡುವಿನಿಂದ ಉಪಕಾರ ಪಡೆದ ಪುರಜನರೂ ಯುಧಿಷ್ಟಿರನಿಗಾಗಿ ನಮ್ಮನ್ನೂ ನಮ್ಮ ನೆಂಟರಿಷ್ಠರನ್ನೂ ಕೊಂದುಹಾಕದೆ ಬಿಟ್ಟಾರೇ?“ ಎಂದನು. ದುರ್ಯೋಧನನು ”ಅಪ್ಪಾ! ಅದೆಲ್ಲಾ ನಿಜ. ನಾನೂ ಬಲ್ಲೆ; ಆದ್ದರಿಂದಲೇ ಪ್ರಜಾಮುಖ್ಯರಿಗೆ ಹಣಕೊಟ್ಟು ಸನ್ಮಾನಮಾಡಿ ವಶಪಡಿಸಿಕೊಂಡಿದ್ದೇನೆ; ಅವರೆಲ್ಲಾ ನಮ್ಮಕಡೆ ಇದ್ದಾರೆ. ಧನಾಧಿಕಾರಿಗಳೂ ಮಂತ್ರಿವರ್ಗದವರೂ ನಮಗೆ ಸೇರಿದವರಾಗಿದ್ದಾರೆ.; ಆದ್ದರಿಂದ ನೀನು ಉಪಾಯದಿಂದಲೇ ಪಾಂಡವರನ್ನು, ಆದಷ್ಟು ಬೇಗ ಈ ಊರನ್ನು ಬಿಡಿಸಿ ವಾರಣಾವತಕ್ಕೆ ಕಳುಹಿಸಿಬಿಡು; ರಾಜ್ಯವು ನನಗೆ ಗಟ್ಟಿಯಾದ ಮೇಲೆ ಕುಂತಿ</span>
</p>
<p>
<span>ತನ್ನ ಮಕ್ಕಳನ್ನು ಕರೆದುಕೊಂಡು ಬರಲಿ!“ ಎಂದನು. ಧೃತರಾಷ್ಟ್ರನು, ”ದುರ್ಯೋಧನ! ಇದು ನನ್ನ ಮನಸ್ಸಿನಲ್ಲಿಯೂ ಸುತ್ತುತ್ತಿರುವ ಯೋಚನೆಯೇ; ಆದರೆ ಅದು ಪಾಪಕಾರ್ಯವಾದ್ದರಿಂದ ಹೊರಪಡಿಸಲಾರದೆ ಇದ್ದೆ. ಪಾಂಡವರನ್ನು ಬೇರೆ ಇರಿಸುವುದಕ್ಕೆ ಭೀಷ್ಮ ದ್ರೋಣ ವಿದುರ ಕೃಪ ಯಾರೂ, ಏನು ಹೇಳಿದರೂ ಒಪ್ಪುವುದಿಲ್ಲ. ಅವರಿಗೆ ನಾವೂ ಒಂದೇ; ಪಾಂಡವರೂ ಒಂದೇ; ಧರ್ಮಗಾಮಿಗಳಾದ ಅವರು ಹೆಚ್ಚುಕಡಮೆಯಾಯಿತೆಂದರೆ ಸುಮ್ಮನಿರುವುದಿಲ್ಲ; ಹೀಗಿರಲು, ನಾವು ವಂಶಕ್ಕೆ ಹಿರಿಯರಾದವರೊಡನೆಯೂ ಜಗತ್ತಿನೊಡನೆಯೂ ವಿರೋಧ ಕಟ್ಟಿಕೊಳ್ಳುವುದು ಹೇಗೆ, ಮಗು!“ಎಂದನು. ದುರ್ಯೋಧನನು ಅಲ್ಲಿಗೂ ಬಿಡಲಿಲ್ಲ. ”ಭೀಷ್ಮನು ಯಾವಾಗಲೂ ಮಧ್ಯಸ್ಥನಾಗಿರುತ್ತಾನೆ. ಅಶ್ವತ್ಥಾಮನು ನನ್ನ ಕಡೆ. ಮಗನಿದ್ದ ಕಡೆ ತಂದೆಯೂ ಇರುತ್ತಾನೆ. ಇವರು ಮೂವರೂ ಒಂದು ಕಡೆ ಬಂದರೆ ಕೃಪನು ಭಾವನನ್ನೂ ಅಳಿಯನನ್ನೂ ಬಿಡುವುದಿಲ್ಲ. ವಿದುರನು ಜೀವನಕ್ಕಾಗಿ ನಮ್ಮ ಆಶ್ರಯದಲ್ಲಿರುವುದರಿಂದ ನಮ್ಮವನೆನ್ನಬಹುದು; ಆದರೂ ಒಳಗೆ ಅವನು ಪಾಂಡವರ ಕಡೆ.; ಆದರೆ ಆಗಿರಲಿ, ಚಿಂತೆಯಿಲ್ಲ; ಅವನೊಬ್ಬನು ಪಾಂಡಅವರ ಪಕ್ಷವನ್ನು ವಹಿಸಿ ನಮಗೆ ತೊಂದರೆ ಕೊಡುವುದು ಸಾಧ್ಯವಲ್ಲ. ಆದ್ದರಿಂದ ಧೈರ್ಯವಾಗಿ ಕೂಡಲೆ, ಪಾಂಡವರನ್ನೂ ಅವರ ತಾಯಿಯನ್ನೂ ವಾರಣಾವತಕ್ಕೆ ಕಳುಹಿಸಿಬಿಡು.: ಈ ಚಿಂತೆಯು ಭಯಂಕರವಾದ ಶಲ್ಯದಂತೆ ನನ್ನ ಹೃದಯದಲ್ಲಿ ನೆಟ್ಟುಕೊಂಡು ಯಾತನೆ ಕೊಡುತ್ತಿದೆ.; ಅದರಿಂದ ನನಗೆ ನಿದ್ರೆಯೇ ಬರುತ್ತಿಲ್ಲ.!“ ಎಂದನು. ಧೃತರಾಷ್ಟ್ರನು ಮಗನ ಮಾತಿಗೆ ಒಪ್ಪಿ ಕುಶಲರಾದ ಕೆಲವು ಮಂತ್ರಿಗಳ ಮೂಲಕ ವಾರಣಾವತ ನಗರದ ಸೊಬಗನ್ನು ಹೊಗಳಿಸಿದನು. ಸ್ವಲ್ಪಕಾಲದಲ್ಲಿಯೇ ಆ ಊರಿನಲ್ಲಿ ಈಶ್ವರನ ಉತ್ಸವ ನಡೆಯುವುದರಲ್ಲಿತ್ತು. ಅಂಥ ಸೊಗಸಾದ ಉತ್ಸವ ಇನ್ನೆಲ್ಲಿಯೂ ನಡೆಯುವುದಿಲ್ಲವೆಂದು ಎಲ್ಲರೂ ಹೊಗಳಿದ್ದೂ ಹೊಗಳಿದ್ದೇ! ಅದು ಪಾಂಡವರ ಕಿವಿಗೂ ಬಿತ್ತು. ಅವರಿಗೆ ಈ ವಿಚಾರವಾಗಿ ಕುತೂಹಲವುಂಟಾಗಿದೆಯೆಂಬುದನ್ನು ತಿಳಿದುಕೊಂಡು ಧೃತರಾಷ್ಟ್ರನು ಧರ್ಮರಾಯನನ್ನು ಕುರಿತು, ”ಇವರೆಲ್ಲಾ ನಿತ್ಯವೂ ಮೇಲಿಂದಮೇಲೆ ವಾರಣಾವತದ ಅಂದಚೆಂದಗಳನ್ನು ವರ್ಣಿಸುತ್ತಿದ್ದಾರೆ. ಅಲ್ಲಿ ನಡೆಯುವ ಉತ್ಸವವನ್ನು ನೋಡುವುದಕ್ಕೆ ಇಷ್ಟವಿದ್ದರೆ ಸಪರಿವಾರರಾಗಿ ಹೋಗಿ ನಾಲ್ಕು ದಿನ ಇದ್ದು ನೋಡಿಕೊಂಡು ಸಂತೋಷಪಟ್ಟು ಬನ್ನಿ.!“ ಎಂದು ಹೇಳಿದನು. ಧೃತರಾಷ್ಟ್ರನ ಇಷ್ಟವನ್ನೂ ತಮ್ಮ ಅಸಹಾಯಕತೆಯನ್ನೂ ತಿಳಿದು ಯುಧಿಷ್ಠರನು ಆಗಲೆಂದು ಒಪ್ಪಿಕೊಂಡನು. ಭೀಷ್ಮ, ದ್ರೋಣ, ವಿದುರ ಕೃಪ ಅಶ್ವತ್ಥಾಮ ಗಾಂಧಾರಿ ಮುಂತಾದ ಹಿರಿಯರನ್ನು ಕಂಡು ದೊಡ್ಡಪ್ಪನ ಆಜ್ಞೆಯಂತೆ ನಾವು ವಾರಣಾವತ ನಗರಕ್ಕೆ ಹೋಗಿಬಿಟ್ಟು ಬರುತ್ತೇವೆ. ನೀವೆಲ್ಲರೂ ಆಶೀರ್ವಾದ ಮಾಡಿ ಕಳುಹಿಸಿಕೊಡಬೇಕು; ನಿಮ್ಮ ಆಶೀರ್ವಾದ ಬಲವಿದ್ದರೆ ನಮಗೆ ಯಾವ ಕೇಡೂ ಸಂಭವಿಸದು” ಎಂದನು. ಅವರು ಹರ್ಷಚಿತ್ತರಾಗಿ, ಪಾಂಡುಪುತ್ರರೇ! ನಿಮಗೆ ಮಂಗಳವಾಗಲಿ! ದಾರಿಯಲ್ಲಿ ಏತರಿಂದಲೂ ಏನೂ ಅಶುಭವಾಗದಿರಲಿ" ಎಂದು ಹರಸಿದರು. ಹೀಗೆ ಅವರ ಹರಕೆಯನ್ನು ಹೊತ್ತು ಪಾಂಡವರು ವಾರಣಾವತಕ್ಕೆ ತೆರಳಿದರು. </span>
</p>
<p>
<span> ಧೃತರಾಷ್ಟ್ರನು ಯುಧಿಷ್ಠಿರನೊಡನೆ ಮಾತನಾಡಿದ ಕೂಡಲೇ ದುರ್ಯೋಧನನು ತುಂಬ ಸಂತೋಷಪಟ್ಟು ಪುರೋಚನನನ್ನು ಏಕಾಂತವಾಗಿ ಕರೆದು ಅವನ ಬಲಗೈಯನ್ನು ತನ್ನ ಕೈಯಲ್ಲಿಟ್ಟುಕೊಂಡು “ನೋಡು ಪುರೋಚನ! ಈ ಸಕಲೈಶ್ವರ್ಯಸಂಪನ್ನವಾದ ಭೂಮಿ ನನ್ನದಾಗುವಂತೆ ಮಾಡುವುದು ನಿನ್ನ ಕೈಯಲ್ಲಿದೆ. ಈ ವಿಚಾರವಾಗಿ ನನಗೆ ಸಹಾಯ ಮಾಡಬಲ್ಲವರಾಗಲೀ, ನಂಬಿಕೆಗೆ ಅರ್ಹರಾದವರಾಗಲೀ ನಿನ್ನಂಥವರು ಮತ್ತೊಬ್ಬರಿಲ್ಲ. ಆದ್ದರಿಂದ ಈಗ ನಾನು ನಿನ್ನೊಡನೆ ಆಡುವ ಮಾತನ್ನು ಗುಟ್ಟಾಗಿಟ್ಟುಕೊಂಡಿದ್ದು ಅದರಂತೆ ನಡೆಸಿ, ನನ್ನ ದಾಯಾದಿಗಳನ್ನು ನಿರ್ಮೂಲ ಮಾಡಬೇಕು. ಪಾಂಡವರು ಮಹಾರಾಜನ ಆಜ್ಞೆಯಂತೆ ವಾರಣಾವತಕ್ಕೆ ಉತ್ಸವ ನೋಡಲು ಹೋಗುತ್ತಾರೆ. ನೀನು ಈ ಕೂಡಲೆ ಹೇಸರಕತ್ತೆ ಕಟ್ಟಿ ವೇಗವಾಗಿ ಓಡುವ ಬಂಡಿಯೊಂದರಲ್ಲಿ ವಾರಣಾವತಕ್ಕೆ ಹೋಗಿ ಧಾರಾಳವಾಗಿ ವೆಚ್ಚಮಾಡಿ ಸುತ್ತಲೂ ಪೌಳಿಗೋಡೆ ಇರುವ ಮನೆಯೊಂದನ್ನು ಕಟ್ಟಿಸು. ಅಲ್ಲಿ ಆಯುಧಶಾಲೆ ಮುಂತಾದುವುಗಳೆಲ್ಲವೂ ಇರಲಿ. ಅದನ್ನು ಕಟ್ಟಲು ಶೆಣಬು ಸಜ್ಜರಸ ಮುಂತಾದ ಉರಿಯುವ ಪದಾರ್ಥಗಳೇನೇನಿವೆಯೋ ಅವನ್ನೆಲ್ಲ ಉಪಯೋಗಿಸು.; ಎಣ್ಣೆ ತುಪ್ಪ ಅರಗು ಮುಂತಾದುವುಗಳನ್ನು ಯಥೇಚ್ಛವಾಗಿ ಮಣ್ಣಿನೊಡನೆ ಬೆರೆಸಿ ಗೋಡೆಗೆ ಬಳಿಸು. ಹುರಿಗಳು ತುಪ್ಪ ಬಗೆಬಗೆಯ ಮರದ ಸಾಮಾನು ಮುಂತಾದುವುಗಳು ಎಲ್ಲಾ ಕಡೆಯಲ್ಲಿಯೂ ಇರಲಿ. ಪಾಂಡವರು ಪರೀಕ್ಷೆ ಮಾಡಿದರೂ ಗೊತ್ತಾಗಬಾರದು.; ಇತರರಿಗೂ ಇವೆಲ್ಲ ಉರಿಯುವ ವಸ್ತುಗಳೆಂದು ತಿಳಿಯಬಾರದು. ಹೀಗೆ ಮನೆಯನ್ನು ರಚಿಸಿ, ಪಾಂಡವರನ್ನೂ ಕುಂತಿಯನ್ನೂ ಗೌರವದಿಂದ ಅಲ್ಲಿಗೆ ಕರೆದುಕೊಂಡುಹೋಗಿ ವಾಸಮಾಡಿಸು. ಅಲ್ಲಿ ಕೂರುವುದಕ್ಕೆ ಆಸನಗಳೂ, ಮಲಗುವುದಕ್ಕೆ ಮಂಚಗಳೂ, ತಿರುಗಾಡುವುದಕ್ಕೆ ವಾಹನಗಳೂ ಇರಲಿ. ಆ ಊರಿನಲ್ಲಿ ಅವರು ನಿಶ್ಚಿಂತೆಯಾಗಿ ವಾಸವಾಗಿರುವ ಹಾಗೆ ನೋಡಿಕೋ. ಅವರಿಗೆ ಪೂರ್ತಿಯಾಗಿ ನಂಬಿಕೆಯುಂಟಾಗಿದೆ. ಯಾವ ಕಡೆಯಿಂದಲೂ ಏನೂ ಭಯವನ್ನು ನಿರೀಕ್ಷಿಸುತ್ತಿಲ್ಲ, ಎಂದು ನೀನು ನಿರ್ಧಾರ ಮಾಡಿಕೊಂಡು ಅನಂತರ ನೀನು ಬಾಗಿಲನ್ನು ಹೊತ್ತಿಸಿಬಿಡು. ಅವರು ಸತ್ತುಹೋದರೆ ಜನರಾಗಲೀ, ಬಂಧುಗಳಾಗಲೀ, ಪಾಂಡವರು ತಮ್ಮ ಮನೆಯಲ್ಲಿ ತಾವು ಸುಟ್ಟುಹೋದರು ಎಂದುಕೊಂಡು ಸುಮ್ಮನಾಗುತ್ತಾರೆ. ” ಎಂದನು. ಅವನು ಹಾಗೆಯೇ ಆಗಲೆಂದು ಕೂಡಲೇ ವಾರಣಾವತಕ್ಕೆ ಹೊರಟನು.</span>
</p>
<p>
<span> ಇತ್ತ ಪಾಂಡವರು ರಥಗಳಿಗೆ ಕುದುರೆ ಹೂಡಿ ಸಿದ್ಧರಾಗಲು, ಭೀಷ್ಮ ದ್ರೋಣ ಧೃತರಾಷ್ಟ್ರ ಕೃಪ ಮುಂತಾದ ಹಿರಿಯರಿಗೆಲ್ಲ</span>
</p>
<p>
<span>ಕಾಲುಮುಟ್ಟಿ ನಮಸ್ಕಾರಮಾಡಿ ಜೊತೆಯವರನ್ನು ಆಲಿಂಗಿಸಿ, ಕಿರಿಯರಿಗೆ ಆಶೀರ್ವಾದ ಮಾಡಿ ಹೊರಟರು. ಎಷ್ಟೋಮಂದಿ ಪುರಜನರು ವಿದುರ ಮುಂತಾದ ಕುರುಶ್ರೇಷ್ಠರೂ ಅವರನ್ನು ಕಳುಹಿಸಿಕೊಡಲು ಹಿಂದೆಬಂದರು. ಅವರಲ್ಲಿ ಕೆಲವರು ಪಾಂಡವರನ್ನು ನೋಡಿ ವ್ಯಥೆಪಟ್ಟುಕೊಂಡು ನಿರ್ಭಯವಾಗಿಯೇ ಹೀಗೆ ಮಾತನಾಡಿಕೊಳ್ಳುತ್ತಿದ್ದರು.: ಅಂಧಕಾರದಲ್ಲಿರುವವನ ದೃಷ್ಟಿ ಎಡವಟ್ಟು.: ಧೃತರಾಷ್ಟ್ರನ ಬುದ್ದಿ ಸರಿಯಿಲ್ಲ. ಅವನಿಗೆ ಧರ್ಮದ ಮೇಲೆ ಗಮನವಿಲ್ಲ. ಧರ್ಮಾತ್ಮನಾದ ಯುಧಿಷ್ಠಿರನಿಗೆ ಪಾಪದ ಮೇಲೆ ಮನಸ್ಸು ಹೋಗುವುದಿಲ್ಲ. ಭೀಮಾರ್ಜುನರೂ ಹಾಗೆಯೇ. ಮಹಾಪ್ರಾಜ್ಞರಾದ ನಕುಲಸಹದೇವರ ವಿಚಾರವಂತೂ ಹೇಳಬೇಕಾಗಿಯೇ ಇಲ್ಲ. ತಂದೆಯಿಂದ ಕ್ರಮಪ್ರಾಪ್ತವಾಗಿ ಮಕ್ಕಳಿಗೆ ರಾಜ್ಯಬಂದರೆ ಅದಕ್ಕೆ ಧೃತರಾಷ್ಟ್ರನಿಗೆ ಸಹನೆಯಿಲ್ಲ. ಅವನು ಹೀಗೆ ಅವರನ್ನು ಹೊರಡಿಸುತ್ತಿದ್ದಾನೆ. ಈ ಅಧರ್ಮವನ್ನೆಲ್ಲಾ ಭೀಷ್ಮನು ಒಪ್ಪಿರುತ್ತಾನೆಯೇ? ಹಿಂದೆ ಅವನೂ ವಿಚಿತ್ರವೀರ್ಯನೂ ಪಾಡುವೂ ನಮ್ಮನ್ನು ತಂದೆಯ ಹಾಗೆ ನೋಡಿಕೊಳ್ಳುತ್ತಿದ್ದರು. ಪಾಂಡು ಸ್ವರ್ಗಸ್ಥನಾಗಿಬಿಟ್ಟಮೇಲೆ ಧೃತರಾಷ್ಟ್ರನಿಗೆ ಈ ಹುಡುಗರ ವಿಷಯದಲ್ಲಿ ಅಸಹನೆಯುಂಟಾಗಿಬಿಟ್ಟಿದೆ.; ನಾವು ಇದನ್ನೆಲ್ಲ ನೋಡಿಕೊಂಡು ಹೇಗೆ ಸುಮ್ಮನಿರುವುದು? ಊರ ಹಿರಿಯರನ್ನೂ ಮನೆಮಠಗಳನ್ನೂ ತೊರೆದು ನಾವು ಯುಧಿಷ್ಠಿರ ಹೋದ ಕಡೆಗೇ ಹೋಗೋಣ ನಡೆಯಿರಿ!"</span>
</p>
<p>
<span> ಹೀಗೆ ನೊಂದುಕೊಂಡು ಮಾತನಾಡುತ್ತಿರುವ ಪುರಜನರನ್ನು ನೋಡಿ ತಾನೂ ನೊಂದುಕೊಂಡು ಯುಧಿಷ್ಠಿರನು ಅವರನ್ನು ಕುರಿತು ಪರಮಪ್ರೀತಿಯಿಂದ “ತಂದೆಯೂ ಹಿರಿಯನೂ ಆದ ಮಹಾರಾಜನು ಏನು ಹೇಳಿದರೆ ಅದನ್ನು ಶಂಕೆಪಡದೆ ನಡಸಬೇಕೆಂಬುದು ನಮ್ಮ ವ್ರತ. ನೀವೆಲ್ಲ ನಮ್ಮಲ್ಲಿ ವಿಶ್ವಾಸಉಳ್ಳವರು. ನೀವು ನಮ್ಮನ್ನು ಬಲವಂದು ಆಶೀರ್ವದಿಸಿ ನಿಮ್ಮ ನಿಮ್ಮ ಮನೆಗಳಿಗೆ ಹಿಂತಿರುಗಿ ಹೋಗಿ. ನಿಮ್ಮಿಂದ ನನಗೆ ಕೆಲಸವಾಗಬೇಕಾದ ಕಾಲ ಬಂದಾಗ ನನಗೆ ಪ್ರಿಯವಾಗಿಯೂ ಹಿತವಾಗಿಯೂ ಆಚರಿಸಿ!” ಎಂದನು. ಅವರು ಹಾಗೆಯೇ ಆಗಲೆಂದು ಒಡಂಬಟ್ಟು ಹಿಂತಿರುಗಿದರು. ಅನಂತರ ಪ್ರಾಜ್ಞನೂ ಧರ್ಮಜ್ಞನೂ ಮಾತುಬಲ್ಲವನೂ ಆದ ವಿದುರನು ಪಾಂಡವರು ಆಪತ್ತಿನಿಂದ ಪಾರಾಗುವಂತೆ ಅವರಿಗೆ ತಿಳುವಳಿಕೆ ಕೊಡುವ ಸಲುವಾಗಿ ಹೀಗೆಂದು ಹೇಳಿದನು. “ಲೋಹವಲ್ಲದಿದ್ದರೂ ದೇಹವನ್ನು ಕತ್ತರಿಸಬಲ್ಲ ಶಸ್ತ್ರವನ್ನು ಯಾವನು ಅರಿಯುವನೋ ಅವನನ್ನು ಶತ್ರುಗಳು ಕೊಲ್ಲಲಾರರು. ಹುಲ್ಲನ್ನೂ ಹಿಮವನ್ನೂ ಹಾಳುಮಾಡುವ ವಸ್ತುವು ಮಹಾರಣ್ಯದೊಳಗೆ ಬಿಲದಲ್ಲಿ ಅಡಗಿಕೊಂಡಿರುವವುಗಳನ್ನು ಸುಡುವುದಿಲ್ಲ. ಎಂಬುದನ್ನು ತಿಳಿದು ಯಾವನು ಕಾಪಾಡಿಕೊಳ್ಳುತ್ತಾನೋ ಅವನು ಬದುಕುತ್ತಾನೆ.; ಕಣ್ಣಿಲ್ಲದವನಿಗೆ ದಾರಿ ಕಾಣುವುದಿಲ್ಲ. ದಿಕ್ಕು ತಿಳಿಯುವುದಿಲ್ಲ. ಧೈರ್ಯವಿಲ್ಲದವನಿಗೆ ಐಶ್ವರ್ಯವಿಲ್ಲ. ಈ ಎಚ್ಚರಿಕೆಯನ್ನು ಅರ್ಥಮಾಡಿಕೋ!” ಹೀಗೆ ಹೇಳಿ ವಿದುರನು ಹಿಂತಿರುಗಿದನು. ಎಲ್ಲರೂ ಹೊರಟುಹೋದಮೇಲೆ ಕುಂತಿಯು ಯುಧಿಷ್ಠಿರನನ್ನು ಕರೆದು “ವಿದುರನು ಹೇಳಿದ್ದೇನು? ಇತರ ಜನಗಳೆದುರಿಗೆ ಹೇಳಿಯೂ ಹೇಳದ ಹಾಗೆ ಅವನು ಏನೋ ಹೇಳಿದ; ನೀನು ಹೌದು ಎಂದೆ. ನನಗೆ ಎರಡೂ ಅರ್ಥವಾಗಲಿಲ್ಲ. ಅದನ್ನು ನಾನು ತಿಳಿಯಬಹುದಾಗಿದ್ದು, ಅದನ್ನು ಕೇಳುವುದು ತಪ್ಪಾಗದಿರುವ ಪಕ್ಷಕ್ಕೆ , ತಿಳಿದುಕೊಳ್ಳಬೇಕೆಂಬ ಆಸೆಯಾಗಿದೆ” ಎಂದಳು. ಯುಧಿಷ್ಠಿರನು, “ವಿಷ ಬೆಂಕಿಗಳಿಂದ ಎಚ್ಚರವಾಗಿರಿ; ನಿಮಗೆ ತಿಳಿಯದ ದಾರಿ ಒಂದು ಇದೆ.; ಜಿತೇಂದ್ರಿಯರಾಗಿದ್ದರೆ ರಾಜ್ಯ ದೊರೆಯುತ್ತದೆ ” ಎಂದು ಹೇಳಿದನು. ನಾನು ತಿಳಿಯಿತು ಎಂದೆ ; ಅಷ್ಟೇಯೆ“ ಎಂದು ಅವರ ಮಾತಿನ ಅರ್ಥವನ್ನು ವಿವರಿಸಿದನು. ಪಾಂಡವರು ವಾರಣಾವತಕ್ಕೆ ಬರಲು, ಅದನ್ನು ತಿಳಿದು ಅಲ್ಲಿಯ ಜನರು ತುಂಬ ಸಂತೋಷಪಟ್ಟು ಮಂಗಳವಸ್ತುಗಳೊಡನೆ ಅವರನ್ನು ಇದಿರುಗೊಂಡು ಜಯಘೋಷದಿಂದ ಬರಮಾಡಿಕೊಂಡರು. ಪರಸ್ಪರ ಯೋಗಕ್ಷೇಮ ಕುಶಲಪ್ರಶ್ನೆಗಳಾದ ಮೇಲೆ ಪಾಂಡವರು ಊರನ್ನು ಪ್ರವೇಶಮಾಡಿ, ನಗರಾಧಿಕಾರಿಗಳನ್ನೂ ಬ್ರಾಹ್ಮಣ ಕ್ಷತ್ರಿಯ ವೈಶ್ಯ ಶೂದ್ರ ಪ್ರಮುಖರನ್ನೂ ಅವರವರ ಮನೆಯಲ್ಲಿ ಕಂಡು ಅವರನ್ನು ಗೌರವಿಸಿ ಪ್ರತಿಯಾಗಿ ಗೌರವವನ್ನು ಪಡೆದರು. ಅನಂತರ ಪುರೋಚನನು ಏರ್ಪಡಿಸಿದ್ದ ಬಿಡಾರಕ್ಕೆ ಹೋಗಲು ಅಲ್ಲೇ ಊಟ ತಿಂಡಿ ಆಸನ ಶಯನಗಳೆಲ್ಲವೂ ಸಿದ್ಧವಾಗಿದ್ದವು. ಅಲ್ಲಿಗೆ ಪಟ್ಟಣಿಗರು ಬಂದು ಅವರನ್ನು ಸೇವಿಸುತ್ತಿದ್ದರು. ಹೀಗೆ ಹತ್ತು ರಾತ್ರಿ ಕಳೆಯಲು ‘ಮಂಗಳ ಮಂದಿರ’ವೆಂದು ಹೆಸರಿಟ್ಟಿದ್ದ ಅಮಂಗಳ ಮಂದಿರಕ್ಕೆ ಪುರೋಚನನು ಅವರನ್ನು ಕರೆದುಕೊಂಡು ಹೋದನು. ಅದನ್ನು ನೋಡುತ್ತಿದ್ದ ಹಾಗೆಯೇ ಯುಧಿಷ್ಠಿರನು ಭೀಮನನ್ನು ಕುರಿತು ”ಇದು ಉರುವಲ ಮನೆ. ಮೂಸಿ ನೋಡಿದರೆ ಕೊಬ್ಬು ತುಪ್ಪ ಅರಗು ಇವು ಬೆರೆತಿರುವುದರ ವಾಸನೆ ಬರುತ್ತದೆ. ಬೇಗ ಹೊತ್ತಿಕೊಳ್ಳಲೆಂದು ನಾರು ಸಜ್ಜರಸಗಳನ್ನು ಉಪಯೋಗಿಸಿದ್ದಾರೆ. ಹುಲ್ಲು ದಬ್ಬೆ ಮುಂತಾದವುಗಳೆಲ್ಲಾ ತುಪ್ಪದಲ್ಲಿ ಅದ್ದಿವೆ. ಆಪ್ತರಾದ ಶಿಲ್ಪಿಗಳು ಕುಶಲತೆಯಿಂದ ಈ ಮನೆಯನ್ನು ಕಟ್ಟಿದಂತಿದೆ. ನಮ್ಮನ್ನು ನಂಬಿಸಿ ಸುಟ್ಟುಬಿಡಬೇಕೆಂದು ಈ ಪುರೋಚನನು ಯೋಚಿಸಿದ್ದಾನೆ. ಇದನ್ನು ತಿಳಿದೇ ಬುದ್ದಿಶಾಲಿಯಾದ ವಿದುರನು ನನ್ನನ್ನು ಆಗ ಎಚ್ಚರಿಸಿದನು. ಹಾಗೆ ಎಚ್ಚರಿಕೆ ಕೊಟ್ಟಿದ್ದರಿಂದ ಈ ಮನೆಯ ಸ್ವರೂಪ ಗೊತ್ತಾಯಿತು.“ ಎಂದನು. ಭೀಮನು ”ಹಾಗಾದರೆ ನಾವು ಮೊದಲು ವಾಸಮಾಡುತ್ತಿದ್ದ ಮನೆಗೇ ಹೋಗೋಣ" ಎಂದನು. ಯುಧಿಷ್ಠಿರನು ನಾವು ಯಾವ ಸುಳಿವನ್ನೂ ಕೊಡದೆ ಇಲ್ಲಿಯೇ ಇದ್ದುಕೊಂಡು ಮುಂದಿನ ಕ್ರಮವನ್ನು ಯೋಚಿಸುವುದು ಒಳ್ಳೆಯದು; ನಾವು ಏನಾದರೂ ಸುಳಿವನ್ನು ತೋರಿಸಿದರೆ ಪುರೋಚನನು ನಿರ್ಬಂಧ್ಪಡಿಸಿ ನಮ್ಮನ್ನು ಶೀಘ್ರವಾಗಿಯೇ ಸುಟ್ಟುಹಾಕಿಬಿಡಬಹುದು. ಅವನು ಯಾವ ಅನ್ಯಾಯಕ್ಕೂ ಅಧರ್ಮಕ್ಕೂ ಹೇಸುವವನಲ್ಲ. ಅವನಿಗೆ ಸುಯೋಧನನ ಸಹಾಯವಿದೆ;</span>
</p>
<p>
<span>ನಾವು ಇಲ್ಲಿ ಸುಟ್ಟುಹೋದೆವಾದರೆ ತಾತ ಭೀಷ್ಮ ತಾನೇ ಆಮೇಲೆ ಏನು ಮಾಡಬಲ್ಲ? ಕೌರವರ ಮೇಲೆ ಕೋಪಿಸಿಕೊಳ್ಳಬಹುದು; ಕೋಪಿಸಿಕೊಂಡು ಅವರನ್ನು ಏಕೆ ಮೇಲೆ ಹಾಕಿಕೊಳ್ಳುತ್ತಾನೆ? ಅದರಿಂದೇನು ಪ್ರಯೋಜನ? ಮಿಕ್ಕ ಹಿರಿಯರೂ ಕೋಪಿಸಿಕೊಳ್ಳಬೇಕಾದದ್ದು ಧರ್ಮ ಎಂದು ಕೋಪಿಸಿಕೊಳ್ಳಬೇಕು. ಅಷ್ಟೇಯೆ. ಹಾಗಲ್ಲದೆ ನಾವೇನಾದರೂ ಬೆಂಕಿಗೆ ಹೆದರಿಕೊಂಡು ಈಗ ಓಡಿಹೋದರೆ, ರಾಜ್ಯ ಲೋಭಿಯಾದ ದುರ್ಯೋಧನನು ನಮ್ಮೆಲ್ಲರನ್ನೂ ಹಿಡಿಸಿ ಕೊಲ್ಲಿಸಬಹುದು; ಏಕೆಂದರೆ ಈಗ ನಮಗೆ ಆಧಿಕಾರವಿಲ್ಲ, ಬಲವಿಲ್ಲ, ಹಣವಿಲ್ಲ; ಅವನಿಗೆ ಅವೆಲ್ಲಾ ಇವೆ; ಆದ್ದರಿಂದ ಈ ಪಾಪಿಷ್ಠನಾದ ಪುರೋಚನನನ್ನು ಆ ಪಾಪಿಷ್ಠನಾದ ದುರ್ಯೋಧನನನು ವಂಚನೆಗೊಳಿಸಿ ಅಲ್ಲಿ ಇಲ್ಲಿ ಗುಟ್ಟಾಗಿ ವಾಸಿಸಬೇಕು.; ಬೇಟೆಯಾಡುವವರಂತೆ ಹೊರಗೆ ಸುತ್ತುತ್ತಿರಬೇಕು. ಹಾಗಾದರೆ ನಾವು ತಪ್ಪಿಸಿಕೊಂಡು ಹೋಗುವುದಕ್ಕೆ ದಾರಿ ತಿಳಿಯುತ್ತದೆ. ಇವೊತ್ತೇ ನೆಲದೊಳಗೆ ಬಿಲಮಾಡಿಕೊಳ್ಳೋಣ.: ಅಲ್ಲಿದ್ದರೆ ಬೆಂಕಿಯ ಭಯವಿರುವುದಿಲ್ಲ. ಆದರೆ ಅದು ಪುರೋಚನನಿಗಾಗಲಿ, ಪುರಜನರಿಗಾಗಲಿ ಗೊತ್ತಾಗಬಾರದು"ಎಂದನು. ಅವರು ಸದ್ಯಕ್ಕೆ ಅಲ್ಲಿಯೇ ಇರುವುದೆಂದು ನಿರ್ಧಾರವಾಯಿತು. </span>
</p>
<p>
<span> ಪಾಂಡವರು ಆ ಮನೆಗೆ ಹೋದ ಸ್ವಲ್ಪಕಾಲದಲ್ಲಿಯೇ ವಿದುರನಿಗೆ ಆಪ್ತನಾಗಿದ್ದ ನೆಲತೋಡುವವನೊಬ್ಬನು ಪಾಂಡವರನ್ನು ರಹನ್ಯವಾಗಿ ಕಂಡು "ನಾನು ವಿದುರನಿಂದ ಬಂದಿದ್ದೇನೆ; ‘ಗೋಪ್ಯವಾಗಿ ಪಾಂಡವರಿಗೆ ಸಹಾಯಮಾಡು ಹೋಗು’ ಎಂದು ನನ್ನನ್ನು ಕಳುಹಿಸಿದ್ದಾನೆ; ನಾನು ಅಗತೆಯನ್ನು ಬಲ್ಲವನು; ನನ್ನಿಂದ ನಿಮಗೇನಾಗಬೇಕಾಗಿದೆ. ಹೇಳಿದರೆ ಮಾಡಿಕೊಡುತ್ತೇನೆ. ಇದೇ ಬಹುಳ</span>
</p>
<p>
<span>ಚತುರ್ದಶಿಯ ರಾತ್ರಿ ಪುರೋಚನನು ಈ ಮನೆಯ ಬಾಗಿಲಿಗೆ ಬೆಂಕಿಯಿಟ್ಟು ಹೊತ್ತಿಸುತ್ತಾನೆ; ನೀವೂ ನಿಮ್ಮ ತಾಯಿಯೂ ಸುಟ್ಟುಹೋಗಬೇಕೆಂಬುದು ದುರ್ಯೋಧನನ ಏರ್ಪಾಡು; ವಿದುರನು ಗುಪ್ತಭಾಷೆಯಲ್ಲಿ ನಿನಗೆ ಏನೋ ಹೇಳಿದನಂತೆ. ಅದಕ್ಕೆ ನೀನು,‘ಹೌದು; ಹಾಗೆಯೇ’ ಎಂದು ಉತ್ತರ ಕೊಟ್ಟೆಯಂತೆ. ಇದೇ ನನ್ನನ್ನು ನಂಬಲು ಬೇಕಾದ ಗುರುತು“ ಎಂದನು. ಅದಕ್ಕೆ ಧರ್ಮರಾಜನು,”ಅಯ್ಯಾ,ನೀನು ವಿದುರನಿಗೆ ಆಪ್ತನಾದ ಸ್ನೇಹಿತನೆಂದು ನಾನು ಗುರುತಿಸಿದೆ. ತಿಳಿದವನಿಗೆ ವಿಶೇಷ ಗುರುತಿನ ಅವಶ್ಯಕತೆಯೇನೂ ಇಲ್ಲ. ನಮಗೆ ವಿದುರನು ಹೇಗೋ ನೀನೂ ಹಾಗೆಯೇ; ನೀನು ನಮ್ಮನ್ನು ಈ ಆಪತ್ತಿನಿಂದ ದಾಟಿಸಬೇಕು; ಈ ಉರುವಲು ಮನೆಯನ್ನು ದುರ್ಯೋಧನನು ನಮಗಾಗಿಯೇ ಪುರೋಚನನಿಂದ ಮಾಡಿಸಿದನೆಂದು ನನಗೆ ತೋರುತ್ತದೆ. ಅವನು ಆಗಾಗ್ಯೆ ನಮಗೆ ಕಿರುಕುಳ ಕೊಡುತ್ತಲೇ ಇರುತ್ತಾನೆ; ನಾವು ಸುಟ್ಟುಹೋಗಿಬಿಟ್ಟರೆ ಅವನ ಇಷ್ಟ ಪೂರ್ತಿಯಾಗುತ್ತದೆ; ಇಲ್ಲಿನ ಆಯುಧಶಾಲೆಯನ್ನು ಆಯುಧಗಳಿಂದ ತುಂಬಿಸಿದ್ದಾನೆ; ಸುತ್ತಲೂ ಎತ್ತರವಾದ ಪೌಳಿಗೋಡೆಯಿದೆ; ಆದ್ದರಿಂದ ಇಲ್ಲಿಂದ ತಪ್ಪಿಸಿಕೊಂಡು ಹೋಗುವ ಹಾಗಿಲ್ಲ. ಇದೆಲ್ಲವನ್ನೂ ಮೊದಲೇ ತಿಳಿದು ವಿದುರನು ನಮಗೆ ಎಚ್ಚರಿಕೆ ಕೊಟ್ಟನು; ಅವನು ಊಹಿಸಿದ್ದ ಅಪಾಯ ಬಂದೇ ಬಂದಿದೆ; ಆದ್ದರಿಂದ ನೀನು ಪುರೋಚನನಿಗೆ ತಿಳಿಯದಂತೆ ನಮ್ಮನ್ನು ಬಿಡುಗಡೆ ಮಾಡಬೇಕು“ ಎಂದನು. ”ಆಗಲಿ"ಎಂದು ಭರವಸೆ ನೀಡಿ ಅವನು ಕೆಲಸಕ್ಕೆ ಆರಂಭಿಸಿ ಸುತ್ತಿನ ಕಂದಕವನ್ನು ಸರಿಮಾಡುವವನಂತೆ, ಮನೆಯೊಳಕ್ಕೆ ಒಂದು ಬಿಲವನ್ನು ಕೊರೆದು, ಪುರೋಚನನು ಕಂಡಾನೆಂದು ಅದರ ಬಾಯಿಯನ್ನು ಐಬುಕಾಣದಂತೆ ಮುಚ್ಚಿದನು; ಹೀಗೆ ಸಿದ್ದವಾದ ಮನೆಯಲ್ಲಿ ಪಾಂಡವರು ರಾತ್ರಿಹೊತ್ತು ಆಯುಧವಿಟ್ಟುಕೊಂಡು ವಾಸಿಸುತ್ತಿದ್ದರು. ಹಗಲು ಹೊತ್ತು ಬೇಟೆಯ ನೆಪದಲ್ಲಿ ಹೊರಗೆ ತಿರುಗುತ್ತಿದ್ದರು; ನಂಬಿಕೆಯಿಲ್ಲದಿದ್ದರೂ ನಂಬಿಕೆ ಇದ್ದಂತೆಯೂ, ಅತೃಪ್ತರಾಗಿದ್ದರೂ ತೃಪ್ತರಾಗಿದ್ದಂತೆಯೂ ನಟಿಸುತ್ತ ಪುರೋಚನ್ನಅನ್ನು ವಂಚಿಸಿ, ಮುಳ್ಳಿನಮೇಲೆ ಇದ್ದಂತೆ ಇದ್ದರು. ಅವರು ಮಾಡಿಕೊಂಡಿದ್ದ ಹಂಚಿಕೆ ಆ ಅಗತೆಯವನಿಗೊಬ್ಬನಿಗೆ ಹೊರತು ಹೊರಗಿನವರೊಬ್ಬರಿಗೂ ತಿಳಿಯದು.</span>
</p>
<p>
<span> ಪಾಂಡವರು ಆ ಮನೆಯಲ್ಲಿ ಸುಮಾರು ಒಂದು ವರ್ಷಕಾಲ ಸಮಾಧಾನದಿಂದಿದ್ದನ್ನು ನೋಡಿ ಅವರಿಗೆ ಯಾವ ವಿಧವಾದ ಸಂದೇಹವೂ ಉಂಟಾಗಿಲ್ಲವೆಂದು ಭಾವಿಸಿಕೊಂಡು ಸಂತೋಷಪಟ್ಟನು. ಅವನ ಸಂತೋಷವನ್ನು ನೋಡಿ ಯುಧಿಷ್ಟಿರನು ತನ್ನ ತಮ್ಮಂದಿರನ್ನು ಕರೆದು “ಈ ಪಾಪಿಷ್ಠನಾದ ಪುರೋಚನನು ನಾವು ನಂಬಿ ನಿಶ್ಯಂಕರಾಗಿದ್ದೇವೆಂದು ತಿಳಿದುಕೊಂಡು ತಾನೇ ಮೋಸಹೋಗಿದ್ದಾನೆ; ಆದ್ದರಿಂದ ನಾವು ತಪ್ಪಿಸಿಕೊಂಡು ಹೋಗುವುದಕ್ಕೆ ಇದು ತಕ್ಕ ಕಾಲ; ನಾವು ಹೊರಡುವುದಕ್ಕಿಂತ ಮುಂಚೆ ಆಯುಧಶಾಲೆಗೆ ಬೆಂಕಿಯಿಟ್ಟು ಒಳಗಿರುವ ಪುರೋಚನನನ್ನು ಸುಡಬೇಕು. ಮತ್ತು ನಮಗೆ ಬದಲಾಗಿ ಇನ್ನಾರಾದರೂ ಆರು ಜನರನ್ನು ಇಲ್ಲಿ ಇರಿಸಬೇಕು” ಎಂದು ಹೇಳಿದನು. ಕುಂತಿಯು ಅಂದು ದಾನದ ನೆವದಲ್ಲಿ ಬ್ರಾಹ್ಮಣಸಂತರ್ಪಣೆಯನ್ನು ಮಾಡಿಸಿದಳು. ರಾತ್ರಿ ಬಹುಜನ ಮುತ್ತೈದೆಯರು ಅಲ್ಲಿಗೆ ಬಂದು ಊಟಮಾಡಿಕೊಂಡು ಹೊರಟುಹೋದರು. ಒಬ್ಬ ಬೇಡಿತಿಯೂ ಅವಳ ಐದುಜನ ಮಕ್ಕಳೂ ಕಾಲಪ್ರೇರಣೆಯಿಂದ ಊಟವನ್ನು ಹುಡುಕಿಕೊಂಡು ಅಕಸ್ಮಾತ್ತಾಗಿ ಅಲ್ಲಿಗೆ ಬಂದು, ತಿಂದು, ಕುಡಿದು,ಅಮಲೇರಿ ಮೈಮೇಲೆ ಪ್ರಜ್ಞೆಯಿಲ್ಲದೆ ಅದೇ ಮನೆಯಲ್ಲಿಯೇ ಬಿದ್ದುಕೊಂಡಿದ್ದರು. ರಾತ್ರಿ ಸರುಹೊತ್ತಿನಲ್ಲಿ ಎಲ್ಲರೂ ನಿದ್ರೆಯಲ್ಲಿರಲು ಗಾಳಿ ಎದ್ದ ಸಮಯವನ್ನು ನೋಡಿ ಭೀಮಸೇನನು ಪುರೋಚನನು ಮಲಗಿದ್ದ ಸ್ಥಳವನ್ನು ಹೊತ್ತಿಸಿಬಿಟ್ಟನು. ಕೂಡಲೇ ಮಹಾಶಬ್ದವೂ, ಜ್ವಾಲೆಯೂ ಉಂಟಾದುವು. ಪುರಜನರು ಎಚ್ಚರವಾಗಿ ಬಂದುನೋಡಿ ಮನೆಯ ಸುತ್ತಲೂ ನಿಂತು "ಈ ಪಾಪಿಯು ದುರ್ಯೋಧನನ</span>
</p>
<p>
<span>ಮಾತಿನಂತೆ ಈ ಮನೆಯನ್ನು ಕಟ್ಟೆಸಿ ಸುಡಿಸಿ, ತನಗೂ ಮ್ಯತ್ಯುವನ್ನು ತಂದುಕೊಂಡ. ಧೃತರಾಷ್ಟ್ರನ ಬುದ್ಧಿ ಸ್ವಲ್ಪವೂ ಚೆನ್ನಾಗಿಲ್ಲ; ಇಂಥ ನಿರ್ಮಲ ಗುಣವುಳ್ಳ ನಿರಪರಾಧಿ ಹುಡುಗರನ್ನು ಹೀಗೆ ನಂಬಿಸಿ ಸುಡಿಸಿದನಲ್ಲಾ!" ಎಂದು ಮುಂತಾಗಿ ರಾತ್ರಿಯೆಲ್ಲಾ ಮಾತನಾಡಿಕೊಳ್ಳುತ್ತಿದ್ದರು. ಪಾಂಡವರು ಯಾರಿಗೂ ಕಾಣದಂತೆ ಬಿಲ್ದಿಂದ ಹೊರಹೊರಟರು; ಒಂದು ಕಡೆ ನಿದ್ರೆ,ಇನ್ನೊಂದು ಕಡೆ</span>
</p>
<p>
<span>ಹೆದರಿಕೆ; ಜೊತೆಯಲ್ಲಿ ತಾಯಿ ಬೇರೆ ಇದ್ದಳು. ಆದ್ದರಿಂದ ಅವರು ಬೇಗ ಬೇಗ ಹೋಗಲಾಗಲಿಲ್ಲ; ಆಗ ಭೀಮಸೇನನು ತಾಯಿಯನ್ನು ಹೆಗಲಮೇಲೆ ಹೊತ್ತಿಸಿಕೊಂಡು ನಕುಲ ಸಹದೇವರನ್ನು ಸೊಂಟದ ಮೇಲೆ ಕೂರಿಸಿಕೊಂಡು ಕೈಗಳಲ್ಲಿ ಯುಧಿಷ್ಠಿರಾರ್ಜುನರನ್ನು ಹಿಡಿದುಕೊಂಡು ದಾರಿಯಲ್ಲಿ ಮರಗಳಾಗಲೀ ದಿಣ್ಣೆಗಳಾಗಲೀ ಸಿಕ್ಕಿದರೆ ಅವುಗಳನ್ನು ಒದೆದು ಕೆಡವುತ್ತ ವಾಯುವೇಗದಿಂದ ಓಡಿದನು. </span>
</p>
<p>
<span> ರಾತ್ರಿಕಳೆದು ಬೆಳಗಾದಕೂಡಲೇ ಪುರಜನರು ಬಂದು ಬೆಂಕಿಯನ್ನು ಆರಿಸಲು ಆ ಮನೆಯು ಅರಗಿನದೆಂದೂ ಅದರಲ್ಲಿ ಪುರೋಚನನು ಸಿಕ್ಕಿ ಸತ್ತುಹೋಗಿದ್ದಾನೆಂದೂ ಗೊತ್ತಾಯಿತು. ಪಾಂಡವರನ್ನು ಕೊಲ್ಲುವುದಕ್ಕೋಸ್ಕರವೇ ದುರ್ಯೋಧನನು ಈ ಏರ್ಪಾಡನ್ನು ಮಾಡಿದ್ದನೆಂದು ಜನರು ನಿರ್ಧರಿಸಿದರು. “ಇದು ಧೃತರಾಷ್ಟ್ರನಿಗೂ ತಿಳಿದೇ ನಡೆದಿದೆ; ಜ್ಞಾತಿಗಳಾದ ಪಾಂಡವರು ಸುಟ್ಟುಹೋಗಲಿ ಎಂದೇ ಅವನೂ ಅಡ್ಡಿಬಂದಿಲ್ಲ; ಭೀಷ್ಮ,ದ್ರೋಣ ಮುಂತಾದ ಹಿರಿಯರೂ ಧರ್ಮವನ್ನು ಅನುಸರಿಸುತ್ತಿಲ್ಲ; ಆದ್ದರಿಂದ ‘ಪಾಂಡವರನ್ನು ಸುಡಿಸಿದೆಯಲ್ಲಾ! ನಿನ್ನ ಆಶೆ ಕೈಗೂಡಿತೇ?’ ಎಂದು ಧೃತರಾಷ್ಟ್ರನಿಗೆ ಹೇಳಿಕಳುಹಿಸೋಣ” ಎಂದು ಮುಂತಾಗಿ ಮಾತನಾಡಿಕೊಳ್ಳುತ್ತಾ ಬೆಂಕಿಯನ್ನು ಹುಡುಕಲು, ಬೇಡಿತಿಯ ಮತ್ತು ಅವಳ ಐದು ಮಕ್ಕಳ ಕರಿಕಾದ ದೇಹಗಳು ಸಿಕ್ಕಿದವು; ಈ ಮಧ್ಯೆ ಅಗೆತದವನೂ ಹುಡುಕುತ್ತಿರುವವನಂತೆ ನಟಿಸುತ್ತ ಯಾರಿಗೂ ಕಾಣದಂತೆ ಬಿಲದೊಳಕ್ಕೆ ಮಣ್ಣುನೂಕಿ ಅದನ್ನು ಮುಚ್ಚಿಬಿಟ್ಟನು. ಪುರೋಚನನೂ ಪಾಂಡವರೂ ಸುಟ್ಟುಹೋದ ವರ್ತಮಾನ ಬರಲು ಧೃತರಾಷ್ಟ್ರನು ತುಂಬ ಗೋಳಾಡಿದನು. “ನನ್ನ ತಮ್ಮ ಪಾಂಡುವು ಅಂದು ಸಾಯಲಿಲ್ಲ; ಆ ಶೂರ ಹುಡುಗರೂ ಅವರ ತಾಯಿಯೂ ಸತ್ತದ್ದರಿಂದ ಇಂದು ಅವನು ಸತ್ತಂತಾಯಿತು. ವಾರಣಾವತಕ್ಕೆ ಬೇಗ ಹೋಗಿ ಅವರಿಗೆ ಸಂಸ್ಕಾರ ನಡೆಸಿ; ಅವರ ಜೊತೆಯಲ್ಲಿ ಇನ್ನು ಯಾರು ನಮ್ಮ ಕಡೆಯವರು ಸಿಕ್ಕಿ ಸತ್ತಿದ್ದರೂ ಅವರಿಗೂ ಊರ್ಧ್ವಸಂಸ್ಕಾರಗಳನ್ನು ನಡೆಸಿ; ಹಣವನ್ನು ಧಾರಾಳವಾಗಿ ವೆಚ್ಚಮಾಡಿ ಅವರಿಗೆ ಹಿತವಾಗುವುದನ್ನು ಏನೇನು ಮಾಡಬಹುದೋ ಎಲ್ಲವನ್ನೂ ಮಾಡಿ” ಎಂದು ಆಜ್ಞೆಮಾಡಿ ತಾನು ತರ್ಪಣಾದಿಗಳನ್ನು ಕೊಟ್ಟನು; ಕೌರವರೆಲ್ಲರೂ ಗೋಳಾಡಿದರು. ವಿದುರನೇ ಅಷ್ಟಾಗಿ ಶೋಕವನ್ನು ತೋರಿಸಲಿಲ್ಲ. ಏಕೆಂದರೆ ಅವನು ಬಲ್ಲ ಸಂಗತಿ ಬೇರೆಯಾಗಿತ್ತು.</span>
</p>
<p>
<span> ಅತ್ತ ಪಾಂಡವರು ದಕ್ಷಿಣಾಭಿಮುಖವಾಗಿ ಹೋಗುತ್ತ ನಕ್ಷತ್ರದ ಬೆಳಕಿನಲ್ಲಿ ಬೇಗಬೇಗ ಪ್ರಯಾಣಮಾಡಿ ದಟ್ಟವಾದ ಅರಣ್ಯವನ್ನು ಸೇರಿದರು. ಅಷ್ಟುಹೊತ್ತಿಗೆ ಎಲ್ಲರಿಗೂ ತುಂಬ ಬಳಲಿಕೆ, ಬಾಯಾರಿಕೆ, ತೂಕಡಿಕೆ. ಆಗ ಧರ್ಮರಾಜನು ಭೀಮಸೇನನನ್ನು ಕುರಿತು“ ಈ ದಟ್ಟವಾದ ಕಾಡಿನಲ್ಲಿ ಸಿಕ್ಕಿ ತೊಳಲುತ್ತಿದ್ದೇವೆ; ದಿಕ್ಕೇ ಗೊತ್ತಾಗುತ್ತಿಲ್ಲ; ನಡೆಯುವುದಕ್ಕೆ ಕೈಯಲ್ಲಾಗುತ್ತಿಲ್ಲ; ಇದಕ್ಕಿಂತ ಕಷ್ಟ ಉಂಟೇ? ಆ ಹಾಳು ಪುರೋಚನನು ಸುಟ್ಟುಹೋದನೋ ಇಲ್ಲವೋ ಗೊತ್ತಿಲ್ಲ; ಅವನ ಭಯದಿಂದ ಹೇಗೆ ತಪ್ಪಿಸಿಕೊಳ್ಳೋಣ? ನಾವು ಯಾರ ಕಣ್ಣಿಗೂ ಬೀಳಕೂಡದು. ಆದ್ದರಿಂದ ನೀನೇ ನಮ್ಮನ್ನೆಲ್ಲಾ ಎತ್ತಿಕೊಂಡು ಹೋಗಿ ಎಲ್ಲಿಗಾದರೂ ಸಾಗಿಸಬೇಕಪ್ಪ! ನೀನೊಬ್ಬನೇ ನಮ್ಮಲ್ಲಿ ಬಲಶಾಲಿ!” ಎಂದನು. ಹೀಗೆ ಅವರು ಮುಂದುವರಿಯುತ್ತ ದುರ್ಯೋಧನನ ಭಯದಿಂದ ಅಲ್ಲಲ್ಲಿ ಅವಿತುಕೊಂಡಿರುತ್ತ ಸಂಜೆಯ ಹೊತ್ತಿಗೆ ಕಾಡಿನ ಒಂದು ಪ್ರದೇಶಕ್ಕೆ ಬಂದರು; ಅಲ್ಲಿ ಗೆಡ್ಡೆ ಗೆಣಸು ಹಣ್ಣು ಹಂಪಲು ನೀರು ನಿಡಿ ಏನೂ ಇರಲಿಲ್ಲ; ಕ್ರೂರವಾದ ಮೃಗಪಕ್ಷಿಗಳು ಮಾತ್ರವಿದ್ದುವು; ಮಬ್ಬುಗತ್ತಲು; ಹಸಿವು ಬಳಲಿಕೆ ನಿದ್ರೆಗಳಿಂದ ನಡೆಯಲು ಕಾಲೇ ಬಾರದು. ಆಗ ಭೀಮಸೇನನು ಅವರನ್ನು ಒಂದು ದೊಡ್ಡ ಆಲದಮರದ ಕೆಳಕ್ಕೆ ಕರೆದುಕೊಂಡು ಹೋಗಿ ಬಿಟ್ಟು, ಇಲ್ಲಿ ಸ್ವಲ್ಪ ವಿಶ್ರಮಿಸಿಕೊಳ್ಳಿ; ನಾನು ಇಲ್ಲೆಲ್ಲಾದರೂ ಸ್ವಲ್ಪ ನೀರನ್ನು ಹುಡುಕಿ ತರುತ್ತೇನೆ; ಸಾರಸ ಪಕ್ಷಿಗಳ ಕೂಗು ಕೇಳುತ್ತಿದೆ; ಆದ್ದರಿಂದ ಇಲ್ಲೇ ಎಲ್ಲೋ ನೀರು ಇರಬೇಕು!“ ಎಂದು ಅವರ ಸಮ್ಮತಿಯ ಮೇಲೆ ಆ ನೀರುಹಕ್ಕಿಗಳ ಧ್ವನಿಯನ್ನು ಹಿಡಿದುಕೊಂಡು ಹೋದನು. ನೀರು ಸಿಕ್ಕಿತು; ತಾನು ಚೆನ್ನಾಗಿ ನೀರನ್ನು ಕುಡಿದು, ಸ್ನಾನಮಾಡಿ ಉತ್ತರೀಯದಿಂದ ನೀರನ್ನು ತಂದನು. ಹಿಂತಿರುಗಿ ಬರುವ ಹೊತ್ತಿಗೆ ಎಲ್ಲರೂ ನೆಲದ ಮೇಲೆ ಮಲಗಿ ನಿದ್ರೆಮಾಡುತ್ತಿದ್ದಾರೆ! ಅದನ್ನು ಕಂಡು ಅವನಿಗೆ ತುಂಬ ದುಃಖವಾಗಿ ”ಅಯ್ಯೋ! ವಾರಣಾವತದಲ್ಲಿ ಸೊಗಸಾದ ಸುಪ್ಪತ್ತಿಗೆಯ ಮೇಲೆ ಮಲಗಿಯೂ ನಿದ್ರೆಬಾರದಿದ್ದವರು ಇಲ್ಲಿ ನೆಲದ ಮೇಲೆ ಮಲಗಿ ನಿದ್ರೆಮಾಡುತ್ತಿದ್ದಾರೆ. ಈ ಕುಂತಿ ವಸುದೇವನ ತಂಗಿ, ಕುಂತಿ ಭೋಜನ ಮಗಳು, ವಿಚಿತ್ರವೀರ್ಯನ ಸೊಸೆ ಪಾಂಡುವಿನ ಹೆಂಡತಿ; ಉಪ್ಪರಿಗೆಯ ಮನೆಯಲ್ಲಿ ಕಮಲದಂಥ ಹಾಸಿಗೆಯ ಮೇಲೆ ಮಲಗುತ್ತಿದ್ದ ಸುಕುಮಾರಿ; ಧರ್ಮ, ಇಂದ್ರ,</span>
</p>
<p>
<span>ವಾಯುಗಳಿಂದ ಮಕ್ಕಳನ್ನು ಪಡೆದವಳು; ಇಂಥವಳು ಆಯಾಸಪಟ್ಟು ನೆಲದಮೇಲೆ ಮಲಗಿ ನಿದ್ರೆಮಾಡುವುದನ್ನು ನೋಡುವುದಕ್ಕಿಂತ ದುಃಖಕರವಾದದ್ದು ಇನ್ನೇನು ಇದ್ದೀತು? ಮೂರು ಲೋಕಕ್ಕೂ ರಾಜನಾಗಿರಲು ಅರ್ಹನಾದ ಈ ಧರ್ಮಾತ್ಮನೂ ಲೋಕೋತ್ತರನಾದ ಅರ್ಜುನನೂ ದಿವ್ಯ ಸುಂದರರಾದ ಈ ನಕುಲ ಸಹದೇವರೂ ಬಳಲಿ ಬಡಜನರಂತೆ ನೆಲದ ಮೇಲೆ ಮಲಗಿ</span>
</p>
<p>
<span>ನಿದ್ರೆ ಹೋಗುತ್ತಿದ್ಧಾರ್.ೆ ಇದಕ್ಕಿಂತ ದುಃಖಕರವಾದದ್ದು ಇನ್ನೇನು ಇದ್ದೀತು? ಕುಲಕಳಂಕರಾದ ಜ್ಞಾತಿಗಳು ಇಲ್ಲದವನೇ ಲೋಕದಲ್ಲಿ</span>
</p>
<p>
<span>ಸುಖದಿಂದ ಜೀವಿಸಬಲ್ಲವನು; ಅವನು ಊರಿಗೆಲ್ಲ ಒಂದೇ ಒಂದು ಇರುವ ಹಣ್ಣಿನ ಮರದಂತೆ ಪಾವನನಾಗುತ್ತಾನೆ; ಎಲ್ಲರೂ ಅವನನ್ನು ಗೌರವಿಸುತ್ತಾರೆ, ಪೂಜಿಸುತ್ತಾರೆ. ಧರ್ಮಪರರೂ ಶೂರರೂ ಆದ ಬಹುಜನ ಜ್ಞಾತಿಗಳಿದ್ದರೆ ಅಂಥವರೂ ಕಾಡಿನ ಮರಗಳಂತೆ, ನೆಂಟರು ಇಷ್ಟರು ಮಕ್ಕಳು ಮರಿಗಳು ಇವರೊಡಗೂಡಿ ಒಬ್ಬರಿಗೊಬ್ಬರು ಒತ್ತಾಸೆಯಾಗಿರುತ್ತ ಬಲಿಷ್ಠರಾಗಿ ಸಮೃದ್ದೆಯಾದ ಸಂಪತ್ತು ಉಳ್ಳವರಾಗಿ ಬಾಳುತ್ತಾರೆ. ಆ ದುರಾತ್ಮನಾದ ಧೃತರಾಷ್ಟ್ರನೂ ಅವನ ಮಕ್ಕಳೂ ನಮ್ಮನ್ನು ಊರುಬಿಟ್ಟೋಡಿಸಿದರು; ಬೆಂಕಿಗೆ ಸಿಕ್ಕಿ ಸುಟ್ಟುಹೋಗದೆ ಹೇಗೋ ತಪ್ಪಿಸಿಕೊಂಡು ಬಂದು ನಾವು ಈ ಮರದ ಆಸರೆಯಲ್ಲಿದ್ದೇವೆ; ಮುಂದೆ ಎಲ್ಲಿಗೆ ಹೋಗಬೇಕೋ! ಒಳ್ಳೆಯ ಸಂಕಟ ಪ್ರಾಪ್ತವಾಯಿತಲ್ಲಾ!“ ಎಂದು ವ್ಯಥೆಪಟ್ಟನು. ಮತ್ತೆ ”ಈ ಕಾಡಿಗೆ ಸ್ವಲ್ಪದೂರದಲ್ಲಿ ಒಂದು ಊರು ಇರುವ ಹಾಗೆ ಕಾಣುತ್ತದೆ: ಆದರೆ ಇವರೋ ಎಚ್ಚರವಾಗಿರಬೇಕಾದಾಗ ನಿದ್ರೆಮಾಡುತ್ತಿದ್ಧಾರೆ. ಹುಂ! ಮಾಡಲಿ ! ನಾನು ಎಚ್ಚರವಾಗಿರುತ್ತೇನೆ. ಅವರು ನಿದ್ರೆಮಾಡಿ ಎದ್ದೇ ನೀರು ಕುಡಿಯಲಿ; ಅಷ್ಟು ಹೊತ್ತಿಗೆ ದಣಿವೂ ಸ್ವಲ್ಪ ಆರಿರುತ್ತದೆ" ಎಂದು ನಿರ್ಧರಿಸಿ, ತಾನು ನಿದ್ರೆಹೋಗದೆ, ಎಚ್ಚರವಾಗಿ ಕುಳಿತನು. </span>
</p>
<p>
<span> ಪಾಂಡವರು ಮಲಗಿದ್ದ ಆ ಸ್ಥಳಕ್ಕೆ ಸ್ವಲ್ಪದೂರದಲ್ಲಿ ಒಂದು ಶಾಲವೃಕ್ಷದ ಮೇಲೆ ಹಿಡಿಂಬನೆಂಬ ರಾಕ್ಷಸನು ವಾಸವಾಗಿದ್ದನು. ಅವನು ಮಹಾ ಬಲಶಾಲಿ, ಕ್ರೂರಿ ಮತ್ತು ನರಮಾಂಸ ಭಕ್ಷಕ; ನೋಡುವುದಕ್ಕೆ ವಿಕಾರ; ಭಯಂಕರಾಕಾರ; ಕೆಂಡಗಣ್ಣುಗಳು. ಹಸಿವಿನಿಂದ ಮಾಂಸವನ್ನು ಹುಡುಕುತ್ತಿದ್ದ ಅವನಿಗೆ ಪಾಂಡವರು ಕಂಡರು; ಕೂಡಲೆ ಅವನು ತನ್ನ ಒರಟು ತಲೆಕೂದಲನ್ನು ಕೆರೆದುಕೊಳ್ಳುತ್ತಲೂ ವಕ್ರವಕ್ರವಾಗಿ ಆಕಳಿಸುತ್ತಲೂ, ಮನುಷ್ಯವಾಸನೆಯನ್ನು ಮೂಸಿಮೂಸಿ ನೋಡುತ್ತಲೂ, ತನ್ನ ತಂಗಿಯನ್ನು ಕರೆದು, “ಎಷ್ಟೋ ದಿವಸದ ಮೇಲೆ ನನಗೆ ಪ್ರಿಯವಾದ ಭಕ್ಷ್ಯ ಸಿಕ್ಕಿತು; ನಾಲಗೆ ನೀರೊಡೆಯುತ್ತಿದೆ. ನನ್ನ ಎಂಟು ಕೋರೆಹಲ್ಲುಗಳನ್ನೂ ಮೃದುವಾದ ದೇಹದಲ್ಲಿ ಊರಿ ಬಗಿದು ತಿನ್ನುತ್ತ , ಕತ್ತಿನಿಂದ ನೊರೆನೊರೆಯಾಗಿ ಬಸಿಯುವ ಬಿಸಿನೆತ್ತರನ್ನು ಹೀರಬೇಕು. ಹೋಗಿ ಆ ಮರದ ಕೆಳಗೆ ಮಲಗಿಕೊಂಡಿರುವವರಅು ಯಾರು ತಿಳಿದುಕೊಂಡು ಬಾ: ನರವಾಸನೆಯಿಂದ ನನ್ನ ಮೂಗಿನ ಹೊಳ್ಳೆ ಒಡೆದುಹೋಗುತ್ತಿದೆ; ನೀನೇ ಅವರನ್ನು ಕೊಂದು ತಂದರೂ ತಂದುಬಿಡು; ಇಬ್ಬರೂ ತಿನ್ನೋಣ; ಬೇಗಹೋಗು” ಎಂದು ಹೇಳಿದನು. ಅವಳು ಅಣ್ಣನ ಮಾತಿನಂತೆ ಆ ಮರದ ಹತ್ತಿರಕ್ಕೆ ಬಂದು, ಅಲ್ಲಿ ಪಾಂಡವರೂ, ಕುಂತಿಯೂ ಮಲಗಿದ್ದನ್ನೂ ಭೀಮನು</span>
</p>
<p>
<span>ಕುಳಿತಿದ್ದುದನ್ನೂ ನೋಡಿದಳು. ಭೀಮನನ್ನು ನೋಡುತ್ತಿದ್ದ ಹಾಗೆಯೇ ಅವನ ಮೇಲೆ ಆಸೆಯಾಯಿತು. ಶ್ಯಾಮಸುಂದರನೂ, ಮಹಾಬಾಹುವೂ ನಳಿನನಯನನೂ ಆದ ಈತನು ನನಗೆ ತಕ್ಕ ಗಂಡ. ನಾನು ಎಂದಿಗೂ ಅಣ್ಣನ ಕ್ರೂರಾಜ್ಞೆಯಂತೆ ನಡೆಯುವುದಿಲ್ಲ; ಅಣ್ಣನ ಮೇಲಿನ ಪ್ರೀತಿಗಿಂತ ಗಂಡನ ಮೇಲಿನ ಪ್ರಣಯವೇ ಬಲವಾದದ್ದು. ಇವರನ್ನು ಕೊಂದರೆ ನನಗೂ ನಮ್ಮಣ್ಣನಿಗೂ ಒಂದು ಗಳಿಗೆ ಸಂತೃಪ್ತಿಯಾದೀತು! ಹಾಗಲ್ಲದೆ ಈತನೊಡನೆ ಇದ್ದರೆ ನಾನು ಬಹುಕಾಲ ಸುಖಪಡಬಹುದು. “ಎಂದು ಯೋಚಿಸಿ ಅವಳು ಸುಂದರಾಕಾರವನ್ನು ಧರಿಸಿ ಮೆಲ್ಲಮೆಲ್ಲಗೆ ಭೀಮಸೇನನ ಹತ್ತಿರಕ್ಕೆ ಬಂದು ನಾಚುತ್ತ ನಲಿಯುತ್ತ ಅವನನ್ನು ಕುರಿತು ”ಅಯ್ಯಾ, ನೀನು ಯಾರು? ಎಲ್ಲಿಂದ ಬಂದಿದ್ದೀಯ? ದೇವತೆಗಳಂತೆ ಇಲ್ಲಿ ಮಲಗಿರುವವರು ಯಾರು? ಈ ಸುಕುಮಾರಿ ಯಾರು? ನಿನಗೇನಾಗಬೇಕು? ಈಕೆ ಸ್ವಂತಮನೆಯಲ್ಲಿ ಹೇಗೋಹಾಗೆ ನಿಶ್ಚಿಂತೆಯಾಗಿ ಮಲಗಿ ನಿದ್ರೆಮಾಡುತ್ತಿದ್ದಾಳಲ್ಲ? ಇದು ರಾಕ್ಷಸರಿರುವ ಕಾಡು; ನಮ್ಮ ಅಣ್ಣನಾದ ಹಿಡಿಂಬನೆಂಬ ರಾಕ್ಷಸನು ನಿಮ್ಮನ್ನು ತಿನ್ನಬೇಕೆಂಬ ಆಸೆಯಿಂದ ನನ್ನನ್ನೇ ನೋಡಿ ಬಾ ಎಂದು ಕಳುಹಿಸಿದನು. ಆದರೆ ದೇವಸದೃಶನಾದ ನಿನ್ನನ್ನು ನೋಡಿದಮೇಲೆ ನನಗೆ ನಿನ್ನ ಮೇಲೆ ಮನಸ್ಸಾಗಿದೆ.; ಸತ್ಯವಾಗಿ ಹೇಳುತ್ತೇನೆ; ನಿನ್ನ ಹೊರತು ಮತ್ತಾರನ್ನೂ ಪತಿಯಾಗಿ ಮಾಡಿಕೊಳ್ಳಲಿಷ್ಟವಿಲ್ಲ. ಒಲಿದು ಬಂದ ನನ್ನನ್ನು ಸ್ವೀಕರಿಸು; ನರಭಕ್ಷಕನಾದ ನಮ್ಮ ಅಣ್ಣನಿಂದ ನಿನ್ನನ್ನು ಉಳಿಸಿಕೊಳ್ಳುತ್ತೇನೆ; ನಾವು ಬೆಟ್ಟಗುಡ್ಡಗಳಲ್ಲಿ ಸುಖವಾಗಿ ವಾಸಮಾಡಿಕೊಂಡಿರೋಣ; ನನ್ನ ಗಂಡನಾಗು; ನಾನು ಅಂತರಿಕ್ಷದಲ್ಲಿ ಹೋಗಬಲ್ಲೆ; ಆದ್ದರಿಂದ ಎಲ್ಲಿ ಬೇಕಾದರೆ ಅಲ್ಲಿ ಸುಖಪಡಬಹುದು!“ ಎಂದಳು. ಭೀಮನು”ಎಲೆ ರಾಕ್ಷಸಿ, ಇವರು ನನ್ನ ತಾಯಿ,</span>
</p>
<p>
<span>ಅಣ್ಣ ತಮ್ಮಂದಿರು; ಮಲಗಿ ನಿದ್ರೆಹೋಗುತ್ತಿರುವಾಗ ನಾನು ಅವರನ್ನು ರಾಕ್ಷಸರ ಪಾಲುಮಾಡಿ ಕಾಮಾರ್ತನಾಗಿ ಹೋಗಬಹುದೇ?“ ಎಂದನು. ರಾಕ್ಷಸಿಯು ಇವರನ್ನು ಎಬ್ಬಿಸು; ನಿನಗೆ ಹೇಗೆ ಪ್ರಿಯವಾದೀತೋ ಹಾಗೆ ನಡೆದುಕೊಳ್ಳುತ್ತೇನೆ. ರಾಕ್ಷಸನ ಕಾಟವನ್ನು ತಪ್ಪಿಸುತ್ತೇನೆ” ಎಂದಳು. ಭೀಮನು “ರಾಕ್ಷಸಿ, ಸುಖವಾಗಿ ಮಲಗಿರುವ ತಾಯಿಯನ್ನೂ ಅಣ್ಣತಮ್ಮಂದಿರನ್ನೂ ನಾನು ರಾಕ್ಷಸನ ಭಯದಿಂದ ಎಚ್ಚರಗೊಳಿಸಬೇಕಾಗಿಲ್ಲ; ರಾಕ್ಷಸರು ನನ್ನ ಪರಾಕ್ರಮದ ಮುಂದೆ ನಿಂತಾರೇ? ಹೋಗುವ ಹಾಗಿದ್ದರೆ ಹೋಗು; ಇರುವ ಹಾಗಿದ್ದರೆ ಇರು; ಇಲ್ಲ ಇನ್ನೇನು ಮಾಡಬೇಕೆನ್ನುತ್ತೀಯೋ ಮಾಡು; ನಿನ್ನ ನರಭಕ್ಷಕನಾದ ಅಣ್ಣನನ್ನು ಕಳುಹಿಸುವುದಾದರೂ ಕಳುಹಿಸು!” ಎಂದನು.</span>
</p>
<p>
<span> ತನ್ನ ತಂಗಿ ಹೋಗಿ ತುಂಬಹೊತ್ತಾದರೂ ಇನ್ನೂ ಬರಲಿಲ್ಲವೆಂದು ಹಿಡಿಂಬನು ಮರದಿಂದ ಇಳಿದು ಪಾಂಡವರಿದ್ದಲ್ಲಿಗೆ ಬಂದನು. ಅವನನ್ನು ನೋಡಿ ಹಿಡಿಂಬೆಯು ಭೀಮನನ್ನು ಕುರಿತು, “ಅಗೋ ನರಭಕ್ಷಕನಾದ ಆ ದುಷ್ಟರಾಕ್ಷಸನು ಮೇಲೆ ಬೀಳುವುದಿಕ್ಕೆ ಬರುತ್ತಿದ್ದಾನೆ; ನಾನು ಹೇಳಿದಹಾಗೆ ಕೇಳು; ಮಲಗಿರುವವರನ್ನು ಎಬ್ಬಿಸು; ಎಲ್ಲರನ್ನೂ ನನ್ನ ಸೊಂಟದಲ್ಲಿ ಎತ್ತಿಕೊಂಡು ಆಕಾಶದಲ್ಲಿ ಹಾರಿಹೋಗುತ್ತೇನೆ; ಹಾಗಾದರೆ ಅವನಿಂದ ತಪ್ಪಿಸಿಕೊಳ್ಳಬಹುದು!” ಎಂದಳು. ಭೀಮನು “ನೀನು ಹೆದರಬೇಡ; ನಾನಿರಲು ಅವನೇನು ಮಾಡಬಲ್ಲ? ನಿನ್ನ ಕಣ್ಣೆದುರಿಗೇ ಅವನನ್ನು ಕೊಂದುಬಿಡುತ್ತೇನೆ; ನನ್ನ ತೋಳನ್ನು ನೋಡಿದೆಯಾ ಹೇಗಿದೆ? ಒಂದೊಂದೂ ಆನೆಯ ಸೊಂಡಿಲಿನ ಹಾಗಿದೆ. ನಾನು ನರಮನುಷ್ಯನೆಂದು ಅಲ್ಲಗಳೆಯಬೇಡ!” ಎಂದನು. ಈ ಮಾತು ಹಿಡಿಂಬನ ಕಿವಿಗೆ ಬಿತ್ತು; ತಂಗಿಯನ್ನು ನೋಡಲು ಅವಳು ಸುಂದರಿಯಾದ ಮನುಷ್ಯಳ ರೂಪವನ್ನು ಧರಿಸಿ ನಿಂತಿದ್ದಾಳೆ. ಚಂದ್ರನಂತಹ ದುಂಡುಮುಖ ತಿದ್ದಿದ ಹುಬ್ಬು; ಎಸಳಾದ ಮೂಗು; ನೀಳವಾದ ಕಣ್ಣು; ಸೆಳ್ಳುಗುರು; ನಯವಾದ ಚರ್ಮ; ನವಿರಾದ ಸೀರೆ; ನಿಲುವಾಭರಣ: ಮುಡಿಯಲ್ಲಿ ಹೂವು. ಇವಳಿಗೆ ಗಂಡಸಿನಮೇಲೆ ಮೋಹವುಂಟಾಗಿದೆಯೆಂದು ತಿಳಿದು ಹಿಡಿಂಬನು ತನ್ನ ಗೆಡ್ಡೆಕಣ್ಣುಗಳಿಂದ ಬಿರುನೋಟವನ್ನು ಬೀರುತ್ತ, “ಇದು ಯಾರು? ನನ್ನ ಊಟಕ್ಕೆ ಅಡ್ಡಿಬಂದಿರುವವನು? ನಾನು ಕೋಪಗೊಂಡೇನೆಂದು ನಿನಗೆ ಹೆಅದರಿಕೆಯಿಲ್ಲವೇ ಹಿಡಿಂಬೆ? ನನಗೆ ಅಪ್ರಿಯವಾದರೂ ಆಗಲೆಂದು, ಗಂಡಸಿಗೆ ಕಾಮಿಸಿ ನಿಂತಿದ್ದೀಯಾ? ಛೀ! ನಿನ್ನಿಂದ ನನ್ನ ಪೂರ್ವಿಕರಾದ ರಾಕ್ಷಸ ಶ್ರೇಷ್ಠರಿಗೆಲ್ಲಾ ಕೆಟ್ಟಹೆಸರು! ಈಗಲೇ ಇವರನ್ನೂ ನಿನ್ನನ್ನೂ ತೀರಿಸಿಬಿಡುತ್ತೇನೆ!” ಎಂದು ಕಣ್ಣುಗಳನ್ನು ಕೆಂಪಗೆ ಮಾಡಿಕೊಂಡು ಹಲ್ಲುಕಡಿಯುತ್ತ ಮುಂದೆ ಬಂದನು. ಹಾಗೆ ಮೇಲೆ ಬೀಳಬಂದ ಅವನನ್ನು ನೋಡಿ ಭೀಮನು “ಎಲಾ ದುಷ್ಟ! ನಿಲ್ಲು! ನಿಲ್ಲು! ಹೆಂಗಸಿನ ಮೇಲೆ ಕೈಮಾಡುತ್ತೀಯಾ? ಅವಳದೇನು ತಪ್ಪು? ನಿಮ್ಮ ರಾಕ್ಷಸ ಕುಲಕ್ಕೆ ಕಳಂಕ ಬಂದರೆ ಅದು ಅವಳಿಂದಲ್ಲ. ಅವಳಲ್ಲಿರುವ ಕಾಮನಿಂದ; ನಾನಿರುವಾಗ ನೀನು ಹೆಂಗಸನ್ನು ಕೊಲ್ಲಲಾರೆ; ನಿನ್ನನ್ನೇ ನಾನು ಕೊಲ್ಲುತ್ತೇನೆ. ಬಾ! ನಿನ್ನ ದೇಹವನ್ನು ನಾಯಿ ನರಿಗಳು ತಿನ್ನಲಿ; ಜನರು ನಿಶ್ಚಿಂತೆಯಾಗಿ ಕಾಡಿನಲ್ಲಿ ತಿರುಗಾಡಲಿ!” ಎಂದು ಗದರಿಸಿದನು. ಹಿಡಿಂಬನು “ಏಕೆ ಅರಚುತ್ತೀಯೇ? ನಿನ್ನ ಜಂಭ ಅಲ್ಲಿರಲಿ! ನಿನ್ನನ್ನು ಮೊದಲು ಕೊಂದು ಆಮೇಲೆ ಈ ಮಲಗಿರುವವರನ್ನು ಕೊಲ್ಲುತ್ತೇನೆ; ಕೊನೆಗೆ ಇವಳನ್ನು ಕೊಲ್ಲುತ್ತೇನೆ.” ಎಂದು ಎರಡು ತೋಳುಗಳನ್ನೂ ನೀಡಿಕೊಂಡು ನುಗ್ಗಿದನು. ಭೀಮನು ನಗುತ್ತಾ ಅವುಗಳನ್ನು ಬಲವಾಗಿ ಹಿಡಿದುಕೊಂಡು, ಬಿಡಿಸಿಕೊಳ್ಳಲಾರದೆ ಒದ್ದಾಡುತ್ತಿದ್ದ ಅವನನ್ನು ಬೀಸಿ ಎಸೆದನು. ಅವನು ಎಂಟು ಬಿಲ್ಲಿನ ದೂರ ಹೋಗಿ ಬಿದ್ದನು. ಅಲ್ಲಿಂದ ಬಂದು ಅವನು ಈ ಸಾರಿ ಭೀಮನನ್ನು ಬಲವಾಗಿ ತಬ್ಬಿ ಹಿಡಿದು ಆರ್ಭಟಿಸಿದನು. ಅವನ ಆರ್ಭಟದಿಂದ ಮಲಗಿದ್ದವರು ಎದ್ದಾರೆಂದು ಭೀಮನು ಅವನನ್ನು ದೂರ ಎಳೆದುಕೊಂಡು ಹೋದನು. ಆನೆಗಳಂತೆ ಹೋರಾಡುತ್ತಿದ್ದ ಅವರ ಹೋರಾಟದಲ್ಲಿ ಗಿಡಮರಗಳೆಲ್ಲಾ ಮುರಿದುಬಿದ್ದವು.; ಗದ್ದಲವಾಗಿ ಮಲಗಿದ್ದವರೆಲ್ಲರೂ ಎಚ್ಚರಗೊಂಡು ನೋಡಲು, ಮುಂದೆ ಹಿಡಿಂಬೆ ನಿಂತಿದ್ದಳು. ಅವಳ ಸೌಂದರ್ಯವನ್ನು ನೋಡಿ ಕುಂತಿಯು ವಿಸ್ಮಯಗೊಂಡು “ಯಾರಮ್ಮಾ ನೀನು? ಏಕೆ ಇಲ್ಲಿಗೆ ಬಂದಿದ್ದೀಯೆ? ನೀನೇನು ಈ ಕಾಡಿನಲ್ಲಿರುವ ವನದೇವತೆಯೋ,ಅಪ್ಸರೆಯೋ? ಇಲ್ಲಿ ಏಕೆ ನಿಂತುಕೊಂಡಿದ್ದೀಯೇ?” ಎಂದು ಮೃದುವಾಗಿ ಮಾತನಾಡಿಸಿದಳು. ಅವಳು, “ಇದು ಹಿಡಂಬ ರಾಕ್ಷಸನ ಕಾಡು; ನಾನು ಅವನ ತಂಗಿ; ನಿಮ್ಮನ್ನೆಲ್ಲಾ ಕೊಲ್ಲಬೇಕೆಂದು ನಮ್ಮ ಅಣ್ಣ ಕಳುಹಿಸಿದ; ನಾನು ಬಂದು ಹೊಂಬಣ್ಣದಿಂದ ಹೊಳೆಯುವ ನಿನ್ನ ಪರಾಕ್ರಮಿಯಾದ ಮಗನನ್ನು ನೋಡಿ ಕಾಮವಶಳಾಗಿ ಅವನನ್ನು ನನ್ನ ಪತಿಯಾಗಿ ವರಿಸಿದೆ.; ಅವನನ್ನು ಕರೆದುಕೊಂಡು ಹೋಗೋಣವೆಂದು ನೋಡಿದೆ; ಅದು ಆಗಲಿಲ್ಲ. ಇಷ್ಟುಹೊತ್ತಾದರೂ ಏಕೆ ಬರಲಿಲ್ಲವೆಂದು ನಮ್ಮಣ್ಣನೇ ಕೊಲ್ಲುವುದಕ್ಕೆಂದು ಬಂದ. ನನ್ನ ಕಾಂತನು ಅವನನ್ನು ಸದೆದು ಇಲ್ಲಿಂದ ಎಳೆದುಕೊಂಡು ಹೋದ; ಅಗೋ ಅವರು ಅಲ್ಲಿ ಎಳೆದಾಡುತ್ತಿದ್ದಾರೆ!” ಎಂದು ತನ್ನ ವೃತ್ತಾಂತವನ್ನು ಹೇಳಿದಳು. ಈ ಮಾತನ್ನು ಕೇಳುತ್ತಲೇ ಯುಧಿಷ್ಠಿರ ಮೊದಲಾದವರು ಥಟ್ಟನೆ ಎದ್ದುನೋಡಲು, ಭೀಮ ಹಿಡಿಂಬರು</span>
</p>
<p>
<span>ಒಬ್ಬರನ್ನೊಬ್ಬರು ಬಿಗಿದು ಹಿಡಿದುಕೊಳ್ಳುತ್ತಾರೆ, ಹಿಂದಕ್ಕೆ ಮುಂದಕ್ಕೆ ತಳ್ಳುತ್ತಾರೆ! ಕಾಡುಕಿಚ್ಚಿನ ಹೊಗೆಯಂತೆ ಧೂಳು ಎದ್ದು ಮುಸುಕಿದೆ! ರಾಕ್ಷಸನು ಭೀಮನನ್ನು ಪೀಡಿಸುತ್ತಿದ್ದಾನೆಂಬುದನ್ನು ನೋಡಿ ಅರ್ಜುನನು ನಗುತ್ತ, “ಹೆದರಿಕೊಳ್ಳಬೇಡ ಭೀಮ! ನಮಗೆ ಆಯಾಸದಿಂದ ನಿದ್ರೆ ಬಂದುಬಿಟ್ಟಿತ್ತು; ಈ ಘೋರನೊಡನೆ ನೀನು ಹೋರಾಡಬೇಕಾಯಿತೆಂಬುದು ತಿಳಿಯಲಿಲ್ಲ. ನಾನು ಬೇಕಾದರೆ ಸಹಾಯಕ್ಕೆ ಬರುತ್ತೇನೆ. ನಕುಲ ಸಹದೇವರು ಅಮ್ಮನನ್ನು ನೋಡಿಕೊಳ್ಳುತ್ತಾರೆ!” ಎಂದನು. ಭೀಮನು “ನೀನು ಸುಮ್ಮನೆ ನೋಡುತ್ತಿರು; ಗಾಬರಿಯಾಗಬೇಡ; ನನ್ನ ಕೈಗೆ ಸಿಕ್ಕಿದ ಮೇಲೆ ಇವನು ಬದುಕಿ ಹೋದಾನೇ? ಎಂದನು. ಅರ್ಜುನನು ”ಈ ಹಾಳು ರಾಕ್ಷಸನನ್ನು ಎಷ್ಟು ಹೊತ್ತಾದರೂ ಜೀವದಿಂದ ಉಳಿಸಿ ಏನು ಪ್ರಯೋಜನ ಭೀಮ? ನಾವು ಮುಂದೆ ಹೋಗಬೇಕು. ಇಲ್ಲಿ ಬಹಳ ಹೊತ್ತು ನಿಲ್ಲುವ ಹಾಗಿಲ್ಲ. ಅಲ್ಲದೆ ಮೂಡಣ ದಿಕ್ಕಿನಲ್ಲಿ ಕೆಂಪೇರುತ್ತಿದೆ. ಈ ರೌದ್ರಕಾಲದಲ್ಲಿ ರಾಕ್ಷಸರಿಗೆ ಬಲ ಹೆಚ್ಚಾಗುತ್ತದೆ; ಆದ್ದರಿಂದ ಆಟವಾಡಬೇಡ ಭೀಮ! ಬೇಗ ಕೊಂದುಬಿಡು. ಇಲ್ಲದಿದ್ದರೆ ಅವನು ಮಾಯಾಯುದ್ಧ ಮಾಡುತ್ತಾನೆ. ತೋಳಿನ ಬಲವನ್ನು ಬಿಟ್ಟು ಅಪ್ಪಳಿಸು!“ ಎಂದನು. ಅರ್ಜುನನ ಈ ಮಾತನ್ನು ಕೇಳಿ ಭೀಮನು ರಾಕ್ಷಸನನ್ನು ಹಿಡಿದೆತ್ತಿ ನೂರಕ್ಕಿಂತ ಹೆಚ್ಚುಸುತ್ತು ಗರಗರನೆ ತಿರುಗಿಸಿದನು. ”ಮೈತುಂಬ ಮಾಂಸ ಕೊಬ್ಬು ತುಂಬಿ, ದೇಹ ಆ ಉದ್ದಕ್ಕೆ ಈ ಉದ್ದಕ್ಕೆ ಬೆಳೆದಿದೆ. ಅನ್ಯಾಯವಾಗಿ ಸತ್ತು ಇದನ್ನು ಕಳೆದುಕೊಳ್ಳುತ್ತಿದ್ದೀಯಲ್ಲಾ !“ ಎಂದು ಅವನನ್ನು ಹಂಗಿಸಲು, ಅರ್ಜುನನು ಮತ್ತೆ ”ಏಕೋ ಭೀಮ! ಅವನು ನಿನಗೆ ಭಾರವಾದರೆ ನಾನು ಸಹಾಯಕ್ಕೆ ಬರಲೇನೋ? ಬೇಗ ತೀರಿಸಿಬಿಡೋ, ಇಲ್ಲದಿದ್ದರೆ ನಾನೇ ಕೊಂದುಬಿಡುತ್ತೇನೆ; ನಿನಗೆ ಆಯಾಸವಾಗಿರುವಂತಿದೆ, ವಿಶ್ರಮಿಸಿಕೋ!“ ಎಂದನು. ಭೀಮನು ಈ ಮಾತನ್ನು ಕೇಳುತ್ತಲೇ, ಸಹನೆ ಮೀರಿ ಹಿಡಿಂಬನನ್ನು ಬಲವಾಗೆ ಎತ್ತಿ ಕುಕ್ಕಿ ಒಂದು ಮುದ್ದೆ ಮಾಡಿ ಅವನ ಜೀವವನ್ನು ತೆಗೆದುಬಿಟ್ಟನು. ಸಾಯುವಾಗ ಅವನು ಗಟ್ಟಿಯಾಗಿ ಅರಚಿಕೊಳ್ಳಲು, ಒದ್ದೆಯಾದ ನಗಾರಿಯನ್ನು ಹೊಡೆದ ಸದ್ದಿನಂತಿದ್ದ ಆ ಕೂಗು ಕಾಡನ್ನೆಲ್ಲಾ ತುಂಬಿಕೊಂಡಿತು. ಭೀಮನು ಅವನ ದೇಹವನ್ನು ಎರಡು ಪಾಲಾಗಿ ಸಿಗಿದು ಹಾಕಿದನು. ಹಿಡಿಂಬನು ಸತ್ತದ್ದನ್ನು ನೋಡಿ ಪಾಂಡವರಿಗೆ ಸಂತೋಷವಾಯಿತು. ಅರ್ಜುನನು ”ಅಣ್ಣ! ಈ ಕಾಡಿಗೆ ಸ್ವಲ್ಪ ದೂರದಲ್ಲಿಯೇ ಒಂದು ಊರು ಇರುವ ಹಾಗಿದೆ: ಬೇಗ ಅಲ್ಲಿಗೆ ಹೋಗಿ ಸೇರಿಕೊಂಡುಬಿಡೋಣ; ದುರ್ಯೋಧನನಿಗೆ ಎಲ್ಲಿಯಾದರೂ ತಿಳಿದುಬಿಟ್ಟೀತು!" ಎಂದನು. ಹಾಗೆಯೇ ಆಗಲೆಂದು ಅವರೆಲ್ಲರೂ ಹೊರಟರು. ಹಿಡಿಂಬೆಯೂ ಅವರ ಹಿಂದೆ ಹೊರಟಳು. </span>
</p>
<p>
<span> ಅದನ್ನು ನೋಡಿ ಭೀಮ“ಹಿಡಿಂಬೆ, ಏಕೆ ನಮ್ಮ ಹಿಂದೆ ಬರುತ್ತೀಯೆ? ರಾಕ್ಷಸರು ತಮ್ಮ ಮಾಯೆಯಿಂದ ಮೋಹಗೊಳಿಸುತ್ತಾರೆ; ಹೊಟ್ಟೆಯೊಳಗೆ ವೈರವನ್ನಿಟ್ಟುಕೊಂಡಿರುತ್ತಾರೆ. ಆದ್ದರಿಂದ ಹೊರಟುಹೋಗು. ಇಲ್ಲದಿದ್ದರೆ ನಿಮ್ಮ ಅಣ್ಣ ಹೋದದಾರಿಗೆ ನಿನ್ನನ್ನೂ ಕಳುಹಿಸಿಬಿಡುತ್ತೇನೆ!” ಎಂದು ಗದರಿಸಿದನು. ಅದನ್ನು ನೋಡಿ ಯುಧಿಷ್ಠಿರನು “ಭೀಮಾ, ಕೋಪಿಸಿಕೊಂಡು ಎಲ್ಲಿಯಾದರೂ ಆ ಹೆಂಗಸನ್ನು ಕೊಂದುಬಿಟ್ಟೀಯೆ! ದೇಹದ ರಕ್ಷಣೆಗಿಂತ ಧರ್ಮದ ರಕ್ಷಣೆ ದೊಡ್ಡದು; ನಮ್ಮನ್ನು ಕೊಲ್ಲಬೇಕೆಂದು ಬಂದಿದ್ದ ರಾಕ್ಷಸನನ್ನು ಕೊಂದಾಯಿತು. ಅವನ ತಂಗಿ ಕೋಪಿಸಿಕೊಂಡು ನಮ್ಮನ್ನು ಏನು ಮಾಡಿಯಾಳು?” ಎಂದನು. ಆಗ ಹಿಡಿಂಬೆಯು ಕುಂತಿಗೂ ಯುದಿಷ್ಠಿರನಿಗೂ ನಮಸ್ಕಾರಮಾಡಿ ಕೈಮುಗಿದುಕೊಂಡು, “ಅಮ್ಮಾ ಹೆಂಗಸರ ದುಃಖ ನಿನಗೆ ಗೊತ್ತು; ಅದನ್ನು ಪರಿಹಾರಮಾಡಿಕೊಳ್ಳಲು ಕಾಲವನ್ನು ನಿರೀಕ್ಷಿಸುತ್ತಿದ್ದೆ. ಈಗ ನನಗೆ ಸುಖಕಾಲವು ಒದಗಿಬಂದಿದೆ; ಬಂಧುಬಳಗವನ್ನು ಬಿಟ್ಟು ಸ್ವಧರ್ಮವನ್ನು ಬಿಟ್ಟು,ನೆಂಟರಿಷ್ಟರನ್ನು ಬಿಟ್ಟು, ನಿನ್ನ ಮಗನನ್ನು ಪತಿಯಾಗಿ ವರಿಸಿ ಬಂದಿದ್ದೇನೆ. ಅವನೊಡನೆ ಸಮಾಗಮವನ್ನು ಉಂಟುಮಾಡಿಸು. ಅವನನ್ನು ಕರೆದುಕೊಂಡು ಹೋಗಿ ಇದ್ದು ಮತ್ತೆ ಕರೆತರುತ್ತೇನೆ. ನನ್ನ ಮಾತನ್ನು ನಂಬು; ಯಾವಾಗ ನನ್ನನ್ನು ನೆನೆದರೂ ನಾನು ಬಂದು ನಿಮ್ಮನ್ನು ಬೆನ್ನಮೇಲೆ ಕೂರಿಸಿಕೊಂಡು ಎಲ್ಲಿಗೆ ಬೇಕಾದರೂ ಕರೆದುಕೊಂಡು ಹೋಗುತ್ತೇನೆ.; ಕಷ್ಟದಿಂದ ಪಾರುಮಾಡಿಸುತ್ತೇನೆ; ಭೀಮಸೇನನು ನನ್ನನ್ನು ಕೂಡುವಂತೆ ನೀವೆಲ್ಲರೂ ನನ್ನ ಮೇಲೆ ಅನುಗ್ರಹ ಮಾಡಿ; ಇದರಿಂದ ನನ್ನ ಪ್ರಾಣ ಉಳಿಯುವುದು. ನಿಮಗೆ ಪುಣ್ಯ ಬರುವುದು; ಧರ್ಮ ಉಳಿಯುವುದು; ಧರ್ಮವಂತರಿಗೆ ಧರ್ಮಲೋಪವೇ ಒಂದು ವಿಪತ್ತು. ” ಎಂದಳು. ಯುಧಿಷ್ಠಿರನು ಈ ಮಾತನ್ನು ಕೇಳಿ “ನೀನು ಹೇಳುವುದು ನಿಜ ಹಿಡಿಂಬೆ! ಈಗ ನಾನು ಹೇಳುವಂತೆ ನಡೆದುಕೊಂಡು ನೀನು ಧರ್ಮವನ್ನು ಆಚರಿಸು. ಭೀಮಸೇನನು ಸ್ನಾನ ಆಹ್ನಿಕಗಳನ್ನು ಶುಭಕರ್ಮಗಳನ್ನು ಮಾಡಿ ಮುಗಿಸಿದ ಮೇಲೆ ಸಂಜೆಯೊಳಗಾಗಿ ಅವನನ್ನು ಸೇರು. ಹಗಲುಹೊತ್ತು ಅವನೊಡನೆ ಎಲ್ಲಿ ಬೇಕಾದರೂ ಹೇಗೆ ಬೇಕಾದರೂ ವಿಹರಿಸಿ ರಾತ್ರಿಯಾಗುವುದಕ್ಕೆ ಮುಂಚೆ ಕರೆತಂದು ಬಿಟ್ಟುಬಿಡು” ಎಂದನು. ಹಿಡಿಂಬೆಯು ಅದಕ್ಕೆ ಒಪ್ಪಿ ಭೀಮಸೇನನನ್ನು ಎತ್ತಿಕೊಂಡು, ಆಕಾಶಮಾರ್ಗದಲ್ಲಿ ಹೋಗಿ, ಮೃಗಪಕ್ಷಿಗಳಿಂದ ಕೂಡಿ ಸುಂದರವಾದ ಗಿರಿಶಿಖರಗಳ ಮೇಲೂ, ತೀರ್ಥಕ್ಷೇತ್ರಗಳಲ್ಲಿಯೂ , ವೈಢೂರ್ಯದಂತೆ ಹೊಳೆಯುವ ಮರಳ ದಿಬ್ಬಗಳ ಮೇಲೂ ದಿವ್ಯ ಸುಂದರರೂಪವನ್ನು ಧರಿಸಿ ಮೃದುಮಧುರವಾಗಿ ಮಾತನಾಡುತ್ತ ಅವನೊಡನೆ ಆನಂದವಾಗಿದ್ದಳು. ಕಾಲಕ್ರಮದಲ್ಲಿ ಅವನಿಂದ ಘಟೋತ್ಕಚನೆಂಬ ಮಗ ಹುಟ್ಟಿದನು. ಕೆಂಗಣ್ಣು ಕೋರೆದಾಡೆಗಳಿಂದ ಕೂಡಿದ ಅವನ ರೂಪು ಭಯಂಕರವಾಗಿತ್ತು. ಅವನು ಭೀಮಸೇನನಂತೆಯೇ ಮಹಾಬಲಶಾಲಿಯಾಗಿ ಬಾಲ್ಯದಲ್ಲಿಯೇ ಯೌವನವನ್ನು ಪಡೆದು ಶಸ್ತ್ರಾಸ್ತ್ರ ನಿಪುಣನಾದನು; ಪಾಂಡವರಲ್ಲಿ ಅವನಿಗೆ ಪ್ರೀತಿಯುಂಟಾಯಿತು. ಕೆಲಸ್ಬಿದ್ದಾಗ ಬಂದು ಮಾಡಿಕೊಡುತ್ತೇನೆ ಎಂದು ಹೇಳಿ ಅವನು ಉತ್ತರದಿಕ್ಕನ್ನು ಹಿಡಿದು ಹೊರಟುಹೋದನು; ಹಿಡಿಂಬೆಯೂ ತನ್ನ ದಾರಿಯನ್ನು ಹಿಡಿದು ತಾನು ಹೊರಟುಹೋದಳು.</span>
</p>
<p>
<span> ಪಾಂಡವರು ಹೀಗೆ ಕಾಡಿಂದ ಕಾಡಿಗೆ ಹೋಗುತ್ತ ಸ್ವಲ್ಪಕಾಲದಮೇಲೆ ಬ್ರಾಹ್ಮಣರ ವೇಷದಿಂದ ಏಕಚಕ್ರನಗರವನ್ನು ಸೇರಿ ಅಲ್ಲಿ ಒಬ್ಬ ಬ್ರಾಹ್ಮಣನ ಮನೆಯಲ್ಲಿ ವಾಸವಾಗಿದ್ದರು. ತಮ್ಮ ಸಾಧುಗುಣದಿಂದಲೂ ಸೌಮ್ಯಾಕಾರದಿಂದಲೂ ಊರಿನವರಿಗೆ ಬೇಕಾದವರಾಗಿ ಭಿಕ್ಷೆ ಎತ್ತಿಕೊಂಡು ಬಂದು ಜೀವಿಸುತ್ತಿದ್ದರು; ಬಂದ ಭಿಕ್ಷೆಯಲ್ಲಿ ಅರ್ಧವು ಭೀಮನಿಗೆ; ಮಿಕ್ಕ ಅರ್ಧ ಉಳಿದವರಿಗೆ; ಹೀಗೆ ಕೆಲವು ಕಾಲ ಕಳೆದಮೇಲೆ ಒಂದುದಿನ ಆ ಬ್ರಾಹ್ಮಣನ ಮನೆಯಲ್ಲಿ ಇದ್ದಕ್ಕಿದ್ದ ಹಾಗೆ ಗಟ್ಟಿಯಾಗಿ ಅಳುವ ಶಬ್ದ ಕೇಳಿಬಂತು. ಪಾಂಡವರಲ್ಲಿ ನಾಲ್ಕು ಜನ ಭಿಕ್ಷೆಗಾಗಿ ಹೊರಗೆಹೋಗಿದ್ದರು. ಮನೆಯಲ್ಲಿ ಭೀಮನೂ ಕುಂತಿಯೂ ಇದ್ದರು; ಕುಂತಿ ಮೃದುಸ್ವಭಾವದವಳೂ ದಯಾಶೀಲಳೂ ಆದ್ದರಿಂದ ಆ ಅಳುವನ್ನು ಕೇಳಿ ಅವಳ ಮನಸ್ಸು ಹಿಂಡಿದಂತಾಯಿತು. ಆದ್ದರಿಂದ ಅವಳು ಭೀಮನನ್ನು ಕುರಿತು, “ನೋಡು ಭೀಮ! ನಾವು ಈ ಬ್ರಾಹ್ಮಣನ ಮನೆಯಲ್ಲಿ ಕೌರವರ ಹೆದರಿಕೆಯಿಲ್ಲದೆ ವಾಸಮಾಡಿಕೊಂಡಿದ್ದೇವೆ; ಆತನೂ ನಮ್ಮನ್ನು ಸುಖವಾಗಿ ಇಟ್ಟುಕೊಂಡಿದ್ದಾನೆ; ಆದ್ದರಿಂದ ಅವನಿಗೆ ಏನು ಉಪಕಾರ ಮಾಡೋಣ ಎಂದು ಯೋಚಿಸುತ್ತಿದ್ದೇನೆ. ಮನುಷ್ಯನು ಉಪಕಾರವನ್ನು ಮರೆಯಬಾರದು.; ಅದಕ್ಕಿಂತ ಹೆಚ್ಚಾಗಿಯೇ ಪ್ರತ್ಯುಪಕಾರ ಮಾಡಬೇಕು. ಈಗ ಈ ಬ್ರಾಹ್ಮಣನಿಗೆ ಏನೋ ದುಃಖ ಪ್ರಾಪ್ತವಾಗಿದೆ. ಅದರ ನಿವಾರಣೆಯಲ್ಲಿ ನಾವು ಅವನಿಗೆ ಸಹಾಯವಾದರೆ ಪುಣ್ಯ ಬರುತ್ತದೆ” ಎಂದಳು. ಭೀಮನು ಅವರಿಗೆ ಒದಗಿರುವ ದುಃಖವೇನು ತಿಳಿದುಕೊಂಡು ಬಾ! ಅದು ಇಂಥದೆಂದು ಗೊತ್ತಾದರೆ, ಎಷ್ಟೇ ಕಷ್ಟವಾದರೂ ಚಿಂತೆಯಿಲ್ಲ. ಅದರ ನಿವಾರಣೆಗೆ ಯತ್ನಿಸುತ್ತೇನೆ“ ಎಂದನು. ಹೀಗೆ ಅವರು ಮಾತನಾಡುತ್ತಿರುವಾಗ ಮತ್ತೆ ಆ ಬ್ರಾಹ್ಮಣ ಗಂಡಹೆಂಡಿರ ಅಳುವು ಕೇಳಿಬಂತು. ಆದ್ದರಿಂದ ಕೂಡಲೆ ಕುಂತಿಯು ಆ ಬ್ರಾಹ್ಮಣನ ಅಂತಃಪುರಕ್ಕೆ, ಕಟ್ಟಿದ ಕರುವನ್ನು ಹುಡುಕಿಕೊಂಡು ಹೋಗುವ ಹಸುವಿನಂತೆ, ಓಡಿಬಂದಳು. ಅಲ್ಲಿ ಆ ಬ್ರಾಹ್ಮಣನು ತನ್ನ ಹೆಂಡತಿ, ಮಗ, ಮಗಳು ಇವರನ್ನು ಕೂಡಿಸಿಕೊಂಡು ”ಥೂ! ಈ ಹಾಳು ಜೀವನವೇ ಹೀಗೆ-ನಿಸ್ಸಾರ,ನಿಷ್ಪ್ರಯೋಜಕ, ದುಃಖಮೂಲ, ಪರಾಧೀನ,ಸಂಸಾರವೆಂದರೆ ಸುಖ ದುಃಖಾದಿ ದ್ವಂದ್ವಗಳುಳ್ಳದ್ದು. ಒಬ್ಬೊಂಟಿಗನಾದರೆ ಧರ್ಮ,ಅರ್ಥ,ಕಾಮ ಯಾವುದೂ ಇಲ್ಲ. ಅವುಗಳನ್ನು ಬಿಟ್ಟುಬಿಡೋಣವೆಂದರೆ ಅದೂ ದುಃಖವೇ; ಮೋಕ್ಷವಂತೂ ನಮ್ಮ ಪಾಲಿಗೆ ಇಲ್ಲ; ಯೋಗದಿಂದ ಆಪತ್ತನ್ನು ಪರಿಹರಿಸಿಕೊಳ್ಳೋಣವೆಂದರೆ ಆ ಯೋಗ ತಿಳಿಯದು; ನಿನ್ನನ್ನೂ ಮಕ್ಕಳನ್ನೂ ಕಟ್ಟಿಕೊಂಡು ಎಲ್ಲಿಗಾದರೂ ನಿರಾತಂಕವಾದ ಸ್ಥಳಕ್ಕೆ ಹೋಗಿಬಿಡಬಹುದಾಗಿತ್ತು; ಹೋಗಿಬಿಡೋಣ, ಹೋಗಿಬಿಡೋಣ, ಅಂತ ಎಷ್ಟೆಷ್ಟೋ ಬೇಡಿಕೊಂಡೆ. ಆದರೆ ನೀನು ಒಡಂಬಡಲಿಲ್ಲ. ‘ನಾನು ಹುಟ್ಟಿದ್ದು ಇಲ್ಲಿ; ಬೆಳೆದದ್ದು ಇಲ್ಲಿ; ನಮ್ಮ ತಾಯಿತಂದೆ ಇಲ್ಲೇ ಇದ್ದಾರೆ. ’ ಎಂದೆ, ತಾಯಿತಂದೆಗಳೂ, ಬಂಧುಗಳೂ ಈಗ ಇದ್ದಾರೆಯೇ? ಮುದುಕರಾದರು, ಸತ್ತುಹೋದರು. ಆಗ ನನ್ನ ಮಾತು ಕೇಳಲಿಲ್ಲ. ಬಂಧುಗಳು, ಬಂಧುಗಳು ಅಂತ ಮೋಹ ಹತ್ತಿಸಿಕೊಂಡೆ; ಈಗ ದೊಡ್ಡ ಬಂಧುನಾಶ ಒದಗಿದೆ. -ನನ್ನ ನಾಶವೆಂದೇ ಹೇಳಬಹುದು. ಏಕೆಂದರೆ ಘಾತುಕನಂತೆ ನಾನು ಉಳಿದುಕೊಂಡು ಯಾರನ್ನು ಬಲಿಕೊಡಲಿ? ನೀನು ಸಹಧರ್ಮಿಣಿ, ಧರ್ಮಶೀಲೆ, ತಾಯಿಯಹಾಗೆ ನನ್ನ ಯೋಗಕ್ಷೇಮ ನೋಡಿಕೊಳ್ಳುತ್ತಿದ್ದೀಯೆ; ಪರಲೋಕಕ್ಕೆ ಜೊತೆಗಾತಿ; ತಾಯಿತಂದೆಗಳು ಮದುವೆ ಮಾಡಿಕೊಟ್ಟ ಹೆಂಡತಿ; ಮಂತ್ರಪೂರ್ವಕವಾಗಿ ಕೈ ಹಿಡಿದವಳು; ಕುಲಸಂಪನ್ನೆ; ಶೀಲಸಂಪನ್ನೆ; ಮಕ್ಕಳ ತಾಯಿ; ಪತಿವ್ರತೆ, ನಿರಪರಾಧಿನಿ.-ಇಂಥ ಹೆಂಡತಿಯನ್ನು ಕೊಡಲೆ? ಮಗಳನ್ನು ಬಲಿಕೊಡುವುದು ತಾನೇ ಹೇಗೆ? ಪಾಪ! ಅವಳು ಇನ್ನೂ ಚಿಕ್ಕವಳು; ಸರಿಯಾಗಿ ಮೈಕೈಯೇ ತುಂಬಿಕೊಂಡಿಲ್ಲ; ಅವಳನ್ನು ಒಬ್ಬ ಬ್ರಾಹ್ಮಣನ ಕೈಯಲ್ಲಿ ಹಾಕು ಎಂದು ದೇವರು ನನಗೆ ಕೊಟ್ಟಿದ್ದಾನೆ; ಮುಂದೆ ಅವಳಲ್ಲಿ ಮಕ್ಕಳು ಹುಟ್ಟಿ ಆ ದೌಹಿತ್ರ ಸಂತತಿ ನನಗೂ ನನ್ನ ಪಿತೃಗಳಿಗೂ ಸದ್ಗತಿ ಕಾಣಿಸಬೇಕು; ಕೆಲವರು ಮಗಳಿಗಿಂತ ಮಗನಮೇಲೆ ಪ್ರೇಮ ಹೆಚ್ಚು ಎನ್ನುತ್ತಾರೆ. ನನಗೇನೋ ಇಬ್ಬರೂ ಒಂದೇಯೆ. ಇಬ್ಬರಿಂದಲೂ ಇಹಪರ ಸುಖಗಳುಂಟು. ನಾನೇ ಮೃತ್ಯುವಶವಾಗಲೇ ಎಂದರೆ, ನಿಮಗೆಲ್ಲಾ ಜೀವನಕ್ಕೇನು ಮಾರ್ಗ? ಆದ್ದರಿಂದ ತುಂಬ ಇಕ್ಕಟ್ಟಿನಲ್ಲಿ ಸಿಕ್ಕಿಕೊಂಡುಬಿಟ್ಟಿದ್ದೇನೆ: ಹೇಗೆ ತಪ್ಪಿಸಿಕೊಳ್ಳುವುದೆಂದೇ ತಿಳಿಯುವುದಿಲ್ಲ: ನಿಮ್ಮಲ್ಲಿ ಯಾರನ್ನಾದರೂ ಬಲಿಕೊಟ್ಟು ನಾನು ಬದುಕಿಕೊಳ್ಳುವುದಕ್ಕಿಂತ ಎಲ್ಲರೊಡನೆಯೂ ಸಾಯುವುದೇ ಮೇಲು" ಎಂದು ವ್ಯಥೆಪಡುತ್ತಿದ್ದನು. </span>
</p>
<p>
<span> ಈ ಮಾತುಗಳನ್ನು ಕೇಳಿ ಅವನ ಹೆಂಡತಿಯು“ನಾಥಾ! ತಿಳಿದವನಾಗಿ , ಸಾಮಾನ್ಯ ಮನುಷ್ಯನಂತೆ, ಹೀಗೆ ಪರಿತಪಿಸಬಹುದೇ? ಹುಟ್ಟಿದಮೇಲೆ ಎಲ್ಲರೂ ಸತ್ತೇಸಾಯಬೇಕು; ವಿಧಿಯಿಲ್ಲದೆ ಅಗತ್ಯವಾಗಿ ನಡೆಯಲೇಬೇಕಾದ ಸಂಗತಿಗಾಗಿ ಸಂತಾಪಪಟ್ಟು ಏನು ಪ್ರಯೋಜನ? ಹೆಂಡತಿ, ಮಗ, ಮಗಳು ಎಲ್ಲರೂ ಇರುವುದು ತನಗಾಗಿ; ಆದ್ದರಿಂದ ನಾನು ಅಲ್ಲಿಗೆ ಹೋಗುತ್ತೇನೆ; ವಿವೇಕ ತಂದುಕೊಂಡು ದುಃಖಿಸುವುದನ್ನು ಬಿಡು; ಪ್ರಾಣವನ್ನಾದರೂ ಕೊಟ್ಟು ಗಂಡನಿಗೆ ಹಿತವಾದದ್ದನ್ನು ಮಾಡಬೇಕೆಂಬುದೇ ಹಿಂದಿನಿಂದ ಸ್ತ್ರೀಯರಿಗೆ ಉಕ್ತವಾದ ಧರ್ಮ; ನಾನು ಹಾಗೆ ಮಾಡಿದೆನಾದರ್,ೆ ನಿನಗೆ ಈ ಲೋಕದಲ್ಲಿ ಸುಖ ಉಂಟಾಗುತ್ತದೆ.; ನನಗೆ ಈ ಲೋಕದಲ್ಲಿ ಕೀರ್ತಿಯಲ್ಲದ ಪರಲೋಕದಲ್ಲಿ ಶಾಶ್ವತವಾದ ಸುಖ ಲಭಿಸುತ್ತದೆ; ಹೆಂಡತಿಯಿಂದ ಆಗಬೇಕಾದ ಪ್ರಯೋಜನ ನಿನಗೆ ಆಗಿದೆ; ನನ್ನಿಂದ ಒಬ್ಬ ಮಗನೂ ಒಬ್ಬ ಮಗಳೂ ಹುಟ್ಟಿದ್ದಾರೆ. ನೀನು ಅವರನ್ನು ಕಾಪಾಡಿಕೊಳ್ಳಬಲ್ಲೆ; ನಾನು ಕಾಪಾಡಲಾರೆ; ನಾನು ದಿಕ್ಕಿಲ್ಲದ ವಿಧವೆಯಾದರೆ, ಮಕ್ಕಳನ್ನು ಕಟ್ಟಿಕೊಂಡು ನಾನು ಮರ್ಯಾದೆಯಾಗಿ ಜೀವಿಸುವುದು ಹೇಗೆ? ನೆಂಟತನಕ್ಕೆ ಯೋಗ್ಯರಲ್ಲದವರೂ ಅಹಂಕಾರದಲ್ಲಿ ಮೆರೆಯುವವರೂ ಈ ಹುಡುಗಿಯನ್ನು ಕೇಳುವುದಕ್ಕೆ ಬಂದರೆ ನಾನು ನಿರಾಕರಿಸುವುದು ಹೇಗೆ? ಗಂಡನಿಲ್ಲದ ಹೆಂಗಸು ಬೀದಿಯಲ್ಲಿ ಬಿಸಾಡಿದ ಮಾಂಸದ ಹಾಗೆ; ಹಕ್ಕಿಪಕ್ಷಿಗಳೂ ಅದನ್ನು ಕಿತ್ತುತಿನ್ನುವಂತೆ ಎಲ್ಲರೂ ಅವಳನ್ನು ಪೀಡಿಸುವವರೇಯೆ, ಕಣ್ಣುಹಾಕುವವರೇಯೆ. ಇಂಥವರ ಕಾಟದಲ್ಲಿ ಮಾನವಾಗಿ ಬಾಳುವುದು ಹೇಗೆ? ನಮ್ಮ ಕುಲಕ್ಕೆ ಇರುವವರು ಒಬ್ಬ ಮಗ,ಒಬ್ಬಳು ಮಗಳು; ಅವರು ಸಂಪ್ರದಾಯಸ್ಥರ ಮಕ್ಕಳಂತೆ ಬೆಳೆದು ಮುಂದಕ್ಕೆ ಬರುವುದು ಹೇಗೆ? ಅವನು ನಿನಗೆ ಅನುರೂಪನಾಗದೆ, ಅವಳು ಒಬ್ಬ ಅಯೋಗ್ಯನ ಕೈಸೇರಿ, ನಾವು ಎಲ್ಲರ ತಿರಸ್ಕಾರಕ್ಕೆ ಗುರಿಯಾದರೆ,ನಾನು ಅದಅನ್ನು ತಾಳಲಾರದೆ ಸಾಯುವುದೇ ಸರಿ. ಹೀಗೆ ತಾಯಿತಂದೆಗಳನ್ನು ಕಳೆದುಕೊಂಡ ಮಕ್ಕಳು ನೀರು ಹೋದ ಕೊಳದ ಮೀನುಗಳಂತೆ ನಾಶವಾಗುವುದು ಖಂಡಿತ. ಆದ್ದರಿಂದ ನೀನಿಲ್ಲದೆ ನಾವು ಮೂವರೂ ಹೀಗಾಗುವುದಕ್ಕೆ ಬದಲಾಗಿ, ನನ್ನನ್ನು ಕಳುಹಿಸಿಬಿಡು. ಗಂಡನ ಕಣ್ಣುಮುಂದೆ ಹೋಗಿಬಿಡುವುದು ಹೆಂಗಸಿಗೆ ಪರಮಭಾಗ್ಯ; ಮಗನೊಡನೆ ಸಂಸಾರ ಮಾಡಿಕೊಂಡಿರುವುದು ಅದರ ಮುಂದಲ್ಲ. ನಿನಗೋಸ್ಕರ ಹಿಂದೆ ನೆಂಟರಿಷ್ಟರನ್ನು ಬಿಟ್ಟೆ; ಈಗ ಮಗನನ್ನೂ, ಮಗಳನ್ನೂ, ಜೀವವನ್ನೂಬಿಡಲು ಸಿದ್ಧಳಾಗಿದ್ದೇನೆ. ಗಂಡನಿಗೆ ಹಿತವಾದದ್ದನ್ನೂ ಪ್ರಿಯವಾದದ್ದನ್ನೂ ಮಾಡಿಕೊಂಡಿರುವ ಹೆಂಗಸಿಗೆ, ಬಗೆಬಗೆಯಾದ ಪೂಜೆ ಪುನಸ್ಕಾರ ಜಪತಪ ದಾನಧರ್ಮ ನಿಯಮ ಆಚಾರಿವೆಲ್ಲಾ ಏಕೆ? ಆದ್ದರಿಂದ ನಾನು ಈಗ ಮಾಡಬೇಕೆಂದಿರುವುದು ಪರಮಧರ್ಮ; ನಿನಗೂ ನಮ್ಮ ಕುಲಕ್ಕೂ ಪ್ರಿಯ ಮತ್ತು ಹಿತ; ಹೆಂಡತಿ ಮಕ್ಕಳು ಇಷ್ಟರು ಮಿತ್ರರು ಹಣ ಕಾಸು ಎಲ್ಲವನ್ನೂ ಆಪದ್ಧರ್ಮವಾಗಿ ಬಿಟ್ಟುಬಿಡಬಹುದೆಂದು ತಿಳಿದವರು ಹೇಳುತ್ತಾರೆ. ಆದ್ದರಿಂದ ನಾನು ಹೇಳುವಹಾಗೆ ನಡೆಸಿದರೆ ನೀನೂ ನಿನ್ನ ಮಕ್ಕಳೂ ಉಳಿದುಕೊಳ್ಳಬಹುದು. ಹೆಂಗಸರನ್ನು ಕೊಲ್ಲಬಾರದೆಂದು ಧರ್ಮಶಾಸ್ತ್ರವು ಹೇಳುತ್ತದೆ: ರಾಕ್ಷಸರು ಧರ್ಮಜ್ಞರಂತೆ: ಆದ್ದರಿಂದ ಅವನು ನ್ನ್ನನ್ನು ಕೊಲ್ಲದೆ ಬಿಟ್ಟರೂ ಬಿಟ್ಟಾನು; ಗಂಡಸು ಹೋದರೆ ಸಾಯುವುದು ಖಂಡಿತ; ನಾನು ಪಡುವ ಸುಖ ಪಟ್ಟಾಯಿತು. ಧರ್ಮವಾಚರಿಸಿಯಾಯಿತು; ಮಕ್ಕಳಾದರು. ಮರಿಯಾದರು; ಸಾಯುವುದಕ್ಕೆ ನನಗೆ ದುಃಖವಿಲ್ಲ; ನಾನು ಹೋದರೆ ನೀನು ಇನ್ನೊಂದು ಮದುವೆ ಮಾಡಿಕೊಳ್ಳಬಹುದು; ಅದು ಅಧರ್ಮವಾಗುವುದಿಲ್ಲ. ನೀನು ಹೋದರೆ ನಾನು ಮತ್ತೆ ಮದುವೆಮಾಡಿಕೊಳ್ಳುವುದಕ್ಕಾಗುವುದಿಲ್ಲ; ಅದು ಅಧರ್ಮವಾಗುತ್ತದೆ. ಇದೆಲ್ಲವನ್ನೂ ತಿಳಿದುನೋಡಿ, ನೀನು ಹೋಗುವ ಯೋಚನೆಯನ್ನು ಬಿಟ್ಟು ನನ್ನನ್ನು ಕಳುಹಿಸಿ, ನೀನೂ ಮಕ್ಕಳೂ ಬದುಕಿಕೊಳ್ಳಿ; ನನ್ನ ತ್ಯಾಗದಿಂದ ಈ ಮನೆ ಉಳಿಯಲಿ.” ಎಂದಳು. ಗಂಡನಿಗೆ ಈ ಮಾತುಗಳನ್ನು ಕೇಳಿ ದುಃಖವು ಉಕ್ಕಿಬಂತು. ಹೆಂಡತಿಯನ್ನು ಬಾಚಿ ತಬ್ಬಿಕೊಂಡನು; ಇಬ್ಬರೂ ಅತ್ತರು.</span>
</p>
<p>
<span> ತಂದೆತಾಯಿಯರ ಮಾತುಗಳನ್ನು ಕೇಳಿ ಮಗಳಿಗೂ ತುಂಬ ದುಃಖವಾಯಿತು. ಅವಳು “ಅಪ್ಪಾ, ಇದೇಕೆ ನೀವು ಹೀಗೆ ದಿಕ್ಕಿಲ್ಲದವರಂತೆ ಗೋಳಾಡುತ್ತೀರಿ? ನಾನು ಒಂದು ಮಾತು ಹೇಳುತ್ತೇನೆ; ಅದನ್ನು ಕೇಳಿ. ಅನಂತರ ಏನು ಮಾಡಬಹುದೋ ಅದನ್ನು ಮಾಡಿ. ನಾನು ಎಂದಾದರೂ ಒಂದು ದಿನ ನಿಮ್ಮನ್ನು ಬಿಟ್ಟು ಹೋಗಲೇಬೇಕು. ಅದು ಧರ್ಮ; ಹೀಗೆ ಎಂದೋ ಒಂದು ದಿನ ಬಿಟ್ಟು ಕಳುಹಿಸಬೇಕಾದವಳನ್ನು ಇಂದೇ ಕಳುಹಿಸಿದರೆ, ನನ್ನೊಬ್ಬಳಿಂದ ಎಲ್ಲರೂ ಉಳಿದುಕೊಂಡ ಹಾಗಾಗುವುದು. ಮಕ್ಕಳನ್ನು ಹೆರುವುದು ಏಕೆ? ಇಹಕ್ಕೂ ಪರಕ್ಕೂ ಗತಿಯಾಗುತ್ತಾರೆಂದು ತಾನೇ? ನನ್ನ ಹೊಟ್ಟೆಯಲ್ಲಿ ಹುಟ್ಟುವ ನಿನ್ನ ದೌಹಿತ್ರರು ನಿನ್ನನ್ನು ಪರಲೋಕದಲ್ಲಿ ಉದ್ಧಾರಮಾದುವುದಕ್ಕೆ ಬದಲು, ನಾನೇ ನಿನ್ನನ್ನು ಇಹಲೋಕದಲ್ಲಿಯೇ ಏಕೆ ಉದ್ಧಾರಮಾಡಬಾರದು? ನನ್ನ ತಮ್ಮ ಇನ್ನೂ ಮಗು; ನೀನು ಹೋಗಿಬಿಟ್ಟರೂ ಅವನು ಹೆಚ್ಚುದಿನ ಉಳಿಯುತ್ತಾನೆಯೇ?ಆಮೇಲೆ ಪಿತೃಗಳು ಪಿಂಡ ಕಾಣುವ ಬಗೆ ಹೇಗೆ? ತಾಯಿ ತಂದೆ ತಮ್ಮ ಒಬ್ಬರೂ ಇಲ್ಲದೆ ಹೋದರೆ ಒಂದರ ಹಿಂದೆ ಒಂದು ದುಃಖ ಒದಗಿ ನಾನೂ ಸಾಯುವುದೇ ಸರಿ. ನೀನು ಗಟ್ಟಿಯಾಗಿದ್ದು ಅಮ್ಮ ತಮ್ಮ ಇಬ್ಬರೂ ಉಳಿದುಕೊಂಡರೆ ವಂಶವೂ ಉಳಿಯುತ್ತದೆ. ಪಿತೃಗಳಿಗೆ ಪಿಂಡವೂ ನಡೆಯುತ್ತದೆ. ಮಗನು ತಾನೇ ಆಯಿತು; ಹೆಂಡತಿ ಜೊತೆಗಾತಿ; ಹೆಣ್ಣುಮಗಳೇ ಕಷ್ಟಕ್ಕೆಲ್ಲಾ ಮೂಲ; ಆ ಕಷ್ಟಕಾರಿಯನ್ನು ಕಳೆದುಕೋ; ಅದರಿಂದ ನನಗೂ ಪುಣ್ಯಬರುತ್ತದೆ. ನೀನಿಲ್ಲದಿದ್ದರೆ ನಾನು ದಿಕ್ಕಿಲ್ಲದವಳಾಗಿ, ಅಲ್ಲಿ ಇಲ್ಲಿ ಅಲೆದುಕೊಂಡಿರುತ್ತ ಭಿಕಾರಿಯಾಗುತ್ತೇನೆ; ಈಗ ನನ್ನಿಂದ ಈ ಮನೆ ಉಳಿದರೆ ನಾನು ಒಂದು ದೊಡ್ಡಕೆಲಸವನ್ನು ಮಾಡಿದಂತಾಗುತ್ತದೆ. ನಾನು ಸತ್ತರೆ ನೀನು ನನಗೆ ಜಲತರ್ಪಣ ಕೊಡುತ್ತೀಯೆ; ಅದರಿಂದ ಪರಲೋಕದಲ್ಲಿ ನನಗೆ ಹಿತವಾಗುತ್ತದೆ; ನೀನು ಹೋಗಿ ನಾನು ಬದುಕಿದರೆ, ನನಗೆ ಕಷ್ಟತಪ್ಪಿದ್ದಲ್ಲ.; ನೀನು ಹೋದರೆ ನಾವೆಲ್ಲ ಅನ್ನಕ್ಕಾಗಿ ನಾಯಿಗಳ ಹಾಗೆ ಅಲಿಯಬೇಕು ತಾನೇ! ಒಟ್ಟಿನಮೇಲೆ ನೀನು ಬದುಕಿಕೊಂಡು ಸುಖವಾಗಿರುವುದೇ ನನಗೂ ಸುಖ!”ಎಂದಳು. ತಾಯಿ, ತಂದೆ, ಮಗಳು ಮೂವರೂ ಅಳುವುದಕ್ಕೆ ಮೊದಲುಮಾಡಿದರು. ಇವರ ಗೋಳಾಟವನ್ನೆಲ್ಲಾ ನೋಡುತ್ತಿದ್ದ ಗಂಡುಮಗುವು ಆಗ ಮುಂದೆ ಬಂದು ನಗುಮುಖದಿಂದ ಮುದ್ದುಮುದ್ದಾಗಿ “ಅಪ್ಪಾ ಅಳಬೇಡ! ಅಮ್ಮಾ ಅಳಬೇಡ! ಅಕ್ಕಾ ಅಳಬೇಡ!” ಎಂದು ಸಮಾಧಾನ ಮಾಡುತ್ತ, ಒಂದು ಕಡ್ಡಿಯನ್ನು ಹಿಡಿದುಕೊಂಡು ಬಂದು ಉಲ್ಲಾಸದಿಂದ “ಮನುಷ್ಯನನ್ನು ತಿನ್ನುವ ಆ ರಾಕ್ಷಸನನ್ನು ನಾನು ಇದರಿಂದ ಹೊಡೆದು ಕೊಂದುಹಾಕುತ್ತೇನೆ! ಅಳಬೇಡಿ!” ಎಂದಿತು. ದುಃಖದಲ್ಲಿ ಮುಳುಗಿಹೋಗಿದ್ದರೂ ಮಗುವಿನ ಆ ಮುದ್ದುಮಾತನ್ನು ಕೇಳಿ ಎಲ್ಲರಿಗೂ ತುಂಬ ಸಂತೋಷವಾಯಿತು. ಇದೇ ಸರಿಯಾದ ಸಮಯವೆಂದು ತಿಳಿದು ಕುಂತಿಯು ಅವರ ಹತ್ತಿರಕ್ಕೆ ಬಂದಳು; ಸತ್ತವರ ಹತ್ತಿರಕ್ಕೆ ಅಮೃತ ಬಂದಂತಾಯಿತು. </span>
</p>
<p>
<span> ಕುಂತಿಯು “ಇದೇಕೆ ಹೀಗೆ ಅಳುತ್ತಿದ್ದೀರಿ? ನಿಮ್ಮ ದುಃಖಕ್ಕೆ ಕಾರಣವೇನು ತಿಳಿಸಿ; ನನ್ನ ಕೈಯಲ್ಲಾದರೆ ನಾನು ಅದನ್ನು ನಿವಾರಣೆ ಮಾಡುತ್ತೇನೆ.” ಎಂದಳು. ಅದಕ್ಕೆ ಆ ಬ್ರಾಹ್ಮಣನು "ಅಮ್ಮಾ ತಪೋಧನೆ! ನಿಮ್ಮಂಥ ಸಜ್ಜನರು ಹೀಗೆ ಹೇಳುವುದು ಯುಕ್ತವೇ; ಆದರೆ ಮನುಷ್ಯಮಾತ್ರನಿಂದ ಈ ದುಃಖವನ್ನು ನಿವಾರಣೆ ಮಾಡಲು ಸಾಧ್ಯವಿಲ್ಲ. ಈ ಊರಿನ ಹತ್ತಿರ ಬಕನೆಂಬ ರಾಕ್ಷಸನಿದ್ದಾನೆ. ಅವನು ನರಮಾಂಸ ಭಕ್ಷಕ; ಮನುಷ್ಯಮಾಂಸವನ್ನು ತಿಂದು ತಿಂದು ಕೊಬ್ಬಿದ್ದಾನೆ; ಮಹಾ ಬಲಶಾಲಿ; ಅವನು ಈ ಪ್ರಾಂತವನ್ನು ತನ್ನ ಸ್ವಾಧೀನದಲ್ಲಿಟ್ಟುಕೊಂಡಿದ್ದಾನೆ; ಅವನ ಹೆದರಿಕೆಯಿಂದ ಈ ಪ್ರದೇಶಕ್ಕೆ ಪರರಾಜರಾಗಲಿ, ಕ್ರೂರಮೃಗಗಳಾಗಲೀ ಬರುವುದಿಲ್ಲ. ನಾವು ಅವನಿಗೆ ನಿತ್ಯವೂ ಒಂದುಗಾಡಿ ಅನ್ನವನ್ನು ಕಳುಹಿಸಬೇಕು. ಅವನು ಆ ಅನ್ನವನ್ನು ಆ ಗಾಡಿಗೆ ಹೂಡಿದ ಎರಡು ಕೋಣಗಳನ್ನು ಆ ಗಾಡಿಯನ್ನು ಹೊಡೆದುಕೊಂಡು ಹೋಗುವ ಮನುಷ್ಯನನ್ನೂ ತಿನ್ನುತ್ತಾನೆ; ಇದನ್ನು ಒಬ್ಬೊಬ್ಬರು ಒಂದೊಂದುದಿನ ಸರದಿಯ ಮೇಲೆ ಕಳುಹಿಸಬೇಕು; ಇದು ಎಷ್ಟೋವ್ಷರ್ಅದಿಂದ ನಡೆದುಕೊಂಡು ಬರುತ್ತಿದೆ; ಅವನಿಂದ ತಪ್ಪಿಸಿಕೊಳ್ಳುವುದಕ್ಕೆ ಯಾರಾದರೂ ಪ್ರಯತ್ನಪಟ್ಟರೆ, ಅಂಥವರನ್ನು ಅವನು ಹೆಂಡತಿ ಮಕ್ಕಳು ಸಹಿತವಾಗಿ ಕೊಂದುತಿಂದುಬಿಡುತ್ತಾನೆ ನಮ್ಮ ದೊರೆ ವೇತ್ರಕೀಯ ಗೃಹದಲ್ಲಿದ್ದಾನೆ. ತನ್ನ ಪ್ರಜೆಗಳು ನಿರಾತಂಕವಾಗಿರುವಂತೆ ಅವನು ಇದಕ್ಕಾಗಿ ಏನೂ ಪ್ರಯತ್ನವೇ ಮಾಡುವುದಿಲ್ಲ; ಕೈಯಲ್ಲಿ ಹರಿಯದ ರಾಜನನ್ನು ಆಶ್ರಯಿಸಿರುವುದರಿಂದ ನಮಗೆ ಈ ನಿತ್ಯ ಸಂಕಟ ಬಂದಿದೆ. ಬ್ರಾಹ್ಮಣರು ಯಾರಿಗಾದರೂ ಏಕೆ ಹೇಳಿಕೊಳ್ಳಬೇಕು; ಅವರು ಹಕ್ಕಿಗಳಂತೆ ಮನಸ್ಸು ಬಂದಕಡೆ ತಿರುಗುತ್ತ ತಮ್ಮ ಗುಣಾತಿಶಯದಿಂದ ಬದುಕುವವರು. ಅವರು ಮೊದಲು ಒಳ್ಳೆಯ ದೊರೆಯನ್ನು ನೋಡಿಕೊಳ್ಳಬೇಕು. ಆಮೇಲೆ ಹೆಂಡತಿ, ಹಣ. ಇವು ಮೂರು ಆದರೆ,</span>
</p>
<p>
<span>ಆಮೇಲೆ ಬಂಧು,ಬಳಗ ಮಕ್ಕಳು. ನನ್ನ ವಿಷಯದಲ್ಲಿ ಇದು ತಲೆಕೆಳಕಾಗಿದೆ.; ಮಹಾಸಂಕಟ ಒದಗಿದೆ. ಮನೆ ಹಾಳುಮಾಡುವ ಸರದಿ ಬಂದಿದೆ. ನಾನು ಅನ್ನವನ್ನೂ ಒಬ್ಬ ಮನುಷ್ಯನನ್ನೂ ಕಳುಹಿಸಬೇಕಾಗಿದೆ. ಯಾವನಾದರೂ ಒಬ್ಬ ಮನುಷ್ಯನನ್ನು ಕೊಂಡು ಕಳುಹಿಸೋಣವೆಂದರೆ ನನ್ನ ಹತ್ತಿರ ಹಣವಿಲ್ಲ; ಬಂಧುಗಳಲ್ಲಿ ಯಾರನ್ನೂ ಕೊಡುವುದು ಸಾಧ್ಯವಿಲ್ಲ. ಹೀಗೆ ಆ ರಾಕ್ಷಸನಿಂದ ಬಿಡುಗಡೆಗೆ ದಾರಿಯೇ ತೋರದೆ ಶೋಕಸಾಗರದಲ್ಲಿ ಮುಳುಗಿ, ಹೆಂಡತಿ ಮಕ್ಕಳೊಡನೆ ಆ ರಾಕ್ಷಸನ ಹತ್ತಿರಕ್ಕೆ ಹೋಗೋಣವೆಂದಿದ್ದೇನೆ. ಅವನು ನಮ್ಮೆಲ್ಲರನ್ನೂ ತಿಂದುಬಿಡಲಿ“ ಎಂದನು. ಕುಂತಿಯು ”ಅಯ್ಯಾ ನೀನು ಈ ವಿಚಾರವಾಗಿ ಸ್ವಲ್ಪವೂ ಚಿಂತೆಮಾಡಬೇಡ.; ಆ ರಾಕ್ಷಸನಿಂದ ಬಿಡುಗಡೆ ಹೊಂದಲು ನಾನು ಒಂದು ಮಾರ್ಗವನ್ನು ಯೋಚಿಸಿದ್ದೇನೆ. ನಿನಗೆ ಇರುವವರು ಒಬ್ಬ ಮಗ ಒಬ್ಬ ಮಗಳು; ನೀನು ಅವರನ್ನೂ ನಿನ್ನ ಹೆಂಡತಿಯನ್ನೂ ಕರೆದುಕೊಂಡುಹೋಗಿ ಆ ರಾಕ್ಷಸನ ಬಾಯಲ್ಲಿ ಬೀಳುವುದು ನನಗೆ ಒಪ್ಪಿಗೆಯಿಲ್ಲ. ನನಗೆ ಐದು ಜನ ಗಂಡುಮಕ್ಕಳಿದ್ದಾರೆ. ಅವರಲ್ಲಿ ಒಬ್ಬನು ನಿನಗೆ ಬದಲಾಗಿ ಆ ರಾಕ್ಷಸನಿಗೆ ಆಹಾರವನ್ನು ತೆಗೆದುಕೊಂಡು ಹೋಗಲಿ!“ ಎಂದಳು. ಅದಕ್ಕೆ ಆ ಬ್ರಾಹ್ಮಣನು, ಎಲ್ಲಾದರೂ ಉಂಟೆ? ನನ್ನ ಜೀವ ಉಳಿಸಿಕೊಳ್ಳುವುದಕ್ಕಾಗಿ ಇದನ್ನು ಎಂದಿಗೂ ಮಾಡಲಾರೆ! ತನ್ನ ಜೀವವನ್ನಾಗಲೀ, ತನ್ನ ಮಗನ ಜೀವವನ್ನಾಗಲೀ ತೆತ್ತು ಒಬ್ಬ ಬ್ರಾಹ್ಮಣನ ಜೀವವನ್ನು ಉಳಿಸಬೇಕು. ಅತಿಥಿಯಾಗಿ ಬಂದಿರುವ ಬ್ರಾಹ್ಮಣನ ಜೀವವನ್ನು ತನ್ನ ಜೀವಕ್ಕಾಗಿ ಕಳೆಯಬೇಕೆ? ಕುಲಹೀನರೂ ವಿಧರ್ಮಿಗಳೂ ಕೂಡ ಆ ಕೆಲಸವನ್ನು ಮಾಡುವುದಿಲ್ಲ. ಬ್ರಹ್ಮಹತ್ಯೆ, ಆತ್ಮಹತ್ಯೆ ಎರಡೂ ಕೆಟ್ಟದ್ದೇ ಆದರೂ ಬ್ರಹ್ಮಹತ್ಯಕ್ಕಿಂತ ಆತ್ಮಹತ್ಯ ಮೇಲು; ಅದರಲ್ಲಿಯೂ ಈಗ ನಾನು ಆತ್ಮಹತ್ಯವನ್ನು ಬುದ್ಧಿಪೂರ್ವಕವಾಗಿ ಮಾಡಿಕೊಳ್ಳುತ್ತಿಲ್ಲ.; ನಿರ್ಬಂಧವಾಗಿ ಪ್ರಾಣಕೊಡಬೇಕಾಗಿ ಬಂದಿದೆ. ಇತರರು ನನ್ನನ್ನು ಕೊಂದರೆ ಅದರಲ್ಲಿ ನನ್ನ ದೋಷವೇನು? ಹೀಗಿರಲು ನಾನು ಬುದ್ಧಿಪೂರ್ವಕವಾಗಿ ನನಗೋಸ್ಕರ ಒಬ್ಬ ಬ್ರಾಹ್ಮಣನನ್ನು ಕೊಲ್ಲಿಸಿದರೆ ಅದು ಘಾತುಕತನವೂ ನೀಚತನವೂ ಆಗುವುದಿಲ್ಲವೇ? ನನಗೆ ಅದರಿಂದ ಪರಿಹಾರವುಂಟೇ? ಅದರಲ್ಲಿಯೂ ಶರಣಾರ್ಥಿಯಾಗಿ ಮನೆಗೆ ಬಂದಿದ್ದು ಭಿಕ್ಷೆ ಎತ್ತಿಕೊಂಡು ಜೀವಿಸುತ್ತಿರುವವನನ್ನು ಕೊಲ್ಲಿಸಿದರೆ ಪರಮ ಕ್ರೌರ್ಯವಾದೀತು. ಎಂಥ ಆಪತ್ಕಾಲದಲ್ಲಿಯೂ ನಿಂದ್ಯವಾದ ಅಥವಾ ಕ್ರೂರವಾದ ಕೆಲಸವನ್ನ ಮಾಡಬಾರದೆಂದು ಆಪದ್ಧರ್ಮವನ್ನು ಬಲ್ಲ ದೊಡ್ಡವರು ಹೇಳುತ್ತಾರೆ; ಆದ್ದರಿಂದ ನಾನೂ ನನ್ನ ಹೆಂಡತಿ ಮಕ್ಕಳೂ ಸಾಯುವುದೇ ಮೇಲು: ಏನು ಮಾಡಿದರೂ ಬ್ರಾಹ್ಮಣವಧೆಗೆ ನಾನು ಒಪ್ಪುವವನಲ್ಲ!”ಎಂದನು. ಅದಕ್ಕೆ ಕುಂತಿಯು, “ಅಯ್ಯಾ ಬ್ರಾಹ್ಮಣಾ, ಬ್ರಾಹ್ಮಣರನ್ನು ಕಾಪಾಡಬೇಕೆಂಬುದು ನನ್ನ ಧೃಢ ಸಂಕಲ್ಪವಾಗಿದೆ; ನೂರು ಮಕ್ಕಳಿದ್ದರೂ ಅದರಲ್ಲಿ ಒಬ್ಬ ಮಗ ಹೋಗಲಿ ಎಂದು ಯಾರು ಎನ್ನುತ್ತಾರೆ? ನನಗೆ ನನ್ನ ಮಗನೇನು ಬೇಡದೆ ಹೋಗಿಲ್ಲ! ಈ ರಾಕ್ಷಸನು ನನ್ನ ಮಗನನ್ನು ಕೊಲ್ಲಲು ಶಕ್ತನಲ್ಲ.; ಏಕೆಂದರೆ ನನ್ನ ಮಗ ತೇಜಶ್ಯಾಲಿ,ವೀರ,ಮಂತ್ರಸಿದ್ಧಿಯನ್ನು ಪಡೆದವನು. ಆವನು ಆ ರಾಕ್ಷಸನಿಗೆ ಊಟವನ್ನು ತೆಗೆದುಕೊಂಡು ಹೋಗಿ ತಾನು ಉಳಿದುಕೊಂಡು ಬರುತ್ತಾನೆಂದು ನನಗೆ ಧೈರ್ಯವಿದೆ. ಹಿಂದೆ ಎಷ್ಟೋ ಜನ ಮಹಾಬಲಶಾಲಿಗಳೂ ಬೃಹದಾಕಾರರೂ ಆದ ರಾಕ್ಷಸರನ್ನು ಅವನು ಕೊಂದಿದ್ದಾನೆ. ಅದನ್ನು ನಾನೇ ಕಂಡಿದ್ದೇನೆ. ಇದನ್ನು ನೀನು ಯಾರಿಗೂ ಹೇಳಬೇಡ.; ಏಕೆಂದರೆ ಆಮೇಲೆ ಜನರು ಕುತೂಹಲ್ದಿಂದ ಆ ಮಂತ್ರವಿದ್ಯೆಯನ್ನು ನನಗೆ ಹೇಳಿಕೊಡು ತನಗೆ ಹೇಳಿಕೊಡು ಎಂದು ಅವನನ್ನು ಪೀಡಿಸುತ್ತಾರೆ; ಗುರುವಿನ ಅನುಮತಿಯಿಲ್ಲದೆ ಹೇಳಿಕೊಟ್ಟರೆ ಆ ವಿದ್ಯೆಯಿಂದ ಕಾರ್ಯ ನಡೆಸಲಾಗುವುದೂ ಇಲ್ಲ.” ಎಂದಳು. ಇಷ್ಟು ಹೇಳಿದಮೇಲೆ ಆತನು ಒಪ್ಪಿದನು. ಗಂಡಹೆಂಡಿರು ಕುಂತಿಯ ಅಮೃತದಂಥ ಮಾತಿಗಾಗಿ ಅವಳನ್ನು ವಂದಿಸಿದರು. ಆ ಬ್ರಾಹ್ಮಣನೂ ಕುಂತಿಯೂ ಭೀಮಸೇನನನ್ನು ಕಂಡು ಈ ಕೆಲಸ ಮಾಡಬೇಕೆಂದು ಕೇಳಿಕೊಳ್ಳಲು ಅವನು “ಆಗಲಿ” ಎಂದನು. </span>
</p>
<p>
<span> ಇಷ್ಟು ಹೊತ್ತಿಗೆ ಮಿಕ್ಕ ಪಾಂಡವರು ಭಿಕ್ಷೆ ಎತ್ತಿಕೊಂಡು ಮನೆಗೆ ಬಂದರು. ಭೀಮನ ಮುಖವನ್ನು ನೋಡಿಯೇ ಏನೋ ವಿಶೇಷವಿದೆ ಎಂದು ತಿಳಿದುಕೊಂಡು ಯುಧಿಷ್ಠಿರನು ಕುಂತಿಯನ್ನು ನೋಡಿ“ಏನಮ್ಮ! ಏನು ಸಮಾಚಾರ? ಭೀಮ ಏನು ಮಾಡಬೇಕೆಂದಿದ್ದಾನೆ? ನಿನಗೆ ಹೇಳಿದ್ದಾನೋ? ನೀನು ಒಪ್ಪಿಗೆ ಕೊಟ್ಟಿದ್ದೀಯೋ?” ಎಂದು ಕೇಳಿದನು. ಅವಳು ನಡೆದ ಸಂಗತಿಯನ್ನು ತಿಳಿಸಿ, “ನಾನು ಹೇಳಿದ್ದರ ಮೇಲೆಯೇ, ಈ ಬ್ರಾಹ್ಮಣನಿಗೆ ಸಹಾಯಮಾಡಿ ಊರಿಗೂ ಬಿಡುಗಡೆ ತರುವುದಕ್ಕಾಗಿ ಅವನು ಈ ದೊಡ್ಡ ಕೆಲಸವನ್ನು ಕೈಕೊಂಡಿದ್ದಾನೆ!” ಎಂದಳು. ಯುಧಿಷ್ಠಿರನನಿಗೆ ಅದರಿಂದ ಸಮಾಧಾನವಾಗಲಿಲ್ಲ. “ಏನಮ್ಮ ನೀನು ಮಾಡಿದ ಕೆಲಸ! ಮಗನನ್ನು ಕೊಟ್ಟುಬಿಅಡುವುದು ಯಾರಾದರೂ ತಿಳಿದವರು ಒಪ್ಪುವ ಮಾತೇ? ಮತ್ತೊಬ್ಬರ ಮಗನಿಗಾಗಿ ನಿನ್ನ ಮಗನನ್ನು ಕೊಡುವುದಕ್ಕೆ ಹೇಗೆ ಮನಸ್ಸು ಬಂತು? ಇದು ಲೋಕಕ್ಕೆ ವಿರುದ್ಧವಾಗಿದೆ. ಅಲ್ಲದೆ ಭೀಮನ ಬಾಹುಬಲದಿಂದ ನಾವು ಸುಖವಾಗಿ ನಿದ್ರೆ ಹೋಗುತ್ತಿದ್ದೇವೆ. ನೀಚರಿಂದ ಅಪಹೃತವಾದ ರಾಜ್ಯವನ್ನು ಮತ್ತೆ ಪಡೆದೇವೆಂದು ಆಸೆಯಿಟ್ಟುಕೊಂಡಿದ್ದೇವೆ. ಅವನ ಬಾಹುಬಲ ನೆನಪಿಗೆ ಬರುವುದರಿಂದಲೇ ದುರ್ಯೋಧನನಿಗೂ ಶಕುನಿಗೂ ನಿದ್ರೆಬಾರದು. ಅವನ ಬಾಹುಬಲದಿಂದಲೇ ನಾವು ಪುರೋಚ್ನಅನನ್ನು ಕೊನೆಗಾಣಿಸಿ ಅರಗಿನ ಮನೆಯಿಂದ ತಪ್ಪಿಸಿಕೊಂಡು ಬಂದಿದ್ದು. ಆಂಥವನನ್ನು ಕೊಟ್ಟುಬಿಡಬೇಕೆಂಬ ಯೋಚನೆ ನಿನಗೆ ಹೇಗೆ ಬಂತು? ಆ ಬ್ರಾಹ್ಮಣನ ಗೋಳಾಟವನ್ನು ಕೇಳಿ ನಿನಗೆ ಬುದ್ಧಿ ವ್ಯತ್ಯಾಸವಾಗಿಬಿಟ್ಟಿತೇನು?” ಎಂದು ಕೇಳಿದನು. ಕುಂತಿಯು,“ಭೀಮನ ವಿಚಾರದಲ್ಲಿ ನೀನೇನೂ ಚಿಂತೆ ಪಡಬೇಡ, ಯುಧಿಷ್ಠಿರ! ಇದನ್ನು ನಾನು ಬುದ್ಧಿಶೂನ್ಯಳಾಗಿ ಮಾಡಿದ್ದೇನೆಂದು ತಿಳಿದುಕೊಳ್ಳಬೇಡ; ಈ ಬ್ರಾಹ್ಮಣನ ಮನೆಯಲ್ಲಿ ನಾವು ಸುಖವಾಗಿ ವಾಸಮಾಡಿಕೊಂಡಿದ್ದೇವೆಯೋ ಇಲ್ಲವೋ? ಅದಕ್ಕೆ ಪ್ರತ್ಯುಪಕಾರವಾಗಿ ನಾನು ಇದನ್ನು ಯೋಚಿಸಿದೆನಪ್ಪ! ಅರಗಿನ ಮನೆಯ ಸಂದರ್ಭದಲ್ಲಿ, ಹಿಡಿಂಬನ ಸಂದರ್ಭದಲ್ಲಿ , ಭೀಮನ ಪರಾಕ್ರಮವನ್ನು ನೋಡಿ ಅವನಲ್ಲಿ ನನಗೆ ಭರವಸೆಯುಂಟಾಯಿತು.; ಇದಅರಿಂದ ಉಪಕಾರಕ್ಕೆ ಪ್ರತ್ಯುಪಕಾರ ಮಾಡಿದ್ ಅಹಾಗೂ ಆಯಿತು. ಬ್ರಾಹ್ಮಣನಿಗೆ ಸಹಾಯಮಾಡಿ ಪುಣ್ಯ ಸಂಪಾದಿಸಿದ ಹಾಗೂ ಆಯಿತು. !” ಎಂದಳು. ಧರ್ಮರಾಯನಿಗೆ ಸಮಾಧಾನವಾಗಿ “ಅಮ್ಮ! ಆ ಬ್ರಾಹ್ಮಣನ ದುಃಖವನ್ನು ನೋಡಿ ಮರುಕದಿಂಧ ನೀನು ಈ ಕೆಲಸ ಮಾಡಿದ್ದೀಯೆ; ಅದು ಯುಕ್ತವಾದದ್ದೇ. ಭೀಮನು ಆ ನರಭಕ್ಷಕನಾದ ರಾಕ್ಷಸನನ್ನು ಕೊ&lt;ದುಹಾಕಿ ಬರುತ್ತಾನೆ. ಇದು ಖಂಡಿತ. ಆದರೆ ನಗರವಾಸಿಗಳಿಗೆ ಇದು ಗೊತ್ತಾಗಬಾರದು: ಹೀಗೆಂದು ಆ ಬ್ರಾಹ್ಮಣನಿಗೆ ಹೇಳಿ ಅವನಿಂದ ಮಾತು ತೆಗೆದುಕೊಳ್ಳಬೇಕು” ಎಂದನು..</span>
</p>
<p>
<span> ಆವೊತ್ತಿನ ರಾತ್ರಿ ಕಳೆಯಿತು. ಮರುದಿನ ಬೆಳಿಗ್ಗೆ ಭೀಮಸೇನನು ಅನ್ನದ ಗಾಡಿಯನ್ನು ಹೊಡೆದುಕೊಂಡು ಆ ರಾಕ್ಷಸನಿದ್ದ ಸ್ಥಳಕ್ಕೆ ಹೋದನು. ಅಲ್ಲಿ ಹೋದ ಕೂಡಲೆ ಅವನನ್ನು ಹೆಸರು ಹಿಡಿದು ಕರೆಯುತ್ತಾ ಅವನಿಗಾಗಿ ತಂದಿದ್ದ ಅನ್ನವನ್ನು ತಾನೇ ಊಟಮಾಡಲು ಮೊದಲು ಮಾಡಿದನು. ಅವನ ಕೂಗನ್ನು ಕೇಳುತ್ತಲೇ ಆ ರಾಕ್ಷಸನು ರೋಷ್ದಿಂದ ಭೂಮಿಯನ್ನು ಬಿರಿಯಿಸುವಂತೆ ಕಾಲು ಹಾಕುತ್ತಾ ಬಂದು ಭೀಮಸೇನನು ಅನ್ನ ತಿನ್ನುತ್ತಿರುವುದನ್ನು ನೋಡಿ “ಇದು ಯಾರು? ನನ್ನ ಕಣ್ಣೆದುರಿಗೇ ನನ್ನ ಅನ್ನವನ್ನು ತಿನ್ನುತ್ತಿರುವ ದುಷ್ಟ? ಅವನನ್ನು ಯಮಲೋಕಕ್ಕೆ ಕಳುಹಿಸಿಬಿಡುತ್ತೇನೆ!” ಎಂದು ಗರ್ಜಿಸಿದನು. ಭೀಮಸೇನನು ಆ ಮಾತನ್ನು ಕೇಳಿ ನಗುತ್ತ, ಅವನಿಗೆ ಲಕ್ಷ್ಯವೇ ಮಾಡದೆ, ಅವನ ಕಡೆಗೆ ಬೆನ್ನು ತಿರುಗಿಸಿ ಅನ್ನ ತಿನ್ನುತ್ತಲೇ ಇದ್ದನು. ರಾಕ್ಷಸನು ಅವನನ್ನು ಕೊಂದುಬಿಡುವಂತೆ ಎರಡು ಕೈಗಳನ್ನೂ ಎತ್ತಿಕೊಂಡು ಬಂದನು; ಆದರೆ ಭೀಮನು ತಿರುಗಿ ನೋಡಲೂ ಇಲ್ಲ, ತಿನ್ನುವುದನ್ನು ನಿಲ್ಲಿಸಲೂ ಇಲ್ಲ. ರಾಕ್ಷಸನು ಕೋಪವನ್ನು ತಡೆಯಲಾರದೆ ಎರಡು ಕೈಗಳಿಂದಲೂ ಭೀಮನ ಬೆನ್ನ ಮೇಲೆ ಗುದ್ದಿದನು. ಆಗಲೂ ಹಿಂತಿರುಗಿ ನೋಡಲಿಲ್ಲ. ಆಗ ರಾಕ್ಷಸನಿಗೆ ಇನ್ನೂ ಸಿಟ್ಟುಬಂದು ಭೀಮನನ್ನು ಹೊಡೆಯಲು ಒಂದು ಮರವನ್ನು ಕಿತ್ತುತಂದನು. ಅಷ್ಟುಹೊತ್ತಿಗೆ ಭೀಮನು ಸಾವಕಾಶವಾಗಿ ಊಟಮಾಡಿ ಕೈಬಾಯಿ ತೊಳೆದುಕೊಂಡು ತೃಪ್ತನಾಗಿ ನಗುಮುಖದಿಂದ ತನ್ನ ಮೇಲೆ ಎಸೆದ ಮರವನ್ನು ಬಲಗೈಯಲ್ಲಿ ಹಿಡಿದುಕೊಂಡುಬಿಟ್ಟನು. ರಾಕ್ಷಸನು ಇನ್ನೊಂದು ಮರವನ್ನು ಕಿತ್ತು ಅವನ ಮೇಲೆ ಎಸೆದನು; ಪ್ರತಿಯಾಗಿ ಭೀಮಸೇನನು ರಾಕ್ಷಸನನ್ನು ಅದೇ ಮರದಿಂದ ಹೊಡೆದನು. ಹೀಗೆ ಬಕ ಭೀಮರಿಗೆ ಮರಕಾಳಗ ಬಹಳ ಹೊತ್ತು ನಡೆಯಿತು. ಆಮೇಲೆ ಬಕನು ತನ್ನ ಹೆಸರನ್ನು ಘೋಷಿಸುತ್ತ ಬಂದು ಭೀಮನನ್ನು ಬಲವಾಗಿ ತಬ್ಬಿ ಹಿಡಿದನು. ಭೀಮನು ಬಿಡಿಸಿಕೊಂಡು ಝಾಡಿಸಿ ನೂಕಿದನು. ಅವರ ಎಳೆದಾಟದಿಂದ ಭೂಮಿ ನಡುಗಿಹೋಯಿತು; ಮರಗಳು ಮುರಿದುಬಿದ್ದವು. ಕೊನೆಗೆ ರಾಕ್ಷಸನಿಗೆ ಅಸ್ಥವಸ್ಥೆಯಾದದ್ದನ್ನು ನೋಡಿ ಭೀಮನು ಅವನನ್ನು ನೆಲದ ಮೇಲೆ ಬೋರಲಾಗಿ ಕೆಡವಿ, ಮಂಡಿಯಿಂದ ಬೆನ್ನನ್ನು ಅದುಮಿ ಹಿಡಿದುಕೊಂಡು, ಬಲಗೈಯಿಂದ ಕುತ್ತಿಗೆಯನ್ನೂ ಎಡಗೈಯಿಂದ ಸೊಂಟಕ್ಕೆ ಕಟ್ಟಿದ ದಟ್ಟಿಯನ್ನು ಹಿಡಿದುಕೊಂಡು ಅವನನ್ನು ಎರಡು ಮಡಿಕೆಯಾಗುವಂತೆ ಮುರಿದುಬಿಟ್ಟನು. ರಾಕ್ಷಸನು ಘೋರವಾಗಿ ಅರಚುತ್ತ ರಕ್ತವನ್ನು ಕಾರಿಕೊಳ್ಳುತ್ತ ಪ್ರಾಣಬಿಟ್ಟನು. ಅವನ ಕೂಗನ್ನು ಕೇಳಿ ಓಡಿಬಂದ ಅವನ ಕಡೆಯ ರಾಕ್ಷಸರು ಬಕನು ಸಂಹೃತನಾಗಿದ್ದದ್ದನ್ನು ನೋಡಿ ತುಂಬ ಹೆದರಿದರು. ಭೀಮನು ಅವರಿಗೆ ಧೈರ್ಯ ಹೇಳಿ, “ಇನ್ನು ಮೇಲೆ ಮನುಷ್ಯರನ್ನು ನಿಮ್ಮಲ್ಲಿ ಯಾರಾದರೂ ಹಿಂಸೆ ಮಾಡೀರಿ ಜೋಕೆ!” ಎಂದು ಎಚ್ಚರಿಕೆ ಕೊಟ್ಟನು. ಅನಂತರ ಬಕನ ಆ ದೇಹವನ್ನು ಊರ ಬಾಗಿಲ ಹತ್ತಿರ ತಂದಿಟ್ಟು ಯಾರಿಗೂ ಕಾಣಿಸಿಕೊಳ್ಳದಂತೆ ತಾನಿದ್ದ ಮನೆಗೆ ಹೊರಟುಹೋದನು. ಮಾರನೆಯ ದಿನ ಬೆಳಿಗ್ಗೆ ಸಾವಿರಾರು ಜನ ಊರಿನವರು ಬಂದು ರಕ್ತಮಯವಾಗಿದ್ದ ಆ ರಾಕ್ಷಸನ ದೇಹವನ್ನು ನೋಡಿ ವಿಸ್ಮಯಗೊಂಡರು. ಇದು ಮನುಷ್ಯರಾರಿಂದಲೂ ಆದ ಕೆಲಸವಲ್ಲ ಎಂದು ದೇವತಾಪೂಜೆಗಳನ್ನು ನಡೆಸಿದರು. ಆಮೇಲೆ “ಇವತ್ತು ಯಾರ ಸರದಿ?” ಎಂದು ಜ್ಞಾಪಕ ಮಾಡಿಕೊಂಡು ಆ ಬ್ರಾಹ್ಮಣನ ಹತ್ತಿರಕ್ಕೆ ಬಂದು “ಇದೇನು ಸಮಾಚಾರ?” ಎಂದು ಕೇಳಿದರು. ಅವರು ಅವನನ್ನು ತುಂಬ ಪೀಡಿಸಿದ್ದರಿಂದ ಕೊನೆಗೆ “ನಾನು ಹೆಂಡತಿ ಮಕ್ಕಳೊಡನೆ ಅಳುತ್ತಿದ್ದುದನ್ನು ಒಬ್ಬ ಮಂತ್ರಸಿದ್ಧನೂ ಬಲಶಾಲಿಯೂ ಆದ ಬ್ರಾಹ್ಮಣನು ಕಂಡು, ನನ್ನ ದುಃಖವನ್ನೂ,ಊರಿನ ಕಷ್ಟವನ್ನೂ ಕೇಳಿ ನನ್ನನ್ನು ಸಮಾಧಾನಮಾಡಿ, ‘ನಾನು ಆ ರಾಕ್ಷಸನಿಗೆ ಅನ್ನವನ್ನೂ ತೆಗೆದುಕೊಂಡು ಹೋಗಿ ಕೊಡುತ್ತೇನ್;ೆ ನನಗೇನಾದೂ ಆದೀತೆಂದು ಹೆದರಿಕೊಳ್ಳಬೇಡಿ’ ಎಂದು ಹೇಳಿ ಅನ್ನವನ್ನು ಬಕವನಕ್ಕೆ ತೆಗೆದುಕೊಂಡು ಹೋದನು. ಲೋಕಹಿತಾರ್ಥವಾಗಿ ಅವನೇ ಈ ಕೆಲಸವನ್ನು ಮಾಡಿರಬೇಕೆಂದು ತೋರುತ್ತದೆ.” ಎಂದನು. ಅನಂತರ ನಾಲ್ಕು ವರ್ಣದ ಜನರೂ ಸೇರಿ ಬ್ರಹ್ಮೋತ್ಸವವನ್ನು ನಡೆಸಿದರು. </span>
</p>
<p>
<span> ಭೀಮಸೇನನು ಬಕಾಸುರನನ್ನು ಕೊಂದು ಕೆಲವು ದಿವಸಗಳಾದ ಮೇಲೆ, ಪಾಂಡವರು ವಾಸವಾಗಿದ್ದ ಆ ಮನೆಗೆ ಒಬ್ಬ ಬ್ರಾಹ್ಮಣನು ಅತಿಥಿಯಾಗಿ ಬಂದು ಇಳಿದುಕೊಂಡನು. ಆತ ವಿದ್ವಾಂಸ; ದೇಶಸಂಚಾರಮಾಡಿ ಬಂದವನು; ಆದ್ದರಿಂದ ನಾನಾ ನಗರ ತೀರ್ಥಕ್ಷೇತ್ರ ಮುಂತಾದವುಗಳ ವಿಚಾರವಾಗಿ ಚಿತ್ರವಿಚಿತ್ರವಾದ ಕಥೆಗಳನ್ನು ಹೇಳುತ್ತಿದ್ದನು. ಪಾಂಡವರೂ ಅವನ ಮುಂದೆ ಕುಳಿತು ಕಥೆಗಳನ್ನು ಕೇಳಿದರು. ಅವನು ಪಾಂಚಾಲ ನಗರದಲ್ಲಿ ದ್ರೌಪದಿಯ ಸ್ವಯಂವರಕ್ಕೆ ಏರ್ಪಾಡಾಗಿದ್ದದ್ದನ್ನೂ, ದ್ರೌಪದಿಯೂ ದೃಷ್ಟದ್ಯುಮ್ನನೂ ಅಮಾನುಷ ರೀತಿಯಲ್ಲಿ ಯಜ್ಞಕುಂಡದಿಂದ ಹುಟ್ಟಿದವರೆಂಬುದನ್ನೂ ಹೇಳಿದನು. ಈ ಅದ್ಭುತ ವೃತ್ತಾಂತವನ್ನು ವಿವರವಾಗಿ ಕೇಳಬೇಕೆಂದು ಅಪೇಕ್ಷಿಸಲು ಆತನು ಹೀಗೆ ಹೇಳಿದನು:-</span>
</p>
<p>
<span> ಗಂಗಾದ್ವಾರದಲ್ಲಿ ಭರದ್ವಾಜನೆಂಬ ಮಹರ್ಷಿಯಿದ್ದನು. ಆತನಿಗೆ ದ್ರೋಣನೆಂಬ ಮಗನಾದನು. ಈ ದ್ರೋಣನೂ ಭರದ್ವಾಜನ ಸ್ನೇಹಿತನಾದ ಪೃಷತನ ಮಗ ದ್ರುಪದನೂ ಭರದ್ವಾಜನಲ್ಲಿ ಒಟ್ಟಿಗೆ ವೇದಾಧ್ಯಯನ ಮಾಡಿದರು. ಪರಶುರಾಮನು ಬ್ರಾಹ್ಮಣರೆಲ್ಲರಿಗೂ ದಾನಕೊಡುತ್ತಿದ್ದಾನೆಂದು ಕೇಳಿ ದ್ರೋಣನೂ ಆತನಲ್ಲಿಗೆ ಹೋಗಲು ಪರಶುರಾಮನು ತನ್ನ ಹತ್ತಿರ ಇದ್ದ ಐಶ್ವರ್ಯವನ್ನೆಲ್ಲಾ ಆಗಲೇ ದಾನ ಮಾಡಿಬಿಟ್ಟಿದ್ದೇನೆಂದೂ ತನ್ನವಾಗಿ ಉಳಿದಿದ್ದದ್ದು ತನ್ನ ದೇಹ, ತನ್ನ ಅಸ್ತ್ರಗಳು ಎರಡೇ ಎಂದೂ ಹೇಳಿದನು. ಈ ಮಾತನ್ನು ಕೇಳಿ ದ್ರೋಣನು ಅಸ್ತ್ರಗಳನ್ನೇ ಕೊಡಿ ಎಂದು ಪಡೆದುಕೊಂಡು ಬಂದು, ತನ್ನ ಬಾಲ್ಯಸ್ನೇಹಿತನಾಗಿದ್ದ ದ್ರುಪದನು ಇಷ್ಟು ಹೊತ್ತಿಗೆ ರಾಜನಾಗಿರಲು ಅವನನ್ನು ಕಂಡನು. ದ್ರುಪದನು “ನೀನು ಬಡಬ್ರಾಹ್ಮಣ; ನಾನು ರಾಜ; ನನಗೂ ನಿನಗೂ ಸ್ನೇಹವೆಂದರೇನು, ಹೋಗು!” ಎಂದು ತಿರಸ್ಕರಿಸಿದನು. ಆಗ ದ್ರೋಣನು ತುಂಬ ವ್ಯಥೆಪಟ್ಟುಕೊಂಡು ಕುರುದೇಶಕ್ಕೆ ಹೋಗಿ ಅಲ್ಲಿ ಕೌರವ ಪಾಂಡವರಿಗೆ ಆಚಾರ್ಯನಾಗಿ ಅವರು ಧನುರ್ವಿದ್ಯಾಪ್ರವೀಣರಾದ ಮೇಲೆ ತನಗೆ ಗುರುದಕ್ಷಿಣೆಯಾಗಿ ದ್ರುಪದನನ್ನು ಸೋಲಿಸಿ ಸೆರೆಹಿಡಿದುಕೊಡಬೇಕೆಂದು ಅಪೇಕ್ಷಿಸಿದನು. ಪಾಂಡವರು ಅದರಂತೆಯೇ ಮಾಡಲು ದ್ರೋಣನು ಗಂಗಾತೀರದ ದಕ್ಷಿಣಭಾಗವನ್ನು ದ್ರುಪದನಿಗೆ ಕೊಟ್ಟು “ಇಗೋ ನಾನು ನಿನಗೆ ಸಮಾನನಾಗಿದ್ದೇನ್;ೆ ಇನ್ನು ಮೇಲೆ ನನ್ನ ಸ್ನೇಹಿತನಾಗಿರು”ಎಂದು ಹೇಳಿದನು. ದ್ರುಪದನಿಗೆ ತೇಜೋವಧೆಯಾಯಿತು. ಅವನು ಅದನ್ನು ಮರೆಯಲೇ ಇಲ್ಲ. ತನಗೆ ಇದ್ದ ಮಕ್ಕಳೂ ಬಂಧುಗಳೂ ಅಪ್ರಯೋಜಕರೆಂದು ಅವರ ಯೋಚನೆಯನ್ನು ಬಿಟ್ಟು ದ್ರೋಣನನ್ನು ಕೊಲ್ಲಬಲ್ಲ ಒಬ್ಬ ಮಗನನ್ನು ಪಡೆಯಬೇಕೆಂದು ಕರ್ಮಸಿದ್ಧರಾದ ಬ್ರಾಹ್ಮಣರನ್ನು ಹುಡುಕಿಕೊಂಡು ಹೊರಟನು. ಕೊನೆಗೆ ಯಾಜೋಪಯಾಜರೆಂಬ ಅಣ್ಣತಮ್ಮಂದಿರಾದ ಇಬ್ಬರು ಬ್ರಾಹ್ಮಣರು ಸಿಕ್ಕಿದರು. ತಮ್ಮನು ಒಪ್ಪಲಿಲ್ಲ. ಅಣ್ಣನಾದ ಯಾಜನು ಒಪ್ಪಿಕೊಂಡು ತಮ್ಮನ ಸಹಾಯದೊಡನೆ, ಹವನ ಕರ್ಮವನ್ನು ಮಾಡಿಸಿದನು. ಹೋಮಾಂತದಲ್ಲಿ ಯಾಜನು ದ್ರುಪದನ ಹೆಂಡತಿಯನ್ನು ಕರೆದು “ಇಗೋ, ಇದನ್ನು ತೆಗೆದುಕೋ; ನಿನಗೆ ಇಬ್ಬರು ಮಕ್ಕಳಾಗುತ್ತಾರೆ!” ಎನ್ನಲು, ಅವಳು “ಯಾಜರೇ, ಸ್ವಲ್ಪ ತಡೆಯಿರಿ; ನನ್ನ ಬಾಯಿ ಮೈಯಿ ಎರಡೂ ಕೊಳಕಾಗಿವೆ” ಎಂದಳು. ಯಾಜನು “ನೀನು ಬಂದರೆ ಬಾ, ಬಿಟ್ಟರೆ ಬಿಡು! ಯಾಜೋಪಯಾಜರು ಮಂತ್ರಿಸಿದ ಹವ್ಯವು ಹೇಗೆ ವ್ಯರ್ಥವಾಗುತ್ತದೆ ನೋಡೋಣ!” ಎಂದು ಅದನ್ನು ಅಗ್ನಿಯಲ್ಲಿ ಹೋಮ ಮಾಡಿಬಿಟ್ಟನು. ಕೂಡಲೇ ಅಗ್ನಿಕುಂಡದಿಂದ ಜ್ವಾಲೆಯಂಥ ಘೋರರೂಪಿನ ಒಬ್ಬ ಹುಡುಗನು ಕಿರೀಟ ಕವಚ ಕತ್ತಿ ಬಿಲ್ಲು ಬಾಣಗಳೊಡನೆ ಹುಟ್ಟಿಬಂದು ರಥದಮೇಲೆ ಕುಳಿತು ಹೊರಟುಬಿಟ್ಟನು. ಪಾಂಚಾಲರೆಲ್ಲರಿಗೂ ತುಂಬ ಸಂತೋಷವಾಯಿತು. “ಇವನು ದ್ರೋಣನನ್ನು ಕೊಲ್ಲುತ್ತಾನೆ” ಎಂದು ಆಕಾಶವಾಣಿಯು ಕೇಳಿಸಿತು. ಆಮೇಲೆ ಅದೇ ಅಗ್ನಿಕುಂಡದಿಂದಲೇ ಮನುಷ್ಯರೂಪನ್ನು ತಳೆದ ದೇವತೆಯಂತಿದ್ದ ಒಬ್ಬ ಹುಡುಗಿ ಹುಟ್ಟಿಬಂದಳು. ಅವಳಿಗೆ ರೂಪದಲ್ಲಿ ಯಾರೂ ಎಣೆಯಿಲ್ಲ. ಅವಳು ಹುಟ್ಟಿದಾಗಲೂ ಆಕಾಶವಾಣಿಯಾಗಿ “ಈ ಕೃಷ್ಣೆಯು ಕ್ಷತ್ರಿಯನಾಶವನ್ನುಂಟುಮಾಡುತ್ತಾಳೆ!”ಎಂದಿತು. ಆ ಹುಡುಗನೇ ಪರಮ ಧೈರ್ಯಶಾಲಿಯಾದ ದೃಷ್ಟದ್ಯುಮ್ನ; ಹುಡುಗಿಯೇ ದ್ರೌಪದಿಯಾದ ಕೃಷ್ಣೆ. ದೃಷ್ಟದ್ಯುಮ್ನನು ಧನುರ್ವಿದ್ಯೆ ಕಲಿಯಲೆಂದು ದ್ರೋಣಾಚಾರ್ಯನ ಹತ್ತಿರಕ್ಕೆ ಹೋದನು. ದ್ರೋಣನಿಗೆ ಇದೆಲ್ಲಾ ತಿಳಿದಿದ್ದರೂ “ದೈವಸಂಕಲ್ಪವಿದ್ದಂತಾಗಲಿ! ಅದನ್ನು ಮೀರುವುದು ಯಾರಿಗೆ ಸಾಧ್ಯ!” ಎಂದು ಅವನನ್ನೂ ಶಿಷ್ಯನಾಗಿ ಮಾಡಿಕೊಂಡನು. </span>
</p>
<p>
<span> ಇದನ್ನು ಕೇಳಿ ಪಾಂಡವರಿಗೆ ಶಲ್ಯದಿಂದ ಇರಿದ ಹಾಗಾಗಿ ಮನಸ್ಸು ಕದಡಿಹೋಯಿತು. ಮಕ್ಕಳು ಅಶಾಂತರಾದದ್ದನ್ನು ಕಂಡು ಕುಂತಿಯು ಯುಧಿಷ್ಟಿರನನ್ನು ಕರೆದು “ಮಗು! ಈ ಬ್ರಾಹ್ಮಣನ ಮನೆಯಲ್ಲಿ ತುಂಬ ದಿನದಿಂದ ಇದ್ದೇವೆ. ಈ ಸುತ್ತಿನಲ್ಲಿ ನೋಡಬೇಕಾದದ್ದೆಲ್ಲ ನೋಡಿಮುಗಿಯಿತು; ನೋಡಿದ್ದನ್ನೇ ನೋಡುತ್ತಿರುವುದರಲ್ಲಿ ಏನು ಸುಖ? ಮೊದಲಿನ ಹಾಗೆ ಭಿಕ್ಷವೂ ಸಿಕ್ಕುತ್ತಿಲ್ಲ; ಆದ್ದರಿಂದ ನೀನು ಇಷ್ಟಪಟ್ಟರೆ ಪಾಂಚಾಲದೇಶಕ್ಕೆ ಹೋಗೋಣ; ಅದು ತುಂಬ ಸುಭಿಕ್ಷವೂ ಸುಂದರವೂ ಆದ ದೇಶ; ಅದರ ರಾಜನಾದ ಯಜ್ಞಸೇನನೂ (ದ್ರುಪದ) ಬ್ರಾಹ್ಮಣರಲ್ಲಿ ತುಂಬ ವಿಶ್ವಾಸವುಳ್ಳವನಂತೆ. ಒಂದೇ ಕಡೆ ಎಷ್ಟು ದಿವಸ ಇರುವುದು!” ಎಂದಳು. ಯುಧಿಷ್ಠಿರನು “ಅಮ್ಮಾ! ನಿನಗೆ ಯಾವುದು ಇಷ್ಟವೋ ನನಗೂ ಅದೇ ಇಷ್ಟ; ಮಿಕ್ಕವರು ಏನೆನ್ನುತ್ತಾರೋ!” ಎಂದನು. ಕುಂತಿಯು ಮಿಕ್ಕ ಮಕ್ಕಳನ್ನೂ ಕೇಳಿ, ಅವರೂ ಒಪ್ಪಲು ಎಲ್ಲರೂ ಆ ಊರನ್ನು ಬಿಟ್ಟು ಪಾಂಚಾಲ ನಗರದ ಕಡೆಗೆ ಹೊರಟರು.</span>
</p>
<p>
<span> ಪಾಂಚಾಲನಗರಕ್ಕೆ ಸೇರಿ ಆ ಊರನ್ನು ಅದರ ಸುತ್ತ ಮಾಡಿದ್ದ ಬಿಡಾರಗಳನ್ನೂ ನೋಡಿ ಒಬ್ಬ ಕುಂಬಾರನ ಕಾರ್ಯಶಾಲೆಯಲ್ಲಿ ಇಳಿದುಕೊಂಡರು. ಹಿಂದಿನಂತೆಯೇ ಬ್ರಾಹ್ಮಣವೇಷದಿಂದ ಭಿಕ್ಷಾವೃತ್ತಿಯನ್ನು ಕೈಕೊಂಡು ಜೀವಿಸುತ್ತಿದ್ದರು. ಅವರು ಅಲ್ಲಿಗೆ ಬಂದಿದ್ದದ್ದು ಒಂದು ನರಪಿಳ್ಳೆಗೂ ಗೊತ್ತಾಗಲಿಲ್ಲ. </span>
</p>
<p>
<span> ಯಜ್ಞಸೇನ(ದ್ರುಪದ)ನಿಗೆ ತನ್ನ ಮಗಳನ್ನು ಅರ್ಜುನನಿಗೆ ಕೊಡಬೇಕೆಂಬ ಆಸೆ. ಆದರೆ ಅದನ್ನು ಬಾಯಿಬಿಟ್ಟು ಹೇಳುತ್ತಿರಲಿಲ್ಲ. ಅವನೂ ಪಾಂಡವರನ್ನು ಹುಡುಕಿಸುವಷ್ಟು ಹುಡುಕಿಸಿದನು. ಅವರ ವರ್ತಮಾನ ತಿಳಿಯಲಿಲ್ಲ. ಆಮೇಲೆ, ಬಗ್ಗಿಸಲಸಾಧ್ಯವಾದ ಒಂದು ಬಿಲ್ಲನ್ನೂ ಆಕಾಶಯಂತ್ರವನ್ನೂ ಮಾಡಿಸಿದನು. ಆ ಯಂತ್ರದ ಹಿಂದೆ ಚಿನ್ನದಿಂದ ಮಾಡಿದ್ದ ಒಂದು ಲಕ್ಷ್ಯವಿತ್ತು. “ಯಾರು ಈ ಬಿಲ್ಲನ್ನು ಬಗ್ಗಿಸಿ ಅದಕ್ಕೆ ಹೆದೆಕಟ್ಟಿ ಅದರಿಂದ ಬಾಣಗಳನ್ನು ಬಿಟ್ಟು ಯಂತ್ರದ ಮೂಲಕ ಲಕ್ಷ್ಯವನ್ನು ಭೇದಿಸುತ್ತಾನೋ ಅವನು ನನ್ನ ಮಗಳನ್ನು ಪಡೆಯುತ್ತಾನೆ.” ಎಂದು ಎಲ್ಲೆಲ್ಲೂ ಸಾರಿಸಿದನು. ಅದನ್ನು ಕೇಳಿ ದುರ್ಯೋಧನ,ಕರ್ಣ ಮುಂತಾದ ಕೌರವರೂ ನಾನಾದೇಶಗಳ ರಾಜರೂ ಬ್ರಾಹ್ಮಣರೂ ಋಷಿಗಳೂ ಬಂದರು. ದ್ರುಪದನು ಅವರನ್ನೆಲ್ಲ ಗೌರವಿಸಿ ಆದರಮಾಡಿದನು. ಪುರಜನರಿಗೆ ಸಂಭ್ರಮವೋ ಸಂಭ್ರಮ! ಊರು ಸಾಗರದಂತೆ ಮೊರೆಯುತ್ತಿತ್ತು. </span>
</p>
<p>
<span> ಆ ಊರಿನ ಈಶಾನ್ಯದಿಕ್ಕಿಗೆ ಸಮತಲವೂ ಶುಭಕರವೂ ಆದ ಪ್ರದೇಶದಲ್ಲಿ ಸ್ವಯಂವರ ಮಂದಿರವು ರಚಿತವಾಗಿತ್ತು. ಅದರ ಸುತ್ತಲೂ ದಿವ್ಯಭವನಗಳೂ ಪ್ರಾಕಾರವೂ ಕಂದಕವೂ ಇದ್ದವು; ಮಹಾದ್ವಾರವು ತೋರಣದಿಂದ ಅಲಂಕೃತವಾಗಿತು; ಒಳಗೆ ಎಲ್ಲೆಡೆಯಲ್ಲಿಯೂ ಚಿತ್ರದ ಮೇಲುಕಟ್ಟುಗಳನ್ನು ಕಟ್ಟಿತ್ತು. ನೆಲಕ್ಕೆ ಮೆತ್ತನೆಯ ಹಾಸುಗಳನ್ನು ಹಾಸಿತ್ತು. ಶ್ರೇಷ್ಟವಾದ ಧೂಪ ಘಮಘಮಿಸುತ್ತಿತ್ತು. ನೆಲಕ್ಕೆ ಗಂಧೋದಕವನ್ನು ಚಿಮುಕಿಸಿತ್ತು. ನೂರಾರು ವಾದ್ಯಗಳು ಬಾಜಿಸುತ್ತಿದ್ದವು; ಎಲ್ಲೆಲ್ಲಿ ನೋಡಿದರೂ ಹೂವಿನ ಮಾಲೆಗಳ ಅಲಂಕಾರ; ಕೈಲಾಸ ಶಿಖರದಂತೆ ಆಕಾಶವನ್ನು ಮುಟ್ಟುವ ಸುಂದರವಾದ ಉಪ್ಪರಿಗೆಗಳು; ಅವಕ್ಕೆ ಕೆಂಪಿನ ಗೋಡೆಗಳು; ಬಂಗಾರದ ಜಾಲಂದ್ರಗಳು; ಸುಖವಾಗಿ ಹತ್ತಬಹುದಾದ ಮೆಟ್ಟಿಲುಗಳು; ಸರಾಗವಾಗಿ ಓಡಾಡಬಹುದಾದ ನೂರಾರು ಬಾಗಿಲುಗಳು; ಕೂರಲೂ ಮಲಗಲೂ ಆಸನಗಳು; ಅವುಗಳ ಮೇಲೆ ಹಂಸದಂತೆ ಶುಭ್ರವಾದ ಆಚ್ಛಾದನಗಳು; ಅವುಗಳಿಗೆ ಕೊಟ್ಟಿದ್ದ ಸುವಾಸನೆಯು ಒಂದು ಯೋಜನದವರೆಗೂ ವ್ಯಾಪಿಸುವಂತಿತ್ತು </span>
</p>
<p>
<span> ಈ ಸ್ವಯಂವರಮಂದಿರದೊಳಗೆ ತರತರದ ಮಂಟಪಗಳಲ್ಲಿ, ಸೊಗಸಾಗಿ ಅಲಂಕಾರ ಮಾಡಿಕೊಂಡು, ಸುಗಂಧವನ್ನು ಹತ್ತಿಸಿಕೊಂಡು, ಒಬ್ಬರೊಡನೆ ಒಬ್ಬರು ಹುರುಡು ಮಾಡುತ್ತ ಎಲ್ಲ ರಾಜರೂ ಕುಳಿತಿದ್ದರು. ಪುರಜನರೂ ಗ್ರಾಮಸ್ಥರೂ ಸುತ್ತಲೂ ಅಟ್ಟಳೆಗಳ ಮೇಲೆ ಕುಳಿತು ಪರಾಕ್ರಮಶಾಲಿಗಳೂ ಲೋಕಪ್ರಿಯರೂ ಪುಣ್ಯವಂತರೂ ಆದ ಆ ರಾಜರನ್ನು ನೋಡುತ್ತಿದ್ದರು. ಪಾಂಡವರು ಅಲ್ಲಿಗೆ ಹೋಗಿ ಬ್ರಾಹ್ಮಣರ ಮಧ್ಯದಲ್ಲಿ ಕುಳಿತರು. </span>
</p>
<p>
<span> ಸ್ವಯಂವರೋತ್ಸವವು ಆರಂಭವಾಗಿ ದಿನದಿನಕ್ಕೆ ಜನಸಂದಣಿ ಹೆಚ್ಚುತ್ತ ಬಂತು; ಅವರನ್ನು ನಟರೂ ನರ್ತಕರೂ ಸಂತೋಷಗೊಳಿಸುತ್ತ ರತ್ನಗಳನ್ನು ಬಹುಮಾನವಾಗಿ ಪಡೆಯುತ್ತಿದ್ದರು. ಹೀಗೆ ಹದಿನೈದು ದಿನ ಕಳೆಯಲು, ಹದಿನಾರನೆಯ ದಿವಸ ದ್ರೌಪದಿಯು ಮಂಗಳಸ್ನಾನಮಾಡಿ ಒಳ್ಳೆಯ ಸೀರೆಯುಟ್ಟು ಆಭರಣಭೂಷಿತಳಾಗಿ ಅಲಂಕಾರಮಾಡಿದ್ದ ಬಂಗಾರದ ವೀರಕಲಶವನ್ನು ಹಿಡಿದುಕೊಂಡು ರಂಗವನ್ನು ಪ್ರವೇಶಿಸಿದಳು. ಮಂಗಳವಾದ್ಯಗಳು ನಿಂತು ನಿಶ್ಯಬ್ದವಾಗಲು, ದೃಷ್ಟದ್ಯುಮ್ನನು ರಂಗದ ಮಧ್ಯಕ್ಕೆ ಬಂದು ಮೇಘ ಗಂಭೀರವಾದ ಧ್ವನಿಯಿಂದ ಗಟ್ಟಿಯಾಗಿ ಹೀಗೆಂದನು.: “ಎಲ್ಲ ರಾಜರೂ ಕೇಳಬೇಕು! ಇಗೋ ಈ ಬಿಲ್ಲು, ಈ ಬಾಣಗಳು, ಈ ಲಕ್ಷ್ಯ, ಇವುಗಳನ್ನು ನೋಡಿ! ಈ ಯಂತ್ರದಲ್ಲಿರುವ ರಂಧ್ರವನ್ನು ಹಾಯಿಸಿಹೋಗಿ ಲಕ್ಷ್ಯವನ್ನು ಭೇದಿಸುವಂತೆ ಈ ಐದು ಬಾಣಗಳನ್ನು ಹೊಡೆಯಬೇಕು. ಹಾಗೆ ಹೊಡೆಯಬಲ್ಲ ಕುಲ ರೂಪ ಬಲ ಸಂಪನ್ನನು ನನ್ನ ತಂಗಿಯನ್ನು ಹೆಂಡತಿಯಾಗಿ ಪಡೆಯುವನು!” ಅನಂತರ ತನ್ನ ತಂಗಿಯ ಕಡೆ ತಿರುಗಿ “ಅಮ್ಮಾ ಕೃಷ್ಣೆ! ಇಗೋ ಈತ ದುರ್ಯೋಧನ, ಈತ ದುರ್ಮುಖ, ಈತ ದುಃಶಾಸನ, ಈತ ಯುಯುತ್ಸು..ಈತ ಕರ್ಣ..ಈತ ಶಕುನಿ..ಈತ ಅಶ್ವತ್ಥಾಮ..ಈತ ವಿರಾಟ..ಈತ ಮದ್ರರಾಜನಾದ ಶಲ್ಯ...ಈತ ಬಲರಾಮ... ಈತ ವಾಸುದೇವ...ಈತ ಅಕ್ರೂರ...ಈತ ಸಾತ್ಯಕಿ...ಇವರೇ ಮುಂತಾದ ರಾಜರು ನಾನಾದೇಶಗಳಿಂದ ನಿನ್ನನ್ನು ಪಡೆಯಲು ಬಂದಿದ್ದಾರೆ. ಯಾರು ತಮ್ಮ ಸಾಮರ್ಥ್ಯದಿಂದ ಈ ಲಕ್ಷ್ಯವನ್ನು ಭೇದಿಸುತ್ತಾರೋ ಅವರನ್ನು ವರಿಸು!” ಎಂದು ಹೇಳಿದನು.</span>
</p>
<p>
<span> ಆಮೇಲೆ ಅಲ್ಲಿ ಅಲಂಕಾರಮಾಡಿಕೊಂಡು ಕುಳಿತಿದ್ದ ರಾಜರು ತಾವೇ ಅಸ್ತ್ರ ಬಲ್ಲವರು ಬಲಶಾಲಿಗಳು ಎಂಬ ಅಹಂಭಾವದಿಂದ, ಹುರುಡುಕಟ್ಟಿ ಎದ್ದುಬಂದರು. ಅವರೆಲ್ಲರೂ ರೂಪ ಯೌವನ ಸಂಪನ್ನರು; ಸತ್ಕುಲಪ್ರಸೂತರು; ಆದ್ದರಿಂದ ಪ್ರತಿಯೊಬ್ಬನೂ ಕೃಷ್ಣೆ ತನ್ನವಳೇ ಎಂದು ಭಾವಿಸಿಕೊಂಡನು. ರಂಗಕ್ಕೆ ಬಂದಾಗ ಹುರುಡಿನಿಂದ ಹೊಟ್ಟೆಯಕಿಚ್ಚು ಹುಟ್ಟಿ ಮಿತ್ರರಾಗಿದ್ದವರು ಶತ್ರುಗಳಾದರು. ಅಷ್ಟು ಹೊರತು ಯಾವನಿಂದಲೂ ಬಿಲ್ಲಿಗೆ ಹೆದೆಯನ್ನೇ ಏರಿಸಲಾಗಲಿಲ್ಲ. ಆ ಪ್ರಯತ್ನದಲ್ಲಿ ನೆಲದ ಮೇಲೆ ಬಿದ್ದು, ಬಾಜು ಬಂದು ಕರ್ಣಕುಂಡಲ ಮುಂತಾದುವುಗಳನ್ನು ಮುರಿದುಕೊಂಡು, ಮಾನಭಂಗವಾಗಿ ಮುಖ ತೋರಿಸಲಾರದೆ ಹೊರಟುಹೋದರು. ರಾಜಮಂಡಲವು ಜೋಲುಮುಖ ಹಾಕಿಕೊಂಡಿತು. ಸಭಿಕರೆಲ್ಲರೂ ಸಂಭ್ರಾಂತರಾದರು. ಆಗ ಬ್ರಾಹ್ಮಣರ ಮಧ್ಯದಿಂದ ಅರ್ಜುನನು ಎದ್ದುಬಂದನು. ಇಂದ್ರಧ್ವಜದಂತಿದ್ದ ಅವನನ್ನು ನೋಡಿ ಬ್ರಾಹ್ಮಣರು ಉತ್ಸಾಹದಿಂದ ತಮ್ಮ ಕೃಷ್ಣಾಜಿನಗಳನ್ನು ಹಾರಿಸಿದರು. ಕೆಲವರು ಮುಖ ತಗ್ಗಿಸಿಕೊಂಡರು. “ಧನುರ್ವಿದ್ಯಾನಿಪುಣರಾದ ಕರ್ಣ ಶಲ್ಯ ಮುಂತಾದ ಪ್ರಸಿದ್ಧರಾಜರು ಬಗ್ಗಿಸಲಾರದ ಬಿಲ್ಲನ್ನು ಅಸ್ತ್ರವಿದ್ಯೆಯನ್ನರಿಯದ ಈ ಕೈಲಾಗದ ಬ್ರಾಹ್ಮಣ ಬಗ್ಗಿಸಿಯಾನೇ? ರಾಜರಲ್ಲಿ ಬ್ರಾಹ್ಮಣರಿಗೆ ನಗೆಪಾಟಲು ಅಷ್ಟೇಯೆ!” ಎಂದರು. ಇನ್ನು ಕೆಲವರು “ಅವನು ಹೇಗಿದ್ದಾನೆ ನೋಡಯ್ಯ, ಹಿಮಾಲಯ ಪರ್ವತದ ಹಾಗೆ! ಅವನ ತೋಳು ಆನೆಯ ಸೊಂಡಲಿನ ಹಾಗಿದೆ.! ಏನೋ, ಇವನು ಇದನ್ನು ಸಾಧಿಸಿದರೂ ಸಾಧಿಸಿಬಿಟ್ಟನೇ! ಕೈಯಲ್ಲಾಗದವರು ಯಾರಾದರೂ ಹೀಗೆ ಮುಂದುವರಿದು ಹೋದಾರೇ?” ಎಂದರು. ಹೀಗೆ ಬ್ರಾಹ್ಮಣರು ವಿಧವಿಧವಾಗಿ ಮಾತನಾಡಿಕೊಳ್ಳುತ್ತಿರಲು ಅರ್ಜುನನು ಬಿಲ್ಲಿನ ಹತ್ತಿರ ಬಂದು ಬೆಟ್ಟದಂತೆ ಧೃಢವಾಗಿ ನಿಂತನು. ಅದಕ್ಕೆ ಬಲವಂದು ನಮಸ್ಕರಿಸಿದನು; ಅನಂತರ ಕೈಯಲ್ಲಿ ಹಿಡಿದುಕೊಂಡು ಒಂದು ನಿಮಿಷದೊಳಗೆ ಹೆದೆಯೇರಿಸಿ, ಐದು ಬಾಣಗಳನ್ನು ಬಿಲ್ಲಿನಲ್ಲಿ ಹೂಡಿ ಲಕ್ಷ್ಯವನ್ನು ಹೊಡೆದು ಕೆಡವಿದನು. ಅವನ ಮೇಲೆ ಹೂವಿನ ಮಳೆ ಕರೆಯಿತು.; ದುಂದುಭೀ ಧ್ವನಿಯಾಯಿತು.; ಸಭೆಯಲ್ಲಿ ಕೋಲಾಹಲವೆದ್ದಿತು. ಎಲ್ಲರೂ</span>
</p>
<p>
<span>ಆಹಾ! ಆಹಾ! ಎಂದು ಆಶ್ಚರ್ಯವನ್ನು ವ್ಯಕ್ತಪಡಿಸಿದರು. ವಂದಿಮಾಗಧರು ಹೊಗಳಿದರು. ಈ ಗದ್ದಲದಲ್ಲಿ ಯುಧಿಷ್ಠಿರನು ನಕುಲ ಸಹದೇವರನ್ನು ಕರೆದುಕೊಂಡು ತಮ್ಮ ಬಿಡಾರಕ್ಕೆ ಹೊರಟುಹೋದನು, ಅರ್ಜುನನು ಲಕ್ಷ್ಯವನ್ನು ಭೇದಿಸಿದ್ದನ್ನು ನೋಡಿ ದ್ರೌಪದಿಯು ಸಂವರಣಮಾಲಿಕೆಯನ್ನು ಅವನ ಕೊರಳಲ್ಲಿ ಹಾಕಿದಳು. ಅವನ ಮುಖ ಅರಳಿತು. ಬ್ರಾಹ್ಮಣರು ಅವನನ್ನು ಸುತ್ತಿಮುತ್ತಿ ಆಭಿನಂದಿಸಿ ಗೌರವಿಸುತ್ತಿರಲು, ಅರ್ಜುನನು ತಾನು ರಂಗದಲ್ಲಿ ಗೆದ್ದ ಹೆಣ್ಣನ್ನು ಕರೆದುಕೊಂಡು ಅಲ್ಲಿಂದ ಹೊರಟನು. </span>
</p>
<p>
<span> ಹೀಗೆ ಒಬ್ಬ ಬ್ರಾಹ್ಮಣನಿಗೆ ದ್ರುಪದನು ತನ್ನ ಮಗಳನ್ನು ಕೊಡಲಿರುವುದನ್ನು ನೋಡಿ ಅಲ್ಲಿ ಸೇರಿದ್ದ ರಾಜರಿಗೆಲ್ಲ ಕೋಪ ಬಂತು. “ಇಲ್ಲಿ ಸೇರಿರುವ ನಮ್ಮನ್ನೆಲ್ಲ ಹುಲ್ಲಿಗೆಣೆಯಾಗಿ ಮಾಡಿ ಅಲಕ್ಷಿಸಿ, ಸ್ರ್ತೀ ರತ್ನಳಾದ ದ್ರೌಪದಿಯನ್ನು ಬ್ರಾಹ್ಮಣನಿಗೆ ಕೊಟ್ಟುಬಿಡಬೇಕೆಂದಿರುವ ಈ ದುರಾತ್ಮನನ್ನು ಕೊಂದುಬಿಡೋಣ; ಅವನ ವಿಚಾರದಲ್ಲಿ ಸತ್ಕಾರ ಸಂಪ್ರದಾಯ ಏನೂ ನೋಡಬೇಕಾಗಿಲ್ಲ; ಇಷ್ಟು ಜನ ರಾಜರನ್ನು ಕರೆಕಳುಹಿಸಿ ಆತಿಥ್ಯಮಾಡಿ ಅನ್ನಹಾಕಿ ಈಗ ಅವಮಾನಮಾಡುತ್ತಿದ್ದಾನೆ. ದೇವಸಭೆಯಂತಿರುವ ಈ ರಾಜಸಮೂಹದಲ್ಲಿ ಅವನಿಗೆ ತಕ್ಕ ಒಬ್ಬ ರಾಜನೂ ದೊರೆಯದೆ ಹೋದನೋ? ಸ್ವಯಂವರದಲ್ಲಿ ಬ್ರಾಹ್ಮಣರಿಗೇನು ಅಧಿಕಾರ? ಅದು ಕ್ಷತ್ರಿಯರಿಗೆ ಹೇಳಿದ್ದು; ಆ ಹುಡುಗಿ ಯಾರನ್ನೂ ಒಪ್ಪದಿದ್ದರೆ ಅವಳನ್ನು ಬೆಂಕಿಯಲ್ಲಿ ಹಾಕಿಬಿಟ್ಟು ನಮ್ಮ ನಮ್ಮ ದೇಶಕ್ಕೆ ಹಿಂತಿರುಗಿ ಹೋಗಿಬಿಡೋಣ; ಆ ಬ್ರಾಹ್ಮಣನು ದುಡುಕಿನಿಂದಲೋ ದುರಾಶೆಯಿಂದಲೋ ಈ ಕೆಲಸ ಮಾಡಿದ್ದರೆ ಅವನನ್ನು ಕೊಲ್ಲಬೇಕಾದ್ದಿಲ್ಲ. ಹೀಗಾದರೆ ನಮ್ಮ ಮಾನ ಉಳಿಯುತ್ತದೆ; ಧರ್ಮ ಉಳಿಯುತ್ತದೆ. ಇನ್ನು ಮುಂದೆ ನಡೆಯುವ ಸ್ವಯಂವರಗಳಿಗೆ ಈ ಗತಿ ಬರುವುದಿಲ್ಲ.” ಎಂದು ಅವರು ದ್ರುಪದರಾಜನ ಮೇಲೆ ಬೀಳುವುದಕ್ಕೆ ಹೊರಟರು. ಮದದಾನೆಗಳಂತೆ ಬರುತ್ತಿರುವ ಅವರನ್ನು ಭೀಮಾರ್ಜುನರು ತಡೆದರು. ಜಗಳ ಹತ್ತಿತು. ಬ್ರಾಹ್ಮಣರು ಕೃಷ್ಣಾಜಿನಗಳನ್ನೂ ಕಮಂಡಲುಗಳನ್ನೂ ಎಸೆದರು; ಅವರನ್ನು ನೋಡಿ ಅರ್ಜುನನು ನಸುನಗುತ್ತ “ನೀವು ಸುಮ್ಮನೆ ಒಂದು ಪಕ್ಕದಲ್ಲಿ ನಿಂತು ನೋಡುತ್ತಿರಿ; ನಾನು ಅವರನ್ನು ಬಾಣದಿಂದ ಹೊಡೆದು ಓಡಿಸುತ್ತೇನೆ!” ಎಂದು ತಾನು ಹೆದೆಯೇರಿಸಿದ್ದ ಬಿಲ್ಲನ್ನೇ ತೆಗೆದುಕೊಂಡು, ಭೀಮನೊಡನೆ ಬೆಟ್ಟದಂತೆ ನಿಶ್ಚಲನಾಗಿ ನಿಂತನು. ಅದನ್ನು ನೋಡಿ ಆ ರಾಜರು ಬ್ರಾಹ್ಮಣರು ಯುದ್ಧಕ್ಕೆ ನಿಂತರೆ ಅವನನ್ನೂ ಕೊಲ್ಲುವುದೇ! ದಂಡಿನಲ್ಲಿ ದ್ವಿಜನೇ?“ ಎಂದರು. ಕರ್ಣನು ಅರ್ಜುನನ ಮೇಲೆ ಬಿದ್ದನು; ಶಲ್ಯನು ಭೀಮಸೇನನ ಮೇಲೆ ಬಿದ್ದನು. ಸ್ವಲ್ಪದರಲ್ಲಿಯೇ ಕರ್ಣನು ಅರ್ಜುನನ ಅಪ್ರತಿಮ ಪರಾಕ್ರಮವನ್ನು ಬಾಣಪ್ರಯೋಗಗಳನ್ನೂ ನೋಡಿ ”ಅಯ್ಯಾ ವಿಪ್ರೋತ್ತಮ! ನಿನ್ನ ಬಾಹುವೀರ್ಯವನ್ನೂ ಶಸ್ತ್ರಾಸ್ತ್ರ ಪ್ರಯೋಗವನ್ನೂ ನೋಡಿ ನನಗೆ ಪರಮಸಂತೋಷವಾಗಿದೆ. ನೀನೇನು ಸಾಕ್ಷಾತ್​ ಧನುರ್ವೇದವೇಯೋ, ಪರಶುರಾಮನೋ? ನಾನು ಸೆಣಸಿ ನಿಂತರೆ ಇಂದ್ರ ಅರ್ಜುನ ಇಬ್ಬರ ಹೊರತು ಯಾರೂ ನನ್ನ ಮುಂದೆ ನಿಲ್ಲಲಾರರು!“ ಎಂದನು. ಅರ್ಜುನನು ”ಅಯ್ಯಾ ಕರ್ಣ, ನಾನು ಧನುರ್ವೆದವೂ ಅಲ್ಲ, ಪರಶುರಾಮನೂ ಅಲ್ಲ; ಶಸ್ತ್ರಜ್ಞನಾದ ಬ್ರಾಹ್ಮಣ. ಗುರೂಪದೇಶದಿಂದ ಬ್ರಹ್ಮಾಸ್ತ್ರ ಮಹೇಂದ್ರಾಸ್ತ್ರಗಳಲ್ಲಿ ಸಿದ್ಧಿಪಡೆದವನು!“ ಎಂದನು. ಈ ಮಾತನ್ನು ಕೇಳಿ ಕರ್ಣನು ಯುದ್ಧಮಾಡುವುದನ್ನು ಬಿಟ್ಟು ಹೊರಟುಹೋದನು; ಬ್ರಹ್ಮಾಸ್ತ್ರದ ಮುಂದೆ ತಾನು ನಿಲ್ಲಲಾರನೆಂಬುದು ಅವನಿಗೆ ಗೊತ್ತಿತ್ತು. ಅತ್ತ ಶಲ್ಯ ಭೀಮರೂ ಒಂದು ಗಳಿಗೆ ಎಳೆದಾಡಿದ ಮೇಲೆ ಭೀಮನು ಎರಡು ತೋಳುಗಳಿಂದಲೂ ಶಲ್ಯನನ್ನು ಮೇಲಕ್ಕೆ ಎತ್ತಿ, ಬ್ರಾಹ್ಮಣರು ನಗುತ್ತಿರಲು, ಅವನನ್ನು ನೆಲದಮೇಲೆ ಕುಕ್ಕಿದನು; ಆದರೆ ಪ್ರಾಣ ತೆಗೆಯಲಿಲ್ಲ; ಕರ್ಣ ಶಲ್ಯರ ಈ ಅವಸ್ಥೆಯನ್ನು ನೋಡಿ ಮಿಕ್ಕ ರಾಜರೆಲ್ಲರೂ ಹೆದರಿ ಭೀಮನ ಸುತ್ತ ಮುತ್ತಿಕೊಂಡು ”ಈ ಬ್ರಾಹ್ಮಣೋತ್ತಮರು ಎಂಥ ಶೂರರು.! ಇವರು ಯಾರು, ಎಂತು ಎಲ್ಲಿದ್ದಾರೆ ಎಂದು ತಿಳಿದುಕೊಳ್ಳಬೇಕು; ಪರಶುರಾಮ ದ್ರೋಣ ಕೃಪ ಕೃಷ್ಣ ಅರ್ಜುನ ಇಷ್ಟು ಜನ ಹೊರತು ಕರ್ಣನ ಮೇಲೆ ಯುದ್ಧಮಾಡಬಲ್ಲವರಾರು? ಹಾಗೆಯೇ ಶಲ್ಯನ ಮೇಲೆ ಬಲರಾಮ ಭೀಮಸೇನ ಇವರ ಹೊರತು ಮತ್ತೆ ಯಾರು ಯುದ್ಧಮಾಡಬಲ್ಲರು? ಇದನ್ನು ತಿಳಿದುಕೊಂಡು ಆಮೇಲೆ ಬೇಕಾದರೆ ಯುದ್ಧಮಾಡೋಣ; ಈಗ್ಗೆ ಈ ಬ್ರಾಹ್ಮಣನೊಡನೆ ಯುದ್ಧ ನಿಲ್ಲಿಸೋಣ!“ ಎಂದರು ಇದನ್ನೆಲ್ಲ ನೋಡುತ್ತಿದ್ದ ಅದರಲ್ಲಿಯೂ ಭೀಮನ ಕೆಲಸವನ್ನು ನೋಡಿದ ಶ್ರೀ ಕೃಷ್ಣನಿಗೆ ಅವರು ಭೀಮಾರ್ಜುನರಿರಬೇಕೆಂಬ ಸಂದೇಹವುಂಟಾಯಿತು. ಆದ್ದರಿಂದ ”ದ್ರೌಪದಿಯನ್ನು ಧರ್ಮರೀತಿಯಲ್ಲಿ ಗೆದ್ದಿರುವಾಗ ಯುದ್ಧವೇಕೆ?“ಎಂದು ಎಲ್ಲರನ್ನೂ ನಿವಾರಿಸಿದನು. ಕದನ ನಿಲ್ಲಿಸಿ ಎಲ್ಲರೂ ”ಸ್ವಯಂವರ ರಂಗದಲ್ಲಿ ಬ್ರಾಹ್ಮಣರಿಗೆ ಜಯವಾಯಿತು; ಪಾಂಚಾಲಿಯು ಬ್ರಾಹ್ಮಣರ ಕೈಸೇರಿದಳು" ಎಂದು ಮಾತನಾಡಿಕೊಳ್ಳುತ್ತ ತಮ್ಮತಮ್ಮ ಬಿಡಾರಗಳಿಗೆ ಹಿಂತಿರುಗಿ ಹೋದರು. ಗಾಯವಡೆದ ಭೀಮಾರ್ಜುನರು ದ್ರೌಪದಿಯನ್ನು ಕರೆದುಕೊಂಡು ಕೃಷ್ಣಾಜಿನಧಾರಿಗಳಾದ ಬ್ರಾಹ್ಮಣರ ಮಧ್ಯೆ ಸೇರಿಕೊಂಡು ವೀರ ತೇಜಸ್ಸಿನಿಂದ ಶೋಭಿಸುತ್ತ ಬರುತ್ತಿರಲು, ಜನಸಂದಣಿಯಲ್ಲಿ ಅವರು ಚಲಿಸುವುದೇ ಕಷ್ಟವಾಯಿತು.</span>
</p>
<p>
<span> ಇತ್ತ ತಾಯಿಯಾದ ಕುಂತಿಯು ಮಕ್ಕಳ ಮೇಲಿನ ಮಮತೆಯಿಂದ “ಭಿಕ್ಷೆಯ ಕಾಲ ಮೀರಿ ಹೋಗುತ್ತಿದೆ; ಈ ಹುಡುಗರು ಇನ್ನೂ ಬರಲಿಲ್ಲ; ಯಾವ ಅಪಾಯವೋ ಏನು ತೊಂದರೆಯೋ! ಕೌರವರಿಗೆ ಗುರುತು ಹತ್ತಿಯೋ, ಮಾಯಾವಿಗಳಾದ ರಾಕ್ಷಸರ ಕೈಗೆ ಸಿಕ್ಕಿಯೋ, ಜೀವ ಕಳೆದುಕೊಳ್ಳದಿದ್ದರೆ ಸಾಕು!”ಎಂದು ಪರಿಪರಿಯಾಗಿ ಚಿಂತಿಸುತ್ತಿದ್ದಳು ಅಷ್ಟುಹೊತ್ತಿಗೆ ಅಪರಾಹ್ನ ಸಮಯದಲ್ಲಿ ಮೋಡಗಳು ಸುತ್ತುವರಿದ ಸೂರ್ಯನಂತೆ ಅರ್ಜುನನು ಬ್ರಾಹ್ಮಣರೊಡನೆ ಬಂದನು. ಬರುತ್ತಿದ್ದ ಹಾಗೆಯೇ ಭೀಮಾರ್ಜುನರು “ಅಮ್ಮಾ! ಭಿಕ್ಷವನ್ನು ತಂದಿದ್ದೇವೆ” ಎಂದರು. ಕುಂತಿಯು ಅವರನ್ನು ನೋಡದೆಯೇ ಮನೆಯೊಳಗಿಂದಲೇ, “ಎಲ್ಲರೂ ತೆಗೆದುಕೊಳ್ಳಿ!” ಎಂದುಬಿಟ್ಟಳು. ಆಮೇಲೆ ಹೊರಗೆಬಂದು ನೋಡಲು ಅವರು ಒಬ್ಬ ಹುಡುಗಿಯನ್ನು ಕರೆತಂದಿದ್ದಾರೆ! “ನಾನು ಏನು ಮಾತನಾಡಿಬಿಟ್ಟೆ” ಎಂದು ನಾಚಿಗೆಪಡುತ್ತಲೂ ಅಧರ್ಮಕ್ಕೆ ಹೆದರುತ್ತಲೂ ಅವಳು ದ್ರೌಪದಿಯನ್ನು ಕೈಹಿಡಿದು ಕರೆದುಕೊಂಡು ಬಂದು ಯುಧಿಷ್ಟಿರನೊಡನೆ “ನೋಡು ಮಗೂ! ನಿನ್ನ ತಮ್ಮಂದಿರು ಈ ದ್ರುಪದರಾಜ ಪುತ್ರಿಯನ್ನು ತಂದು ನನಗೆ ಒಪ್ಪಿಸಿದರು. ನಾನು ಪ್ರಮಾದದಿಂದ ಬಾಯಿತಪ್ಪಿ ‘ಎಲ್ಲರೂ ತೆಗೆದುಕೊಳ್ಳಿ’ ಎಂದುಬಿಟ್ಟೆ ನಾನು ಸುಳ್ಳಾಡಿದ ಹಾಗೂ ಆಗಬಾರದು, ಪಾಂಚಾಲಿಯು ಅಧರ್ಮಕ್ಕೆ ಹೋದಹಾಗೂ ಆಗಬಾರದು, ಹಾಗೆ ಏನು ಮಾಡೋಣ?” ಎಂದಳು. ಯುಧಿಷ್ಟಿರನು ಒಂದು ಕ್ಷಣ ಯೋಚಿಸಿ, ತಾಯಿಯನ್ನು ಸಮಾಧಾನಮಾಡಿ, ಅರ್ಜುನನನ್ನು ಕುರಿತು, “ಅರ್ಜುನ, ಯಾಜ್ಞಸೇನಿಯನ್ನು ಗೆದ್ದವನು ನೀನು! ನೀನು ಅವಳನ್ನು ಅಗ್ನಿಸಾಕ್ಷಿಯಾಗಿ ಮದುವೆಮಾಡಿಕೋ!” ಎಂದನು. ಅರ್ಜುನನು “ಬೇಡ ಮಹಾರಾಜ! ನನ್ನನ್ನು ಅಧರ್ಮಕ್ಕೆ ಸಿಕ್ಕಿಸ್ಬೇಡ; ನೀನು ಮೊದಲು ಮದುವೆಯಾಗು, ಆಮೇಲೆ ಭೀಮ, ಆಮೇಲೆ ನಾನು, ಆಮೇಲೆ ನಕುಲ, ಆಮೇಲೆ ಸಹದೇವ, ಇದೇ ಧರ್ಮ. ನಾವೆಲ್ಲರೂ ನೀನು ಹೇಳಿದಂತೆ ಕೇಳುತ್ತೇವೆ. ಯಾವುದು ಧರ್ಮವೋ, ಯಾವುದು ಕೀರ್ತಿಕರವೋ, ಯಾವುದು ಪಾಂಚಾಲರಾಜನಿಗೆ ಪ್ರಿಯವೋ, ಅದನ್ನು ಯೋಚಿಸಿ ಹೇಳು; ಅದರಂತೆ ಮಾಡೋಣ!”ಎಂದನು. ಈ ಮಧ್ಯೆ ಅವರೆಲ್ಲರಿಗೂ ದ್ರೌಪದಿಯ ಮೇಲೆ ಮನಸ್ಸಾಯಿತು. ದ್ರೌಪದಿಗೂ ಅವರೆಲ್ಲರ ಮೇಲೆ ಮನಸ್ಸಾಯಿತು. ಅದನ್ನು ಗಮನಿಸಿ ಯುಧಿಷ್ಟಿರನು, ಯಾರಿಗೂ ಮನಸ್ತಾಪ ಬರಬಾರದೆಂದು “ದ್ರೌಪದಿಯು ನಮ್ಮೆಲ್ಲರಿಗೂ ಹೆಂಡತಿಯಾಗಿಬಿಡಲಿ!” ಎಂದು ತನ್ನ ತೀರ್ಮಾನವನ್ನು ಹೇಳಿದನು. ಅದನ್ನು ಮನಸ್ಸಿನಲ್ಲಿ ಎಲ್ಲರೂ ವಿಚಾರಮಾಡುತ್ತಿದ್ದರು. </span>
</p>
<p>
<span> ಅತ್ತ ಶ್ರೀಕೃಷ್ಣನಿಗೆ ಸಂದೇಹ ಹುಟ್ಟಿದಮೇಲೆ ಅವನು ಬಲರಾಮನನ್ನು ಜೊತೆಯಲ್ಲಿ ಕರೆದುಕೊಂಡು ಕುಂಬಾರಶಾಲೆಗೆ ಬರಲು ಅಲ್ಲಿ ಧರ್ಮರಾಯನ ಸುತ್ತಲೂ ಭೀಮಾದಿಗಳು ಕುಳಿತಿದ್ದನ್ನು ನೋಡಿದನು. ಬರುತ್ತಿದ್ದ ಹಾಗೇ “ನಾನು ಕೃಷ್ಣ!” ಎಂದು ಹೆಸರು ಹೇಳಿಕೊಂಡು ಧರ್ಮರಾಯನಿಗೆ ಕಾಲುಮುಟ್ಟಿ ನಮಸ್ಕಾರ ಮಾಡಿದನು. ಬಲರಾಮನೂ ಹಾಗೆಯೇ ನಮಸ್ಕರಿಸಿದನು. ಅನಂತರ ಅವರಿಬ್ಬರೂ ಸೋದರತ್ತೆಯಾದ ಕುಂತಿಗೆ ನಮಸ್ಕರಿಸಿದರು. ಯುಧಿಷ್ಟಿರನು ಕುಶಲಪ್ರಶ್ನೆಗಳನ್ನು ಮಾಡಿದ ನಂತರ “ನಾವು ಇಲ್ಲಿ ಗುಟ್ಟಾಗಿದ್ದೆವು; ನಿನಗೆ ಹೇಗೆ ಗೊತ್ತಾಯಿತು,,ವಾಸುದೇವ?” ಎಂದು ಕೇಳಿದನು. ಕೃಷ್ಣನು ನಗುನಗುತ್ತ “ಮಹಾರಾಜ, ಬೆಂಕಿ ಗುಟ್ಟಾಗಿದ್ದರೂ ಗೊತ್ತಾಗಿಯೇ ಹೋಗುತ್ತದೆ. ಆ ಪರಾಕ್ರಮವು ಪಾಂಡವರಿಗಲ್ಲದೆ ಮತ್ತಾರಿಗೆ ಸಾಧ್ಯ? ಭಾಗ್ಯವಶದಿಂದ ನೀವು ಬೆಂಕಿಗೆ ಸಿಕ್ಕದೆ ತಪ್ಪಿಸಿಕೊಂಡು ಬಂದಿರಿ; ಆ ಪಾಪಿ ಧುರ್ಯೋಧನನೂ ಅವನ ದುರ್ಮಂತ್ರಿಗಳೂ ಮಾಡಿದ ಹಂಚಿಕೆ ನಡೆಯದೆಹೋಯಿತು. ಗುಹೆಯಲ್ಲಿಟ್ಟಿರುವ ಬೆಂಕಿಯಂತೆ ಬೆಳೆದುಬನ್ನಿ. ಯಾರಾದರೂ ರಾಜರಿಗೆ ನೀವು ಇಲ್ಲಿರುವುದು ತಿಳಿದೀತು; ನಾವು ನಮ್ಮ ಬಿಡಾರಕ್ಕೆ ಹೊರಟುಹೋಗುತ್ತೇವೆ.” ಎಂದು ಅವರೆಲ್ಲರ ಅನುಜ್ಞೆಯನ್ನು ಪಡೆದು ಕೃಷ್ಣಬಲರಾಮರು ಹೊರಟುಹೋದರು. </span>
</p>
<p>
<span> ಭೀಮಾರ್ಜುನರು ತಮ್ಮ ನಿವಾಸದ ಕಡೆ ಹೊರಟಾಗ ಪಾಂಚಾಲರಾಜಕುಮಾರನಾದ ದೃಷ್ಟದ್ಯುಮ್ನನು ಅವರಿಗೆ ಕಾಣಿಸಿಕೊಳ್ಳದಂತೆ ಅವರನ್ನು ಹಿಂಬಾಲಿಸಿ ಕುಂಬಾರಶಾಲೆಗೆ ಬಂದು ಅವರ ಹತ್ತಿರವೇ ಹೊಂಚಿಕೊಂಡಿದ್ದು ಅವರ ನಡೆನುಡಿಗಳನ್ನು ನೋಡುತ್ತಿದ್ದನು. ಸಂಜೆಯಾದ ಕೂಡಲೇ ಭೀಮಾರ್ಜುನರು ನಕುಲ ಸಹದೇವರೂ ಭಿಕ್ಷೆ ಎತ್ತಿತಂದು ಧರ್ಮರಾಯನ ಮುಂದಿಟ್ಟರು. ಆಗ ಕುಂತಿಯು ದ್ರೌಪದಿಯನ್ನು ಕರೆದು “ ಈ ಅನ್ನದಲ್ಲಿ ಮೇಲ್ಭಾಗವನ್ನು ತೆಗೆದುಕೊಂಡು ಬಲಿ ಅರ್ಪಿಸು, ಬ್ರಾಹ್ಮಣನಿಗೆ ಭಿಕ್ಷೆ ಹಾಕು, ಹತ್ತಿರ ಇರುವವರು ಯಾರಾದರೂ ಕೇಳಿದರೆ ಕೊಡು; ಆಮೇಲೆ ಮಿಕ್ಕದ್ದನ್ನು ಅರ್ಧಮಾಡಿ ಒಂದು ಅರ್ಧವನ್ನು ಭೀಮನಿಗೆ ಕೊಡು; ಮಿಕ್ಕ ಅರ್ಧವನ್ನು ಉಳಿದ ಆರುಜನಕ್ಕೂ ಹಂಚಿಬಿಡು.!”ಎಂದು ಹೇಳಿದಳು. ಅವಳು ಸಂತೋಷವಾಗಿ ಹಾಗೆಯೇ ಮಾಡಿದಳು; ಎಲ್ಲರಿಗೂ ಊಟವಾಯಿತು.; ಸಹದೇವನು ನೆಲದಮೇಲೆ ದರ್ಭೆಯನ್ನು ಹರಡಲು ಎಲ್ಲರೂ ಅದರಮೇಲೆ ತಮ್ಮ ತಮ್ಮ ಕೃಷ್ಣಾಜಿನಗಳನ್ನು ಹಾಸಿಕೊಂಡು ದಕ್ಷಿಣದ ಕಡೆಗೆ ತಲೆಮಾಡಿ ಮಲಗಿಕೊಂಡರು. ಕುಂತಿಯು ಅವರ ತಲೆಯ ಕಡೆಗೂ, ದ್ರೌಪದಿಯು ಅವರ ಕಾಲ ಕಡೆಗೂ ಮಲಗಿದಳು. ಹೀಗೆ ದ್ರೌಪದಿಯು ದರ್ಭೆಯ ಮೇಲೆ ಮಲಗಿದರೂ ಅವಳಿಗೆ ಕಷ್ಟ ಕಾಣಲಿಲ್ಲ; ಪಾಂಡವರ ವಿಚಾರದಲ್ಲಿ ಯಾವ ವಿಧವಾದ ತಿರಸ್ಕಾರವನ್ನೂ ತೋರಲಿಲ್ಲ; ಪಾಂಡವರು ಹಾಗೆ ಮಲಗಿಕೊಂಡು, ಸೇನೆ ಯುದ್ಧ ದಿವ್ಯಾಸ್ತ್ರ ರಥ ಆನೆ ಕತ್ತಿ ಗದೆ ಪರಶು ಇವುಗಳ ವಿಚಾರವಾಗಿ ಚಿತ್ರವಿಚಿತ್ರವಾದ ಮಾತುಗಳನ್ನಾಡುತ್ತಿದ್ದರು. ಇದನ್ನೆಲ್ಲಾ ಕೇಳಿ ನೋಡಿ, ದೃಷ್ಟದ್ಯುಮ್ನನು ತಂದೆಗೆ ತಿಳಿಸಲು ತವಕಪಡುತ್ತ ಮನೆಗೆ ಹೋದನು. ಅವರನ್ನು ಪಾಂಡವರೆಂದರಿಯದ ದ್ರುಪದನು ಚಿಂತೆಪಡುತ್ತಿದ್ದು, ಮಗನು ಬಂದ ಕೂಡಲೆ,“ಕುಮಾರಾ! ಕೃಷ್ಣೆ ಎಲ್ಲಿ? ಯಾರು ಕರೆದುಕೊಂಡುಹೋದರು? ಹೀನಕುಲದಲ್ಲಿ ಹುಟ್ಟಿದ ಯಾವನೋ ಶೂದ್ರನೋ ವೈಶ್ಯನೋ ಅಲ್ಲವಷ್ಟೇ? ನನ್ನ ತಲೆಯ ಮೇಲೆ ಕೆಸರಹೆಜ್ಜೆ ಬೀಳಲಿಲ್ಲ ತಾನೇ? ಹೂವಿನಸರ ಸುಡುಗಾಡಿನಲ್ಲಿ ಬೀಳಲಿಲ್ಲ ತಾನೇ? ಯಾರಾದರೂ ಮೇಲುಜಾತಿಯವನಾಗಿದ್ದಾನೇ? ನನ್ನ ಮಗಳನ್ನು ಗೆದ್ದುಕೊಂಡು ಹೋದವನು ಯಾರು? ಒಂದುವೇಳೆ ಪಾಂಡವರು ಬದುಕಿದ್ದು ಅವರಲ್ಲಿ ಅರ್ಜುನನು ಹೆದೆಯೇರಿಸಿ ಲಕ್ಷ್ಯವನ್ನು ಹೊಡೆದಿರಬಹುದೇ?” ಎಂದು ಕೇಳಿದನು, ದೃಷ್ಟದ್ಯುಮ್ನನು ಅತ್ಯಂತ ಹರ್ಷದಿಂದ “ತಂದೆಯೇ! ದೇವತೆಯಂತೆ ರೂಪಸಂಪನ್ನನೂ, ಅಗಲವಾದ ಮತ್ತು ಹೊಳೆಯುವ ಕಣ್ಣುಳ್ಳವನೂ ಆದ ಆ ಯುವಕನು ಕೃಷ್ಣಾಜಿನವನ್ನು ಹೊದ್ದುಬಂದು ಬಿಲ್ಲಿಗೆ ಹೆದೆಯೇರಿಸಿ, ಲಕ್ಷ್ಯವನ್ನು ಹೊಡೆದು ನೆಲದ ಮೇಲೆ ಬೀಳಿಸಿದ ಕೂಡಲೆ, ಬ್ರಾಹ್ಮಣರು ಸುತ್ತಿಮುತ್ತಿ ಅಭಿನಂದಿಸುತ್ತಿರಲು ಅಲ್ಲಿಂದ ಹೊರಟುಬಿಟ್ಟನು. ಕೃಷ್ಣೆಯೂ ಅವನ ಕೃಷ್ಣಾಜಿನವನ್ನು ಹಿಡಿದು ಸಲಗದ ಹಿಂದೆ ಹೆಣ್ಣಾನೆಯಂತೆ ಸುಮ್ಮಾನದಿಂದ ಹೊರಟಳು. ರಾಜರು ಅದನ್ನು ಸಹಿಸದೆ ಕೋಪಗೊಂಡು ಮೇಲೆದ್ದು ಬರಲು, ಇನ್ನೊಬ್ಬನು ಒಂದು ಮರವನ್ನು ಕಿತ್ತು ತಂದು ಯಮನಂತೆ ಅವರನ್ನು ಹೊಡೆದು ಕೆಡವಲಾರಂಭಿಸಿದನು. ಹೀಗೆ ಅವರಿಬ್ಬರೂ ಚಂದ್ರ ಸೂರ್ಯರಂತೆ ಶೋಭಿಸುತ್ತ ಊರಹೊರಗೆ ಒಂದು ಕುಂಬಾರಶಾಲೆಗೆ ಹೋದರು. ಅಲ್ಲಿ ಬೆಂಕಿಯಜ್ವಾಲೆಯಂತೆ ಹೊಳೆಯುತ್ತಿದ್ದ ಒಬ್ಬ ಹೆಂಗಸೂ, ಆಕೆ ಅವರ ತಾಯಿಯಿರಬಹುದೆಂದು ನನ್ನ ಊಹೆ- ಹಾಗೆಯೇ ಇದ್ದ ಮೂವರು ಗಂಡಸರೂ ಕುಳಿತಿದ್ದರು. ಇವರಿಬ್ಬರೂ ಕೃಷ್ಣೆಯನ್ನು ಅವರ ಬಳಿಯಲ್ಲಿ ಬಿಟ್ಟು ಭಿಕ್ಷೆಗೆ ಹೊರಟರು. ಭಿಕ್ಷಾನ್ನವನ್ನು ತಂದ ಮೇಲೆ ಅದನ್ನು ಕೃಷ್ಣೆಯು ತೆಗೆದುಕೊಂಡು ಬಲಿಯರ್ಪಿಸಿ ಬ್ರಾಹ್ಮಣನ ಪಾಲನ್ನು ತೆಗೆದಿಟ್ಟು ಆ ಹಿರಿಯಾಕೆಗೂ ವೀರರಿಗೂ ಬಡಿಸಿ ತಾನೂ ಊಟಮಾಡಿದಳು. ಎಲ್ಲರೂ ನೆಲದ ಮೇಲೆ ದರ್ಭೆ ಕೃಷ್ಣಾಜಿನಗಳನ್ನು ಹಾಸಿಕೊಂಡು ಮಲಗಿದರು. ಕೃಷ್ಣೆಯು ಅವರ ಕಾಲಕಡೆಯಲ್ಲಿ ಮಲಗಿದಳು. ಅವರು ಆಮೇಲೆ ಕಾಲಮೇಘದ ಗಂಭೀರ ಧ್ವನಿಯಿಂದ ವಿಚಿತ್ರವಾದ ಮಾತುಕಥೆಗಳಲ್ಲಿ ತೊಡಗಿದರು. ಅವು ವೈಶ್ಯರಾಗಲೀ ಬ್ರಾಹ್ಮಣರಾಗಲೀ ಆಡತಕ್ಕ ಮಾತುಗಳಲ್ಲ. ಖಂಡಿತವಾಗಿಯೂ ಅವರು ಕ್ಷತ್ರಿಯ ವೀರರು. ಏಕೆಂದರೆ ಅವರು ಆಡುತ್ತಿದ್ದ ಮಾತು ಎಲ್ಲಾ ಯುದ್ಧವಿಚಾರವಾದದ್ದೇ! ಪಾಂಡವರು ಬೆಂಕಿಯಿಂದ ತಪ್ಪಿಸಿಕೊಂಡು ಬಂದಿದ್ದಾರೆಂದೂ ನಮ್ಮ ಆಸೆ ಈಡೇರಿದೆ ಎಂದೂ ಸ್ಪಷ್ಟವಾಗಿದೆ. ಬಿಲ್ಲನ್ನು ಬಗ್ಗಿಸಿದ್ದು ಲಕ್ಷ್ಯವನ್ನು ಹೊಡೆದದ್ದು, ಹೀಗೆ ಒಬ್ಬರೊಡನೊಬ್ಬರು ಮಾತನಾಡುತ್ತಿದ್ದದ್ದು ಇವೆಲ್ಲವನ್ನೂ ನೋಡಿದರೆ ಪಾಂಡವರು ರೂಪುಮರೆಸಿಕೊಂಡು ವೇಷಧಾರಿಗಳಾಗಿ ತಿರುಗುತ್ತಿದ್ದಾರೆಂಬುದೇ ಖಂಡಿತ!”ಎಂದನು. ದ್ರುಪದನಿಗೆ ತುಂಬಾ ಸಂತೋಷವಾಯಿತು. ಪುರೋಹಿತನನ್ನು ಕರೆದು ಅವರು ಪಾಂಡವರೇ ಹೌದೇ ಅಲ್ಲವೇ ತಿಳಿದುಕೊಂಡು ಬರಹೇಳಿ ಕಳುಹಿಸಿದನು. ಅವನು ಪಾಂಡವರಲ್ಲಿಗೆ ಬಂದು “ಮಹನೀಯರೇ! ಪಾಂಚಾಲರಾಜನಾದ ದ್ರುಪದರಾಜನು ತಮ್ಮ ಪರಿಚಯ ಮಾಡಿಕೊಳ್ಳಬೇಕೆಂದು ಹೀಗೆ ಹೇಳಿ ಕಳುಹಿಸಿದ್ದಾನೆ:- ಲಕ್ಷ್ಯ ಭೇದಿಸಿದ ಈತನನ್ನು ನೋಡಿ ನನಗೆ ಕೊನೆಗಾಣದಷ್ಟು ಹರ್ಷವುಂಟಾಗಿದೆ. ಪಾಂಡುರಾಜನು ನನ್ನ ಆಪ್ತಸ್ನೇಹಿತನಾಗಿದ್ದ. ನಾನು ಬೇರೆಯಲ್ಲ ಅವನು ಬೇರೆಯಲ್ಲ, ಅಷ್ಟು ಅನ್ಯೋನ್ಯವಾಗಿದ್ದೆವು ನನ್ನ ಮಗಳನ್ನು ಅವನ ಮಗನೂ ಬಾಹುಬಲಪರಾಕ್ರಮಿಯೂ ಆದ ಅರ್ಜುನನಿಗೆ ಕೊಟ್ಟು ಮದುವೆ ಮಾಡಬೇಕೆಂದು ಹಿಂದಿನಿಂದ ಯೋಚಿಸಿದ್ದೆ! ಆದ್ದರಿಂದ ನಿಮ್ಮ ಕುಲಪೂರ್ವೋತ್ತರಗಳನ್ನು ತಿಳಿಸುವವರಾಗಬೇಕು.!” ಎಂದು ಹೇಳಿದನು. ಪುರೋಹಿತನ ಈ ಮಾತನ್ನು ಕೇಳಿ ಯುಧಿಷ್ಡಿರನು ಭೀಮನಿಂದ ಆತನಿಗೆ ಅರ್ಘ್ಯಪಾದ್ಯಗಳನ್ನು ಕೊಡಿಸಿ ಗೌರವಮಾಡಿ ಸುಖಾಸನದಲ್ಲಿ ಕೂರಿಸಿ, “ಅಯ್ಯಾ ಬ್ರಾಹ್ಮಣೋತ್ತಮಾ! ಪಾಂಚಾಲರಾಜನು ರಾಜಧರ್ಮಾನುಸಾರವಾಗಿ ತನ್ನ ಮನಸ್ಸಿಗೆ ಬಂದಂಥ ಒಂದು ಪಣವನ್ನು ಇಟ್ಟು ಅದನ್ನು ಸಾಧಿಸಿದವನಿಗೆ ತನ್ನ ಮಗಳನ್ನು ಕೊಡುತ್ತೇನೆಂದು ಗೊತ್ತುಮಾಡಿದನು. ಈ ವೀರನು ಅದೇ ರೀತಿಯಲ್ಲಿ ಅವಳನ್ನು ಗೆದ್ದುಕೊಂಡನು. ಇದರಲ್ಲಿ ಇಂಥ ಜಾತಿಯವನು ಅಥವಾ ಇಂಥ ಉದ್ಯೋಗದವನು ಕೈಹಾಕಬೇಕೆಂದಾಗಲೀ, ಅವನ ಕುಲಗೋತ್ರಗಳು ಇಂಥಿಂಥವಾಗಿರಬೇಕೆಂದಾಗಲೀ ನಿಯಮವಿರಲಿಲ್ಲ. ಹೀಗಿರುವಾಗ ದ್ರುಪದರಾಜನು ವ್ಯಥೆಪಡಬೇಕಾದದ್ದೇನು? ಅವನ ಆಸೆಯೂ ನೆರವೇರಿತು ಎನ್ನೋಣ! ಆ ಬಿಲ್ಲನ್ನು ಅಲ್ಪಸ್ವಲ್ಪ ಬಲವುಳ್ಳವನು ಯಾರಾದರೂ ಬಗ್ಗಿಸುವುದಕ್ಕಾದೀತೇ? ಹೆದೆ ಕಟ್ಟುವುದಕ್ಕಾದೀತೇ? ಅಸ್ತ್ರವಿದ್ಯೆಯನ್ನರಿಯದ ಹೀನಕುಲದವನು ಲಕ್ಷ್ಯವನ್ನು ಹೊಡೆದು ಕೆಡವುವುದು ಸಾಧ್ಯವಾದೀತೇ? ಆದ್ದರಿಂದ ಈಗ ಪಾಂಚಾಲರಾಜನು ಮಗಳ ವಿಚಾರದಲ್ಲಿ ಅನುತಾಪ ಪಡಬಾರದು” ಎಂದು ಹೇಳಿದನು. ಅವನು ಇನ್ನೂ ಮಾತನಾಡುತ್ತಿರುವಾಗಲೇ ದ್ರುಪದ.ರಾಜನ ಕಡೆಯಿಂದ ಮತ್ತೊಬ್ಬ ಮನುಷ್ಯನು ಬಂದು “ಮಹಾರಾಜನು ಸ್ವಯಂವರದ ಸಂಬಂಧದಲ್ಲಿ ಔತಣವನ್ನು ಏರ್ಪಡಿಸಿದ್ದಾನೆ. ‘ನಿಮ್ಮೆಲ್ಲ ಕೆಲಸಗಳನ್ನು ಮುಗಿಸಿಕೊಂಡು ಕೃಷ್ಣೆಯೊಡನೆ ಬೇಗ ಬರಬೇಕು; ತಡಮಾಡಬಾರದು’ ಎಂದು ಹೇಳಿಕಳುಹಿಸಿದ್ದಾನೆ. ಇದೋ ರಾಜಾರ್ಹವೂ ಬಂಗಾರದ ಕಮಲಗಳನ್ನು ಕೆತ್ತಿದವೂ ಒಳ್ಳೆಯ ಕುದುರೆಗಳನ್ನು ಹೂಡಿದವೂ ಆಗಿರುವ ರಥಗಳು ಬಂದಿವೆ. ಇವುಗಳಲ್ಲಿ ಕುಳಿತು ಎಲ್ಲರೂ ಪಾಂಚಾಲ ರಾಜಭವನಕ್ಕೆ ದಯಮಾಡಿಸಬೇಕು!” ಎಂದು ನಿವೇದಿಸಿದನು. ಅದರಂತೆ ಪಾಂಡವರು ಪುರೋಹಿತನನ್ನು ಮುಂದಾಗಿ ಕಳುಹಿಸಿ ತಾವು ರಥದಲ್ಲಿ ಕುಳಿತು ಹೊರಟರು. ಕುಂತಿಯೂ ಕೃಷ್ಣೆಯೂ ಜೊತೆಯಲ್ಲಿ ಹೊರಟರು.</span>
</p>
<p>
<span> ಧರ್ಮರಾಜನು ಪುರೋಹಿತನೊಡನೆ ಹೇಳಿ ಕಳುಹಿಸಿದ ಮಾತನ್ನು ಕೇಳಿ ದ್ರುಪದನು ಅವರ ಕುಲಗೋತ್ರಗಳನ್ನರಿಯಲಾರದೆ ಅವನ್ನು ತಿಳಿಯಲು ಒಂದು ಉಪಾಯಮಾಡಿದನು. ಪಾಂಡವರು ಬರುವ ಹೊತ್ತಿಗೆ ಅವರ ಸತ್ಕಾರಕ್ಕಾಗಿ ತನ್ನ ಮನೆಯಲ್ಲಿ ಉತ್ತಮವಾದ ಹೂವು ಹಣ್ಣು ಚರ್ಮ ವರ್ಮ ಆಸನ ಶಯನ ಮುಂತಾದವುಗಳನ್ನು ಜೊತೆಗೊಳಿಸಿ ಇಟ್ಟಿದ್ದಲ್ಲದೆ, ಒಂದು ಕಡೆ ದನ ಮಿಣಿ ಮುಂತಾದ ಕೃಷಿಗೆ ಸಂಬಂಧಪಟ್ಟ ವಸ್ತುಗಳನ್ನೂ, ಇನ್ನೊಂದುಕಡೆ ನಾನಾ ಶಿಲ್ಪಗಳಿಗೆ ಸಂಬಂಧಪಟ್ಟ ವಸ್ತುಗಳನ್ನೂ, ಮತ್ತೊಂದು ಕಡೆ ಸೊಗಸಾದ ರಥ ಕುದುರೆ ಕವಚ ಕತ್ತಿ ಬಿಲ್ಲು ಬಾಣ ಮುಂತಾದ ಯುದ್ಧ ಸಂಬಂಧವಾದ ವಸ್ತುಗಳನ್ನೂ ಇಡಿಸಿದ್ದನು. ಅವರು ಬಂದರು. ಕೃಷ್ಣೆಯನ್ನು ಕರೆದುಕೊಂಡು ಕುಂತಿಯು ಅಂತಃಪುರಕ್ಕೆ ಹೋದಳು; ಅಲ್ಲಿ ಅವಳಿಗೆ ಹೆಂಗಸರೆಲ್ಲರೂ ಗೌರವಮಾಡಿದರು. ದ್ರುಪದರಾಜನು ಮಂತ್ರಿ ಮಗ ಮಿತ್ರ ಇವರೊಡನೆ ಪಾಂಡವರನ್ನು ಸ್ವಾಗತಿಸಿದನು. ಅವರು ಕೃಷ್ಣಾಜಿನಗಳನ್ನು ಹೊದ್ದುಕೊಂಡಿದ್ದರೂ ಸಿಂಹಗಳಂತೆ ವೀರನಡಗೆಯಿಂದ ನಡೆದುಬರುತ್ತಿದ್ದರು. ಒಬ್ಬೊಬ್ಬರೂ ಒಂದೊಂದು ಗೂಳಿಯಂತಿದ್ದರು; ಆಜಾನುಬಾಹುಗಳು; ತುಂಬಿದ ಭುಜವುಳ್ಳವರು; ಅವರನ್ನು ನೋಡಿ ದ್ರುಪದನಿಗೆ ತುಂಬಾ ಸಂತೋಷವಾಯಿತು. ಅವರು ಬಂದು ಶಂಕಿಸದೆ ಸಂಕೋಚಪಡದೆ, ಬೆರಗುವಡದೆ ಶ್ರೇಷ್ಠವಾದ ಪಾದಪೀಠಗಳ ಮೇಲೆ ಕ್ರಮವರಿತು ಕುಳಿತರು. ಚಿನ್ನ ಬೆಳ್ಳಿಯ ಪಾತ್ರೆಗಳಲ್ಲಿ ರಾಜಭೋಜನ ಬಂದಿತು. ಶುಭ್ರವಾದ ಮಡಿಗಳನ್ನುಟ್ಟಿದ್ದ ದಾಸ ದಾಸಿಯರು ಬಡಿಸಿದರು. ಊಟ ಮುಗಿದಮೇಲೆ ಎದ್ದು ಅವರು ಅಲ್ಲಿದ್ದ ಮಿಕ್ಕ ವಿಭಾಗಗಳನ್ನೆಲ್ಲ ದಾಟಿ ಮುಂದೆಹೋಗಿ ಯುದ್ಧವಸ್ತುಗಳಿದ್ದ ವಿಭಾಗವನ್ನು ಹೊಕ್ಕು ಅಲ್ಲಿ ಕುಳಿತರು. ಅದನ್ನು ನೋಡಿ ರಾಜನಿಗೆ ಸಂತೋಷವಾಯಿತು. ಅವರನ್ನು ಬ್ರಾಹ್ಮಣೋಚಿತವಾದ ರೀತಿಯಲ್ಲಿ ಸತ್ಕರಿಸಿ ದ್ರುಪದನು ಯುಧಿಷ್ಠಿರನನ್ನು ಕುರಿತು, “ಮಹನೀಯರೇ! ನಾವು ನಿಮ್ಮನ್ನು ಯಾರೆಂದು ತಿಳಿದುಕೊಳ್ಳೋಣ? ಕ್ಷತ್ರಿಯರೆಂದೇ? ಬ್ರಾಹ್ಮಣರೆಂದೇ? ವೈಶ್ಯರೆಂದೇ? ಶೂದ್ರರೆಂದೇ? ಮಾಯಾರೂಪಿನಿಂದ ಎಲ್ಲೆಡೆಯಲ್ಲಿಯೂ ಸಂಚರಿಸುತ್ತ ಕೃಷ್ಣೆಗೋಸ್ಕರ ದೇವಲೋಕದಿಂದ ಇಳಿದುಬಂದ ಸಿದ್ಧರೆಂದೇ? ದಯವಿಟ್ಟು ತಿಳಿಸಬೇಕು; ಏಕೆಂದರೆ ಈ ವಿಚಾರದಲ್ಲಿ ನಮಗೆ ದೊಡ್ಢ ಸಂದೇಹವುಂಟಾಗಿದೆ.; ಸಂಶಯ ಪರಿಹಾರವಾದರೆ ಮನಸ್ಸಿಗೆ ತುಂಬಾ ಸಮಾಧಾನವಾಗುತ್ತದೆ.; ನಮ್ಮ ಅದೃಷ್ಟ ಫಲಿಸುತ್ತದೆ; ಬಾಯಿಬಿಟ್ಟು ಹೇಳಿ; ನಿಜ ಹೇಳಿ; ಸುಳ್ಳು ಹೇಳಬೇಡಿ; ರಾಜರಿಗೆ ಸತ್ಯವೇ ಭೂಷಣ. ತಮ್ಮ ಮಾತನ್ನು ಕೇಳಿ ಅನಂತರ ವಿದ್ಯುಕ್ತವಾಗಿ ಮದುವೆಗೆ ಏರ್ಪಾಡುಗಳನ್ನು ಕೈಕೊಳ್ಳುತ್ತೇನೆ” ಎಂದನು. ಯುಧಿಷ್ಟಿರನು “ಮಹಾರಾಜ! ಚಿಂತಿಸಬೇಡ; ನಿನ್ನ ಇಷ್ಟಾರ್ಥವು ಖಂಡಿತವಾಗಿಯೂ ನೆರವೇರಿದೆ; ನಾವು ಕ್ಷತ್ರಿಯರು; ಮಹಾತ್ಮನಾದ ಪಾಂಡುರಾಜನ ಮಕ್ಕಳು; ನಾನೇ ಹಿರಿಯ; ಇವರಿಬ್ಬರೂ ಭೀಮಾರ್ಜುನರು; ರಾಜಸಮೂಹದಲ್ಲಿ ನಿನ್ನ ಮಗಳನ್ನು ಗೆದ್ದವರು; ಇವರು ಯಮಳರಾದ ನಕುಲ ಸಹದೇವರು. ಕೊರತೆ ಬಿಡು; ನಾವು ಕ್ಷತ್ರಿಯರು. ನಿನ್ನ ಮಗಳು ಪದ್ಮಿನಿಯಂತೆ ಒಂದು ಸರೋವರದಿಂದ ಇನ್ನೊಂದು ಸರೋವರಕ್ಕೆ ಬಂದಿದ್ದಾಳೆ; ನೀನು ನಮಗೆ ಪೂಜ್ಯ, ಹಿರಿಯ; ಆದ್ದರಿಂದ ನಿನ್ನಲ್ಲಿ ಯಾವುದನ್ನೂ ಮುಚ್ಚಿಡದೆ ಇದ್ದದ್ದಿದ್ದ ಹಾಗೆ ಹೇಳಿದ್ದೇನೆ.” ಎಂದನು. ಆಗ ದ್ರುಪದರಾಜನಿಗೆ ಆದ ಸಂತೋಷವನ್ನು ಹೇಳತೀರದು. ಆನಂದದಿಂದ ಕಣ್ಣು ನೀರು ತುಂಬಿತು; ಸೆರೆಬಿಗಿದು ಬಂದು ಮಾತೇ ಹೊರಡದಂತಾಯಿತು. ಅದನ್ನು ಹೇಗೋ ತಡೆದುಕೊಂಡು ಅವರು ಬೆಂಕಿಗೆ ಸಿಕ್ಕದೆ ಹೇಗೆ ತಪ್ಪಿಸಿಕೊಂಡು ಬಂದರೆಂದು ಕೇಳಿದನು. ಧರ್ಮರಾಜನು ಎಲ್ಲವನ್ನೂ ಕ್ರಮವಾಗಿ ಹೇಳಲು, ದ್ರುಪದನು ಧೃತರಾಷ್ಟ್ರನನ್ನು ಬಯ್ದು, ಪಾಂಡವರನ್ನು ಸಂತಯಿಸಿ, ಅವರು ರಾಜ್ಯವನ್ನು ಪಡೆಯುವುದಕ್ಕೆ ತಾನು ಸಹಾಯಮಾಡುವುದಾಗಿ ಧೈರ್ಯ ಹೇಳಿದನು. ಎಲ್ಲರೂ ಅರಮನೆಯೊಳಕ್ಕೆ ಹೋಗಿ ಸತ್ಕಾರಗೊಂಡು ಸಮಾಧಾನ ಹೊಂದಿದ ಮೇಲೆ ದ್ರುಪದನು “ಇನ್ನು ಒಳ್ಳೆಯದಿನ ನೋಡಿ ಅರ್ಜುನನು ಮದುವೆಮಾಡಿಕೊಂಡು ಬಿಡಲಿ” ಎಂದನು. ಧರ್ಮರಾಯನು “ಮಹಾರಾಜ! ನನಗೂ ಮದುವೆಯಾಗಬೇಕು!” ಎಂದನು. ದ್ರುಪದನು “ನೀನಾದರೂ ಮದುವೆಯಾಗು; ನಿನಗೆ ಯಾರು ಇಷ್ಟವೋ ಅವರಿಗಾದರೂ ಮಾಡಿಸು!” ಎಂದನು. ಯುಧಿಷ್ಟಿರನು “ಮಹಾರಾಜ! ದ್ರೌಪದಿಯು ನಮ್ಮೆಲ್ಲರ ರಾಣಿಯಾಗಲಿ! ನಮ್ಮ ತಾಯಿ ಹೀಗೆ ಹೇಳಿದಳು. ನನಗೂ ಭೀಮಸೇನನಿಗೂ ಮದುವೆಯಾಗಿಲ್ಲ. ನಿನ್ನ ಪುತ್ರೀರತ್ನವನ್ನು ಅರ್ಜುನನು ಗೆದ್ದು ತಂದಿದ್ದಾನೆ. ರತ್ನವನ್ನು ಎಲ್ಲರೂ ಅನುಭವಿಸಬೇಕೆಂಬುದು ನಾವು ನಾವು ಮಾಡಿಕೊಂಡಿರುವ ಒಪ್ಪಂದ. ಆ ಒಪ್ಪಂದವನ್ನು ಒಡೆಯುವುದಕ್ಕೆ ನಮಗೆ ಇಷ್ಟವಿಲ್ಲ; ಆದ್ದರಿಂದ ಕ್ರಮವಾಗಿ ನಮ್ಮೆಲ್ಲರನ್ನೂ ಕೃಷ್ಣೆಯು ಅಗ್ನಿಸಾಕ್ಷಿಕವಾಗಿ ಮದುವೆಮಾಡಿಕೊಂಡು ಎಲ್ಲರಿಗೂ ಧರ್ಮಪತ್ನಿಯಾಗಲಿ!” ಎಂದನು. ದ್ರುಪದನು “ಅಯ್ಯಾ ಕೌಂತೇಯ! ಒಬ್ಬನಿಗೆ ಅನೇಕ ಹೆಂಡಿರುಂಟು; ಒಬ್ಬಳಿಗೆ ಅನೇಕ ಗಂಡಂದಿರು ಎಲ್ಲಿಯಾದರೂ ಉಂಟೆ? ಧಾರ್ಮಿಕನೂ ಶುಚಿವಂತನೂ ಆದ ನಿನಗೆ ಲೋಕ ವೇದಗಳೆರಡಕ್ಕೂ ವಿರೋಧವಾದ ಈ ಆಚರಣೆ ಹೇಗೆ ಮನಸ್ಸಿಗೆ ಬಂತು?” ಎಂದು ಕೇಳಿದನು. ಯುಧಿಷ್ಠಿರನು “ಮಹಾರಾಜ! ಧರ್ಮವು ಸೂಕ್ಷ್ಮವಾದದ್ದು. ಅದರ ಆಗುಹೋಗುಗಳು ನಮಗೆ ಗೊತ್ತಾಗುವುದಿಲ್ಲ; ಹಿಂದಿನವರು ಹೋದ ದಾರಿಯಲ್ಲಿ ನಾವೂ ಹೋಗುತ್ತೇವೆ; ಆದರೆ ನನ್ನ ಬಾಯಿ ಸುಳ್ಳಾಡುವುದಿಲ್ಲ; ಮನಸ್ಸು ಆಧರ್ಮವನ್ನು ಯೋಚಿಸುವುದಿಲ್ಲ; ಅಮ್ಮನು ಹೀಗೆ ಹೇಳುತ್ತಾಳೆ; ನನಗೂ ಅದೇ ಇಷ್ಟ; ಇದು ಖಂಡಿತವಾಗಿಯೂ ಧರ್ಮವೇ ಆಗಿದೆ ಮಹಾರಾಜ! ಇದನ್ನು ಹಿಂದು ಮುಂದು ನೋಡದೆ ನಡೆಸು; ಶಂಕಿಸಬೇಡ!” ಎಂದನು. ದ್ರುಪದನು “ಅಯ್ಯಾ! ಹಾಗಿದ್ದರೆ ನೀನು ಕುಂತಿ ನನ್ನ ಮಗ ದೃಷ್ಟದ್ಯುಮ್ನ ಮೂರು ಜನವೂ ಸೇರಿ ಯೋಚಿಸಿ ಏನು ಮಾಡಬೇಕೆಂದು ಹೇಳಿದರೆ ನಾಳೆ ಅದರಂತೆ ನಡೆಸೋಣ!” ಎಂದು ತನ್ನ ತೀರ್ಮಾನವನ್ನು ಹೇಳಿದನು. ಕುಂತಿಯೂ ಯುಧಿಷ್ಠಿರನೂ ತಮ್ಮ ನಿಶ್ಚಯದಿಂದ ಕದಲಲಿಲ್ಲ. ದೃಷ್ಟದ್ಯುಮ್ನನು ಅದನ್ನೇ ಒಪ್ಪಬೇಕಾಯಿತು. ದ್ರುಪದನೂ “ಅದೃಷ್ಟವು ಗಂಟುಹಾಕಿದ್ದನ್ನು ತಪ್ಪಿಸುವುದಕ್ಕಾಗುತ್ತದೆಯೇ? ನಾನೇನು ಮಾಡಬಲ್ಲೆ?” ಎಂದುಕೊಂಡು ಮರುದಿನ ಮದುವೆಗೆ ಏರ್ಪಾಡುಮಾಡಿದನು. ಬೇಕಾದ ಬಂಧುಬಳಗಗಳೂ, ಇಷ್ಟಮಿತ್ರರೂ ಪುರಪ್ರಧಾನರೂ ಬ್ರಾಹ್ಮಣಶ್ರೇಷ್ಠರೂ ಬಂದರು. ವಿವಾಹ ಮಂಟಪವು ಕಮಲ ಕನ್ನೈದಿಲೆಗಳಿಂದಲೂ ರತ್ನಾಲಂಕಾರಗಳಿಂದಲೂ ಅಲಂಕೃತವಾಗಿ ನಕ್ಷತ್ರಗಳು ಹೊಳೆಯುತ್ತಿರುವ ನಿರ್ಮಲಾಕಾಶದಂತೆ ಶೋಭಿಸುತ್ತಿತ್ತು. ಕೃಷ್ಣೆಯೂ ಪಾಂಡವರೂ ಮಂಗಳಸ್ನಾನಮಾಡಿ ರತ್ನಾಭರಣಭೂಷಿತರಾಗಿ ಬಹು ಬೆಲೆಯುಳ್ಳ ಬಟ್ಟೆಗಳನ್ನುಟ್ಟು ಗಂಧವನ್ನು ಸವರಿಕೊಂಡು ಮಂಟಪಕ್ಕೆ ಬಂದರು. ಪುರೋಹಿತನು ಹವನ ಹೋಮಗಳನ್ನು ನೆರವೇರಿಸಿದ ಮೇಲೆ ಯುಧಿಷ್ಟಿರನು ಕೃಷ್ಣೆಯ ಕೈಹಿಡಿದು ಅಗ್ನಿಪ್ರದಕ್ಷಿಣೆ ಮಾಡಿದನು. ಅಲ್ಲಿಂದ ಮುಂದೆ ಪ್ರತಿನಿತ್ಯವೂ ಭೀಮಾದಿಗಳು ಕ್ರಮವಾಗಿ ಒಂದೊಂದುದಿನ ಒಬ್ಬೊಬ್ಬರಂತೆ ಅವಳನ್ನು ಮದುವೆಮಾಡಿಕೊಂಡರು. ಅವಳು ಹಿಂದಿನ ದಿನವಿನ್ನೂ ಮದುವೆಯಾಗಿದ್ದರೂ ಮರುದಿನ ಹೊಸ ಮದುವಣಿಗಿತ್ತಿಯಾಗುತ್ತಿದ್ದಳು! ಆ ಮಹಾನುಭಾವೆಯ ಮದುವೆಯಲ್ಲಿ ಇದೇ ಒಂದು ಅದ್ಭುತವಾದ ನೋಟವಾಗಿತ್ತು. ಹೀಗೆ ಮದುವೆ ಮುಗಿದಮೇಲೆ ದ್ರುಪದರಾಜನು ಪಾಂಡವರಿಗೆ ಯಥೇಚ್ಛವಾದ ಧನವನ್ನೂ ಉತ್ತಮವಾದ ನೂರು ರಥಗಳನ್ನೂ ಅವುಗಳಿಗೆ ಹೂಡಲು ಚಿನ್ನದ ಮಾಲೆ ಹಾಕಿ ಚಿನ್ನದ ಲಾಳ ಹಾಕಿಸಿದ್ದ ನಾಲ್ಕು ನಾಲ್ಕು ಕುದುರೆಗಳನ್ನೂ ಸುವರ್ಣಾಲಂಕೃತವಾದ ನೂರು ಆನೆಗಳನ್ನೂ ಶ್ಲಾಘ್ಯ ವೇಷಭೂಷಗಳುಳ್ಳ ನೂರು ದಾಸಿಯರನ್ನೂ ಬೆಲೆಯುಳ್ಳ ಒಡವೆ ವಸ್ತುಗಳನ್ನೂ ಬಳುವಳಿಯಾಗಿ ಕೊಟ್ಟನು. ಮದುವಣಿಗರಾದ ಪಾಂಡವರು ಈ ರತ್ನರಾಶಿಗಳನ್ನೂ ಪಡೆದು ದೇವೇಂದ್ರನಂತೆ ಹೊಳೆಯುತ್ತಿದ್ದರು. ಪಾಂಡವರ ಸಂಬಂಧವಾಯಿತೆಂದು ದ್ರುಪದನಿಗೆ ಪರಮಸಂತೋಷವಾಯಿತು. ‘ದೇವತೆಗಳೇ ಬರಲಿ! ನನಗೇನೂ ಭಯವಿಲ್ಲ!’ ಎಂಬ ಧೈರ್ಯ ಬಂದಿತು. ಅಂತಃಪುರ ಸ್ತ್ರೀಯರೆಲ್ಲರೂ ಬಂದು ಕುಂತಿಗೆ ನಮಸ್ಕಾರ ಮಾಡಿದರು. ಕೃಷ್ಣೆಯೂ ಪಟ್ಟೆಮಡಿಯುಟ್ಟು, ಕಂಕಣತೊಟ್ಟು ಅತ್ತೆಗೆ ನಮಸ್ಕಾರ ಮಾಡಿ ಕೈಮುಗಿದುಕೊಂಡು ನಿಲ್ಲಲು, ರೂಪಲಕ್ಷಣ ಸಂಪನ್ನಳೂ ಶೀಲಾಚಾರ ಸಮನ್ವಿತಳೂ ಆದ ಸೊಸೆಯನ್ನು ಪ್ರೀತಿಯಿಂದ ಕುಂತಿಯು ಆಶೀರ್ವಾದಮಾಡಿ “ಇಂದ್ರಾಣಿಯು ಇಂದ್ರನಿಗೆ ಹೇಗೋ. ಸ್ವಾಹಾದೇವಿಯು ಅಗ್ನಿಗೆ ಹೇಗೋ ರೋಹಿಣಿಯು ಚಂದ್ರನಿಗೆ ಹೇಗೋ, ದಮಯಂತಿಯು ನಳನಿಗೆ ಹೇಗೋ, ಭದ್ರೆ ಕುಬೇರನಿಗೆ ಹೇಗೋ, ಅರುಂಧತಿಯು ವಸಿಷ್ಠನಿಗೆ ಹೇಗೋ, ಲಕ್ಷ್ಮಿ ನಾರಾಯಣನಿಗೆ ಹೇಗೋ ಹಾಗೆ ನೀನೂ ನಿನ್ನ ಗಂಡಂದಿರಿಗೆ ಅನುವರ್ತಿನಿಯಾಗಿರು! ಆಯುಷ್ಮಂತರೂ ವೀರರೂ ಆದ ಮಕ್ಕಳನ್ನು ಪಡೆ! ಸಕಲ ಸೌಖ್ಯ ಸೌಭಾಗ್ಯಗಳನ್ನೂ ಪಡೆದು ಯಜ್ಞಪತ್ನಿಯೂ ವ್ರತಾಚಾರಿಣಿಯೂ ಆಗು! ಅತಿಥಿ ಅಭ್ಯಾಗತರು ಸಾಧು ಸಂತರು ಮಕ್ಕಳು ಮುದುಕರು ಗುರುಗಳು ಹಿರಿಯರು ಎಲ್ಲರನ್ನೂ ಅವರವರಿಗೆ ತಕ್ಕಂತೆ ಆದರಿಸುತ್ತ ನಿನ್ನ ಕಾಲವನ್ನು ಕಳೆ! ಕುರುಜಾಂಗಲವೇ ಮೊದಲಾದ ರಾಷ್ಟ್ರಗಳಲ್ಲಿ ಧರ್ಮವತ್ಸಲನಾದ ಯುಧಿಷ್ಠಿರನಿಗೆ ಪಟ್ಟಾಭಿಷೇಕ ಮಾಡಿಸು! ಮಹಾಪರಾಕ್ರಮಶಾಲಿಗಳಾದ ನಿನ್ನ ಗಂಡಂದಿರಿಂದ ಭೂಮಿಯನ್ನು ಗೆಲ್ಲಿಸಿ ಅಶ್ವಮೇಧ ಯಜ್ಞಮಾಡಿಸಿ ಸರ್ವಸ್ವವನ್ನೂ ಬ್ರಾಹ್ಮಣರಿಗೆ ದಾನಮಾಡಿಸು! ಎಲೈ ಕಲ್ಯಾಣಿ! ಲೋಕದಲ್ಲಿ ಗುಣಸಂಪನ್ನವೆನ್ನಿಸಿಕೊಂಡ ರತ್ನಗಳು ಏನೇನು ಇವೆಯೋ ಅವೆಲ್ಲವನ್ನೂ ಪಡೆ! ನೂರುವರ್ಷ ಸುಖವಾಗಿ ಬಾಳು! ಪಟ್ಟೆಮಡಿಯುಟ್ಟಿರುವ ನಿನ್ನನ್ನು ಈಗ ಆಭಿನಂದಿಸುತ್ತಿರುವಂತೆ ಪುತ್ರವಂತೆಯೂ ಗುಣವಂತೆಯೂ ಆದ ನಿನ್ನನ್ನು ಮತ್ತೆಮತ್ತೆ ಅಭಿನಂದಿಸುವಂತಾಗಲೀ!” ಎಂದಳು. </span>
</p>
<p>
<span> ಶ್ರೀಕೃಷ್ಣನು ಪಾಂಡವರಿಗೆ ಮದುವೆಯ ಉಡುಗೊರೆಯಾಗಿ ಮುತ್ತು ರತ್ನ ಕೆತ್ತಿದ ಆಭರಣಗಳನ್ನೂ ನಾನಾ ದೇಶಗಳಿಂದ ತರಿಸಿದ ಬೆಲೆಯುಳ್ಳ ವಸ್ತ್ರಗಳನ್ನೂ ಕಂಬಳಿ ಅಜಿನ ಶಯನ ವಾಹನಾದಿಗಳನ್ನೂ ರಥ ಆನೆ ಕುದುರೆಗಳನ್ನೂ ದಾಸದಾಸಿಯರನ್ನೂ ಬಂಗಾರದ ಗಟ್ಟಿಗಳನ್ನೂ ಕಳುಹಿಸಿಕೊಟ್ಟನು. ಗೋವಿಂದನಿಗೆ ಪ್ರೀತಿಯಾಗಲೆಂದು ಧರ್ಮರಾಯನು ಅವೆಲ್ಲವನ್ನೂ ಸಂತೋಷ್ದಿಂದ ಸ್ವೀಕರಿಸಿದನು. </span>
</p>
<p>
<span> ಇತ್ತ ದುರ್ಯೋಧನನ ಕಡೆಯ ಗೂಢಚಾರರು ದ್ರೌಪದಿಯು ಪಾಂಡಅವರ ಕೈಹಿಡಿದಳೆಂದೂ ಬಿಲ್ಲನ್ನು ಬಗ್ಗಿಸಿ ಲಕ್ಷ್ಯವನ್ನು ಹೊಡೆದವನು ಅರ್ಜುನನೆಂದೂ ಶಲ್ಯನನ್ನು ಎತ್ತಿ ತಿರುಗಿಸಿದವನು ಮತ್ತು ಮರವನ್ನು ಕಿತ್ತುತಂದು ಗಾಬರಿಗೊಳ್ಳದೆ ಎಲ್ಲರನ್ನೂ ಬಡಿದೋಡಿಸಿದವನು ಭೀಮನೆಂದೂ, ವರ್ತಮಾನವನ್ನು ತಂದರು. ಪಾಂಡವರು ಅರಗಿನ ಮನೆಯಲ್ಲಿ ಸುಟ್ಟು ಸತ್ತುಹೋದರೆಂದು ಭಾವಿಸಿದ್ದ ರಾಜರು ಹೀಗೆ ಅವರು ಬ್ರಾಹ್ಮಣವೇಷದಲ್ಲಿದ್ದದ್ದನ್ನು ಕೇಳಿ ಸಂತೋಷಿಸಿ ಅವರು ಮತ್ತೊಂದುಸಾರಿ ಹುಟ್ಟಿಬಂದಂತಾಯಿತು ಎಂದುಕೊಂಡರು. ಪುರೋಚನನಿಂದ ಮಾಡಿಸಿದ ಘಾತುಕ ಕೃತ್ಯಕ್ಕಾಗಿ ಭೀಷ್ಮ ಧೃತರಾಷ್ಟ್ರರನ್ನು ಬೈದರು. ಧುರ್ಯೋಧನನು ದುಗುಡದಿಂದ ತುಂಬಿದನು. ದುಃಶಾಸನನು ಸಂಕೋಚಪಡುತ್ತ “ಅವನು ಬ್ರಾಹ್ಮಣನಲ್ಲದಿದ್ದರೆ ದ್ರೌಪದಿಯನ್ನು ಪ್ಡೆಯುತ್ತಿರಲಿಲ್ಲ.; ಅವನು ನಿಜವಾಗಿಯೂ ಅರ್ಜುನನೇ ಎಂದು ಬಲ್ಲವರು ಯಾರು? ದೈವವೇ ದೊಡ್ಡದು, ಅಣ್ಣ! ಪೌರುಷ ಏನೂ ಕೆಲಸಕ್ಕೆ ಬಂದದ್ದಲ್ಲ.; ಛಿ! ಪಾಂಡವರು ಬದುಕಿರುವುದೇ ಆದರೆ, ನಾವು ಪೌರುಷ್ದಿಂದ ಏನು ಸಾಧಿಸಿದ ಹಾಗಾಯಿತು!” ಎಂದನು. ಹೀಗೆ ಮಾತನಾಡಿಕೊಂಡು ಪುರೋಚನನನ್ನು ನಿಂದಿಸುತ್ತ ಸ್ವಯಂವರಕ್ಕೆ ಬಂದಿದ್ದವರೆಲ್ಲರೂ ಜೋಲುಮುಖದಿಂದ ಹಸ್ತಿನಾಪುರಕ್ಕೆ ಹಿಂತಿರುಗಿ ಬಂದರು. ಪಾಂಡವರು ಬೆಂಕಿಯಿಂದ ತಪ್ಪಿಸಿಕೊಂಡು ಹೋದರು. ಈಗ ಮಹಾತೇಜಶ್ಯಾಲಿಗಳಾಗಿದ್ದಾರೆ; ದ್ರುಪದನ ಸಂಬಂಧ ದೊರೆಯಿತು. ದೃಷ್ಟದ್ಯುಮ್ನ ಶಿಖಂಡಿ ಮುಂತಾದ ಅವನ ಮಕ್ಕಳ ಮತ್ತು ಬಂಧುಬಳಗದ ಸಹಾಯ ದೊರೆಯಿತು; ಆದ್ದರಿಂದ ದುರ್ಯೋಧನ ಮೊದಲಾದವರಿಗೆ ಉತ್ಸಾಹಭಂಗದ ಜೊತೆಗೆ ಹೊಟ್ಟೆಯಕಿಚ್ಚೂ ಹೆದರಿಕೆಯೂ ಉಂಟಾದುವು.</span>
</p>
<p>
<span> ವಿದುರನು ಇದೆಲ್ಲವನ್ನೂ ತಿಳಿದು, ನೋಡಿ, ಧೃತರಾಷ್ಠ್ರನ ಹತ್ತಿರಕ್ಕೆ ಹೋಗಿ “ಅಣ್ಣಾ! ಭಾಗ್ಯವಶದಿಂದ ಕುರುರಾಜಪುತ್ರರು ಮುಂದಕ್ಕೆ ಬರುತ್ತಿದ್ದಾರೆ!” ಎಂದನು. ಧೃತರಾಷ್ಟ್ರನು “ಆಹಾ! ಭಾಗ್ಯವೇ! ಭಾಗ್ಯವೇ!!” ಎಂದು ಹರ್ಷಪಟ್ಟನು. ದ್ರೌಪದಿಯು ಧುರ್ಯೋಧನನನ್ನು ವರಿಸಿದಳೆಂದು ಅವನು ಭ್ರಾಂತಿಪಟ್ಟನು. ಆದ್ದರಿಂದ ಅವನನ್ನು ಕರೆದು “ದ್ರೌಪದಿಗೆ ವಸ್ತ್ರಾಭರಣಗಳನ್ನು ಕೊಟ್ಟು ಕರೆದುಕೊಂಡು ಬಾ!” ಎಂದು ಆಜ್ಞೆಮಾಡಿದನು. ಆಮೇಲೆ ವಿದುರನು “ದ್ರೌಪ್ದಿ ಪಾಂಡವರನ್ನು ವರಿಸಿದಳು; ಅವರು ಕುಶಲದಿಂದಿದ್ದಾರೆ. ದ್ರುಪದನ ಗೌರವಾದರಗಳಿಗೆ ಪಾತ್ರರಾಗಿದ್ದಾರೆ!” ಎಂದು ಹೇಳಿದ್ದಾನೆ. ಧೃತರಾಷ್ಟ್ರನು ತನ್ನ ಮನಸ್ಸಿನಲ್ಲಿ ಉಂಟಾದ ಭಾವನೆಗಳನ್ನು ಮುಚ್ಚಿಕೊಂಡು “ವಿದುರ, ಹಾಗಿದ್ದರೆ ಅದು ಇನ್ನೂ ಹೆಚ್ಚಿನ ಸಂತೋಷ; ಪಾಂಡುವಿನ ಮಕ್ಕಳೆಂದರೆ ನನಗೆ ತುಂಬ ಪ್ರೀತಿ; ಅವರು ದ್ರುಪದನಂಥ ಮಿತ್ರನ ಒತ್ತಾಸೆಯನ್ನು ಪಡೆದು ಕ್ಷೇಮದಿಂದಿದ್ದಾರೆಂದು ಕೇಳಿ ಬಹು ಸಂತೋಷವಾಯಿತು!” ಎಂದನು. ವಿದುರನು “ಮಹಾರಾಜ! ನಿನ್ನ ಬುದ್ದಿ ಯಾವಾಗಲೂ ಹೀಗೆಯೇ ಇರಲಿ!” ಎಂದು ಹೊರಟುಹೋದನು. ಅವನು ಹೊರಟುಹೋದಮೇಲೆ, ದುರ್ಯೋಧನನೂ ಕರ್ಣನೂ ಧೃತರಾಷ್ಟ್ರನನ್ನು ಕುರಿತು, ’ಮಹಾರಾಜ! ವಿದುರನು ಎದುರಿಗಿದ್ದಾಗ ನಮಗೆ ಮಾತನಾಡುವುದು ಸಾಧ್ಯವಾಗಲಿಲ್ಲ; ಈಗ ಯಾರೂ ಇಲ್ಲ; ಆದ್ದರಿಂದ ಮಾತನಾಡುತ್ತೇವೆ. ಇದೇನು ನೀನು ಮಾಡುತ್ತಿರುವುದು? ವಿದುರನ ಮುಂದೆ ಪಾಂಡವರನ್ನು ಹೊಗಳಿದೆಯಲ್ಲಾ, ಅದಕ್ಕೇನು ಅರ್ಥ? ನಮ್ಮ ದಾಯಾದರು ದೊಡ್ಡವರಾಗಬೇಕೆಂದೇ? ಮಾಡಬೇಕಾಗಿರುವುದು ಒಂದು, ನೀನು ಮಾಡುತ್ತಿರುವುದು ಮತ್ತೊಂದು! ಅವರು ನಮ್ಮನ್ನು ಮಕ್ಕಳುಮರಿ ನೆಂಟರಿಷ್ಟರ ಸಹಿತವಾಗಿ ನುಂಗಿಹಾಕದಿರಬೇಕಾದರೆ ಅವರ ಬಲವನ್ನು ಮುರಿಯುವುದು ಹೇಗೆ ಎಂದು ಸತತವಾಗಿ ಯೋಚಿಸುತ್ತಿರಬೇಕು“ ಎಂದನು. ಧೃತರಾಷ್ಟ್ರನು ”ಮಗು! ನಾನೂ ನಿಮ್ಮಂತೆಯೇ ಯೋಚಿಸುತ್ತಿದ್ದೇನೆ; ಆದರೆ ಅದನ್ನು ವಿದುರನ ಮುಂದೆ ಪ್ರಕಾಶಗೊಳಿಸುವುದು ನನಗೆ ಇಷ್ಟವಿಲ್ಲ. ಆದ್ದರಿಂದ ನನ್ನ ಮನಸ್ಸು ಅವನಿಗೆ ಗೊತ್ತಾಗದಿರಲೆಂದು ಅವನೆದುರಿಗೆ ಪಾಂಡವರ ಗುಣಗಳನ್ನೇ ಹೆಚ್ಚಾಗಿ ಹೊಗಳುತ್ತಿರುತ್ತೇನೆ. ಈಗ ನೀನೂ ರಾಧೇಯನೂ ಏನು ಯೋಚನೆ ಮಾಡಿದ್ದೀರೋ ಹೇಳಿ!“ ಎಂದನು. ದುರ್ಯೋಧನನು ಕುಶಲರಾದ ಬ್ರಾಹ್ಮಣರನ್ನು ಕಳುಹಿಸಿ ಪಾಂಡವರಲ್ಲಿ ಒಡಕು ಹುಟ್ಟಿಸಬಹುದು; ದ್ರುಪದನಿಗೆ ಯಥೇಚ್ಛವಾಗಿ ಹಣಕೊಟ್ಟು ಅವನೂ ಅವನ ಮಕ್ಕಳೂ ಮಂತ್ರಿಗಳೂ ಯುಧಿಷ್ಟಿರನನ್ನು ಕೈಬಿಡುವಂತೆ ಮಾಡಬಹುದು; ನಮ್ಮ ಊರಿನಲ್ಲಿ ಲೋಪದೋಷಗಳನ್ನು ವರ್ಣಿಸಿ ಅವರು ಅಲ್ಲೇ ಇದ್ದುಬಿಡುವಂತೆ ಮಾಡಬಹುದು. ಕೃಷ್ಣೆಯಲ್ಲಿ ದೋಷಾರೋಪಣೆಗಳನ್ನು ಮಾಡಿ ಅವರ ಮನಸ್ಸನ್ನು ಕೆಡಿಸಬಹುದು; ಅವಳಿಗೆ ಹಲವು ಗಂಡಂದಿರು ಇರುವುದರಿಂದ ಇದು ಸುಲಭ; ಭೀಮನನ್ನು ತಂತ್ರದಿಂದ ಕೊಲ್ಲಿಸಿಬಿಡಬಹುದು; ಪಾಂಡವರಿಗೆ ಅವನ ಬಲವೇ ಬಲ. ಅದಿಲ್ಲದಿದ್ದರೆ ಅವರು ರಾಜ್ಯ ಪಡೆಯಲು ಪ್ರಯತ್ನಿಸುವುದಿಲ್ಲ.; ಅವನ ಬೆಂಬಲವಿರುವುದರಿಂದಲೇ ಅರ್ಜುನನು ಅಜೇಯನಾಗಿರುವುದು. ಅವನು ಹೋಗಿಬಿಟಟರೆ ಅರ್ಜುನನು ಕರ್ಣನ ಕಾಲಿಗೆ ಸಮನಲ್ಲ.; ಸುಂದರಿಯರಾದ ಹೆಂಗಸರನ್ನು ಕಳುಹಿಸಿ ಅವರೊಬ್ಬೊಬ್ಬರೂ ದ್ರೌಪದಿಯಲ್ಲಿ ಬೇಸರಪಟ್ಟುಕೊಳ್ಳುವಂತೆ ಮಾಡಬಹುದು; ಅವರನ್ನು ಇಲ್ಲಿಗೆ ಕರೆಸಿಕೊಂಡು ದಾರಿಯಲ್ಲಿ ನಮಗೆ ಬೇಕಾದವರಿಂದ ಕೊಂದುಹಾಕಿಸಿಬಿಡಬಹುದು. ಈ ಉಪಾಯಗಳಲ್ಲಿ ಯಾವುದು ಸರಿಯೆಂದು ನಿನಗೆ ತೋರುತ್ತದೆಯೋ ಅದನ್ನು ಕೈಕೊಂಡು ನಡೆಸೋಣ; ಆಮೇಲೆ ಕಾಲ ಮೀರಿಹೋಗುತ್ತದೆ. ನಾವು ಏನುಮಾಡಿದರೂ ದ್ರುಪದನೊಡನೆ ಅವರ ವಿಶ್ವಾಸವು ಬಲಪಡುವುದಕ್ಕಿಂತ ಮುಂಚೆ ಮಾಡಬೇಕು. ಇದೇ ಪಾಂಡವರನ್ನು ನಿಗ್ರಹಿಸುವುದರಲ್ಲಿ ನನಗೆ ತೋರಿರುವ ಯೋಚನೆ. ಏನು ರಾಧೇಯ? ನಿನಗೆ ಇದು ಹೇಗೆ ತೋರುತ್ತದೆ? ಯುಕ್ತವೋ, ಆಯುಕ್ತವೋ?” ಎಂದನು. ಕರ್ಣನು “ದುರ್ಯೋಧನ! ನಿನ್ನ ಯೋಚನೆ ನನಗೆ ಸರಿಯಾಗಿ ಕಾಣುವುದಿಲ್ಲ. ಮೊದಲನೆಯದಾಗಿ ಅವರನ್ನು ಉಪಾಯಗಳಿಂದ ನಿಗ್ರಹಿಸುವುದು ಸಾಧ್ಯವಿಲ್ಲ; ಅವರು ಇಲ್ಲಿ ನಮ್ಮ ಹತ್ತಿರವೇ ಇನ್ನೂ ರೆಕ್ಕೆ ಹುಟ್ಟದ ಮರಿಗಳಂತಿದ್ದಾಗಲೇ ಅದು ಸಾಧ್ಯವಾಗಲಿಲ್ಲ. ಈಗ ಅವರು ಬೆಳೆದು ಗರಿಗಟ್ಟಿಕೊಂಡು ಬೇರೆ ದೇಶದಲ್ಲಿರುವಾಗ ಸಾಧ್ಯವಾಗುತ್ತದೆಯೇ? ಎರಡನೆಯದಾಗಿ ಜೂಜು ಮುಂತಾದ ವ್ಯಸನಗಳಲ್ಲಿ ಅವರನ್ನು ಸಿಕ್ಕಿಸುವುದು ಸಾಧ್ಯವಿಲ್ಲ. ಎಕೆಂದರೆ ಅವರು ಅದೃಷ್ಟವಂತರು; ಪಿತ್ರಾರ್ಜಿತ ಸ್ವತ್ತಿನ ಮೇಲೆ ಗಮನವುಳ್ಳವರು; ಮೂರನೆಯದಾಗಿ ಅಷ್ಟುಜನವೂ ಒಬ್ಬಳೇ ಹೆಂಡತಿಗೆ ಗಂಡಂದಿರಾಗಿರುವುದರಿಂದ ಅವರಲ್ಲಿ ಒಡಕು ಹುಟ್ಟಿಸುವುದು ಸಾಧ್ಯವಲ್ಲ. ನಾಲ್ಕನೆಯದಾಗಿ, ದ್ರೌಪದಿಯು ಬಡವರಾಗಿದ್ದಾಗಲೇ ಅವರನ್ನು ಮೆಚ್ಚಿಕೊಂಡಳು.; ಇನ್ನು ಪುಷ್ಟರಾಗಿರುವಾಗ ತಿರಸ್ಕರಿಸುವುದುಂಟೇ? ಐದನೆಯದಾಗಿ ದ್ರುಪದನು ದೊಡ್ಡ ನಡತೆಯವನು. ಧನದ ಆಸೆ ಇಲ್ಲದವನು. ಆದ್ದರಿಂದ ಅವನಿಗೆ ರಾಜ್ಯಗಳನ್ನೇ ಕೊಟ್ಟರೂ ಪಾಂಡವರನ್ನು ಬಿಡುವುದಿಲ್ಲ.; ಅವನ ಮಗನೂ ಹಾಗೆಯೇ; ಗುಣವಂತ; ಪಾಂಡವರಲ್ಲಿ ಅನುರಕ್ತ. ಆದ್ದರಿಂದ ಅವರನ್ನು ಯಾವ ಉಪಾಯದಿಂದಲೂ ವಶಪಡಿಸಿಕೊಳ್ಳುವುದು ಸಾಧ್ಯವಿಲ್ಲ; ಸಾಧ್ಯವಾದದ್ದು ಯಾವುದೆಂದರೆ ಪಾಂಡವರು ಇನ್ನೂ ಬೇರು ಬಿಟ್ಟುಕೊಳ್ಳುವುದಕ್ಕೆ ಮುಂಚೆಯೇ ಅವರನ್ನು ಪರಾಕ್ರಮದಿಂದ ಅದುಮಿಬಿಡಬೇಕು; ಇನ್ನೂ ನಮ್ಮ ಪಕ್ಷ ಬಲವಾಗಿ ಪಾಂಚಾಲನ ಪಕ್ಷ ಅಲ್ಪವಾಗಿರುವಾಗಲೇ ಇದನ್ನು ಮಾಡಬೇಕು; ಅವರು ವಾಹನಗಳನ್ನೂ ಸ್ನೇಹಿತರನ್ನೂ ಕೂಡಿಹಾಕಿಕೊಳ್ಳುವುದಕ್ಕಿಂತ ಮುಂಚೆಯೇ ದ್ರುಪದನೂ ಅವನ ಮಕ್ಕಳೂ ಪ್ರಯತ್ನಶೀಲರಾಗುವುದಕ್ಕೆ ಮುಂಚೆಯೇ, ಕೃಷ್ಣನು ತನ್ನ ಯಾದವೀ ಸೈನ್ಯವನ್ನು ತಂದು ಸೇರಿಸುವುದಕ್ಕಿಂತ ಮುಂಚೆಯೇ ಇದನ್ನು ಮಾಡಬೇಕು. ಹಿಂದೆ ಭರತನು ಭೂಮಿಯನ್ನು ಗೆದ್ದದ್ದು ಪರಾಕ್ರಮದಿಂದ; ದೇವೇಂದ್ರನು ಮೂರುಲೋಕಗಳನ್ನು ಗೆದ್ದದ್ದು ಪರಾಕ್ರಮದಿಂದ; ಪರಾಕ್ರಮವು ಕ್ಷತ್ರಿಯರಿಗೆ ಸ್ತುತ್ಯವಾದ ಗುಣ. ಶೂರರಿಗೆ ಸ್ವಧರ್ಮ. ಆದ್ದರಿಂದ ನಾವು ಬೇಗ ಚತುರಂಗ ಸೈನ್ಯವನ್ನು ತೆಗೆದುಕೊಂಡುಹೋಗಿ ದ್ರುಪದನನ್ನು ಸೋಲಿಸಿ ಪಾಂಡವರನ್ನು ಇಲ್ಲಿಗೆ ಹಿಡಿತರೋಣ; ಅವರು ಸಾಮ ದಾನ ಭೇದಗಳಿಗೆ ಬಗ್ಗುವವರಲ್ಲ; ಪರಾಕ್ರಮವನ್ನು ಪ್ರಯೋಗಿಸಿ ಅವರನ್ನು ಗೆದ್ದರೇ ನಿನಗೆ ಅಖಂಡ ಸಾಮ್ರಾಜ್ಯ ದೊರೆಯುತ್ತದೆ. ಇದಕ್ಕೆ ನನಗೆ ಬೇರೆ ಮಾರ್ಗವಿನ್ನಾವುದೂ ಕಾಣುವುದಿಲ್ಲ” ಎಂದನು. ಧೃತರಾಷ್ಟ್ರನು “ಕರ್ಣ! ನೀನು ಪ್ರಾಜ್ಞ, ಅಸ್ತ್ರಜ್ಞ; ಆದ್ದರಿಂದ ನೀನು ಹೀಗೆ ಪರಾಕ್ರಮದ ಮಾತನ್ನು ಆಡುವುದು ಯುಕ್ತವೇ ಆಗಿದೆ. ಆದರೂ ಭೀಷ್ಮ ದ್ರೋಣ ವಿದುರರು ಏನು ಹೇಳುತ್ತಾರೋ ಅದನ್ನೂ ಕೇಳೋಣ; ನಮಗೆ ಏತರಿಂದ ಸುಖವಾದೀತು ಎಂಬ ವಿಚಾರವಾಗಿ ನೀವು ಯೋಚನೆಮಾಡಿ!” ಎಂದನು.</span>
</p>
<p>
<span> ಭೀಷ್ಮ ದ್ರೋಣಾದಿಗಳನ್ನು ಕರೆಸಿ ಕೇಳಲು ಭೀಷ್ಮನು, ’ಪಾಂಡವರೊಡನೆ ಯುದ್ಧವು ನನಗೆ ಸ್ವಲ್ಪವೂ ಇಷ್ಟವಿಲ್ಲ.; ನನಗೆ ನೀನು ಹೇಗೋ ಪಾಂಡುವೂ ಹಾಗೆಯೇ; ಗಾಂಧಾರಿಯ ಮಕ್ಕಳು ಹೇಗೋ ಕುಂತಿಯ ಮಕ್ಕಳು ಹಾಗೆಯೇ. ಅವರು ನನ್ನ ರಕ್ಷಣೆಗೆ ಹೇಗೆ ಅರ್ಹರೋ ಹಾಗೆ ನಿನ್ನ ರಕ್ಷಣೆಗೂ ಅರ್ಹರು. ಆದ್ದರಿಂದ ಅವರೊಡನೆ ಯುದ್ದ ಬೇಡ! ಸಂಧಿ ಮಾಡಿಕೊಂಡು ಅವರ ತಾತ ಮುತ್ತಾತರ ರಾಜ್ಯದಲ್ಲಿ ಅವರಿಗೆ ಪಾಲು ಕೊಡಿ; ದುರ್ಯೋಧನ! ಈ ರಾಜ್ಯವು ನಿನ್ನ ಪಿತ್ರಾರ್ಜಿತ ಸೊತ್ತು ಎಂದು ನೀನು ಹೇಗೆ ಭಾವಿಸುತ್ತೀಯೋ ಪಾಂಡವರೂ ಹಾಗೆಯೇ ಇದ್ದು ತಮ್ಮ ಪಿತ್ರಾರ್ಜಿತ ಸ್ವತ್ತು ಎಂದು ಭಾವಿಸುತ್ತಾರೆ. ಅವರಿಗೆ ರಾಜ್ಯ ಬರಲಾರದೆ ಹೋದರೆ, ನಿನಗೆ ತಾನೇ ಹೇಗೆ ಬಂದೀತು? ನಿನಗೆ ಧರ್ಮದಿಂದ ರಾಜ್ಯ ಬಂತು; ಅವರಿಗೆ ನಿನಗಿಂತಲೂ ಮುಂಚೆಯೇ ಬಂತೆಂದು ನನ್ನ ಅಭಿಪ್ರಾಯ. ಆದ್ದರಿಂದ ಮಧುರವಾದ ಮಾರ್ಗದಲ್ಲಿಯೇ ಅವರಿಗೆ ಅರ್ಧರಾಜ್ಯವನ್ನು ಕೊಟ್ಟುಬಿಡು; ಇದು ಎಲ್ಲರಿಗೂ ಹಿತಕರವಾದದ್ದು. ಹಾಗಲ್ಲದೆ ಬೇರೆ ದಾರಿ ಹಿಡಿದರೆ ಖಂಡಿತವಾಗಿಯೂ ನಮಗೆ ಒಳ್ಳೆಯದಾಗುವುದಿಲ್ಲ. ನಿನಗೂ ಕೆಟ್ಟ ಹೆಸರು ಬರುತ್ತದೆ. ಕೀರ್ತಿಯನ್ನು ಕಾಪಾಡಿಕೊಳ್ಳಬೇಕು. ಕೀರ್ತಿಯೇ ದೊಡ್ಡಬಲ. ಕೀರ್ತಿ ಕಳೆದುಕೊಂಡವನ ಬಾಳು ವ್ಯರ್ಥ. ಆವನು ಬದುಕಿದ್ದರೂ ಸತ್ತಂತೆಯೇ. ಆದ್ದರಿಂದ ಧರ್ಮ ಮಾರ್ಗವನ್ನು ಹಿಡಿ; ಧರ್ಮವು ಕುರುಕುಲಕ್ಕೆ ಬಂದದ್ದು; ನಿನಗೂ ನಿನ್ನ ಪೂರ್ವಿಕರಿಗೂ ಅನುರೂಪವಾದದ್ದು; ಅದೃಷ್ಟದಿಂದ ಪಾಂಡವರು ಇನ್ನೂ ಬದುಕಿದ್ದಾರೆ. ಪೃಥೆ ಬದುಕಿದ್ದಾಳೆ; ಪಾಪಿ ಪುರೋಚನನ ಉದ್ದೇಶ ನೆರವೇರಲಿಲ್ಲ; ಅವರಿಗೆ ಹೀಗಾಯಿತು ಎಂದು ಕೇಳಿದಾರಭ್ಯ, ಒಂದು ನರಪ್ರಾಣಿಗೆ ನನ್ನ ಮುಖ ತೋರಿಸುವುದ್ಕ್ಕ ಇಷ್ಟವಿರಲಿಲ್ಲ; ಲೋಕವು ಪುರೋಚನನನ್ನು ಬೈಯುವುದಕ್ಕಿಂತ ಹೆಚ್ಚಾಗಿ ನಿನ್ನನ್ನು ಬೈಯುತ್ತದೆ; ಅವರು ಬದುಕಿ ಕೊಂಡಿದ್ದರಿಂದ ನಿನ್ನ ಪಾಪಕ್ಕೆ ಪ್ರಾಯಶ್ಚಿತ್ತವಾದಂತಾಯಿತು. ಅವರು ವೀರರು; ಅವರು ಜೀವದಿಂದಿರುವಾಗ, ದೇವೇಂದ್ರನೇ ಬಂದರೂ ಅವರ ಪಿತ್ರಾರ್ಜಿತ ಸ್ವತ್ತನ್ನು ಅವರಿಂದ ಕಸಿದುಕೊಳ್ಳುವುದಕ್ಕಾಗುವುದಿಲ್ಲ.; ಅವರು ಧರ್ಮದಿಂದ ಬಾಳುತ್ತಿದ್ದಾರೆ; ಒಮ್ಮನಸ್ಸಿನಿಂದ ಬಾಳುವೆ ಮಾಡುತ್ತಿದ್ದಾರೆ. ಸಮಾನ ಬಾಧ್ಯತೆಯುಳ್ಳ ರಾಜ್ಯದಿಂದ ಅವರನ್ನು ಹೊರದೂಡಿರುವುದು ಅಧರ್ಮ. ನೀನು ಧರ್ಮವಾದದ್ದನ್ನು ಮಾಡಬೇಕಾದರೆ, ನನಗೆ ಪ್ರಿಯವಾದದ್ದನ್ನು ಮಾಡಬೇಕಾದರೆ, ಕ್ಷೇಮಕರವಾದದ್ದನ್ನು ಮಾಡಬೇಕಾದರೆ ಅವರಿಗೆ ಅರ್ಧರಾಜ್ಯವನ್ನು ಕೊಡು!" ಎಂದನು. </span>
</p>
<p>
<span> ದ್ರೋಣನು,, “ಮಹಾರಾಜ, ಮಂತ್ರಾಲೋಚನೆಗೆಂದು ಕರೆಸಿದವರು ಯಾವುದು ಧರ್ಮವೂ ಹಿತಕರವೂ ಶ್ರೇಯಸ್ಕರವೂ ಆದದ್ದೋ ಅದನ್ನೇ ಹೇಳಬೇಕೆಂದು ಕೇಳಿದ್ದೇನೆ. ಮಹಾತ್ಮನಾದ ಭೀಷ್ಮನು ಹೇಳಿದ್ದೇ ನನ್ನ ಅಭಿಪ್ರಾಯವೂ ಆಗಿದೆ. ಪಾಂಡವರಿಗೆ ಪಾಲು ಕೊಡುವುದೇ ಧರ್ಮ; ಆದ್ದರಿಂದ ಪ್ರಿಯವಾಗಿ ಮಾತನಾಡಬಲ್ಲವನೊಬ್ಬನನ್ನು ಆದಷ್ಟು ಜಾಗ್ರತೆಯಾಗಿ ದ್ರುಪದನ ಹತ್ತಿರಕ್ಕೆ ಕಳುಹಿಸು. ಅವನು ರತ್ನಾಭರಣಗಳನ್ನು ಉಡುಗೊರೆಯಾಗಿ ತೆಗೆದುಕೊಂಡು ಹೋಗಿ ಕೊಡಲಿ; ಈ ಸಂಬಂಧದಿಂದ ಒಂದು ದೊಡ್ಡ ಅಭ್ಯುದಯವಾದಂತಾಯಿತೆಂದೂ ನೀನೂ ದುಯೋಧನನೂ ತುಂಬ ಸಂತೋಷಪಟ್ಟರೆಂದೂ ದ್ರುಪದ ದೃಷ್ಟದ್ಯುಮ್ನರಿಗೆ ಮತ್ತೆ ಮತ್ತೆ ಹೇಳಲಿ; ಪಾಂಡವರಿಗೆ ಮತ್ತೆ ಮತ್ತೆ ಸಮಾಧಾನ ತರಬಲ್ಲ ಮಾತುಗಳನ್ನು ಹೇಳಿ ನಿನ್ನ ಪರವಾಗಿ ಹೊಳೆಹೊಳೆಯುವ ಸ್ವರ್ಣಾಭರಣಗಳನ್ನು ದ್ರೌಪದಿಗೆ ಕೊಡಲಿ. ಹೀಗೆ ದ್ರುಪದನನ್ನೂ ಪಾಂಡವರನ್ನೂ ಸಮಾಧಾನಗೊಳಿಸಿ ಆಮೇಲೆ ಅವರನ್ನು ಇಲ್ಲಿಗೆ ಬರುವಂತೆ ಕರೆಯಲಿ; ಅವರು ಬರಲೊಪ್ಪಿದರೆ ಇಲ್ಲಿಂದ ದುಶ್ಯಾಸನನೂ ವಿಕರ್ಣನೂ ಶುಭಪರಿವಾರದೊಡನೆ ಹೋಗಿ ಕರೆದುಕೊಂಡು ಬರಲಿ. ಇಲ್ಲಿಗೆ ಬಂದಮೇಲೆ ಗೌರವದಿಂದ ಬಾಳುತ್ತ, ಪ್ರಜಾಸಮ್ಮತವಾಗಿ ಪಿತ್ರಾರ್ಜಿತವಾದ ರಾಜ್ಯವನ್ನು ಅನುಭವಿಸಿಕೊಂಡಿರಲಿ; ಇದೇ ನೀನು ನಿನ್ನ ಆ ಮಕ್ಕಳಲ್ಲಿ ಈಗ ನಡೆಸಬೇಕಾದದ್ದು ಎಂದು ತೋರುತ್ತದೆ” ಎಂದನು. </span>
</p>
<p>
<span> ವಿದುರನು, “ಮಹಾರಾಜ! ಬಂಧುಗಳಾದವರು ಶ್ರೇಯಸ್ಕರವಾದದ್ದನ್ನೇ ಹೇಳಬೇಕು; ಕೇಳಲೊಲ್ಲೆಯಾದರೆ ಅದು ನಿನ್ನ ಕಿವಿಗೆ ಬೀಳುವುದಿಲ್ಲ. ಭೀಷ್ಮನೂ ದ್ರೋಣನೂ ನಿನಗೆ ಹಿತವನ್ನು ನುಡಿದಿದ್ದಾರೆ. ಅವರಿಗಿಂತ ಬುದ್ದಿವಂತರಾದ ಆಪ್ತ ಮಿತ್ರರು ನಿನಗೆ ಇನ್ನಾರೂ ಇಲ್ಲ.; ಅವರು ಜ್ಞಾನವೃದ್ಧರು; ವಯೋವೃದ್ಧರು; ನಿನ್ನನ್ನೂ ಪಾಂಡವರನ್ನೂ ಒಂದೇ ಸಮನಾಗಿ ಕಾಣತಕ್ಕವರು; ಧರ್ಮನಿಷ್ಠರು; ಸತ್ಯನಿಷ್ಠರು; ನಿನಗೆ ಎಂದೂ ಅಶ್ರೇಯಸ್ಸನ್ನು ಕೋರಿದ್ದಾಗಲೀ, ಅಪಕಾರವನ್ನು ಮಾಡಿದ್ದಾಗಲೀ ಇಲ್ಲ.; ನಿಷ್ಕಪಟಿಗಳು; ಹಣದ ಆಸೆಯಿಂದ ಪಕ್ಷಪಾತವಾದ ಅಭಿಪ್ರಾಯವನ್ನು ಕೊಡತಕ್ಕವರಲ್ಲ.; ಮಹಾರಾಜ! ನಿನಗೆ ದುರ್ಯೋಧನ ಮೊದಲಾದವರು ಹೇಗೆ ಮಕ್ಕಳೋ ಪಾಂಡವರೂ ಹಾಗೆಯೇ ಮಕ್ಕಳು; ಆದ್ದರಿಂದ ಪಾಂಡವರಿಗೆ ಅಹಿತವಾದ ಸಲಹೆಯನ್ನು ಕೊಡತಕ್ಕವರು ನಿನ್ನ ಶ್ರೇಯಸ್ಸನ್ನು ಕೋರುವುದಿಲ್ಲ.; ಪಾಂಡವರನ್ನು ಜಯಿಸುವುದು ಸಾಧ್ಯವಲ್ಲ ಎಂದು ಅವರು ಹೇಳಿದ್ದು ಸರಿ; ಸವ್ಯಸಾಚಿಯಾದ ಅರ್ಜುನನನ್ನು ದೇವೇಂದ್ರನಾದರೂ ಯುದ್ಧದಲ್ಲಿ ಜಯಿಸುವುದಕ್ಕಾದೀತೇ? ಹತ್ತುಸಾವಿರ ಆನೆಗಳ ಬಲವುಳ್ಳ ಭೀಮನನ್ನು ದೇವತೆಗಳಾದರೂ ಗೆದ್ದಾರೇ? ನಕುಲ ಸಹದೇವರು ಯುದ್ಧಕ್ಕೆ ಬಂದರೆ ಇವರು ಯಮಳರಲ್ಲ ಯಮನ ಮಕ್ಕಳು ಎನ್ನಿಸುತ್ತಾರೆ; ಧೈರ್ಯ ದಾಕ್ಷಿಣ್ಯ ತಾಳ್ಮೆ ಸತ್ಯ ಪರಾಕ್ರಮ ಇವು ನೆಲಸಿರುವ ಧರ್ಮರಾಯನನ್ನು ಗೆಲ್ಲುವುದು ಹೇಗೆ? ಸಾತ್ಯಕಿಯೂ ಬಲರಾಮನೂ ಅವರ ಕಡೆ ಇದ್ದಾರೆ; ಕೃಷ್ಣ ಮಂತ್ರಿ; ದ್ರುಪದ ಮಾವ; ದೃಷ್ಟದ್ಯುಮ್ನ ಮೊದಲಾದ ವೀರರು ಭಾವಮೈದಂದಿರು; ಆದ್ದರಿಂದ ಪಾಂಡವರನ್ನು ಜಯಿಸುವುದಕ್ಕಾಗುವುದಿಲ್ಲೆಂಬುದನ್ನು ಮೊದಲೇ ಮಂದಟ್ಟು ಮಾಡಿಕೊಂಡು ದಾಯಾದರಲ್ಲಿ ಹೇಗೆ ನಡೆದುಕೊಳ್ಳುವುದು ಧರ್ಮವೋ ಹಾಗೆ ನಡೆದುಕೋ; ಅವರಲ್ಲಿ ಅನುಗ್ರಹ ಬುದ್ಧಿಯನ್ನು ತೋರಿದರೆ ಈ ಪುರೋಚನ ವೃತ್ತಾಂತದಿಂದ ಬಂದಿರುವ ಕಳಂಕವನ್ನು ತೊಳೆದುಕೊಂಡಂತಾಗುತ್ತದೆ. ದ್ರುಪದನು ಬಲಿಷ್ಠನಾದ ರಾಜ; ಅವನು ನಮ್ಮ ವೈರಿಯಾಗಿದ್ದಾನೆ. ಈ ನೆವದಲ್ಲಿ ಅವನನ್ನು ಸಂಗ್ರಹಿಸಿಕೊಂಡರೆ ನಮ್ಮ ಪಕ್ಷ ಬೆಳೆಯುತ್ತದೆ. ಯಾದವರು ಬಹುಸಂಖ್ಯೆಯುಳ್ಳವರೂ ಬಲವುಳ್ಳವರೂ ಆಗಿದ್ದಾರೆ. ಕೃಷ್ಣನು ಯಾವ ಕಡೆ ಸೇರಿದರೆ ಅವರು ಆ ಕಡೆ ಸೇರುತ್ತಾರೆ. ಆದ್ದರಿಂದ ಕೃಷ್ಣನಿದ್ದ ಕಡೆಗೆ ಜಯವು ಸಿದ್ಧ; ಸಾಮಮಾರ್ಗದಲ್ಲಿ ಸಾಧಿಸಬಹುದಾದದ್ದನ್ನು ಯುದ್ಧಮಾರ್ಗದಿಂದ ಯಾರು ಸಾಧಿಸುವುದಕ್ಕೆ ಹೋಗುತ್ತಾರೆ, ಮಹಾರಾಜ? ಪಾಂಡವರು ಬದುಕಿದ್ದಾರೆಂದು ಕೇಳಿ ಪೌರರೂ ಗ್ರಾಮಸ್ಥರೂ ಅವರನ್ನು ನೋಡಬೇಕೆಂದು ತುಂಬ ಕುತೂಹಲ ಉಳ್ಳವರಾಗಿದ್ದಾರೆ; ಅವರ ಇಷ್ಟಾರ್ಥವನ್ನು ನೆರವೇರಿಸು. ದುರ್ಯೋಧನ ದುಶ್ಯಾಸನ ಶಕುನಿ ಕರ್ಣ ಇವರೆಲ್ಲಾ ಹುಡುಗರು; ಆಧರ್ಮಿಗಳು; ದುರ್ಬುದ್ಧಿಗಳು;ಅವರ ಮಾತನ್ನು ಕೇಳಬೇಡ; ಇದನ್ನು ನಾನು ನಿನಗೆ ಹಿಂದೆಯೇ ಹೇಳಿದ್ದೇನೆ. ದುರ್ಯೋಧನನ ತಪ್ಪಿನಿಂದ ನಿನ್ನ ಪ್ರಜೆಯೆಲ್ಲಾ ನಾಶ ಹೊಂದುವುದು” ಎಂದನು.</span>
</p>
<p>
<span> ಹೀಗೆ ವಿದುರನು ಧೃತರಾಷ್ಟ್ರನ ಅಪ್ಪಣೆಯಂತೆ ದ್ರುಪದನ ಮತ್ತು ಪಾಂಡವರ ಹತ್ತಿರಕ್ಕೆ ಹೋದನು. ದ್ರುಪದನೂ ಅವನನ್ನು ಆದರಿಸಿ ಉಪಚರಿಸಿದನು. ಕುಶಲಪ್ರಶ್ನೆಗಳಾದ ಮೇಲೆ ವಿದುರನು ಪಾಂಡವರನ್ನೂ ವಾಸುದೇವನನ್ನೂ ಕಂಡು ಪ್ರೀತಿಯಿಂದ ಆಲಿಂಗಿಸಿಕೊಂಡು ಅವರ ಯೋಗಕ್ಷೇಮವನ್ನು ವಿಚಾರಿಸಿದನು. ಧೃತರಾಷ್ಟ್ರನ ಪರವಾಗಿಯೂ ಕುಶಲವನ್ನು ಕೇಳಿ ಅವನು ಪಾಂಡವರಿಗೂ ಕುಂತಿಗೂ ದ್ರೌಪದಿಗೂ ದ್ರುಪದನಿಗೂ ಅವನ ಮಕ್ಕಳಿಗೂ ಕಳುಹಿಸಿದ್ದ ಉಡುಗೊರೆಗಳನ್ನೂ ಕೊಟ್ಟನು. ಅನಂತರ ನಯವಿನಯಗಳಿಂದ ಕೂಡಿ ಪಾಂಡವರ ಮತ್ತು ಕೃಷ್ಣನ ಮುಂದೆ ದ್ರುಪದನನ್ನು ಕುರಿತು “ಮಹಾರಾಜ! ನೀನೂ ನಿನ್ನ ಮಂತ್ರಿಗಳೂ ಮಕ್ಕಳೂ ನಾನು ಹೇಳುವುದನ್ನು ಆಲಿಸಬೇಕು. ಧೃತರಾಷ್ಟ್ರನೂ ಅವನ ಮಕ್ಕಳೂ ಮಂತ್ರಿಗಳೂ ಬಾಂಧವರೂ ಪ್ರೀತಿಯಿಂದ ಮತ್ತೆ ಮತ್ತೆ ನಿಮ್ಮ ಯೋಗಕ್ಷೇಮಗಳನ್ನು ಕೋರಿ ಹೇಳಿಕಳುಹಿಸಿದ್ದಾರೆ. ನಿಮ್ಮ ಸಂಬಂಧದಿಂದ ಅವರಿಗೆ ತುಂಬ ಸಂತೋಷವಾಗಿದೆ. ಭೀಷ್ಮನೂ ಮಿಕ್ಕ ಕೌರವರೂ ನಿಮ್ಮ ಕುಶಲವನ್ನು ಕೇಳಿದ್ದಾರೆ. ನಿನ್ನ ಪ್ರಿಯ ಸ್ನೇಹಿತನಾದ ದ್ರೋಣನು ಆಲಿಂಗನಪೂರ್ವಕವಾಗಿ ಕುಶಲವನ್ನು ಕೇಳಿದ್ದಾನೆ. ಯಜ್ಞಸೇನ ಮಹಾರಾಜ! ನಿನ್ನ ಸಂಬಂಧವು ರಾಜ್ಯವನ್ನು ಪಡೆದದ್ದಕ್ಕಿಂತಲೂ ಹೆಚ್ಚಿನ ಸಂತೋಷವನ್ನು ಉಂಟುಮಾಡಿದೆ. ಕೌರವರು ಧನ್ಯರಾದೆವೆಂದು ಭಾವಿಸುತ್ತಾರೆ. ಇದನ್ನು ಮನಸ್ಸಿಗೆ ತಂದುಕೊಂಡು ಪಾಂಡವರನ್ನು ಕಳುಹಿಸಿಕೊಡು. ಅವರನ್ನೂ ಕೃಷ್ಣೆಯನ್ನೂ ಎಂದಿಗೆ ನೋಡೇವು ಎಂದು ಕುರುದೇಶ ಕಾತರಪಡುತ್ತಿದೆ. ಅವರೂ ತಮ್ಮ ಊರುಬಿಟ್ಟು ತುಂಬ ದಿನವಾಯಿತು. ಆದ್ದರಿಂದ ಅದನ್ನು ನೋಡಲು ಕುತೂಹಲವುಳ್ಳವರಾಗಿರಬಹುದು. ನೀನು ಅವರನ್ನು ಕಳುಹಿಸಿಕೊಡುವುದಾದರೆ ಮುಂದಾಗಿ ಧೃತರಾಷ್ಟ್ರನಿಗೆ ವರ್ತಮಾನವನ್ನು ಕೊಟ್ಟು ನನ್ನ ಜೊತೆಯಲ್ಲಿ ಕರೆದುಕೊಂಡು ಹೋಗುತ್ತೇನೆ. ನಾನು ಬಂದಿರುವುದೇ ಇದಕ್ಕೆ ” ಎಂದನು. </span>
</p>
<p>
<span> ದ್ರುಪದನು, “ಅಯ್ಯಾ ವಿದುರ! ನೀನು ಹೇಳಿದ್ದೆಲ್ಲಾ ನಿಜ; ನನಗೂ ಈ ಸಂಬಂಧದಿಂದ ತುಂಬ ಹರ್ಷ ಉಂಟಾಗಿದೆ.; ಈ ಮಹಾತ್ಮರು ಅವರ ಮನೆಗೆ ಹೋಗತಕ್ಕದ್ದು ಯುಕ್ತವೇಯೆ; ಆದರೆ ಆ ಮಾತನ್ನು ನಾನೇ ಹೇಳಬಾರದು; ಯುಧಿಷ್ಟಿರನೂ ಭೀಮಾರ್ಜುನ ನಕುಲ ಸಹದೇವರೂ ಬಲರಾಮ ಶ್ರೀಕೃಷ್ಣರೂ ಯಾವಾಗ ಇಷ್ಟಪಡುತ್ತಾರೋ ಆವಾಗ ಹೋಗಬಹುದು.” ಎಂದನು. ಯುಧಿಷ್ಠಿರನು “ಮಹಾರಾಜ, ನಾವು ಪರಾಧೀನರು; ನೀನು ಪ್ರೀತಿಯಿಂದ ಹೇಗೆ ಹೇಳಿದರೆ ಹಾಗೆ ನಡೆದುಕೊಳ್ಳುತ್ತೇವೆ” ಎಂದನು. ಶ್ರೀಕೃಷ್ಣನು ಒಪ್ಪಲು, ದ್ರುಪದನು ಅವರನ್ನು ಸಾಗ ಕಳುಹಿಸಿಕೊಟ್ಟನು. ಪಾಂಡವರು ಕೃಷ್ಣ ವಿದುರ ಕುಂತಿ ಕೃಷ್ಣೆ ಇವರೊಡನೆ ಹೊರಟು ಸುಖವಾಗಿ ಹಸ್ತಿನಗರಕ್ಕೆ ತಲುಪಿದರು. ವಿಕರ್ಣ ಮಹೇಶ್ವಾಸ ಚಿತ್ರಸೇನ ಮುಂತಾದ ಕೌರವರೂ ದ್ರೋಣ ಕೃಪ ಮುಂತಾದ ಹಿರಿಯರೂ ಅವರನ್ನು ಎದುರುಗೊಂಡು ಊರೊಳಕ್ಕೆ ಕರೆದುಕೊಂಡು ಹೋದರು. ಅವರು ರಥಗಳಲ್ಲಿ ಕುಳಿತು ನಿಧಾನವಾಗಿ ಊರೊಳಗೆ ನಿಧಾನವಾಗಿ ಮೆರವಣಿಗೆ ಹೋಗುತ್ತಿರಲು ಅವರನ್ನು ನೋಡುವುದಕ್ಕೆ ಜನವು ಊರೇ ಹಿಸಿದು ಹೋಗುವಂತೆ ಕಿಕ್ಕಿರಿದು ಬಿಟ್ಟಿತ್ತು. ಅವರು ತಮ್ಮ ವಿಚಾರವಾಗಿ ಆಡಿಕೊಳ್ಳುತ್ತಿದ್ದ ಪ್ರೀತಿಯ ಮಾತುಗಳನ್ನು ಕೇಳಿ ಪಾಂಡವರಿಗೆ ತುಂಬ ಆಹ್ಲಾದವುಂಟಾಯಿತು. ಅವರು “ಧರ್ಮಜ್ಞನಾದ ಈ ಮಹಾನುಭಾವ ಮತ್ತೆ ಬಂದ; ಈತ ನಮ್ಮನ್ನು ತನ್ನ ಹತ್ತಿರದ ನಂಟರಂತೆ ನೋಡಿಕೊಳ್ಳುತ್ತಾನೆ; ಧರ್ಮದಿಂದ ರಾಜ್ಯಪರಿಪಾಲನೆ ಮಾಡುತ್ತಾನೆ; ಇಂದು ಕಾಡಿಗೆ ಹೋದ ಪಾಂಡುವೇ ಮತ್ತೆ ಬಂದ ಹಾಗಾಯಿತು. ಪಾಂಡವರ ಬರವಿಗಿಂತ ನಮಗೆ ಹೆಚ್ಚು ಪ್ರಿಯವಾದದ್ದು ಇನ್ನೇನೂ ಇಲ್ಲ; ನಾವೇನಾದರೂ ದಾನ ಧರ್ಮ ಜಪತಪಗಳನ್ನು ಮಾಡಿದ್ದರೆ ಅದರ ಫಲವಾಗಿ ಪಾಂಡವರು ಈ ಊರಿನಲ್ಲಿ ನೂರಾರು ವರ್ಷ ಇದ್ದುಕೊಂಡಿರಲಿ!” ಎನ್ನುತ್ತಿದ್ದರು. ಮನೆಗೆ ಬಂದಕೂಡಲೆ ಧೃತರಾಷ್ಟ್ರನಿಗೂ ಭೀಷ್ಮನಿಗೂ ಇತರ ಹಿರಿಯರಿಗೂ ನಮಸ್ಕಾರಮಾಡಿ ಪಾಂಡವರು ತಮಗೆ ಗೊತ್ತುಮಾಡಿದ್ದ ಬಿಡಾರಗಳಿಗೆ ಹೋಗಿ ವಿಶ್ರಾಂತಿಯನ್ನು ತೆಗೆದುಕೊಂಡರು.</span>
</p>
<p>
<span> ಸ್ವಲ್ಪಕಾಲದ ಮೇಲೆ ಭೀಷ್ಮನೂ ಧೃತರಾಷ್ಟ್ರನೂ ಅವರಿಗೆ ಹೇಳಿಕಳುಹಿಸಿದರು. ಧೃತರಾಷ್ಟ್ರನು, “ಕೌಂತೇಯ, ನೀನೂ ನಿನ್ನ ತಮ್ಮಂದಿರೂ ಈಗ ನಾನು ಹೇಳುವುದನ್ನು ಕಿವಿಗೊಟ್ಟು ಕೇಳಿ. ಇಲ್ಲಿ ಇದ್ದು ನಿಮನಿಮಗೆ ಜಗಳವಾಗುವುದು ಬೇಡ; ನೀವು ಆರ್ಧರಾಜ್ಯವನ್ನು ತೆಗೆದುಕೊಂಡು ಖಾಂಡವಪ್ರಸ್ಥಕ್ಕೆ ಹೋಗಿ ಅಲ್ಲಿ ಹಾಯಾಗಿ ಇದ್ದುಬಿಡಿ!” ಎಂದನು. ಅದರಂತೆ ಅವರು ಎಲ್ಲರ ಅನುಜ್ಞೆಯನ್ನೂ ತೆಗೆದುಕೊಂಡು ಖಾಂಡವಪ್ರಸ್ಥಕ್ಕೆ ಹೊರಟರು. ಖಾಂಡವಪ್ರಸ್ಥವು ಆಗ ಭಯಂಕರವಾದ ಕಾಡು; ಅಲ್ಲಿ ಪಾಂಡವರು ಇಂದ್ರಪ್ರಸ್ಥವೆಂಬ ದೊಡ್ಡನಗರವನ್ನು ಕಟ್ಟಿಕೊಂಡರು. ಅದಕ್ಕೆ ಆಕಾಶ ಮುಟ್ಟುವಂಥ ಕೋಟೆಯೂ ಸಾಗರದಂಥ ಅಗಳೂ ಇದ್ದುವು: ಕೋಟೆಯಬಾಗಿಲು ಗರುಡನು ರೆಕ್ಕೆ ಬಿಚ್ಚಿಕೊಂಡಂತಿತ್ತು.; ಮಂದರದಂಥ ಮಹಡಿಮನೆಗಳಿದ್ದವು.; ವಿಶಾಲವಾದ ರಸ್ತೆಗಳು ಇದ್ದುವು; ಮಾವು ಸಂಪಗೆ ಪುನ್ನಾಗ ಅಶೋಕ ನೇರಿಲೆ ಪಾದರಿ ಮುಂತಾದ ಫಲಪುಷ್ಪ ವೃಕ್ಷಗಳಿಂದ ಕೂಡಿದ ಉದ್ಯಾನಗಳು ಇದ್ದುವು. ಲತಾಗೃಹಗಳಿದ್ದವು. ಅವುಗಳಲ್ಲಿ ಶುಕ ಪಿಕ ಮಯೂರಗಳು ಉಲಿಯುತ್ತಿದ್ದುವು; ಕಮಲ ಕನ್ನೈದಿಲೆಗಳಿಂದ ಭರಿತವಾದ ಕೆರೆ ಕಟ್ಟೆ ಬಾವಿಗಳಿದ್ದವು. ಅವುಗಳಲ್ಲಿ ಹಂಸ ಕಾರಂಡಕ ಚಕ್ರವಾಕಾದಿ ಪಕ್ಷಿಗಳಿರುತ್ತಿದ್ದವು.; ಆ ಊರಿಗೆ ವೇದವೇದಾಂಗ ಪಾರಂಗತರೂ, ನಾನಾ ಭಾಷಾವಿಶಾರದರೂ, ವರ್ತಕರೂ, ಶಿಲ್ಪಿಗಳೂ ಬಂದು ನೆಲಸಿದರು. ಪಾಂಡವರು ಅಲ್ಲಿ ಸುಖವಾಗಿ ಆಳಿಕೊಂಡಿದ್ದರು.</span>
</p>
<p>
<span> ದ್ರೌ ಪದಿಯು ಸಿಂಹಗಳಂತಿದ್ದ ಐವರು ವೀರಪತಿಗಳನ್ನು ಪಡೆದು ಪರಮಪ್ರೀತಳಾಗಿ ಅವರಲ್ಲಿ ವಿಧೇಯತೆಯಿಂದ ನಡೆದುಕೊಳ್ಳುತ್ತಿದ್ದಳು. ಅವರೂ ದ್ರೌಪದಿಯ ನಿಮಿತ್ತವಾಗಿ ಹಿಂದೆ ಸುಂದೋಪಸುಂದರರಿಗೆ ಆದಂತೆ(ಸುಂದೋಪಸುಂದರೆಂಬವರು ಇಬ್ಬರು ರಾಕ್ಷಸ ಅಣ್ಣ ತಮ್ಮಂದಿರು. ಅವರು ತಮ್ಮನ್ನು ಯಾರೂ ಕೊಲ್ಲಕೂಡದೆಂದೂ, ಗೆಲ್ಲಕೂಡದೆಂದೂ ತಮಗೆ ಸಾವು ಬಂದರೆ ತಮ್ಮ ತಮ್ಮಿಂದಲೇ ಬರಬೇಕೆಂದೂ ಬ್ರಹ್ಮನಿಂದ ವರವನ್ನು ಪಡೆದಿದ್ದರು. ತಾವು ತುಂಬ ಪ್ರೀತಿಯಿಂದ ಎರಡು ದೇಹ ಒಂದು ಜೀವದಂತೆ ನಡೆದುಕೊಳ್ಳುತ್ತಿದ್ದರು. ಆದ್ದರಿಂದ ತಾವು ಜಗಳವಾಡುವ ಪ್ರಮೇಯವೇ ಬರುವುದಿಲ್ಲವೆಂದೂ ತಾವು ಸಾಯುವುದೇ ಇಲ್ಲವೆಂದೂ ತಿಳಿದು ಲೋಕಕಂಟಕರಾದರು. ಆದರೆ ತಿಲೋತ್ತಮೆಯನ್ನು ನೋಡಿದಾಗ ಇಬ್ರಿಗೂ ಅವಳ ಮೇಲೆ ಆಸೆಹುಟ್ಟಿ ಅವಳು ನನಗೆ ಬೇಕು ತನಗೆ ಬೇಕು ಎಂದು ಹೊಡೆದಾಡಿ ಇಬ್ಬರೂ ಸತ್ತರು) ಅಣ್ಣತಮ್ಮಂದಿರಲ್ಲಿ ಮನಸ್ತಾಪ ಉಂಟಾದೀತೆಂದು ಒಂದು ಒಪ್ಪಂದಕ್ಕೆ ಬಂದರು. ಅದರ ಪ್ರಕಾರ ದ್ರೌಪದಿಯು ಒಬ್ಬೊಬ್ಬ ಗಂಡನೊಡನೆ ಒಂದೊಂದು ವರ್ಷ ಸಂಸಾರ ಮಾಡಿಕೊಂಡಿರಬೇಕೆಂದೂ ಅವಳು ಒಬ್ಬ ಗಂಡನೊಡನೆ ಏಕಾಂತದಲ್ಲಿ ಇದ್ದದ್ದನ್ನು ಮತ್ತೊಬ್ಬರು ನೋಡಿದರೆ ಅವನು ಹನ್ನೆರಡು ವರ್ಷ ವನವಾಸಮಾಡಬೇಕೆಂದು ಗೊತ್ತಾಯಿತು. </span>
</p>
<p>
<span> ಪಾಂಡವರು ಧರ್ಮನಿರತರಾಗಿದ್ದದ್ದರಿಂದ ಕುರುದೇಶವು ಮುಂದಕ್ಕೆ ಬಂತು. ಜನರು ಪಾಪ ಬಿಟ್ಟು ಸುಖಿಗಳಾಗಿದ್ದರು. ಹೀಗೆ ಎಷ್ಟೋಕಾಲ ಕಳೆದಮೇಲೆ ಒಂದು ದಿನ ಕೆಲವು ಕಳ್ಳರು ಒಬ್ಬ ಬ್ರಾಹ್ಮಣನ ಹಸುಗಳನ್ನು ಕದ್ದುಕೊಂಡು ಹೋದರು. ಆ ಬ್ರಾಹ್ಮಣನು ಖಾಂಡವಪ್ರಸ್ಥಕ್ಕೆ ಬಂದು ಪಾಂಡವರ ಅರಮನೆಯ ಮುಂದೆ ಗೋಳಿಟ್ಟನು. ಇದು ಅರ್ಜುನನ ಕಿವಿಗೆ ಬಿತ್ತು. ಅವನು ಕೂಡಲೆ ಬಂದು ಆ ಬ್ರಾಹ್ಮಣನಿಗೆ ಅಭಯವನ್ನು ಕೊಟ್ಟನು. ಆದರೆ ಆಗ ಆಯುಧಗಳನ್ನಿಟ್ಟಿದ್ದ ಮನೆಯಲ್ಲಿಯೇ ಧರ್ಮರಾಜನೂ ಕೃಷ್ಣೆಯೂ ಏಕಾಂತದಲ್ಲಿದ್ದರು; ಆದ್ದರಿಂದ ಅಲ್ಲಿಗೆ ಹೋಗುವ ಹಾಗಿರಲಿಲ್ಲ. ಬರುವ ಹಾಗಿರಲಿಲ್ಲ. ಇತ್ತಲಾಗಿ ಬ್ರಾಹ್ಮಣನು ಮೇಲಿಂದ ಮೇಲೆ ಕೂಗಿಕೊಳ್ಳುತ್ತಲೇ ಇದ್ದನು. ಆದ್ದರಿಂದ ಅರ್ಜುನನು ಧರ್ಮಸಂಕಟಕ್ಕೆ ಸಿಕ್ಕಿದನು. ಬ್ರಾಹ್ಮಣನಿಗೆ ಸಹಾಯಮಾಡದಿದ್ದರೆ ಅಧರ್ಮವಾಗುವುದಲ್ಲದೆ. ಜನರಿಗೆ ಅವರ ವಿಚಾರದಲ್ಲಿ ಅಸಡ್ಡೆಯುಂಟಾಗುವುದು.; ಯುಧಿಷ್ಠಿರನಿಗೆ ತಿಳಿಸದೆ ಒಳಗೆ ಹೋದರೆ ಇಬ್ಬರಿಗೂ ಅಪ್ರಿಯವಾಗುತ್ತದೆ. ತನಗೆ ವನವಾಸ ಲಭಿಸುತ್ತದೆ. ಕಾಡಿಗೆ ಹೋಗಿ ಜೀವ ತೆತ್ತರೂ ಚಿಂತೆಯಿಲ್ಲ, ಧರ್ಮ ಉಳಿಯಲಿ ಎಂದು ಅರ್ಜುನನು ಧರ್ಮರಾಯನಿದ್ದ ಮನೆಯೊಳಕ್ಕೆ ಹೋಗಿ ಅವನಿಗೆ ಇದನ್ನು ತಿಳಿಸಿ ಬಿಲ್ಲನ್ನು ತಂದನು. ಕಳ್ಳರನ್ನು ಅಟ್ಟಿಸಿಕೊಂಡು ಹೋಗಿ ಅವರನ್ನು ಕೊಂದು ಬ್ರಾಹ್ಮಣನಿಗೆ ಅವನ ಹಸುಗಳನ್ನು ಒಪ್ಪಿಸಿಯಾಯಿತು. ಊರಿಗೆ ಹಿಂತಿರುಗಿ ಬಂದು ಅರ್ಜುನನು ಧರ್ಮರಾಜನಿಗೆ ನಮಸ್ಕಾರಮಾಡಿ ವನವಾಸಕ್ಕೆ ಅಪ್ಪಣೆ ಬೇಡಿದನು. ಯುಧಿಷ್ಠಿರನು “ ನೀನು ನಾವಿಬ್ಬರೂ ಇದ್ದಕಡೆಗೆ ಬಂದೆಯೆಂದು ನನ್ನ ಮನಸ್ಸಿಗೆ ಸ್ವಲ್ಪವೂ ಕಿಂಕೃತಿಯಿಲ್ಲ. ದೊಡ್ಡವರಿರುವ ಕಡೆಗೆ ಚಿಕ್ಕವರು ಬಂದರೆ ತಪ್ಪಲ್ಲ; ಚಿಕ್ಕವರು ಇದ್ದಕಡೆಗೆ ದೊಡ್ಡವರು ಬರಬಾರದು; ಅಷ್ಟೇಯೇ. ನಿನ್ನಿಂದ ಧರ್ಮಲೋಪವಾಗಿಲ್ಲ; ನೀನು ಕಾಡಿಗೆ ಹೋಗಬೇಕಾಗಿಲ್ಲ.” ಎಂದನು. ಅರ್ಜುನನು ಕುಂಟುಯುಕ್ತಿ ಹೇಳಿ ಧರ್ಮದಿಂದ ತಪ್ಪಿಸಿಕೊಳ್ಳಬಾರದು ಎಂದು ನೀನೇ ಹೇಳಿದ್ದೆ. ಅಣ್ಣ! ಆದ್ದರಿಂದ ಸತ್ಯವನ್ನು ಧರ್ಮವನ್ನು ಮೀರಬಾರದೆಂದು ಮಾಡಿದ್ದೇನೆ" ಎಂದು ತನ್ನ ನಿರ್ಧಾರವನ್ನು ತಿಳಿಸಿದನು. ಅವನ ಹನ್ನೆರಡು ವರ್ಷದ ವನವಾಸವಾರಂಭವಾಯಿತು. </span>
</p>
<p>
<span> ಅವನು ಉತ್ತರದಲ್ಲಿ ಗಂಗಾದ್ವಾರ, ಹಿಮಾಲಯ ಪ್ರದೇಶದಲ್ಲಿದ್ದ ಅಗಸ್ತ್ಯವಟ, ವಸಿಷ್ಠಪರ್ವತ, ಹಿರಣ್ಯಬಿಂದು ಮುಂತಾದ ತೀರ್ಥಕ್ಷೇತ್ರಗಳನ್ನೂ ಪೂರ್ವದಲ್ಲಿ ನೈಮಿಷಾರಣ್ಯ ಕೌಶಿಕಿ ಮಹಾನದಿ ಗಯ ಗಂಗೆ ಮಹೇಂದ್ರಪರ್ವತ ಮಣಲೂರು ಮುಂತಾದ ಸ್ಥಳಗಳನ್ನೂ ದಕ್ಷಿಣದಲ್ಲಿ ಪಂಚತೀರ್ಥಗಳು ಮುಂತಾದವುಗಳನ್ನೂ ಪಶ್ಚಿಮದಲ್ಲಿ ಪ್ರಸಿದ್ಧವಾದ ಪುಣ್ಯಕ್ಷೇತ್ರಗಳನ್ನೂ ನೋಡಿಕೊಂಡು ಪ್ರಭಾಸಪುರಕ್ಕೆ ಬಂದನು. ಆ ಕ್ಷೇತ್ರಗಳಲ್ಲಿ ಸ್ನಾನ ತರ್ಪಣಗಳನ್ನೂ ದಾನಧರ್ಮಗಳನ್ನೂ ಮಾಡಿದನು. ಗಂಗಾದ್ವಾರದಲ್ಲಿದ್ದಾಗ ಉಲೂಪಿಯೆಂಬ ನಾಗಕನ್ಯೆಯನ್ನೂ ಮಣಲೂರಿನಲ್ಲಿದ್ದಾಗ ಚಿತ್ರಾಂಗದೆಯೆಂಬ ರಾಜಪುತ್ರಿಯನ್ನೂ ಕೈಹಿಡಿದನು. ಮುಂದೆ ಅವರ ಹೊಟ್ಟೆಯಲ್ಲಿ ಕ್ರಮವಾಗಿ ಇರಾವತ ಬಭ್ರುವಾಹನ ಎಂಬ ಮಕ್ಕಳಾದರು. </span>
</p>
<p>
<span> ಅರ್ಜುನನು ಪ್ರಭಾಸಪುರಕ್ಕೆ ಬಂದ ಸಂಗತಿ ಶ್ರೀಕೃಷ್ಣನಿಗೆ ತಿಳಿಯಲು ಅವನು ಬಂದು ಅರ್ಜುನನನ್ನು ಕಂಡು ಅವನ ಯೋಗಕ್ಷೇಮ ವಿಚಾರಿಸಿ ರೈವತಕ ಪರ್ವತಕ್ಕೆ ಅವನನ್ನು ಕರೆದುಕೊಂಡು ಹೋದನು. ಕೃಷ್ಣನ ಅಪ್ಪಣೆಯಂತೆ ಅದು ಈ ಮೊದಲೇ ಅಲಂಕೃತವಾಗಿತ್ತು. ಅಲ್ಲಿಯೇ ಊಟ ತಿಂಡಿಗಳಾದುವು; ನಾಟ್ಯ ನರ್ತನಗಳನ್ನು ನೋಡಿದ್ದಾಯಿತು. ರಾತ್ರಿ ಸುಖವಾದ ಹಾಸಿಗೆಯ ಮೇಲೆ ಮಲಗಿಕೊಂಡು ಅರ್ಜುನನು ತಾನು ನೋಡಿದ ಗಿರಿ ನದಿ ತೀರ್ಥಕ್ಷೇತ್ರಗಳನ್ನು ಶ್ರೀಕೃಷ್ಣನಿಗೆ ವರ್ಣಿಸುತ್ತ ನಿದ್ರೆಹೋದನು. ಬೆಳಗ್ಗೆ ಮಧುರವಾದ ಸಂಗೀತವನ್ನು ವೀಣಾಗಾನವನ್ನೂ ಮಂಗಳಸ್ತೋತ್ರವನ್ನೂ ಕೇಳಿ ಎಚ್ಚರಗೊಂಡು ನಿತ್ಯಕಾರ್ಯಗಳನ್ನು ಮುಗಿಸಿ ಶ್ರೀಕೃಷ್ಣನೊಡನೆ ರಥದಲ್ಲಿ ಕುಳಿತು ದ್ವಾರಕೆಗೆ ಹೊರಟನು. ಅರ್ಜುನನನ್ನು ಗೌರವಿಸಲು ಊರೆಲ್ಲವೂ ಅಲಂಕೃತವಾಗಿತ್ತು. ಅವನನ್ನು ನೋಡಲು ಊರಜನರು ಸಾವಿರಗಟ್ಟಲೆಯಾಗಿ ರಾಜಬೀದಿಗಳಲ್ಲಿ ಬಂದು ಸೇರಿದರು. ಭೋಜ, ದೃಷ್ಣಿ ಅಂಧಕ ಕುಲಗಳಿಗೆ ಸೇರಿದ ಪ್ರಮುಖರೆಲ್ಲ ಬಂದರು; ಅರ್ಜುನನು ಅವರಲ್ಲಿ ಹಿರಿಯರನ್ನು ವಂದಿಸಿ ಆಶೀರ್ವಾದವನ್ನು ಕೈಕೊಂಡನು; ಜೊತೆಯವರನ್ನು ಆಲಿಂಗಿಸಿಕೊಂಡನು. ಕಿರಿಯರನ್ನು ಆಶೀರ್ವದಿಸಿದನು; ಕೃಷ್ಣನ ಮನೆಯಲ್ಲಿಯೇ ಸುಖವಾಗಿ ವಾಸಮಾಡಿಕೊಂಡಿದ್ದನು.</span>
</p>
<p>
<span> ಕೆಲವು ದಿವಸದ ಮೇಲೆ ಆ ರೈವತಕ ಬೆಟ್ಟದಲ್ಲಿ ಒಂದು ಉತ್ಸವ ನಡೆಯಿತು; ಅದು ವೃಷ್ಣಿಗಳೂ ಅಂಧಕರೂ ಸೇರಿ ನಡೆಸುತ್ತಿದ್ದುದ್ದು; ಆಗ ಎಲ್ಲೆಲ್ಲಿ ನೋಡಿದರೂ ಮಂಟಪಗಳು ದೀಪವೃಕ್ಷಗಳು ವಾದ್ಯ ಸಂಗೀತ ನಾಟ್ಯ ನರ್ತನ ಇವುಗಳೇಯೇ! ಜನರು ಎಲ್ಲ ಕಡೆಗಳಿಂದಲೂ ಮಕ್ಕಳು ಮರಿಗಳೊಡನೆ ಬಗೆಬಗೆಯಾದ ಯಾನಗಳಲ್ಲಿ ಬರುವವರು ಬಂದರು; ನಡೆದು ಬರುವವರು ಬಂದರು; ಬಲರಾಮ ರೇವತಿ ಅಕ್ರೂರ ಸಾತ್ಯಕಿ ಮುಂತಾದ ಯಾದವ ಮುಖ್ಯರೆಲ್ಲರೂ ಬಂದಿದ್ದರು. ಈ ಪರಸೆಯನ್ನು ನೋಡುವುದಕ್ಕೆ ಕೃಷ್ಣಾರ್ಜುನರೂ ಹೋದರು. ಅಲ್ಲಿ ಅರ್ಜುನನು ಸಖೀ ಮಧ್ಯದಲ್ಲಿ ಓಡಾಡುತ್ತಿದ್ದ ಸುಭದ್ರೆಯನ್ನು ನೋಡಿದನು; ಅವಳ ಮೇಲೆ ಮನಸ್ಸಾಯಿತು. ಕೃಷ್ಣನು ಅದನ್ನು ನೋಡಿ ನಗುತ್ತ “ಏನಯ್ಯಾ, ಕಾಡಿನಲ್ಲಿ ಅಲೆಯುವವರಿಗೂ ಕಾಮನ ಕಾಟವೋ? ಅವಳು ನನ್ನ ತಂಗಿ; ಬಲರಾಮನ ಒಡಹುಟ್ಟಿದವಳು; ನಿನಗೆ ಇಷ್ಟವಿದ್ದರೆ ಹೇಳು; ನಾನೇ ಅಪ್ಪನೊಡನೆ ಪ್ರಸ್ತಾಪಮಾಡುತ್ತೇನೆ” ಎಂದನು. ಅರ್ಜುನನು, :ಏನು ಕೃಷ್ಣ, ಹೀಗೆನ್ನುತ್ತೀಯೆ? ವಸುದೇವನ ಮಗಳು; ವಾಸುದೇವನ ತಂಗಿ; ರೂಪ ಯೌವನ ಸಂಪನ್ನಳು; ಅವಳು ಯಾರನ್ನು ಮೋಹಗೊಳಿಸಳು? ನಿನ್ನ ತಂಗಿ ನನ್ನ ರಾಣಿಯಾದರೆ ನನಗೆ ಎಲ್ಲಾ ಕಲ್ಯಾಣಗಳೂ ಒದಗಿದಂತೆಯೇ! ಅವಳನ್ನು ಪಡೆಯುವುದಕ್ಕೆ ಏನು ಮಾಡಬೇಕು ಹೇಳು; ಮನುಷ್ಯನ ಕೈಯಲ್ಲಿ ಸಾಧ್ಯವಾದದ್ದೆನ್ನೆಲ್ಲಾ ಮಾಡುತ್ತೇನೆ“ ಎಂದನು. ವಾಸುದೇವನು ”ಅರ್ಜುನ! ಕ್ಷತ್ರಿಯರಲ್ಲಿ ಸ್ವಯಂವರವು ರೂಢಿ; ಅದರಲ್ಲಿ ಕೆಲಸ ನಮ್ಮ ಇಷ್ಟದಂತೆಯೇ ಆಗುತ್ತದೆಯೆಂದು ಹೇಳುವ ಹಾಗಿಲ್ಲ; ಶೌರ್ಯದಿಂದ ಕನ್ನೆಯನ್ನು ಕರೆದುಕೊಂಡುಹೋಗಿ ಮದುವೆ ಮಾಡಿಕೊಂಡು ಬಿಡುವುದೂ ಕ್ಷತ್ರಿಯರಿಗೆ ಧರ್ಮವೇಯೆ ಎಂದು ತಿಳಿದವರು ಹೇಳುತ್ತಾರೆ. ಆದ್ದರಿಂದ ನೀನು ನನ್ನ ತಂಗಿಯನ್ನು ಹಾರಿಸಿಕೊಂಡು ಹೋಗಿಬಿಡು! ಸ್ವಯಂವರದಲ್ಲಿ ಏನಾಗುತ್ತದೆಯೋ ಯಾರು ಬಲ್ಲರು?" ಎಂದನು. ಅನಂತರದಲ್ಲಿ ಅವರಿಬ್ಬರೂ ಸೇರಿ ಅದನ್ನು ಹೇಗೆ ನಡಸಬೇಕೆಂದು ಯೋಚಿಸಿದರು. ತಮ್ಮ ಯೋಚನೆಯನ್ನೆಲ್ಲಾ ಇಂದ್ರಪ್ರಸ್ಥದಲ್ಲಿದ್ದ ಧರ್ಮರಾಜನಿಗೆ ಶೀಘ್ರಗಾಮಿಗಳಾದ ಜನರೊಡನೆ ಹೇಳಿ ಕಳುಹಿಸಿದರು. ಅದಕ್ಕೆ ಅವನ ಸಮ್ಮತಿಯೂ ದೊರೆಯಿತು. </span>
</p>
<p>
<span> ಸುಭದ್ರೆಯು ರೈವತಕದಲ್ಲಿರುವ ಸಮಯವನ್ನು ನೋಡಿಕೊಂಡು ಅರ್ಜುನನು ಕವಚ ಕತ್ತಿ ಬೆರಳುಕಾವುಗಳನ್ನು ಧರಿಸಿ ಶಸ್ತ್ರಾಸ್ತ್ರಗಅಳಿಂದ ಸನ್ನದ್ಧವಾದ ರಥದಲ್ಲಿ ಕುಳಿತು ಬೇಟೆಗೆಂಬಂತೆ ಹೊರಟನು. ಸುಭದ್ರೆಯು ದೇವತಾದರ್ಶನಮಾಡಿ ಪರ್ವತಕ್ಕೆ ಪ್ರದಕ್ಷಿಣೆ ಹಾಕಿ ಬ್ರಾಹ್ಮಣರಿಂದ ಆಶೀರ್ವಾದವನ್ನು ಕೈಕೊಂಡು ದ್ವಾರಕೆಗೆ ಹಿಂತಿರುಗಿ ಬರುತ್ತಿದ್ದಳು. ಅರ್ಜುನನು ಅವಳಹಿಂದೆಹೋಗಿ ಅವಳನ್ನು ಬಲಾತ್ಕಾರದಿಂದ ತನ್ನ ರಥದಲ್ಲಿ ಕೂರಿಸಿಕೊಂಡು ಇಂದ್ರಪ್ರಸ್ಥದ ಕಡೆಗೆ ವಾಯುವೇಗದಿಂದ ಹೊರಟನು. ಇದನ್ನು ನೋಡಿ ಸೈನಿಕರು ದ್ವಾರಕೆಗೆ ಓಡಿಹೋಗಿ ಸಭಾಪಾಲನಿಗೆ ತಿಳಿಸಿದರು. ಸಭಾಪಾಲನು ಸಮರಭೇರಿಯನ್ನು ಹೊಡೆಸಿದನು. ವೃಷ್ಣಿವೀರರು ನೆರೆದು ಅರ್ಜುನನನ್ನು ಅಟ್ಟಿಸಿಕೊಂಡು ಹೋಗಲು ಕುದುರೆಗಳ ಮೇಲೂ ರಥಗಳ ಮೇಲೂ ಹೊರಡುವುದಕ್ಕೆ ಸಿದ್ಧರಾದರು. ದೊಡ್ಡ ಕೋಲಾಹಲವೆದ್ದಿತು; ಅದನ್ನು ನೋಡಿ ಬಲರಾಮನು “ಇದೇನು ನಿಮ್ಮ ಸಡಗರ? ಕೃಷ್ಣ ನೋಡಿದರೆ ಸುಮ್ಮನಿದ್ದಾನೇ! ನಿಮ್ಮದು ವ್ಯರ್ಥ ಸಂಭ್ರಮವಾಗಿ ಕಾಣುತ್ತದೆ; ಅವನ ಅಭಿಪ್ರಾಯವನ್ನು ತಿಳಿದುಕೊಂಡು ಅವನು ಹೇಳಿದಂತೆ ನಡೆಸಿ!” ಎಂದನು. ಅನಂತರ ಅವರೆಲ್ಲರೂ ಕಾಮಪಾಲನನ್ನು ಮುಂದುಮಾಡಿಕೊಂಡು ಕೃಷ್ಣನಲ್ಲಿಗೆ ಹೋದರು. ಕಾಮಪಾಲನು “ಇದೇನು ಕೃಷ್ಣ! ನೀನು ಇದೆಲ್ಲವನ್ನೂ ಕಣ್ಣಾರೆ ನೋಡುತ್ತಿದ್ದರೂ ತುಟಿಪಟಕ್ಕೆನ್ನದೆ ಕುಳಿತಿದ್ದೀಯೇ? ನಿನಗೋಸ್ಕರ ನಾವು ಅರ್ಜುನನನ್ನು ಗೌರವಿಸಿದೆವು; ಅವನು ಆ ಗೌರವಕ್ಕೆಲ್ಲಾ ಅರ್ಹನಲ್ಲವೆಂದು ತೋರುತ್ತದೆ; ಅವನು ಉಂಡ ಮನೆಗೆ ಎರಡು ಬಗೆಯುವವನು. ನಮ್ಮನ್ನೆಲ್ಲಾ ಪೂರ್ತಿಯಾಗಿ ಅಲಕ್ಷ್ಯಮಾಡಿ ಸುಭದ್ರೆಯನ್ನು ಹಾರಿಸಿಕೊಂಡು ಹೋಗಿದ್ದಾನಲ್ಲಾ! ಇದು ಮೃತ್ಯುವನ್ನು ಒಡಗೂಡಿಕೊಂಡು ಹೋದಂತೆಯೇ ಸರಿ; ನನಗೆ ಈ ಕ್ಷಣವೇ ಅಟ್ಟಿಸಿಕೊಂಡು ಹೋಗಿ ಆ ಕೌರವರೆಲ್ಲರನ್ನೂ ನಾಶಮಾಡಿ ಬಿಡೋಣವೆನ್ನಿಸಿದೆ! ” ಎಂದನು. ಮಿಕ್ಕವರೂ ಮೇಲಿಂದ ಮೇಲೆ ಇದೇ ರೀತಿಯಲ್ಲಿ ಮಾತನಾಡಲು ಶ್ರೀ ಕೃಷ್ಣನು ನಮ್ಮ ಕುಲಕ್ಕೆ ಅವಮಾನವಾದದ್ದೇನೂ ಮಾಡಿಲ್ಲ; ಅದರಿಂದ ಇನ್ನೂ ಗೌರವವೇಯೆ; ಏಕೆಂದರೆ ನಮ್ಮನ್ನು ಅವನು ಬರಿಯ ಐಶ್ವರ್ಯದ ಮೇಲೆ ಗಮನವುಳ್ಳ ಲೋಭಿಗಳೆಂದು ಭಾವಿಸಲಿಲ್ಲ; ಸ್ವಯಂವರದಲ್ಲಿ ಸಾಹಸವೇನಿದೆ? ಕನ್ಯಾದಾನವೆನ್ನುವುದು ಒಂದು ಕೈಯ್ಯಿಂದ ಇನ್ನೊಂದು ಕೈಗೆ ದನಕರುಗಳನ್ನು ದಾಟಿಸಿದ ಹಾಗೆ; ಅದರಲ್ಲಿ ದೊಡ್ಡಸ್ತಿಕೆ ಏನಿದೆ? ಮನುಷ್ಯನಾಗಿ ಹುಟ್ಟಿದವನು ಹೆಣ್ಣುಮಗಳನ್ನು ಮಾರಿಕೊಳ್ಳುವುದಿಲ್ಲ; ಆದ್ದರಿಂದ ಅರ್ಜುನನು ಸುಭದ್ರೆಯನ್ನು ಎತ್ತಿಕೊಂಡು ಹೋದ; ಅದೂ ಧರ್ಮವೇ; ಅಲ್ಲದೆ ಸಂಬಂಧವೂ ತುಂಬ ಶ್ಲಾಘ್ಯವಾದದ್ದು; ಅರ್ಜುನನು ಭರತವಂಶದಲ್ಲಿ ಹುಟ್ಟಿದವನು; ಕುಂತಿಯಮಗ; ಇಂದ್ರರುದ್ರರೂ ಪರಾಕ್ರಮದಲ್ಲಿ ಅವನ ಮುಂದಲ್ಲ; ಇಂಥ ಶೀಘ್ರಾಸ್ತ್ರನಾದ ಅರ್ಜುನನು ನನ್ನ ಕುದುರೆಗಳನ್ನು ಹೂಡಿದ ಅಂಥ ದಿವ್ಯರಥದಲ್ಲಿ ಕುಳಿತು ಯುದ್ಧ ಮಾಡುವುದಕ್ಕೆ ಉಪಕ್ರಮಿಸಿದರೆ, ಅವನಿಗೆ ಯಾರು ಸಮನಾಗಬಲ್ಲರು? ಆದ್ದರಿಂದ ಶಾಂತರೀತಿಯಲ್ಲಿ ಅರ್ಜುನನ ಹಿಂದೆ ಹೋಗಿ ಅವನನ್ನು ಹಿಂದಕ್ಕೆ ಕರೆದುಕೊಂಡು ಬನ್ನಿ; ಒಂದು ವೇಳೆ ನೀವು ಅವನನ್ನು ಅಟ್ಟಿಸಿಕೊಂಡು ಹೋಗಿ ಅವನು ನಿಮ್ಮನ್ನು ಹೊಡೆದೋಡಿಸಿ ತಾನು ತನ್ನ ಊರನ್ನು ಸೇರಿಕೊಂಡರೆ ನಿಮಗೆ ಅಪಯಶಸ್ಸು; ಶಾಂತಿಯಿಂದ ಹೋದರೆ ಸೋತ ಹಾಗಾಗುವುದಿಲ್ಲ" ಎಂದನು. ಅವರು ಹಾಗೆಯೇ ಮಾಡಿದರು. ಅರ್ಜುನನು ಹಿಂತಿರುಗಿ ಬಂದು ಸುಭದ್ರೆಯನ್ನು ಮದುವೆಯಾಗಿ ತನ್ನ ಹನ್ನೆರಡು ವರ್ಷದ ಅವಧಿ ಮುಗಿಯುಅವವರೆಗೂ ಅಲ್ಲಿಯೇ ಇದ್ದನು; ಅದು ಮುಗಿದಮೇಲೆ ಅರ್ಜುನನು ಸುಭದ್ರೆಯನ್ನು ಕರೆದುಕೊಂಡು ಖಾಂಡವಪ್ರಸ್ಥಕ್ಕೆ ಹೋದನು. ಆಗ ಅವಳು ಗೊಲ್ಲರ ಉಡುಪಿನಲ್ಲಿದ್ದಳು; ಅದೂ ಅವಳಿಗೆ ಬಹಳ ಚೆನ್ನಾಗಿ ಒಪ್ಪುತ್ತಿತ್ತು; ಮನೆಗೆ ಬಂದ ಕೂಡಲೆ ಅರ್ಜುನನು ತಾಯಿಗೂ ಅಣ್ಣನಿಗೂ ನಮಸ್ಕರಿಸಿ ದ್ರೌಪದಿಯನ್ನು ಕಂಡನು; ಸುಭದ್ರೆಯೂ ಅವರೆಲ್ಲರಿಗೂ ನಮಸ್ಕರಿಸಿ ಆಶೀರ್ವಾದ ಪಡೆದಳು. ಹೀಗೆ ಅವರು ತಮ್ಮ ಊರನ್ನು ತಲುಪಿ ಅಲ್ಲಿ ನೆಲಸಿದ ಮೇಲೆ ಕೃಷ್ಣ ಬಲರಾಮರು ಇತರ ವೃಷ್ಣಿವೀರರೊಡನೆ ಉಡುಗೊರೆಗಳನ್ನು ತೆಗೆದುಕೊಂಡು ಬಂದು ಕೊಟ್ಟು ಅವರಿಂದ ಖಾಂಡವಪ್ರಸ್ಥದಲ್ಲಿ ಸತ್ಕಾರ ಪಡೆದು ಸುಖವಾಗಿದ್ದರು. </span>
</p>
<p>
<span> ಯಥಾಕಾಲದಲ್ಲಿ ಸುಭದ್ರೆಯು ಒಂದು ಗಂಡುಮಗುವನ್ನು ಹೆತ್ತಳು; ಅವನೇ ವೀರನಾದ ಅಭಿಮನ್ಯು. ಶ್ರೀಕೃಷ್ಣನಿಗೆ ಅವನಮೇಲೆ ಹುಟ್ಟಿದಂದಿನಿಂದಲೂ ತುಂಬ ಪ್ರೀತಿ; ತಾಯಿತಂದೆಗಳಿಗಂತೂ ಹೇಳಲೇಬೇಕಾಗಿಲ್ಲ. ಅವನು ಚಿಕ್ಕಂದಿನಲ್ಲಿಯೇ ಅರ್ಜುನನಿಂದ ದೈವ ಮಾನುಷ ಶಸ್ತ್ರಾಸ್ತ್ರಗಳನ್ನೆಲ್ಲಾ ಕಲಿತು ಅವುಗಳ ಪ್ರಯೋಗದಲ್ಲಿ ಕುಶಲತೆಯನ್ನು ಪಡೆದನು; ಪೂರ್ಣಚಂದ್ರನಂತೆ ಸುಂದರ; ದರ್ಪವೋ ಸಿಂಹದರ್ಪ; ಅವನು ಅರ್ಜುನನಿಗೆ ಒಂದು ಹೆಮ್ಮೆಯಾಗಿದ್ದನು. ಇದೇ ರೀತಿಯಲ್ಲಿ ದ್ರೌಪದಿಗೆ ಪಾಂಡವರೈವರಿಂದಲೂ ಐವರು ವೀರರಾದ ಮಕ್ಕಳಾದರು. ಅವರೇ ಕ್ರಮವಾಗಿ ಪ್ರತಿವಿಂಧ್ಯ, ಸುತಸೋಮ, ಶ್ರುತಕರ್ಮ, ಶತಾನೀಕ, ಮತ್ತು ಶ್ರುತಸೇನ.</span>
</p>
<p>
<span> ಪಾಂಡವರು ಭೀಷ್ಮ ಧೃತರಾಷ್ಟ್ರರ ಆಜ್ಞೆಯ ಮೇರೆಗೆ ಇಂದ್ರಪ್ರಸ್ಥದಲ್ಲಿ ಧರ್ಮದಿಂದ ರಾಜ್ಯವನ್ನು ಆಳಿಕೊಂಡಿದ್ದರು. ಧರ್ಮರಾಯನು ಅವನ ತಮ್ಮಂದಿರೊಡನೆ ಇದ್ದದ್ದು, ಮಹಾಯಜ್ಞವು ನಾಲ್ಕು ವೇದಗಳ ಪ್ರಯೋಗವನ್ನು ಒಡಗೊಂಡಂತಿತ್ತು. ಅವನನ್ನು ನೋಡಿದರೆ ಜನಕ್ಕೆ ಕಣ್ಮನಗಳೆರಡೂ ತಣಿಯುತ್ತಿದ್ದವು. ಹೀಗೆ ಕೆಲವು ಕಾಲ ಕಳೆಯಿತು. ಒಂದು ದಿನ ಅರ್ಜುನನು ಕೃಷ್ಣನನ್ನು ನೋಡಿ, “ಸೆಕೆ ಹೆಚ್ಚಾಗಿಬಿಟ್ಟಿದೆ ಕೃಷ್ಣ! ಒಂದು ದಿನ ನಮಗೆ ಬೇಕಾದವರನ್ನು ಕರೆದುಕೊಂಡು ಹೋಗಿ ಯಮುನಾತೀರದಲ್ಲಿ ವಿಹರಿಸಿಕೊಂಡು ಬರೋಣವೆನ್ನಿಸಿದ್; ಬೆಳಿಗ್ಗೆಹೋಗಿ ಸಂಜೆ ಬಂದುಬಿಡೋಣ!” ಎಂದನು. “ನನಗೂ ಒಂದು ದಿನ ನೀರಿನಲ್ಲಿ ಕುಣಿದಾಡಿ ಬರೋಣ ಎನ್ನಿಸಿತು.” ಎಂದನು ಕೃಷ್ಣ. ಹೀಗೆ ಅವರಿಬ್ಬರೂ ತಮಗೆ ಬೇಕಾದವರನ್ನು ಕರೆದುಕೊಂಡು ಯಮುನಾತೀರದಲ್ಲಿದ್ದ ಒಂದು ವಿಹಾರ ಪ್ರದೇಶಕ್ಕೆ ಹೋದರು. ಅಲ್ಲಿ ವಿಧವಿಧವಾದ ಮರಗಳು ಬೆಳೆದು ಒಂದು ತೋಪಿನಂತಿತ್ತು. ಎಲ್ಲೆಲ್ಲಿ ನೋಡಿದರೂ ವಿಹಾರಮಂದಿರಗಳು; ಅಲ್ಲಿ ಬೇಕಾದಷ್ಟು ಭಕ್ಷ್ಯಭೋಜ್ಯಗಳನ್ನು ತಿಂದರು.; ರಸವತ್ತಾದ ಪಾನೀಯಗಳನ್ನು ಕುಡಿದರು. ಆಡಿದರು; ಪಾಡಿದರು; ನಕ್ಕರು; ನಗಿಸಿದರು; ಗುಟ್ಟುಮಾತಾಡಿಕೊಂಡರು; ವೇಣು ವೀಣೆಗಳನ್ನೂ ಮೃದಂಗವನ್ನೂ ಬಾಜಿಸಿದರು; ಸುಭದ್ರೆ ದ್ರೌಪದಿ ಮುಂತಾದ ಹೆಂಗಸರೆಲ್ಲರೂ ಹೀಗೆ ಉತ್ಸವದಲ್ಲೆ ಆಸಕ್ತರಾಗಿದ್ದಾಗ ಕೃಷ್ಣಾರ್ಜುನರಿಬ್ಬರೂ ಸ್ವಲ್ಪದೂರದಲ್ಲಿ ಸುಂದರವಾದ ಒಂದು ಪೀಠದಮೇಲೆ ಕುಳಿತುಕೊಂಡು ವಿನೋದದ ಮತ್ತು ವಿಕ್ರಮದ ಸಂಗತಿಗಳನ್ನು ಹೇಳಿಕೊಳ್ಳುತ್ತಿದ್ದರು. ಆಗ ಅವರಲ್ಲಿಗೆ ಒಬ್ಬ ಬ್ರಾಹ್ಮಣನು ಬಂದನು; ಎತ್ತರವಾದ ಆಳು; ಚಿನ್ನದಂಥ ಮೈಬಣ್ಣ; ಬಾಲಸೂರ್ಯನಂತೆ ಜ್ವಲಿಸುವ ತೇಜಸ್ಸು. ಕೃಷ್ಣಾರ್ಜುನರು ಅವನಿಗೆ ನಮಸ್ಕರಿಸಲು ಅವನು, “ಸ್ವಾಮೀ ನನ್ನ ಹೊಟ್ಟಿ ದೊಡ್ಡದು; ಊಟ ತುಂಬ ಹೆಚ್ಚು; ನಿಮ್ಮ ದಯೆಯಿಂದ. ನನ್ನ ಹೊಟ್ಟೆ ತುಂಬಬೇಕಾಗಿದೆ!” ಎಂದನು. ಅವರು “ನೀನು ತಿನ್ನುವ ಆಹಾರವೇನು? ಹೇಳಿದರೆ ಅದನ್ನು ಒದಗಿಸಲು ಯತ್ನಿಸುತ್ತೇವೆ!” ಎಂದರು ಅದಕ್ಕೆ ಅವನು “ನಾನು ತಿನ್ನುವುದು ಎಲ್ಲರೂ ತಿನ್ನುವ ಅನ್ನವಲ್ಲ; ನಾನು ಅಗ್ನಿ; ನಾನು ಈ ಖಾಂಡವವನವನ್ನು ತಿನ್ನಬೇಕೆನ್ನುತ್ತೇನೆ; ಆದರೆ ಇಂದ್ರನು ಇದನ್ನು ಕಾಪಾಡಿಕೊಂಡಿದ್ದಾನೆ. ಇದರಲ್ಲಿ ಬೆಂಕಿ ಕಂಡಿತೆಂದರೆ ಮಳೆಗರೆಯುತ್ತಾನೆ.; ಏಕೆಂದರೆ ಇದರಲ್ಲಿ ಅವನ ಸ್ನೇಹಿತನಾದ ತಕ್ಷಕನೂ ಅವನ ಪರಿವಾರದವರೂ ವಾಸಮಾಡಿಕೊಂಡಿದ್ದಾರೆ.; ಅವರ ನೆವದಲ್ಲಿ ಎಷ್ಟೋ ಮೃಗ ಪಕ್ಷಿಗಳೂ ರಕ್ಷಣೆ ಪಡೆದುಕೊಂಡಿವೆ. ನೀವು ಅಸ್ತ್ರಗಳನ್ನು ಬಲ್ಲವರು; ದಯೆತೋರಿದರೆ ನಾನು ಈ ವನವನ್ನು ಸುಡಬಹುದು.” ಎಂದನು. ಅರ್ಜುನನು “ಅಗ್ನಿದೇವ! ನನ್ನ ಹತ್ತಿರ ಬೇಕಾದಷ್ಟು ದಿವ್ಯಾಸ್ತ್ರಗಳೇನೋ ಇವೆ.; ಆದರೆ ನನ್ನ ಬಲಕ್ಕೆ ತಕ್ಕಂಥ ಬಿಲ್ಲು ಇಲ್ಲ; ನನ್ನ ಎಸೆತ ಬಹು ವೇಗ; ಆದ್ದರಿಂದ ಎಷ್ಟು ಬಾಣಗಳಿದ್ದರೂ ಸಾಲದು; ಬೇಕಾದಷ್ಟು ಆಯುಧಗಳನ್ನು ತುಂಬಿಕೊಂಡು ಹೋಗೋಣವೆಂದರೆ, ಅವುಗಳನ್ನು ಹಿಡಿಸುವಂಥ ರಥವಿಲ್ಲ; ಅದನ್ನು ಎಳೆಯಬಲ್ಲಂಥ ಕುದುರೆಗಳೂ ಇಲ್ಲ.; ಕೃಷ್ನನಿಗೂ ಹಾಗೆಯೇ ಆಗಿದೆ.; ಅವನ ವೀರ್ಯಕ್ಕೆ ತಕ್ಕಂಥ ಆಯುಧವಿಲ್ಲ.; ಇದಕ್ಕೇನು ಮಾಡೋಣ? ತಕ್ಕ ಸಾಧನಗಳನ್ನು ಸಂಪಾದಿಸಿಕೊಟ್ಟರೆ, ಮನುಷ್ಯ ಪ್ರಯತ್ನದಿಂದ ಸಾಧ್ಯವಾದದ್ದೆನ್ನೆಲ್ಲಾ ಮಾಡಬಹುದು.!” ಎಂದನು.ಇದನ್ನು ಕೇಳಿ ಅಗ್ನಿಯು ವರುಣನನ್ನು ನೆನೆದು ಬರಮಾಡಿಕೊಂಡು ಅವನಿಂದ ಅರ್ಜುನನಿಗೆ ಗಾಂಡೀವ ಧನುಸ್ಸನ್ನೂ ಅಕ್ಷಯ ತೂಣೀರ(ಬತ್ತಳಿಕೆ) ಗಳನ್ನೂ ಬೆಳ್ಳಿಯಂತೆ ಹೊಳೆಯುತ್ತಿದ್ದ ದಿವ್ಯಾಶ್ವಗಳನ್ನು ಹೂಡಿದ ಉತ್ತಮ ರಥವನ್ನೂ ಅದಕ್ಕೆ ಕಟ್ಟಲು ಹನುಮಂತನು ಕುಳಿತಿರುವ ಧ್ವಜವನ್ನೂ ಕೊಡಿಸಿದನು. ಶ್ರೀಕೃಷ್ಣನಿಗೆ ಸುದರ್ಶನ ಚಕ್ರವನ್ನೂ ಆಗ್ನೇಯಾಸ್ತ್ರವನ್ನೂ ಕೊಟ್ಟನು. ಆ ಚಕ್ರದಿಂದ ದೇವತೆಗಳು ಮನುಷ್ಯರು ರಾಕ್ಷಸರು ಪಿಶಾಚರು ಯಾರನ್ನು ಬೇಕಾದರೂ ಕೊಲ್ಲಬಹುದಾಗಿತ್ತು. ಹಾಗೆ ಕೊಂದು ಆ ಚಕ್ರವು ಹಿಂತಿರುಗಿ ಬಂದು ಬಿಟ್ಟವನ ಕೈ ಸೇರುತ್ತಿತ್ತು. ಇವುಗಳಲ್ಲದೆ ವರುಣನು ಶ್ರೀಕೃಷ್ಣನಿಗೆ ಕೌಮೋದಕಿಯೆಂಬ ಗದೆಯನ್ನೂ ಕೊಟ್ಟನು. ಹೀಗೆ ರಥ ಶಸ್ತ್ರಾಯುಧ ಸಂಪನ್ನರಾಗಿ ಕೃಷ್ಣಾರ್ಜುನರು “ಈಗ ಸುರಾಸುರರೆಲ್ಲರೂ ಬೇಕಾದರೂ ಬರಲಿ; ಅವರ ಮೇಲೆ ಯುದ್ಧಮಾಡಲು ಸಜ್ಜಿತರಾಗಿದ್ದೇವೆ; ಬರಿಯ ಒಬ್ಬ ಇಂದ್ರನೋಡನೆಯೇ ಏಕೆ!” ಎಂದರು. ಕಾಡಿಗೆ ಕಿಚ್ಚು ಹತ್ತಿಕೊಂಡು ಉರಿಯಲಾರಂಭವಾಯಿತು. </span>
</p>
<p>
<span> ಆ ಕಿಚ್ಚಿನ ಎರಡು ಕಡೆಯೂ ಎರಡೂ ರಥಗಳಲ್ಲಿ ಕೃಷ್ಣಾರ್ಜುನರು ಕುಳಿತು ಕಿಚ್ಚಿನಿಂದ ಒಂದು ಪ್ರಾಣಿಯೂ ತಪ್ಪಿಸಿಕೊಂಡು ಹೋಗದಹಾಗೆ ನೋಡಿಕೊಂಡರು. ಆದ್ದರಿಂದ ಸಾವಿರಾರು ಪಶುಪಕ್ಷಿಗಳು ವಿಕಾರವಾಗಿ ಅರಚಿಕೊಂಡು ಸತ್ತವು. ಆರ್ಧ ಸುಟ್ಟವು ಕೆಲವು; ಕಣ್ಣು ಸಿಡಿದವು ಕೆಲವು; ಮೇಲಕ್ಕೆ ನೆಗೆದು ಮತ್ತೆ ಬೆಂಕಿಯಲ್ಲಿಯೇ ಬಿದ್ದು ಸತ್ತವು ಕೆಲವು; ಮಕ್ಕಳು ಮರಿಗಳನ್ನೂ ತಾಯಿತಂದೆಗಳನ್ನೂ ಅವಿಚಿಕೊಂಡು ಅವನ್ನು ಬಿಡಲಾರದೆ ಸತ್ತವು ಕೆಲವು. ಎಲ್ಲಾ ಜಲಾಶಯಗಳೂ ಕೊತಕೊತನೆ ಕುದಿಯಲು ಅದರಲ್ಲಿದ್ದ ಸಾವಿರಾರು ಮೀನುಗಳೂ ಆಮೆಗಳೂ ಬೆಂದು ತೇಲಿದುವು. ಬೆಂಕಿಗೆ ಆನಂದವೋ ಆನಂದ! ಆಗ ದೇವೇಂದ್ರನು ಬಲವಾಗಿ ಮಳೆಗರೆದನು; ಗುಡುಗೂ ಮಿಂಚೂ ಭಯಂಕರವಾಗಿದ್ದವು.; ಆದರೆ ಅರ್ಜುನನು ಆ ಕಾಡಿನ ಮೇಲೆಲ್ಲಾ ತನ್ನ ಬಾಣಗಳನ್ನು ಹಾರಿಸಿ ಚಪ್ಪರ ಕಟ್ಟಿಬಿಟ್ಟಿದ್ದರಿಂದ ಒಂದು ಹನಿಯೂ ಬೆಂಕಿಯ ಮೇಲೆ ಬೀಳುತ್ತಿರಲಿಲ್ಲ.; ಅಗ್ನಿಗೆ ತೃಪ್ತಿಯಾಯಿತು. ಆದರೆ ತಕ್ಷಕನು ತಪ್ಪಿಸಿಕೊಂಡು ಕುರುಕ್ಷೇತ್ರಕ್ಕೆ ಹೊರಟುಹೋದನು.; ಅವನಲ್ಲದೆ ಈ ದಾವಾಗ್ನಿಯಲ್ಲಿ ಉಳಿದವು ಆರು ಪ್ರಾಣಿಗಳು ಮಾತ್ರ; ಅವರು ಯಾರೆಂದರೆ, ತಕ್ಷಕನ ಮಗ ಅಶ್ವಸೇನ, ಮಯನೆಂಬ ರಾಕ್ಷಸ, ಮತ್ತು ನಾಲ್ಕು ಶಾರ್ಙ್ಗಕ ಪಕ್ಷಿಗಳು. ದೇವೇಂದ್ರನು ದೇವತೆಗಳ ಸಹಾಯವನ್ನು ಪಡೆದು ತಾನೇ ಐರಾವತದ ಮೇಲೆ ವಜ್ರಧಾರಿಯಾಗಿ ಕುಳಿತು ಹೋರಾಡಿದರೂ ಪ್ರಯೋಜನವಾಗಲಿಲ್ಲ. ಕೊನೆಗೆ ಅವನು ಅರ್ಜುನನಿಗೆ ತನ್ನ ಮೆಚ್ಚಿಕೆಯನ್ನು ತೋರಿಸಿ ಅವನಿಗೇನು ಬೇಕೆಂದು ಕೇಳಿದನು. ಅರ್ಜುನನು ಕೆಲವು ಅಸ್ತ್ರಗಳನ್ನು ಅಪೇಕ್ಷಿಸಿದನು. ಇಂದ್ರನು ಅದಕ್ಕೆ ಒಂದು ಅವಧಿಯನ್ನು ಹಾಕಿ ಮಹಾದೇವನು ಅರ್ಜುನನಿಗೆ ಪ್ರಸನ್ನನಾದಾಗ ತಾನು ಆ ಅಸ್ತ್ರಗಳನ್ನು ಕೊಡುವುದಾಗಿ ಹೇಳಿದನು. </span>
</p>
<p>
<span> ಆದಿಪಅರ್ವ ಮುಗಿಯಿತು. </span>
</p>
<p>
<span> </span>
</p>
<span>
<br/>
</span>
<p class="text-center">
<span>ಶ್ರೀರಸ್ತು</span>
</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಸಭಾಪರ್ವ</h1>
<p>
<span> </span>
</p>
<p>
<span>ನಮಿಸಿ ನಾರಾಯಣನ ನರನ ಪುರುಷೋತ್ತಮನ್।ಅ </span>
</p>
<p>
<span>ವ್ಯಾಸ ವಾಗ್ದೇವಿಯರ ಬಳಿಕ ಪೇಳ್ವುದು ಜಯವ॥ </span>
</p>
<p>
<span> ಖಾಂಡವವಅನ ಸುಟ್ಟುಹೋದಾಗ ಅದರಲ್ಲಿ ಸಾಯದೆ ಬದುಕಿಕೊಂಡ ಮಯನು ರಾಕ್ಷಸರ ಶಿಲ್ಪಿ; ಅವನು ತನ್ನನ್ನು ಉಳಿಸಿದ್ದಕ್ಕಾಗಿ ಅರ್ಜುನನಿಗೆ ಕೃತಜ್ಞತೆಯನ್ನು ತೋರಿಸಿ ಅವನ ಅಪೇಕ್ಷೆಯಂತೆ ಒಂದು ದಿವ್ಯವಾದ ಸಭಾಭವನವನ್ನು ಕಟ್ಟಿಕೊಟ್ಟನು. ಭೀಮಸೇನನ ಮಹಾಗದೆಯೂ, ಅರ್ಜುನನ ದೇವದತ್ತವೆಂಬ ಶಂಖವೂ ಬಂದದ್ದು ಈ ಮಯನಿಂದಲೇಯೆ.</span>
</p>
<p>
<span> ಧರ್ಮರಾಯನು ಇಂದ್ರಪ್ರಸ್ಥದಲ್ಲಿ ನೆಲಸಿದ ಮೇಲೆ, ವೀರ್ಯಪರಾಕ್ರಮಗಳುಳ್ಳವನಾಗಿದ್ದರೂ ಧರ್ಮದಿಂದಲೇ ರಾಜ್ಯವಾಳುತ್ತಿದ್ದನು. ಲೋಕಕ್ಕೆ ಯಾವುದು ಹಿತವೋ ಅದನ್ನು ಮಾಡುತ್ತಿದ್ದನು; ಪಕ್ಷಪಾತ ತೋರುತ್ತಿರಲಿಲ್ಲ. ಅವನಿಗೆ ಎಲ್ಲರೂ ಒಂದೇ ಆಗಿದ್ದರು. ಆದ್ದರಿಂದ ಅವನಿಗೆ ಶತ್ರುಗಳೇ ಯಾರೂ ಇಲ್ಲದೆ ಅವನು “ಅಜಾತಶತ್ರು” ಎನಿಸಿಕೊಂಡನು. ಅವನಿಗೆ ಈಗ ರಾಜಸೂಯಯಾಗವನ್ನು ಮಾಡಿ ಹರಿಶ್ಚಂದ್ರ ಮೊದಲಾದ ರಾಜರ್ಷಿಗಳಂತೆ ಉತ್ತಮಲೋಕವನ್ನು ಪಡೆಯಬೇಕೆಂಬ ಆಸೆಯುಂಟಾಯಿತು. ಆದ್ದರಿಂದ ಮಂತ್ರಿಗಳನ್ನೂ ತಮ್ಮಂದಿರನ್ನೂ ಕರೆದು ಅವರೊಡನೆ ಈ ವಿಷಯವನ್ನು ಆಲೋಚನೆಮಾಡಿದನು. ಅವರು “ಮಹಾರಾಜ! ಈ ಯಾಗವನ್ನು ಮಾಡಲು ನೀನು ಸಮರ್ಥನಾಗಿದ್ದೀಯೆ; ನಾವು ನಿನಗೆ ವಶರಾಗಿದ್ದೇವೆ” ಎಂದರು. ಋತ್ವಿಜರೂ ಪುರೋಹಿತರೂ ಅದನ್ನು ಅನುಮೋದಿಸಿದರು. ಆದರೂ ಇಂಥ ವಿಷಯಗಳಲ್ಲಿ ತನ್ನ ಸಾಮರ್ಥ್ಯವನ್ನೂ ದೇಶಕಾಲಗಳನ್ನೂ ಲಾಭನಷ್ಟಗಳನ್ನೂ ಚೆನ್ನಾಗಿ ವಿಮರ್ಶೆಮಾಡಿಯೇ ಕಾರ್ಯವನ್ನು ಕೈಗೊಳ್ಳಬೇಕು. ಎಂದು ಈ ವಿಚಾರವನ್ನು ಶ್ರೀಕೃಷ್ಣನೊಡನೆ ಸಮಾಲೋಚಿಸಲು ದ್ವಾರಕೆಗೆ ಹಿಂತಿರುಗಿ ಹೋಗಿದ್ದ ಅವನನ್ನು ಬರಮಾಡಿಕೊಂಡು ಅವನೊಡನೆ ಪ್ರಸ್ತಾಪಿಸಿದನು. “ಇದು ಇಚ್ಛೆಪಟ್ಟ ಮಾತ್ರದಿಂದಲೇ ಆಗತಕ್ಕದ್ದಲ್ಲ; ಅದು ಹೇಗೆ ಆಗಬಲ್ಲದೆಂಬುದನ್ನೂ ನೀನು ಬಲ್ಲೆ; ಇದು ರಾಜಾಧಿರಾಜನಾದವನು ಕೈಕೊಂಡು ಮಾಡತಕ್ಕ ಕೆಲಸ; ಇದನ್ನು ನಾನು ಮಾಡುವುದು ಸಾಧ್ಯವೆಂದು ನನ್ನ ಸ್ನೇಹಿತರೆಲ್ಲರೂ ಹೇಳುತ್ತಿದ್ದಾರೆ; ಆದರೆ ನಿನ್ನ ಅಭಿಪ್ರಾಯ ತಿಳಿದ ಹೊರತು ನಾನು ನಿಶ್ಚಯಿಸಲಾರೆ; ಏಕೆಂದರೆ ಕೆಲವರು ನನ್ನ ಮೇಲಣ ಪ್ರೀತಿಯಿಂದ ಇದರ ಲೋಪದೋಷಗಳನ್ನು ಹೇಳುವುದಿಲ್ಲ.; ಮಿಕ್ಕ ಕೆಲವರು ದುಡ್ಡಿನ ಆಸೆಯಿಂದ ಪ್ರಿಯವಾದದ್ದನ್ನೇ ಹೇಳುತ್ತಾರೆ. ನೀನು ಇಂಥ ಕಾರಣಗಳು ಯಾವುದೂ ಇಲ್ಲದೆ ಕಾಮಕ್ರೋಧಗಳನ್ನು ತ್ಯಜಿಸಿ ಇದ್ದದ್ದನ್ನು ಇದ್ದಹಾಗೆ ಹೇಳುತ್ತೀಯೆ” ಎಂದನು. </span>
</p>
<p>
<span> ಶ್ರೀಕೃಷ್ಣನು “ಮಹಾರಾಜ! ನೀನು ರಾಜಸೂಯವನ್ನು ಮಾಡಲು ಸಮರ್ಥನಾಗಿದ್ದೀಯೆ; ಅದಕ್ಕೆ ಬೇಕಾದ ಗುಣಗಳು ನಿನ್ನಲ್ಲಿವೆ.; ಆದರೂ ನಾನು ಹೇಳುವುದು ಒಂದೆರಡು ಮಾತು ಉಂಟು. ಈಗ ಜರಾಸಂಧನು ಮಿಕ್ಕ ರಾಜರನೇಕರನ್ನು ಮೆಟ್ಟಿ ಸೆರೆ ಹಾಕಿಕೊಂಡು ತಾನು ಚಕ್ರವರ್ತಿಯೆಂದು ಹೇಳಿಸಿಕೊಳ್ಳುತ್ತಿದ್ದಾನೆ. ಅಲ್ಲದೆ ಪರಾಕ್ರಮಶಾಲಿಗಳಾದ ಶಿಶುಪಾಲ ದಂತವಕ್ರರು ಅವನ ಸೇನಾಪತಿಯೂ ಅನುಯಾಯಿಯೂ ಆಗಿದ್ದಾರೆ. ಭೋಜರು, ಶೂರಸೇನರು, ಕೋಸಲರು, ಮುಂತಾದವರೆಲ್ಲರೂ ಅವನಿಗೆ ಹೆದರಿ ದಿಕ್ಕಾಪಾಲಾಗಿ ಹೋಗಿದ್ದಾರೆ. ನಾನು ಕಂಸನನ್ನು ಕೊಂದ ಮೇಲೆ ಅವನ ಹೆಂಡತಿಯರಾದ ಅಸ್ತಿ ಪ್ರಾಪ್ತಿಯರು ತಂದೆಯಾದ ಜರಾಸಂಧನಲ್ಲಿಗೆ ಬಂದು ನಮ್ಮ ಮೇಲೆ ಅವನನ್ನು ರೇಗಿಸುತ್ತಿದ್ದಾರೆ. ನಾನು ಅವನ ಹೆದರಿಕೆಯಿಂದಲೇ ಮಧುರೆಯನ್ನು ಬಿಟ್ಟು ದ್ವಾರವತಿಗೆ ಹೋಗಿದ್ದೇನೆ. ಹೀಗಿರಲು ಆ ಜರಾಸಂಧನು ಬದುಕಿರುವವರೆಗೂ ನಿನಗೆ ರಾಜಸೂಯ ಯಾಗ ಮಾಡುವುದು ಸಾಧ್ಯವಲ;್ಲ. ಆದ್ದರಿಂದ ಅವನನ್ನು ಕೊಲ್ಲಿಸಿ ಅವನಲ್ಲಿ ಸೆರೆಯಾಗಿರತಕ್ಕ ರಾಜರನ್ನು ಬಿಡುಗಡೆಮಾಡಿಸಬೇಕಾದದ್ದು ಅಗತ್ಯವೆಂಬುದು ನನ್ನ ಅಭಿಪ್ರಾಯ!” ಎಂದನು. ಯುಧಿಷ್ಠಿರನು, “ಕೃಷ್ಣ, ಮನೆಮನೆಗೂ ರಾಜರೇಯೆ; ಆದರೆ ಸಾಮ್ರಾಜ್ಯ ಎಂಬುದು ಮಾತ್ರ ದೊರೆಯುವುದು ಕಷ್ಟ; ಇತರರ ಬಲಾಬಲಗಳನ್ನು ತಿಳಿಯದೆ ತನ್ನನ್ನು ತಾನು ಹೊಗಳಿಕೊಂಡರೇನು ಪ್ರಯೋಜನ? ಹತ್ತು ಜನರಲ್ಲಿ ಮೇಲಾದವನು ತಾನೇ ಪೂಜ್ಯನಾಗುತ್ತಾನೆ? ಶಾಂತಿ ದೊಡ್ಡದು; ಹೀಗೆಂದು ಎಲ್ಲವನ್ನೂ ಬಿಟ್ಟು ಕುಳಿತರೆ ಶಾಂತಿ ದೊರಕುವುದಿಲ;್ಲ ಆರಂಭಮಾಡಿಬಿಟ್ಟ ಮಾತ್ರದಿಂದಲೇ ಶ್ರೇಷ್ಠತೆಯೂ ದೊರೆಯುವುದಿಲ್ಲ;. ಆತ್ಮಗೌರವವಿರತಕ್ಕವರೆಲ್ಲರಿಗೂ ಅನ್ನಿಸುವುದು ಹೀಗೆಯೇ; ನಮ್ಮಲ್ಲಿಯೂ ಯಾರಾದರೂ ಎಂದಾದರೂ ಎಲ್ಲರಿಗೂ ಮೇಲ್ಗೈ ಎನಿಸಿಕೊಳ್ಳಬಹುದಲ್ಲವೇ?” ಎಂದನು. ಭೀಮನು“ಮಹಾರಾಜ! ಉಪಾಯ ಕಾಣದೆ ಕಾರ್ಯಾರಂಭವನ್ನೇ ಮಾಡದವನು ಬಲಿಷ್ಠನ ಎದುರಿಗೆ ಹುತ್ತದಂತೆ ಮುರಿದು ಬೀಳುತ್ತಾನೆ;. ಆದರೆ ದುರ್ಬಲನಾದವನು ಆಲಸ್ಯವನ್ನು ಬಿಟ್ಟು ಸರಿಯಾದ ಕಾರ್ಯನೀತಿಯನ್ನು ಹಿಡಿದರೆ ಬಲಿಷ್ಠನಾದ ಶತ್ರುವನ್ನು ಗೆದ್ದು ತನ್ನ ಹಿತವನ್ನು ಸಾಧಿಸಿಕೊಳ್ಳಬಹುದು; ಕೃಷ್ಣನಲ್ಲಿ ಸೇರಿದರೆ ಮಗಧರಾಜನನ್ನು ಗೆಲ್ಲಬಹುದು!” ಎಂದನು. ಯುಧಿಷ್ಠಿರನು, “ಹೌದು; ನಾನು ಸಾಮ್ರಾಟನೆನಿಸಿಕೊಳ್ಳಬೇಕೆಂದು ಕೇವಲ ಸ್ವಾರ್ಥಪರತೆಯಿಂದ ನಿಮ್ಮನ್ನು ಈ ಪರಿಯ ಸಾಹಸವಾದ ಕಾರ್ಯಕ್ಕೆ ಹೇಗೆ ಕಳುಹಿಸಲಿ? ನನಗೆ ಭೀಮಾರ್ಜುನರಿಬ್ಬರೂ ಎರಡು ಕಣ್ಣುಗಳ ಹಾಗೆ; ಕೃಷ್ಣನು ಮನಸ್ಸಿನ ಹಾಗೆ; ಕಣ್ಣು ಮನಸ್ಸುಗಳಿಲ್ಲದೆ ಬಾಳುವ ಬಾಳು ಏನು ಬಾಳು? ಅಂಥ ಪರಾಕ್ರಮಿಯ ಮೇಲೆ ಕೈಮಾಡುವುದು ವ್ಯರ್ಥ ಶ್ರಮ; ಆದ್ದರಿಂದ ರಾಜಸೂಯವು ನನಗೆ ಮೀರಿದ್ದು ಎಂದು ಅದರ ಯೋಚನೆಯನ್ನು ಬಿಟ್ಟುಬಿಡುವುದೇ ವಾಸಿಯೆಂದು ತೋರುತ್ತದೆ!” ಎಂದನು. ಅರ್ಜುನನು ಈ ಮಾತನ್ನು ಕೇಳಿ “ಮಹಾರಾಜ! ಬಿಲ್ಲು ಬಾಣ ಅಸ್ತ್ರ ಶಸ್ತ್ರ ಭೂಮಿ ಬಲ ಮುಂತಾದುವುಗಳನ್ನೆಲ್ಲಾ ಈಗ ಪಡೆಯಲಿಲ್ಲವೇ? ನಮ್ಮದು ವೀರಕುಲ; ನನಗೆ ವೀರಕಾರ್ಯದಲ್ಲಿ ಇಷ್ಟ; ಮಿಕ್ಕ ಗುಣಗಳಿರಲಿ ಇಲ್ಲದಿರಲಿ, ವೀರ್ಯಗುಣವುಳ್ಳವನೇ ಶತ್ರಅುವನ್ನು ನಿಗ್ರಹಿಸಬಲ್ಲವನು; ಮಿಕ್ಕ ಗುಣಗಳೆಲ್ಲಾ ಇದ್ದು ವೀರ್ಯ ಗುಣವಿಲ್ಲದಿದ್ದರೆ ಅಂಥವನ ಕೈಯಲ್ಲಿ ಏನು ಹರಿದೀತು? ಬಲಶಾಲಿಯಾದವನು ತನ್ನ ಬಲವನ್ನು ತಾನು ಹಳಿದುಕೊಳ್ಳಬಾರದು-ಅದರ ವಿಚಾರದಲ್ಲಿ ಭ್ರಾಂತಿಪಟ್ಟುಕೊಳ್ಳಬಾರದು.; ಇವೆರಡೂ ನಾಶಕಾರಣಗಳೇ! ಈಗ ನಾವು ಯಜ್ಞಸಂಬಂಧದಲ್ಲಿ ಜರಾಸಂಧನನ್ನು ಕೊಂದು ಸೆರೆಯಾದ ರಾಜರನ್ನು ಬಿಡುಗಡೆಮಾಡುವೆವಾದರೆ ಅದಕ್ಕಿಂತ ಹೆಚ್ಚಿನದು ಮತ್ತಾವುದೂ ಇರಲಾರದು.; ಇದಕ್ಕೆ ಬೇಕಾದ ಗುಣಗಳೆಲ್ಲಾ ನಮ್ಮಲ್ಲಿರುವಾಗ ನೀನೇಕೆ ಅವು ಇಲ್ಲವೆಂದು ಭಾವಿಸುತ್ತೀಯೆ? ಕೆಲಸಕ್ಕೆ ಕೈಹಾಕದೆ ಕುಳಿತಾಗ ಗುಣವಿದ್ದರೂ ಇಲ್ಲದ ಹಾಗೆಯೇ! ಶಾಂತಿ ಬೇಕೆಂದರೆ ಅದರ ಸಾಧನೆಗೆ ಕಾವಿಯ ಬಟ್ಟೆ ಆಮೇಲೆ ಸುಲಭವಾಗಿ ದೊರೆಯುತ್ತದೆ.; ನಿನಗೆ ಸಾಮ್ರಾಜ್ಯದ ಮೇಲೆ ಇಷ್ಟವಿದ್ದರೆ ನಾವು ಶತ್ರುವಿನ ಮೇಲೆ ಯುದ್ಧಮಾಡುವುದಕ್ಕೆ ಸಿದ್ಧರಾಗಿದ್ದೇವೆ!” ಎಂದನು. ಕೃಷ್ಣನು “ಭರತವಂಶದಲ್ಲಿ ಕುಂತಿಯ ಮಗನಾಗಿ ಹುಟ್ಟಿದ ಅರ್ಜುನನಿಗೆ ಈ ಮಾತು ಅನುರೂಪವಾದದ್ದೇ! ಮೃತ್ಯುವು ಯಾವಾಗ ಬರುತ್ತದೆಯೋ -ಕೊನೆಗೆ ಹಗಲೋ ರಾತ್ರಿಯೋ ಅದನ್ನು ಕೂಡ ಕಾಣೆವು. ಯುದ್ಧಮಾಡದವನಿಗೆ ಸಾವು ಇಲ್ಲ ಎಂದು ನಾವು ಕೇಳಿಲ್ಲ. ಆದ್ದರಿಂದ ಮನುಷ್ಯನು ತನ್ನ ಮನಸ್ಸಿಗೆ ತೃಪ್ತಿಯಾಗುವಂತೆ ಮಾಡಬಲ್ಲ ಕೆಲಸವೆಂದರೆ, ಶಾಸ್ತ್ರೋಕ್ತವಾದ ನೀತಿಯನ್ನು ಅವಲಂಬಿಸಿ ಶತ್ರುಗಳನ್ನು ಎದುರಿಸುವುದು. ಅಪಾಯವಿಲ್ಲದ ನೀತಿಯನ್ನು ಅನುಸರಿಸುವುದೇ ಯುದ್ಧದಲ್ಲಿ ಶ್ರೇಷ್ಠವಾದ ಮಾರ್ಗ. ಆದ್ದರಿಂದ ನಾವು ಶತ್ರುವಿನ ಹತ್ತಿರ ಸೇರಿಕೊಂಡು ತಕ್ಕ ಕಾರ್ಯನೀತಿಯನ್ನು ಹಿಡಿದರೆ, ನದೀವೇಗವು ಮರದ ಬುಡವನ್ನು ಕೊರೆದು ಉರುಳಿಸುವಂತೆ, ಅವನನ್ನು ಕೊನೆಗಾಣಿಸಿಯೇ ಬಿಡುತ್ತೇವೆ. ಜ್ಞಾತಿರಾಜರುಗಳನ್ನು ರಕ್ಷಿಸುವ ಈ ಪ್ರಯತ್ನದಲ್ಲಿ ಅವನನ್ನು ನಾವು ಕೊಂದರೂ ಸರಿಯೆ, ಅವನ ಕಡೆಯವರಿಂದ ನಾವು ಸತ್ತರೂ ಸರಿಯೇ, ನಮಗೆ ಸ್ವರ್ಗ ಲಭಿಸುತ್ತದೆ. ಅವನನ್ನು ಯುದ್ಧದಲ್ಲಿ ಜಯಿಸುವುದು ಅಸಾಧ್ಯ. ಆದ್ದರಿಂದ ನಾವು ಮೂವರೂ ಹೋಗಿ ಅವನನ್ನು ಒಬ್ಬನೇ ಇರುವಾಗ ಹಿಡಿದು ಕೆಣಕಿದರೆ ಅವನು ರೇಗಿ ಜಗಳಕ್ಕೆ ಬರುತ್ತಾನೆ.; ಆಗ ಅವನನ್ನು ತೀರಿಸಿಬಿಡುವುದಕ್ಕೆ ಭೀಮಸೇನನು ಸಾಕು; ಯುಧಿಷ್ಠಿರ! ನಿನಗೆ ನನ್ನಲ್ಲಿ ನಂಬಿಕೆ ಇರುವ ಪಕ್ಷಕ್ಕೆ ಭೀಮಾರ್ಜುನರನ್ನು ಸ್ವಲ್ಪಕಾಲ ನನ್ನ ವಶಕ್ಕೆ ಕೊಟ್ಟಿರು!” ಎಂದನು. </span>
</p>
<p>
<span> ಈ ಮಾತನ್ನು ಕೇಳಿ ಭೀಮಾರ್ಜುನರ ಮುಖಗಳು ಅರಳಿದುವು; ಧರ್ಮರಾಯನಿಗೆ ನಾಚಿಕೆಯಾಗಿ “ಕೃಷ್ಣ! ಕೃಷ್ಣ!! ಏನು ಹೀಗೆನ್ನುತ್ತೀಯೆ? ನಮಗೆ ನೀನು ಹಿರಿಯ; ನಾವು ಕಿರಿಯರು. ನೀನು ಹೇಳುವುದೆಲ್ಲ ಯುಕ್ತವಾಗಿಯೇ ಇರುತ್ತದೆ. ನೀನು ಎಂದೂ ನತದೃಷ್ಟರ ಕೈಹಿಡಿಯುವುದಿಲ್ಲ. ಇನ್ನು ಜರಾಸಂಧನು ಸತ್ತು ರಾಜರು ಬಿಡುಗಡೆ ಹೊಂದಿ, ರಾಜಸೂಯವು ನಡೆದಂತೆಯೇ! ಆದ್ದರಿಂದ ನಿನಗೆ ಹೇಗೆ ಬೇಕೋ ಹಾಗೆ ಮಾಡು!” ಎಂದನು. </span>
</p>
<p>
<span> ಅನಂತರ ಶ್ರೀಕೃಷ್ಣನು ಭೀಮಾರ್ಜುನರನ್ನು ಕರೆದುಕೊಂಡು ಸ್ನಾತಕ ಬ್ರಾಹ್ಮಣರ ವೇಷದಲ್ಲಿ ಮಗಧರಾಜ್ಯದ ಕಡೆಗೆ ಹೊರಟನು. ಕುರುಜಾಂಗಲ ದೇಶ, ಪದ್ಮಕಸರಸ್ಸು, ಕಾಲಕೂಟಪರ್ವತ, ಶೋಣನದಿ, ಮಿಥಿಲಾಪಟ್ಟಣ ಮುಂತಾದುವುಗಳನ್ನು ದಾಟಿ ಅವರು ಗೋರಥ ಪರ್ವತದ ಹತ್ತಿರಕ್ಕೆ ಬಂದರು. ಅಲ್ಲಿಂದ ಮಗಧ ರಾಜಧಾನಿಯಾದ ಗಿರಿವ್ರಜ ನಗರವು ಕಣ್ಣಿಗೆ ಕಾಣಿಸಿತು. ಸ್ವಲ್ಪ ಹೊತ್ತಿನಲ್ಲಿಯೇ ಊರಬಾಗಿಲ ಬಳಿಗೆ ಬಂದರು. ಆದರೆ ಆ ಬಾಗಿಲಿಂದ ಒಳಕ್ಕೆ ಹೋಗದೆ ಊರಿನ ಪ್ರಾಕಾರವಾಗಿದ್ದ ಚೈತ್ಯ ಪರ್ವತವನ್ನು ಹತ್ತಿ ಅದರ ಶಿಖರವನ್ನೂ ಅದರ ಮೇಲೆ ಇರಿಸಿದ್ದ ಮೂರು ಭೇರಿಗಳನ್ನೂ ನಾಶಮಾಡಿದರು. ಅನಂತರ ಕೈಬೀಸಿಕೊಂಡು ಊರಿನೊಳಕ್ಕೆ ಹೋಗುತ್ತ ದಾರಿಯಲ್ಲಿ ಹೂವಿನ ಅಂಗ್ಡಿಯಿಂದ ಪುಷ್ಪಮಾಲೆಗಳನ್ನು ತೆಗೆದು ಹಾಕಿಕೊಂಡು, ಗಂಧವನ್ನು ಬಳಿದುಕೊಂಡು, ಅರಮನೆಯ ಗೋಶಾಲೆಯನ್ನು ನೋಡುವವರಂತೆ ಒಳಕ್ಕೆ ನುಗ್ಗಿದರು. ಮದಗಜಗಳಂತೆ ಬಲಿಷ್ಠರಾಗಿಯೂ ಸಾಲವೃಕ್ಷಗಳಂತೆ ಎತ್ತರವಾಗಿಯೂ ವಿಶಾಲವಾದ ಎದೆಯುಳ್ಳವರಾಗಿಯೂ ಇದ್ದ ಅವರನ್ನು ನೋಡಿದವರೆಲ್ಲರಿಗೂ ವಿಸ್ಮಯವುಂಟಾಯಿತು. ಅವರು ಜನನಿಬಿಡವಾಗಿದ್ದ ಮೂರು ಅಂತಸ್ತುಗಳನ್ನು ದರ್ಪದಿಂದ ಏರಿಹೋಗಿ ಜರಾಸಂಧನನ್ನು ಕಂಡರು. ಅವನು ಅವರಿಗೆ ಸ್ವಾಗತ ಹೇಳಿ ಅವರನ್ನು ಅರ್ಘ್ಯಪಾದ್ಯಮಧುಪರ್ಕಾದಿಗಳಿಂದ ಸತ್ಕರಿಸಿದನು. ಸ್ನಾತಕ ಬ್ರಾಹ್ಮಣರನ್ನು ಕಂಡರೆ ಅವನಿಗೆ ಅಷ್ಟು ಗೌರವ.; ಅರ್ಧರಾತ್ರಿಯಲ್ಲಿ ಬಂದರೂ ಅವರನ್ನು ಬರಮಾಡಿಕೊಂಡು ಪೂಜಿಸುವನು. ಕುಶಲಪ್ರಶ್ನೆಗಳಾಗಿ ಎಲ್ಲರೂ ಕುಳಿತುಕೊಂಡ ಮೇಲೆ, ಜರಾಸಂಧನು “ಸ್ನಾತಕ ಬ್ರಾಹ್ಮಣರು ಹೀಗೆ ಹೂವು ಗಂಧಗಳನ್ನು ಧರಿಸುವುದಿಲ್ಲ. ನಿಮ್ಮ ಭುಜಗಳನ್ನು ನೋಡಿದರೆ ಅವುಗಳ ಮೇಲೆ ಹೆದೆಯ ಗುರುತುಗಳಿವೆ.; ಮುಖದಲ್ಲಿ ಕ್ಷಾತ್ರ ತೇಜಸ್ಸಿದೆ.; ನೀವು ಯಾರು? ಸತ್ಯವಾಗಿ ಹೇಳಿ; ಅರಮನೆಗೆ ಬಾಗಿಲಿಲ್ಲದ ಬಾಗಿಲಿಂದ ಬಂದಿದ್ದೀರಿ; ಈ ವೇಷ ಭೂಷಣಗಳನ್ನು ಧರಿಸಿದ್ದೀರಿ; ಆದರೆ ನಾನು ಮಾಡಿದ ಸತ್ಕಾರವನ್ನು ಸ್ವೀಕರಿಸಿಲ್ಲ; ಇಲ್ಲಿಗೆ ನೀವು ಬಂದಿರುವುದು ಯಾವ ಉದ್ದೇಶದಿಂದ? ಹೇಳಿ! ಬ್ರಾಹ್ಮಣರಿಗೆ ಮಾತಿನಲ್ಲಿ ವೀರ್ಯವಲ್ಲವೆ?” ಎಂದನು. ಶ್ರೀಕೃಷ್ಣನು ಅದಕ್ಕೆ ಉತ್ತರವಾಗಿ “ರಾಜ! ಸ್ನಾತಕರು ಬ್ರಾಹ್ಮಣರೂ ಆಗಬಹುದು; ಕ್ಷತ್ರಿಯರೂ ಆಗಬಹುದು; ವೈಶ್ಯರೂ ಆಗಬಹುದು; ಅವರಿಗೆ ಸಾಮಾನ್ಯ ನಿಯಮಗಳೂ ಇವೆ, ವಿಶೇಷನಿಯಮಗಳೂ ಇವೆ; ಕ್ಷತ್ರಿಯನಿಗೆ ಆ ವಿಶೇಷ ನಿಯಮವನ್ನು ಅನುಸರಿಸುವುದರಿಂದಲೇ ಅಭ್ಯುದಯ; ಗಂಧಪುಷ್ಪಗಳು ಶುಭಕರ; ಆದ್ದರಿಂದ ಧರಿಸಿದ್ದೇವೆ; ಕ್ಷತ್ರಿಯರು ಬಾಹುವೀರ; ವಚನವೀರನಲ್ಲ; ಅವನ ಮಾತಿನಲ್ಲಿ ನಯವಿರುವುದಿಲ್ಲ.; ಅದನ್ನು ಈಗ ನೀನು ನೋಡುವೆ; ಗೆಳೆಯನ ಮನೆಗೆ ಬಾಗಿಲೇ ದಾರಿ. ಶತ್ರುವಿನ ಮನೆಗೆ ಕಳ್ಳದಾರಿಯೇ ಬಾಗಿಲು; ಆದ್ದರಿಂದ ನಾವು ಕಳ್ಳದಾರಿಯಿಂದ ಒಳಕ್ಕೆ ಬಂದಿದ್ದೇವೆ. ಕಾರ್ಯನಿಮಿತ್ತವಾಗಿ ಶತ್ರುವಿನ ಮನೆಗೆ ಬಂದವರು ಸತ್ಕಾರವನ್ನು ಅಂಗೀಕರಿಸಬಾರದು.; ಆದ್ದರಿಂದ ನಿನ್ನ ಸತ್ಕಾರವನ್ನು ಅಂಗೀಕರಿಸಿಲ್ಲ!” ಎಂದನು. ಜರಾಸಂಧನು “ನಾನು ಹೇಗೆ ನಿಮಗೆ ಶತ್ರುವಾದೆ? ಎಷ್ಟು ಯೋಚಿಸಿದರೂ ನಾನು ನಿಮಗೆ ಏನೂ ಕೆಡಕುಮಾಡಿದ್ದು ಜ್ಞಾಪಕಕ್ಕೆ ಬರುವುದಿಲ್ಲ. ನಿರಪರಾಧಿಯನ್ನು ದೂರಿದರೆ ತನ್ನ ಶ್ರೇಯಸ್ಸು ಹಾಳಾಗುವುದಲ್ಲದೆ ದುರ್ಗತಿ ಬರುತ್ತದೆ!” ಎಂದನು. ಕೃಷ್ಣನು, “ಅಯ್ಯಾ ರಾಜ! ನೀನು ಎಷ್ಟೋಜನ ಕ್ಷತ್ರಿಯರನ್ನು ಹಿಡಿದುತಂದು ಸೆರೆಹಾಕಿಕೊಂಡಿದ್ದೀಯೆ; ಇದು ಕೆಡುಕಲ್ಲವೆ? ಇದನ್ನು ಮಾಡಿಯೂ ನೀನು ಹೇಗೆ ನಿರಪರಾಧಿ? ನಾವು ಆರ್ತರನ್ನು ರಕ್ಷಿಸುವವರು; ಆದ್ದರಿಂದ ನಮ್ಮವರನ್ನು ರಕ್ಷಿಸಲೂ ನಿನ್ನನ್ನು ಶಿಕ್ಷಿಸಲೂ ಬಂದಿದ್ದೇವೆ. ಕ್ಷತ್ರಿಯರಲ್ಲೆಲ್ಲಾ ನೀನೇ ಗಂಡಸು, ಮತ್ತೊಬ್ಬನಿಲ್ಲ ಎಂದು ನೀನು ತಿಳಿದುಕೊಂಡಿರುವುದು ಬುದ್ಧಿಭ್ರಮೆ. ನಿನ್ನ ಮಕ್ಕಳು ಮಂತ್ರಿಗಳು ಸೈನ್ಯಗಳು ಇವರೊಡನೆ ಸುಮ್ಮನೆ ಸಾಯಬೇಡ; ಹಿಂದೆ ದಂಭೋದ್ಭವ ಕಾರ್ತವೀರ್ಯ ಮುಂತಾದವರು ಹೀಗೇ ನಾಶಹೊಂದಿದ್ದು; ನಾವು ಬ್ರಾಹ್ಮಣರಲ್ಲ; ನಾನು ಕೃಷ್ಣ; ಇವರು ಭೀಮಾರ್ಜುನರು; ನಿನ್ನೊಡನೆ ಯುದ್ಧಕ್ಕೆ ಬಂದಿದ್ದೇವೆ. ಸೆರೆಯಲ್ಲಿರುವ ರಾಜರನ್ನು ಬಿಟ್ಟುಬಿಡು; ಇಲ್ಲದಿದ್ದರೆ ಯಮಲೋಕಕ್ಕೆ ಹೋಗುತ್ತೀಯೇ!” ಎಂದನು. ಜರಾಸಂಧನು “ನಾನು ತಂದು ಸೆರೆಹಾಕಿಕೊಂಡಿರುವ ರಾಜರೆಲ್ಲರೂ ನನ್ನಿಂದ ಸೋಲಿಸಲ್ಪಟ್ಟವರು; ಪರಾಕ್ರಮದಿಂದ ಗೆದ್ದವರನ್ನು ಏನು ಬೇಕಾದರೂ ಮಾಡಬಹುದು; ಇದು ಕ್ಚತ್ರಿಯನಾದವನಿಗೆ ಧರ್ಮವಾದದ್ದೇಯೆ; ಹೀಗಿರಲು ಈಗ ನಿಮಗೆ ಹೆದರಿ ಅವರನ್ನೆಲ್ಲಾ ಬಿಟ್ಟುಬಿಡಲೇ? ನಾನು ಯುದ್ಧಕ್ಕೆ ಸಿದ್ಧವಾಗಿದ್ದೇನೆ.; ಸೈನ್ಯವನ್ನು ವ್ಯೂಹವಾಗಿ ರಚಿಸಿ ಯುದ್ಧಮಾಡಬೇಕೆಂದರೆ ಅದಕ್ಕೂ ಸಿದ್ಧ; ಹಾಗಲ್ಲದೆ ನಿಮ್ಮಲ್ಲಿ ಯಾರೊಬ್ಬರ ಮೇಲಾಗಲೀ, ಇಬ್ಬರ ಮೇಲಾಗಲೀ, ಮೂವರ ಮೇಲೂ ಆಗಲಿ,ಯುದ್ಧಮಾಡಬೇಕೆಂದರೆ ಅದಕ್ಕೂ ಸಿದ್ಧ.!” ಎಂದನು. ಕೃಷ್ಣನು,“ ನಮ್ಮ ಮೂವರಲ್ಲಿ ಯಾರಮೇಲೆ ಯುದ್ಧಮಾಡುತ್ತೀಯೇ? ಎಂದು ಕೇಳಲು ಜರಾಸಂಧನು ಭೀಮಸೇನನನ್ನು ಆರಿಸಿಕೊಂಡನು. ಬಲಿ ಚಕ್ರವರ್ತಿಗೂ ಇಂದ್ರನಿಗೂ ಯುದ್ಧವಾದಂತೆ ಅವರಿಗೆ ಹೋರಾಟ ಮೊದಲಾಯಿತು. ಅವರಿಬ್ಬರೂ ಶೂರರು; ಬಾಹುಬಲ ಪರಾಕ್ರಮವುಳ್ಳವರು. ಆದ್ದರಿಂದ ತುಂಬ ಉತ್ಸಾಹದಿಂದ ತೋಳು ತಟ್ಟಿಕೊಂಡು ಕುಸ್ತಿಗೆ ಆರಂಭಿಸಿದರು; ಎಳೆದಾಡಿದರು; ಗುದ್ದಾಡಿದರು; ಹೊಡೆದಾಡಿದರು; ಬಹಳ ಹೊತ್ತು ಹೀಗೆ ಮಲ್ಲಯುದ್ಧ ನಡೆದಮೇಲೆ ಜರಾಸಂಧನ ಕೈ ಸೋಲುತ್ತ ಬಂತು; ಕೃಷ್ಣನು ”ನಿನ್ನಲ್ಲಿರುವ ವಾಯುಬಲವನ್ನು ತೋರಿಸು ಭೀಮ!" ಎಂದನು. ಆಗ ಭೀಮನು ಜರಾಸಂಧನನ್ನು ಎರಡು ತೋಳಿನಿಂದಲೂ ಮೇಲಕ್ಕೆತ್ತಿ ಗರಗರನೆ ತಿರುಗಿಸಿ ನೆಲದ ಮೇಲೆ ಬೋರಲಾಗಿ ಕೆಡವಿ ಮರ್ದಿಸಿದನು. ಅವನ ಪ್ರಾಣ ಹೋಯಿತು. ಕೂಡಲೆ ಅವನ ಹೆಣವನ್ನು ಅರಮನೆಯ ಬಾಗಿಲಿಗೆ ಎಳೆದುತಂದು ಹಾಕಿಸಿ ಕೃಷ್ಣನು ಜರಾಸಂಧನ ರಥವನ್ನು ಹೂಡಿಕೊಂಡು ಹೋಗಿ ಸೆರೆಯಲ್ಲಿದ್ದ ರಾಜರನ್ನೆಲ್ಲಾ ಬಿಡುಗಡೆಮಾಡಿದನು. ಅನಂತರ ಭೀಮಾರ್ಜುನರನ್ನೊಡಗೊಂಡು ಅದೇ ರಥದ್ಲ್ಲಿ ಊರಹೊರಗೆ ಬಯಲಾದ ಪ್ರದೇಶಕ್ಕೆ ಬರಲು ಅಲ್ಲಿ ಆ ರಾಜರೆಲ್ಲಾ ಬಂದು ಕೃಷ್ಣನಿಗೆ ತಮ್ಮ ಕೃತಜ್ಞತೆಯನ್ನು ಅರ್ಪಿಸಿ ತಮ್ಮಿಂದ ಏನು ಸೇವೆಯಾಗಬೇಕಾಗಿದ್ದರೂ ಅದನ್ನು ಸಲ್ಲಿಸಲು ಸಿದ್ಧರಾಗಿದ್ದಾರೆಂದು ಹೇಳಿಕೊಂಡರು.</span>
</p>
<p>
<span> ಕೃಷ್ಣನು ಅವರೆಲ್ಲರನ್ನು ಸಂತಯಿಸಿ “ಯುಧಿಷ್ಟಿರನು ರಾಜಸೂಯಯಾಗ ಮಾಡುತ್ತಾನೆ; ಅದಕ್ಕೆ ನೀವೆಲ್ಲರೂ ಸಹಾಯಮಾಡಿ!” ಎಂದನು. ಅವರು ಹಾಗೇ ಆಗಲೆಂದು ಪ್ರತಿಜ್ಞೆಮಾಡಿ ಕೃಷ್ಣನಿಗೆ ರತ್ನ ಕಾಣಿಕೆಯನ್ನು ಅರ್ಪಿಸಿದರು. ಜರಾಸಂಧನ ಮಗನಾದ ಸಹದೇವನು ಶರಣಾಗತನಾಗಿ ಬರಲು ಅವನಿಗೆ ಆಭಯವನ್ನು ಕೊಟ್ಟು ಅವರು ಇಂದ್ರಪ್ರಸ್ಥಕ್ಕೆ ಹಿಂತಿರುಗಿದರು. ಕೃಷ್ಣನು ಯುಧಿಷ್ಠಿರನನ್ನು ಕಂಡು,“ಕೌಂತೇಯ, ಭಾಗ್ಯವಶದಿಂದ ಭೀಮನು ಜರಾಸಂಧನನ್ನು ನಾಶಮಾಡಿದನು; ರಾಜರು ಬಿಡುಗಡೆ ಹೊಂದಿದರು. ಭೀಮಾರ್ಜುನರು ಗಾಯವಡೆಯದೆ ಕ್ಷೇಮದಿಂದ ಹಿಂತಿರುಗಿ ಬಂದಿದ್ದಾರೆ.!” ಎಂದನು. ಯುಧಿಷ್ಠಿರನು ಕೃಷ್ಣನನ್ನು ವಂದಿಸಿ ತಮ್ಮಂದಿರನ್ನು ಆಲಿಂಗಿಸಿಕೊಂಡು ಬಹುವಾಗಿ ಸಂತೋಷಪಟ್ಟನು. ಹೀಗೆ ಬುದ್ಧಿವಂತನಾದ ಶ್ರೀಕೃಷ್ಣನು ಪಾಂಡವರಿಂದ ಜರಾಸಂಧನನ್ನು ಕೊಲ್ಲಿಸಿ, ಸ್ವಲ್ಪಕಾಲದ ನಂತರ ಸುಭದ್ರೆ ಕುಂತಿ ಮುಂತಾದವರಿಗೆಲ್ಲ ಹೇಳಿ ತನ್ನ ಊರಿಗೆ ಹಿಂತಿರುಗಿದನು. ಜರಾಸಂಧವಧೆಯಿಂದ ಪಾಂಡವರ ಕೀರ್ತಿ ಹೆಚ್ಚಾಯಿತು.; ದ್ರೌಪದಿಗೆ ಪ್ರೀತಿಯುಂಟಾಯಿತು.</span>
</p>
<p>
<span> ಜರಾಸಂಧನ ಸಂಹಾರದಿಂದ ಧರ್ಮರಾಜನ ರಾಜಸೂಯಕ್ಕೆ ಇದ್ದ ದೊಡ್ಡ ಅಡಚಣೆ ತಪ್ಪಿದರೂ ಅದನ್ನು ಕೈಕೊಳ್ಳುವುದಕ್ಕೆ ಮಿಕ್ಕ ರಾಜರೆಲ್ಲರನ್ನೂ ಸೋಲಿಸಿ ಅಥವಾ ಒಲಿಸಿ ಕಪ್ಪಕಾಣಿಕೆಗಳನ್ನು ತಂದು ಧನಕನಕ ಸಂಗ್ರಹ ಮಾಡಿಕೊಳ್ಳಬೇಕಾಗಿತ್ತು. ಆದ್ದರಿಂದ ಧರ್ಮರಾಜನ ಅಪ್ಪಣೆ ಪಡೆದು ಅವನ ನಾಲ್ವರು ತಮ್ಮಂದಿರೂ ದಿಗ್ವಜಯಕ್ಕೆ ಹೊರಟರು. ಅರ್ಜುನನು ಉತ್ತರಕ್ಕೂ ಭೀಮನು ಪೂರ್ವಕ್ಕೂ ಸಹದೇವನು ದಕ್ಷಿಣಕ್ಕೂ ನಕುಲನು ಪಶ್ಚಿಮಕ್ಕೂ ಹೋಗಿ ಅಲ್ಲಿನ ರಾಜರನ್ನೆಲ್ಲಾ ಗೆದ್ದು ಅವರಿಂದ ತಂದ ಕಪ್ಪಕಾಣಿಕೆಗಳನ್ನು ಯುಧಿಷ್ಠಿರನಿಗೆ ಅರ್ಪಿಸಿದರು. ಅವನು ರಾಜಾಧಿರಾಜನಾದನು.</span>
</p>
<p>
<span> ಯಜ್ಞವನ್ನು ಕೈಕೊಳ್ಳುವುದಕ್ಕೆ ಎಲ್ಲವೂ ಸಿದ್ಧವಾಗಿ ಧರ್ಮರಾಜನು ಅದರ ವಿಚಾರವನ್ನು ಮಾತನಾಡುತ್ತಿರುವಾಗಲೇ ಶ್ರೀಕೃಷ್ಣನು ಅಲ್ಲಿಗೆ ಬಂದನು. ಕತ್ತಲೆಯಲ್ಲಿ ಸೂರ್ಯೋದಯವಾದಂತೆಯೂ ಗಾಳಿಯಿಲ್ಲದ ಕಡೆ ಗಾಳಿ ಬೀಸಿದಂತೆಯೂ ಆಯಿತು. ಅವನನ್ನು ಸಂತೋಷೆದಿಂದ ಬರಮಾಡಿಕೊಂಡು ಯುಧಿಷ್ಠಿರನು “ಕೃಷ್ಣ ನಿನ್ನ ದಯೆಯಿಂದ ಈ ಭೂಮಿಯೆಲ್ಲವೂ ನನ್ನ ವಶವಾಗಿದೆ.; ಬೇಕಾದಷ್ಟು ಹಣ ಕೂಡಿದೆ.; ಆದ್ದರಿಂದ ಈಗ ರಾಜಸೂಯಯಾಗವನ್ನು ನಡೆಸಬೇಕೆಂದಿದ್ದೇನೆ.; ನೀನು ಇದರಲ್ಲಿ ದೀಕ್ಷೆ ವಹಿಸು” ಎಂದನು. ಶ್ರೀಕೃಷ್ಣನು “ಮಹಾರಾಜ, ಇದನ್ನು ನೀನೇ ಕೈಕೊಳ್ಳುವವನಾಗು; ನೀನು ರಾಜಾಧಿರಾಜ; ಈ ಮಹಾಯಾಗವನ್ನು ಮಾಡಲು ಅರ್ಹತೆಯುಳ್ಳವನು; ನನ್ನಿಂದ ಏನು ಆಗಬೇಕೋ ಹೇಳು; ಅದನ್ನು ಮಾಡುತ್ತೇನೆ.” ಎಂದನು. ಧರ್ಮರಾಜನು ಅದಕ್ಕೆ ಒಪ್ಪಿದನು. ಸಹದೇವನ ಮೇಲ್ವಿಚಾರಣೆಯಲ್ಲಿ ಯಾಗಸಿದ್ಧತೆಗಳು ಮುಂದುವರಿದವು. ಎಲ್ಲ ರಾಜರುಗಳಿಗೂ ಪ್ರಜಾಮುಖ್ಯರಿಗೂ ಆಹ್ವಾನಗಳು ಹೋದುವು. ನಾನಾ ದೇಶಗಳಿಂದ ವೇದವೇದಾಂಗ ಪಾರಂಗತರಾದ ಬ್ರಾಹ್ಮಣರು ಬಂದರು. ನಕುಲನು ಹಸ್ತಿನಗರಕ್ಕೆ ಹೋಗಿ ಭೀಸ್ಮ ದ್ರೋಣ ಧೃತರಾಷ್ಟ್ರ ವಿದುರ ಮುಂತಾದ ಹಿರಿಯರನ್ನೆಲ್ಲಾ ಕರೆದು ಬಂದನು. ಅವರು ಊರಿಗೆ ಬಂದಾಗ ಧರ್ಮರಾಜನು ಭಕ್ತಿಗೌರವಗಳಿಂದ ಬರಮಾಡಿಕೊಂಡು ನಮಸ್ಕರಿಸಿ “ತಾವೆಲ್ಲರೂ ಅನುಗ್ರಹಮಾಡಿ ಈ ಯಜ್ಞವನ್ನು ನಡೆಸಿಕೊಡಬೇಕು; ಇಲ್ಲಿ ನನ್ನದೆನ್ನುವುದು ಏನಿದೆಯೋ ಅದೆಲ್ಲವೂ ನಿಮ್ಮದೇ; ಅದನ್ನು ನೀವು ಧಾರಾಳವಾಗಿ ಉಪಯೋಗಿಸಿಕೊಳ್ಳಬೇಕು!” ಎಂದು ಹೇಳಿ ದೀಕ್ಷೆ ವಹಿಸಿಕೊಂಡನು. ದುಶ್ಯಾಸನನಿಗೆ ಭಕ್ಷ್ಯಭೋಜ್ಯಗಳನ್ನು ನೋಡಿಕೊಳ್ಳುವ ಕೆಲಸವೂ ಅಶ್ವತ್ಥಾಮನಿಗೆ ಬ್ರಾಹ್ಮಣರನ್ನು ಸ್ವಾಗತಿಸುವ ಕೆಲಸವೂ, ಸಂಜಯನಿಗೆ ರಾಜರನ್ನು ಬರಮಾಡಿಕೊಳ್ಳುವ ಕೆಲಸವೂ ಭೀಷ್ಮ ದ್ರೋಣರಿಗೆ ಯಾವುದನ್ನು ಮಾಡಬೇಕು ಯಾವುದನ್ನು ಬಿಡಬೇಕು ಎಂದು ತೀರ್ಮಾನಿಸುವ ಕೆಲಸವೂ, ಇದರಂತೆ ಇತರರಿಗೆ ಅವರವರ ಯೋಗ್ಯತಾನುಸಾರವಾದ ಕೆಲಸಗಳೂ ವಹಿಸಲ್ಪಟ್ಟುವು. ಎಲ್ಲಾ ಖರ್ಚುವೆಚ್ಚಗಳೂ ವಿದುರನ ಕೈಯಲ್ಲಿದ್ದವು. ಕಪ್ಪಕಾಣಿಕೆಗಳನ್ನು ಸ್ವೀಕರಿಸುವ ಕೆಲಸವು ದುರ್ಯೋಧನನದಾಗಿತ್ತು. ಎಲ್ಲರೂ ರತ್ನಗಳನ್ನು ತಂದು ಒಪ್ಪಿಸಿದವರೇ; ಸಾವಿರಕ್ಕೆ ಕಡಮೆಯಾದ ಹೊನ್ನುಗಳನ್ನು ಯಾರೂ ಒಪ್ಪಿಸಲಿಲ್ಲ. ಅತಿಥಿಗಳೆಲ್ಲರೂ ದಿವ್ಯವಾದ ವಸತಿಗಳಲ್ಲಿದ್ದು ಎಲ್ಲ ಉಪಚಾರಗಳನ್ನೂ ಪಡೆದರು; ದೇವತೆಗಳೂ ಬ್ರಾಹ್ಮಣರೂ ಅನ್ನ ದಕ್ಷಿಣಾದಿಗಳಿಂದ ಸಂತೋಷಪಟ್ಟರು.; ಎಲ್ಲ ವರ್ಣದ ಜನಗಳಿಗೂ ತೃಪ್ತಿಯಾಯಿತು.</span>
</p>
<p>
<span> ಯಾಗದ ಕೊನೆಯಲ್ಲಿ ಎಲ್ಲರನ್ನೂ ಪೂಜಿಸಬೇಕಾದ ದಿನವು ಬರಲು ಭೀಷ್ಮನು ಯುಧಿಷ್ಠಿರನನ್ನು ಕುರಿತು, "ಈಗ ಇಲ್ಲಿ ಸೇರಿರುವ ರಾಜರಿಗೆಲ್ಲ ಪೂಜೆಯನ್ನು ಮಾಡಬೇಕು. ಆಚಾರ್ಯ, ಋತ್ವಿಕ್ಕು, ಸಂಬಂಧಿ, ಸ್ನಾತಕ ಸ್ನೇಹಿತ, ರಾಜ, ಈ ಆರೂ ಜನರು</span>
</p>
<p>
<span>ಪೂಜೆಗೆ ಅರ್ಹರು. ಆದ್ದರಿಂದ ಇಲ್ಲಿರುವ ರಾಜರಲ್ಲಿ ಪ್ರತ್ಯೇಕವಾಗಿ ಒಬ್ಬೊಬ್ಬರಿಗೂ ಪೂಜೆಮಾಡು; ಅದಕ್ಕೆ ಮುಂಚೆ ಇವರಲ್ಲೆಲ್ಲಾ ಯಾರು ಶ್ರೇಷ್ಠನೋ ಸಮರ್ಥನೋ ಅವನಿಗೆ ಅಗ್ರಪೂಜೆ ಮಾಡು.!“ ಎಂದು ಆಜ್ಞಾಪಿಸಿದನು. ಅಗ್ರಪೂಜೆಗೆ ಯಾರು ಅರ್ಹನೆಂದು ಭೀಷ್ಮನನ್ನೇ ಕೇಳಲು ಭೀಷ್ಮನು ಕೃಷ್ಣನ ಹೆಸರನ್ನು ಹೇಳಿದನು. ”ತೇಜಸ್ಸು ಬಲ ಪರಾಕ್ರಮಗಳಿಂದ ಶ್ರೀಕೃಷ್ಣನು ಗ್ರಹಗಳ ಮಧ್ಯೆ ಸೂರ್ಯನಂತೆ ಶೋಭಿಸುತ್ತಿದ್ದಾನೆ. ನಮ್ಮ ಸಭೆಯು ಅವನಿಂದ ಬೆಳಕಾಗಿದೆ, ಗೆಲುವಾಗಿದೆ“ ಎಂದನು. ಅದರಂತೆ ಸಹದೇವನು ಶಾಸ್ತ್ರೋಕ್ತವಾದ ರೀತಿಯಲ್ಲಿ ಕೃಷ್ಣನಿಗೆ ಅರ್ಘ್ಯವನ್ನು ಸಮರ್ಪಿಸಲು ಅದನ್ನು ಶ್ರೀಕೃಷ್ಣನು ಸ್ವೀಕರಿಸಿದನು. ಇದನ್ನು ನೋಡಿ ಶಿಶುಪಾಲನು ಎದ್ದುನಿಂತು ತುಂಬಿದ ಸಭೆಯಲ್ಲಿ ಭೀಷ್ಮನನ್ನೂ ಧರ್ಮರಾಜನನ್ನೂ ಶ್ರೀಕೃಷ್ಣನನ್ನೂ ಆಕ್ಷೇಪಿಸತೊಡಗಿದನು. ”ಇಷ್ಟುಜನ ಹಿರಿಯರಾದ ಕ್ಷತ್ರಿಯ ರಾಜರಿರುವಾಗ ಈ ವೃಷ್ಣಿವಂಶದಲ್ಲಿ ಹುಟ್ಟಿದ ಕೃಷ್ಣನು ಅಗ್ರಪೂಜೆಗೆ ಎಂದೂ ಅರ್ಹನಲ್ಲ.; ಪಾಂಡವರೇ ನೀವು ಹುಡುಗರು. ಧರ್ಮಸೂಕ್ಷ್ಮವನ್ನರಿಯಿರಿ; ಈ ಅಲ್ಪಬುದ್ಧಿಯ ಭೀಷ್ಮನು ಹೇಳಿದನೆಂದು ಅವನನ್ನು ಪ್ರೀತಿಗೊಳಿಸಲು ಎಲ್ಲರಿಗೂ ಹೀಗೆ ಅವಮಾನ ಮಾಡುತ್ತಿದ್ದೀರಿ; ಇಷ್ಟುರಾಜರ ಮಧ್ಯದಲ್ಲಿ ರಾಜನಲ್ಲದವಅನಿಗೆ ಅಗ್ರಪೂಜೆ ಹೇಗೆ ಸಂದೀತು? ಅವನು ವಯಸ್ಸಿನಲ್ಲಿ ದೊಡ್ಡವನೆನ್ನೋಣವೇ? ಅವನಿಗಿಂತ ವಯಸ್ಸಾದ ಅವನ ತಂದೆ ವಸುದೇವನಿದ್ದಾನೆ.; ಸ್ನೇಹಿತನೆನ್ನೋಣವೇ? ಅವನಿಗಿಂತ ಹೆಚ್ಚಿನ ಸ್ನೇಹಿತನಾದ ದ್ರುಪದನಿದ್ದಾನೆ. ಆಚಾರ್ಯನೆನ್ನೋಣವೇ ಎಲ್ಲರಿಗೂ ಆಚಾರ್ಯನಾದ ದ್ರೋಣನಿದ್ದಾನೆ.; ಋತ್ವಿಕ್ಕು ಎನ್ನೋಣವೇ, ವಿಪ್ರನಾದ ದ್ವೈಪಾಯನನಿದ್ದಾನೆ: ನಿಮಗೆ ಅವನೇ ಪೂಜ್ಯನಾಗಿದ್ದರೆ ಮಿಕ್ಕ ರಾಜರನ್ನೆಲ್ಲಾ ಇಲ್ಲಿಗೆ ಕರೆಸಿ ಏಕೆ ಅವರಿಗೆ ಅವಮಾನ ಮಾಡಬೇಕಿತ್ತು? ನಾವೆಲ್ಲ ನಿಮಗೆ ಹೆದರಿಕೊಂಡು ಕಾಣಿಕೆಗಳನ್ನು ಕಳುಹಿಸಿದೆವೇನು? ರಾಜರು ಮಾಡಬೇಕಾದ ಧರ್ಮಕಾರ್ಯವನ್ನು ಯುಧಿಷ್ಠಿರನು ಕೈಕೊಂಡು ನಡೆಸುತ್ತಾನಲ್ಲ ಎಂದು ಕಳುಹಿಸಿದೆವು.; ಅದಕ್ಕೆ ಪ್ರತಿಫಲ ಈ ಅವಮಾನ! ರಾಜಲಕ್ಷಣವೇ ಇಲ್ಲದ ಒಬ್ಬನಿಗೆ ಈ ರಾಜಸಭೆಯಲ್ಲಿ ಗೌರವಮಾಡಿದಿರಲ್ಲಾ, ಇದಕ್ಕಿಂತ ಹೆಚ್ಚಿನ ಅವಮಾನ ನಮಗೆಲ್ಲಾ ಉಂಟೇ? ರಾಜನನ್ನು ಕೊಂದು ಧರ್ಮಚ್ಯುತನಾದ ಇವನಿಗೆ ಪೂಜೆಮಾಡಿದೆಯಲ್ಲಾ ಇಂಥ ನೀನು ಧರ್ಮಾತ್ಮ ಹೇಗಾದೀಯೇ? ಪಾಂಡವರೇನೋ ಪೂಜೆ ಮಾಡಿದರೆಂದರೆ ನೀನು ಹೇಗೆ ಪೂಜೆಮಾಡಿಸಿಕೊಂಡೆ ಕೃಷ್ಣ? ನಿನಗೆ ಪೂಜೆಮಾಡಿದ್ದು ನಪುಂಸಕನಿಗೆ ಮದುವೆ ಮಾಡಿದ ಹಾಗೂ, ಕುರುಡನಿಗೆ ರೂಪವನ್ನು ತೋರಿಸಿದ ಹಾಗೂ ಆಗಿದೆ. ಯುಧಿಷ್ಠಿರನಿಗೆ ತಕ್ಕ ಭೀಷ್ಮ, ಭೀಷ್ಮನಿಗೆ ತಕ್ಕ ಕೃಷ್ಣ! ಎಲ್ಲವೂ ಸರಿಯಾಗಿದೆ!“ ಎಂದು ರಾಜರೊಡನೆ ಸಭಾತ್ಯಾಗಮಾಡಿ ಹೊರಟುಹೋದನು.; ಯುಧಿಷ್ಠಿರನು ಅವನ ಹಿಂದೆ ಹೋಗಿ ನಯವಾದ ಮತ್ತು ಮಧುರವಾದ ಮಾತುಗಳಿಂದ ”ಚೇದಿರಾಜ, ನೀನು ಆಡಿದ ಮಾತು ಉಚಿತವಲ್ಲ; ಒರಟುಮಾತುಗಳಿಂದೇನು ಪ್ರಯೋಜನ? ಭೀಷ್ಮನು ಧರ್ಮವನ್ನು ಮೀರುವವನಲ್ಲ; ಆದ್ದರಿಂದ ಅವನನ್ನು ಅಲ್ಲಗಳೆಯಬೇಡ; ನಿನಗಿಂತ ವಯಸ್ಸಿನಲ್ಲಿ ಹಿರಿಯರಾದ ಎಷ್ಟೋ ಜನ ರಾಜರು ಇಲ್ಲಿ ಇದ್ದಾರಲ್ಲಾ, ಅವರು ಹೇಗೆ ಸೈರಣೆಯಿಂದಿದ್ದಾರೆ ನೋಡು! ನೀನೂ ಹಾಗೆಯೇ ತಾಳ್ಮೆಯನ್ನು ತೋರಿಸಬೇಕು; ಕೃಷ್ಣನನ್ನು ಭೀಷ್ಮನು ತಿಳಿದಿರುವಷ್ಟು ಚೆನ್ನಾಗಿ ನೀನು ತಿಳಿದಿಲ್ಲ“ ಎಂದನು. ಭೀಷ್ಮನು ಇದನ್ನು ನೋಡಿ, ”ಯುಧಿಷ್ಠಿರ! ಅವನನ್ನು ಸಮಾಧಾನ ಮಾಡುವುದಕ್ಕೆ ಹೋಗಬೇಡ; ಅವನು ಸಮಾಧಾನಪಡಿಸುವುದಕ್ಕೆ ಯೋಗ್ಯನಲ್ಲ.; ಕ್ಷತಿಯನನ್ನು ಯುದ್ಧದಲ್ಲಿ ಗೆದ್ದಮೇಲೆ ಅವನನ್ನು ಬಿಟ್ಟುಬಿಟ್ಟರೂ ಗುರುವಾದ ಹಾಗಾಯಿತು. ಕೃಷ್ಣನ ಪರಾಕ್ರಮದಿಂದ ಸೋಲುವಡೆಯದ ರಾಜನಾರೂ ಇಲ್ಲಿ ಕಂಡುಬರುವುದಿಲ್ಲ. ಆದ್ದರಿಂದ ಇನ್ನೂ ವಯಸ್ಸಾದವರಿದ್ದರೂ ಅವರನ್ನು ಬಿಟ್ಟು ಕೃಷ್ಣನಿಗೆ ಪೂಜೆ ಸಲ್ಲಿಸಿದ್ದಾಗಿದೆ. ಎಷ್ಟೋ ಜನ ಜ್ಞಾನವೃದ್ಧರಾದವರು ಕೃಷ್ಣನ ಗುಣಗಳನ್ನು ಹೊಗಳಿದ್ದಾರೆ. ನಾವು ಯಾವುದೋ ಆಶೋತ್ತರವನ್ನಿಟ್ಟುಕೊಂಡಾಗಲೀ ಕೃಷ್ಣನು ಸಂಬಂಧಿಯೆಂದಾಗಲೀ ಅವನಿಗೆ ಈ ಗೌರವವನ್ನು ಕೊಟ್ಟಿಲ್ಲ. ಅವನ ಯಶಸ್ಸು ಶೌರ್ಯ ಜಯ ಇವುಗಳನ್ನು ಮನಸ್ಸಿಗೆ ತಂದುಕೊಂಡು ಅಗ್ರಪೂಜೆ ಮಾಡಿದ್ದೇವೆ.; ಬ್ರಾಹ್ಮಣರಲ್ಲಿ ಜ್ಞಾನವೃದ್ಧನಾದವನೂ, ಕ್ಷತ್ರಿಯರಲ್ಲಿ ಅಧಿಕ ಬಲಶಾಲಿಯೂ ಪೂಜಾಯೋಗ್ಯನಾಗುತ್ತಾನೆ.; ಕೃಷ್ಣನಲ್ಲಿ ಈ ಗುಣಗಳೆರಡೂ ಇವೆ.; ಅಲ್ಲದೆ ಅವನಲ್ಲಿರುವ ದಾನ ದಕ್ಷತೆ,ವಿದ್ಯೆ,ವೀರ್ಯ, ವಿನಯ,ಕೀರ್ತಿ, ಬುದ್ಧಿ ಇವು ಮತ್ತಾರಲ್ಲಿವೆ.? ಆಚಾರ್ಯ ಮುಂತಾದ ಆರು ವಿಧ ಪೂಜಾರ್ಹರ ಗುಣಗಳೂ ಕೃಷ್ಣನಲ್ಲಿವೆ. ಅವನ ವಿಚಾರ ತಿಳಿಯದೆ ಶಿಶುಪಾಲನು ಆಕ್ಷೇಪಿಸಿದ್ದಾನೆ. ತಿಳಿದವರೂ ಹಿರಿಯರೂ ಆದ ರಾಜರು ಯಾರು ಆಕ್ಷೇಪಿಸುತ್ತಾರೆ?“ ಎಂದನು. ಶಿಶುಪಾಲನು ”ವೃದ್ಧನಾಗಿದ್ದೂ ಹೀಗೆ ಕುಲಗೇಡಿಯಂತೆ ಎಲ್ಲಾ ರಾಜರನ್ನೂ ಬೆದರಿಸುವುದಕ್ಕೆ ನಿನಗೆ ನಾಚಿಕೆಯಾಗುವುದಿಲ್ಲವೇ, ಭೀಷ್ಮ? ನೀನು ಕೌರವರಿಗೆ ಮುಂದಾಳಾಗಿರುವುದು ಒಂದು ದೋಣಿ ಇನ್ನೊಂದು ದೋಣಿಯನ್ನು ನಡೆಸುವಂತೆ; ಒಬ್ಬ ಕುರುಡನಿಗೆ ಇನ್ನೊಬ್ಬ ಕುರುಡನು ದಾರಿ ತೋರಿಸುವಂತೆ. ಈ ದುರಹಂಕಾರಿಯೂ ಮೂರ್ಖನೂ ಆದ ಕೇಶವನನ್ನು ಹೊಗಳಬೇಕೆನ್ನುವ ನಿನ್ನ ನಾಲಗೆ ನೂರು ಪಾಲಾಗಿ ಸೀಳಿಹೋಗುವುದಿಲ್ಲವಲ್ಲ! ಜ್ಞಾನವೃದ್ಧನಾಗಿಯೂ ನೀನು ತಿರಸ್ಕಾರ ಯೋಗ್ಯನಾದ ಈ ಗೊಲ್ಲನನ್ನು ಹೊಗಳುತ್ತಿದ್ದೀಯಲ್ಲಾ! ಅವನು ಪೂತನಿಯನ್ನು ಕೊಂದ, ಹೋರಿಯನ್ನು ಹೊಡೆದ ಎಂದು ಅವನ ಹಿರಿಮೆಯನ್ನು ಹೇಳುತ್ತೀಯಲ್ಲಾ, ಅವೇನು ಯುದ್ಧವಿಶಾರದರೇ? ಗಾಡಿಯನ್ನು ಬೀಳಿಸಿದರೆ ಅದೇನು ಪ್ರಾಣವುಳ್ಳದ್ದೇ? ಒಂದು ಹುತ್ತದಂಥ ಗೋವರ್ಧನವನ್ನು ಎತ್ತಿದ್ದು ನನಗೇನು ಆಶ್ಚರ್ಯವಾಗಿ ಕಾಣುವುದಿಲ್ಲ. ಕಂಸನನ್ನು ಕೊಂದದ್ದು ಅದ್ಭುತವೇನಲ್ಲ; ಸ್ತ್ರೀಹತ್ಯ ಗೋಹತ್ಯಗಳು ಮಹಾಪಾಪ. ಇವುಗಳನ್ನು ಮಾಡಿದವನು ಹೊಗಳಿಕೆಗೆ ಅರ್ಹನೇ? ನಿನ್ನ ಮಾತಿಗೆ ಸಮ್ಮತಿಸಿ ಈ ಪಾಂಡವರು ಕೃಷ್ಣನಿಗೆ ಸಲ್ಲಿಸಿದ ಪೂಜೆಯೆಲ್ಲ ನಿಷ್ಪ್ರಯೋಜನ! ನೀನು ಧರ್ಮವನ್ನು ಆಡುವವನೇ ಹೊರತು ಮಾಡುವವನಲ್ಲ. ಹಿಂದೆ ನೀನು ಮತ್ತೊಬ್ಬನನ್ನು ವರಿಸಿದ್ದ ಅಂಬೆಯನ್ನು ತಂದೆಯೆಲ್ಲಾ, ಅದು ಧರ್ಮವೇ? ಅವಳನ್ನು ಬೇಡವೆಂದ ನಿನ್ನ ತಮ್ಮ ವಿಚಿತ್ರವೀರ್ಯ ಸನ್ಮಾರ್ಗದಲ್ಲಿ ನಡೆದ. ನಿನಗೆ ಧರ್ಮವೆಲ್ಲಿ ಬಂತು, ಭೀಷ್ಮ! ಭ್ರಾಂತಿಯಿಂದಲೋ ನಪುಂಸಕತನದಿಂದಲೋ ನೀನು ಹಿಡಿದಿರುವ ಈ ಬ್ರಹ್ಮಚರ್ಯೆ ವ್ಯರ್ಥ! ನೀನು ಯಾರನ್ನಾದರೂ ದೊಡ್ಡವರನ್ನು ಸೇವಿಸಿದ್ದರಲ್ಲವೇ ಅವರು ಧರ್ಮವನ್ನು ಹೇಳಿಕೊಟ್ಟಿದ್ದಾರು? ಯಜ್ಞ. ಯಾಗ, ದಾನ, ದಕ್ಷಿಣೆ, ಅಧ್ಯಯನ ಇವೆಲ್ಲಾ ಪುತ್ರಸಂತತಿಯ ಬೇಳೆಪಾಲಿಗೆ ಸಮನಲ್ಲ; ಅಪುತ್ರವಂತನು ಮಾಡುವ ವ್ರತೋಪವಾಸಗಳು ವ್ಯರ್ಥ; ಹೀಗೆ ಮಕ್ಕಳಿಲ್ಲದವನೂ ಮುದುಕನೂ ಆದ ನೀನು ಮಿಥ್ಯಾಧರ್ಮವನ್ನು ಬೋಧಿಸಿ, ಮುದಿಹಂಸದಂತೆ (ಮುದಿಹಂಸವು ಆಡುತ್ತಿದ್ದ ಧರ್ಮದ ಮಾತುಗಳನ್ನು ನಂಬಿಕೊಂಡು ಅದರ ನೆಂಟರಿಷ್ಟರಾದ ಪಕ್ಷಿಗಳೆಲ್ಲವೂ ತಮ್ಮ ಮೊಟ್ಟಿಗಳನ್ನು ಅದರ ಹತ್ತಿರ ಕಾವಲಾಗಿಟ್ಟುವೆಂದೂ ಅದು ಆ ಮೊಟ್ಟೆಗಳನ್ನೆಲ್ಲಾ ತಿನ್ನುತ್ತ ಬರಲು ಅದನ್ನು ಕಂಡ ಆ ಪಕ್ಷಿಗಳು ಆ ಮುದಿಹಂಸವನ್ನು ಕೊಂದವೆಂದೂ ಒಂದು ಹಳೆಯ ಕಥೆ) ಜ್ಞಾತಿಗಳಿಂದ ಕೊಲೆಗೆ ಗುರಿಯಾಗುತ್ತೀಯೇ. ಮಹಾಬಲಶಾಲಿಯಾದ ಜರಾಸಂಧನು ಕೃಷ್ಣನು ದಾಶನೆಂದು ಅವನೊಡನೆ ಯುದ್ಧಕ್ಕೆ ಹೋಗಲಿಲ್ಲ. ಆದರೆ ಈ ಕೃಷ್ಣನು ಭೀಮಾರ್ಜುನರನ್ನು ಕಳ್ಳದಾರಿಯಿಂದ ಅವನ ಅರಮನೆಯೊಳಗೆ ಹೊಗಿಸಿ. ಬ್ರಾಹ್ಮಣರೆಂದು ಹೇಳಿ ಮೋಸಮಾಡಿ ಅವನನ್ನು ಕೊಂದದ್ದು ಸರಿಯೆಂದು ಯಾರು ಒಪ್ಪುತ್ತಾರೆ? ಧರ್ಮಾತ್ಮನಾದ ಅವನು ಬ್ರಾಹ್ಮಣ್ಯದ ಮೇಲಿನ ಅಭಿಮಾನದಿಂದ ಇವರಿಗೆ ಅರ್ಘ್ಯಪಾದ್ಯಾದಿಗಳನ್ನು ಕೊಟ್ಟು ಊಟವಿಕ್ಕಿದರೆ ಇವರು ಅವನಿಗೆ ಅಪಕಾರ ಮಾಡಬಹುದೇ? ನೀನು ಸನ್ಮಾರ್ಗದಿಂದ ತಪ್ಪಿಸಿದರೂ ಅದೇ ಸಾಧುವೆಂದು ಈ ಪಾಂಡವರು ತಿಳಿದುಕೊಂಡಿದ್ದಾರಲ್ಲ, ಇದಲ್ಲವೇ ಆಶ್ಚರ್ಯ!“ ಎಂದು ದೂಷಿಸಿದನು. ಇದನ್ನು ಕೇಳಿ ಭೀಮನಿಗೆ ಬ್ರಹ್ಮೇತಿ ಸಿಟ್ಟು ಬಂತು. ಹುಬ್ಬು ಗಂಟಿಕ್ಕಿ ಹಲ್ಲು ಕಡಿಯುತ್ತ ಮೇಲೆ ಬೀಳುವುದಕ್ಕೆ ಬರಲು, ಭೀಷ್ಮನು ಮೇರೆ ಮೀರಿ ಬರುವ ಸಮುದ್ರವನ್ನು ತಡೆಯುವಂತೆ ಅವನನ್ನು ತಡೆದನು.; ಶಿಶುಪಾಲನು ನಗುತ್ತ ”ಅವನನ್ನು ತಡೆಯಬೇಡ, ಬಿಡು, ಭೀಷ!್ಮ. ನನ್ನ ಪ್ರತಾಪಾಗ್ನಿಯಲ್ಲಿ ಈ ಹುಳು ಬಿದ್ದು ಸಾಯುವುದನ್ನು ರಾಜರೆಲ್ಲರೂ ನೋಡಲಿ! ಎಂದನು. ಆದರೂ ಭೀಷ್ಮನು ಅವನನ್ನು ತಡೆದು, “ಈ ಶಿಶುಪಾಲನು ಹುಟ್ಟಿದಾಗ ಇವನಿಗೆ ಮೂರು ಕಣ್ಣು ನಾಲ್ಕು ಕೈಗಳಿದ್ದವು;. ಹುಟ್ಟಿದಾಗ ಕತ್ತೆಯಂತೆ ಅರಚಿದನು. ಆದ್ದರಿಂದ ಅವನ ತಾಯಿತಂದೆಗಳು ಈ ವಿಕಾರ ಸ್ವರೂಪವನ್ನು ತ್ಯಜಿಸಿಬಿಡಬೇಕೆಂದಿದ್ದರು. ಆಷ್ಟರಲ್ಲಿ ‘ರಾಜ! ಇವನು ಮಹಾಬಲಶಾಲಿ; ಇವನ ರೂಪನ್ನು ಕಂಡು ಹೆದರಬೇಡಿ; ನಿಮ್ಮಿಂದ ಅವನಿಗೆ ಸಾವಿಲ್ಲ; ಅವನಿಗೆ ಮರಣಕಾಲವೂ ಒದಗಿಬಂದಿಲ್ಲ’ ಎಂದು ಅಶರೀರವಾಣಿಯಾಯಿತು. ತಾಯಿಯು ಕರುಳ ಮಮತೆಯಿಂದ ‘ಹಾಗಾದರೆ ಇವನಿಗೆ ಯಾರಿಂದ ಸಾವು?’ ಎಂದು ಕೇಳಿದಳು. ಅದೇ ವಾಣಿಯು ‘ಯಾರ ತೊಡೆಯ ಮೇಲೆ ಮಲಗಿಸಿದರೆ, ಈ ಮಗುವಿನ ಮೂರನೆಯ ಕಣ್ಣೂ ಹೆಚ್ಚಿಗೆಯ ತೋಳುಗಳೂ ಬಿದ್ದುಹೋಗುವವೋ ಅವರಿಂದ ಸಾವು!’ ಎಂದಿತು. ಸಾವಿರಾರು ರಾಜರ ತೊಡೆಯ ಮೇಲೆ ಮಲಗಿಸಿ ನೋಡಿಯಾಯಿತು. ಏನೂ ಆಗಲಿಲ್ಲ. ಕೊನೆಗೆ ಕೃಷ್ಣ ಬಲರಾಮರು ತಮ್ಮ ಸೋದರತ್ತೆಯಾದ ಯಾದವಿಗೆ ಇಂಥ ಒಂದು ಮಗುವಾಗಿದೆಯೆಂದು ಕೇಳಿ ನೋಡಲು ಬಂದರು. ಕುಶಲ ಪ್ರಶ್ನೆಗಳಾದ ಮೇಲೆ, ಯಾದವಿಯು ಮಗುವನ್ನು ಕೃಷ್ಣನ ತೊಡೆಯ ಮೇಲೆ ಮಲಗಿಸಿದಳೋ ಇಲ್ಲವೋ, ಮೂರನೆಯ ಕಣ್ಣು ಒಳಕ್ಕೆ ಹೋಗಿಬಿಟ್ಟಿತು.; ಹೆಚ್ಚಿನ ತೋಳುಗಳು ಬಿದ್ದುಹೋದವು. ಇದನ್ನು ನೋಡಿ ದಿಗಿಲು ದುಃಖಗಳಿಂದ ಯಾದವಿಯು ಕೃಷ್ಣನಿಂದ ವರವನ್ನು ಕೇಳಿದಳು. ಏನು ವರ ಬೇಕೆಂದು ಕೇಳಲು ಅವಳು ಶಿಶುಪಾಲನ ಅಪರಾಧಗಳನ್ನು ಕ್ಷಮಿಸಬೇಕೆಂದು ಕೇಳಿದಳು. ಕೃಷ್ಣನು, ‘ಅಮ್ಮ ಅವನು ಮಾಡುವ ನೂರು ತಪ್ಪುಗಳನ್ನು ಕ್ಷಮಿಸುತ್ತೇನೆ. ನೀನು ಚಿಂತಿಸಬೇಡ’ ಎಂದು ಅವಳನ್ನು ಸಮಾಧಾನ ಮಾಡಿದನು. ಹೀಗೆ ಕೃಷ್ಣನು ಕೊಟ್ಟ ವರದಿಂದ ಕೊಬ್ಬಿ ಇವನು ನಿನ್ನನ್ನು ಕರೆಯುತ್ತಿದ್ದಾನೆ” ಎಂದನು. ಶಿಶುಪಾಲನಿಗೆ ಈ ಮಾತು ಸಹಿಸದಾಯಿತು. ಇನ್ನಷ್ಟು ರೇಗಿ, “ಭೀಷ್ಮ, ಏಕೆ ಹೀಗೆ ಯಾವಾಗಲೂ ಅವನನ್ನು ವಂಧಿಮಾಗಧರಂತೆ ಹೊಗಳುತ್ತೀಯೆ? ರಾಜರನ್ನು ಹೊಗಳಬೇಕಾದರೆ ಇಗೋ ಈ ಬಾಹ್ಲೀಕ ರಾಜನಿದ್ದಾನೆ, ಕರ್ಣನಿದ್ದಾನೆ; ಬ್ರಾಹ್ಮಣರನ್ನು ಹೊಗಳಬೇಕಾದರೆ ದ್ರೋಣನಿದ್ದಾನೆ, ಅಶ್ವತ್ಥಾಮನಿದ್ದಾನೆ; ಇವರಲ್ಲಿ ಯಾರೊಬ್ಬನಿಗೆ ಸಿಟ್ಟು ಬಂದರೂ ಈ ಭೂಮಿಯನ್ನು ನಿರ್ನಾಮ ಮಾಡಿಬಿಡಬಲ್ಲರು. ನಿನ್ನ ಈ ಕೃಷ್ಣಸ್ತ್ರೋತ್ರವನ್ನು ಯಾರೂ ಅನುಮೋದಿಸುವುದಿಲ್ಲ. ಈ ರಾಜರೆಲ್ಲರೂ ನಿನ್ನನ್ನು ಬಿಟ್ಟುಕೊಟ್ಟಿರುವುದರಿಂದ ನೀನು ಜೀವಸಹಿತನಾಗಿ ಬದುಕಿದ್ದೀಯೆ; ನಿನ್ನ ಹಾಗೆ ಲೋಕವನ್ನೇ ಮೇಲೆ ಹಾಕಿಕೊಂಡವನು ಮತ್ತೊಬ್ಬನಿಲ್ಲ!” ಎಂದನು. ಭೀಷ್ಮನು ಮಹಾತಿರಸ್ಕಾರದಿಂದ “ಆಹಾ! ಈ ರಾಜರು ಬಿಟ್ಟುಕೊಟ್ಟಿರುವುದರಿಂದ ನಾನು ಬದುಕಿದ್ದೇನೆಯೇ? ನಾನು ಈ ರಾಜರನ್ನು ಒಂದು ಹುಲ್ಲುಕಡ್ಡಿಗೂ ಸಮನಾಗಿ ಎಣಿಸುವುದಿಲ್ಲ!” ಎಂದನು. ಈ ಮಾತನ್ನು ಕೇಳಿದಾಗ ಅಲ್ಲಿದ್ದ ರಾಜರ.ಲ್ಲಿ ಕೆಲವರಿಗೆ ಸಂತೋಷವಾಯಿತು, ಕೆಲವರಿಗೆ ಕೋಪಬಂತು; ಕೆಲವರು ಈ ಮುದುಕ ತುಂಬ ಹೆಚ್ಚಿಕೊಂಡಿದ್ದಾನೆ. ಇವನು ಕ್ಷಮೆಗೆ ಅರ್ಹನಲ್ಲ.; ಎಲ್ಲ ರಾಜರೂ ಸೇರಿ ಇವನನ್ನು ಪಶುವನ್ನು ಕೊಂದ ಹಾಗೆ ಕೊಲ್ಲೋಣ; ಇಲ್ಲದಿದ್ದರೆ ಬೆಂಕಿ ಹೊತ್ತಿಸಿ ಸುಟ್ಟುಬಿಡೋಣ!“ ಎಂದರು. ಭೀಷ್ಮನು ”ರಾಜರೇ, ಹೀಗೆ ಮಾತಿಗೆ ಮಾತು ಕೊಡುತ್ತ ಹೋದರೆ ಅದಕ್ಕೆ ಕೊನೆ ಇರುವುದಿಲ್ಲ; ಆದ್ದರಿಂದ ಈಗ ನಾನು ಹೇಳುವುದನ್ನು ನೀವೆಲ್ಲರೂ ಕೇಳಿ; ಆಮೇಲೆ ನನ್ನನ್ನು ಪಶುವಿನ ಹಾಗಾದರೂ ಕೊಲ್ಲಿ, ಬೆಂಕೆ ಹೊತ್ತಿಸಿಯಾದರೂ ಸುಡಿ; ನಾನೇನೋ ಶ್ರೀಕೃಷ್ಣನನ್ನು ಪೂಜೆಮಾಡಿಯಾಯಿತು; ನಿಮ್ಮಲ್ಲಿ ಯಾರಿಗಾದರೂ ಸಾಯುವುದಕ್ಕೆ ಇಷ್ಟವಿದ್ದರೆ ಕೃಷ್ಣನನ್ನು ಯುದ್ಧಕ್ಕೆ ಕರೆಯಿರಿ!"ಎಂದನು. </span>
</p>
<p>
<span> ಶಿಶುಪಾಲನು ಈ ಮಾತನ್ನು ಕೇಳಿ ಕೃಷ್ಣನ ಮೇಲೆ ಯುದ್ಧಮಾಡಲು ತನ್ನ ಇಷ್ಟವನ್ನು ವ್ಯಕ್ತಪಡಿಸಿ, ಅವನನ್ನು ಕುರಿತು “ಜನಾರ್ಧನ, ನನ್ನ ಮೇಲೆ ಯುದ್ಧಕ್ಕೆ ಬಾ; ನಿನ್ನನ್ನೂ ಪಾಂಡವರನ್ನೂ ತೀರಿಸಿಬಿಡುತ್ತೇನೆ.; ಪಾಂಡವರು ದಾಶನಾದ ನಿನ್ನನ್ನು ಬಾಲ್ಯದಿಂದಲೂ ಗೌರವ ಮಾಡುತ್ತಿದ್ದಾರೆ. ಈಗ ರಾಜರನ್ನೆಲ್ಲಾ ಅಲಕ್ಷ್ಯಮಾಡಿ ರಾಜನಲ್ಲದ ನಿನಗೆ ಅಗ್ರಪೂಜೆ ಮಾಡಿದ್ದಾರೆ. ಹೀಗೆ ಅರ್ಹತೆ ಇಲ್ಲದವನಿಗೆ ಅರ್ಹತೆ ಕೊಟ್ಟಿದ್ದರಿಂದ ಅವರು ವಧ್ಯರು” ಎಂದು ಗರ್ಜಿಸಿದನು. ಶ್ರೀಕೃಷ್ಣನು ಅಲ್ಲಿ ಸೇರಿದ್ದ ರಾಜರನ್ನೂ, ಪಾಂಡವರನ್ನೂ ಉದ್ದೇಶಿಸಿ ‘ರಾಜರೇ! ಈ ಶಿಶುಪಾಲನು ನಮಗೆ ದೊಡ್ಡ ಶತ್ರು; ನಾನು ಪ್ರಾಗ್ಜೋತಿಷಪುರಕ್ಕೆ ಹೋಗಿದ್ದನ್ನು ತಿಳಿದು ಇವನು ದ್ವಾರಕಾ ಪಟ್ಟಣವನ್ನು ಸುಟ್ಟುಹಾಕಿದನು.; ರೈವತಕ ಪರ್ವತದಲ್ಲಿ ಭೋಜರಾಜರು ವಿಹರಿಸುತ್ತಿರಲು ಅವರನ್ನು ಕೊಂದೋ ಕಟ್ಟಿಯೋ ಹಾಕಿ ಊರಿಗೆ ಹೊರಟುಹೋದನು.; ನಮ್ಮ ತಂದೆ ಅಶ್ವಮೇಧಯಾಗವನ್ನು ಕೈಕೊಂಡಾಗ ಆ ಯಜ್ಞ ನಡೆಯಬಾರದೆಂಬ ದುರುದ್ದೇಶದಿಂದ ಯಜ್ಞಾಶ್ವವನ್ನು ಅಪಹರಿಸಿಬಿಟ್ಟನು.; ಸೌವೀರದಿಂದ ಹೋಗುತ್ತಿದ್ದಾಗ ಬಭ್ರುವಿನ ಹೆಂಡತಿಯನ್ನು ಕಾಮಿಸಿ ಹೊತ್ತುಕೊಂಡು ಹೋದನು; ಸೋದರಮಾವನಿಗೇ ಕೇಡನ್ನು ಬಗೆದು ಕರೂಷ ರಾಜನಿಗೋಸ್ಕರ ಭದ್ರೆಯನ್ನು ಅಪಹರಿಸಿಕೊಂಡು ಹೋದನು. ನಾನೂ ನನ್ನ ಸೋದರತ್ತೆಯನ್ನು ನೋಡಿಕೊಂಡು ಇದನ್ನೆಲ್ಲಾ ಸಹಿಸಿಕೊಂಡಿದ್ದೇನೆ.; ಅದೃಷ್ಟವಶಾತ್​ ಇದು ಎಲ್ಲ ರಾಜರ ಎದುರಿಗೂ ನಡೆಯುತ್ತಿದೆ.; ನನ್ನ ವಿಚಾರದಲ್ಲಿ ಅವನ ದುರ್ವರ್ತನೆಯನ್ನು ನೀವು ಕಣ್ಣಾರೆ ಕಂಡಿದ್ದೀರಿ; ಹಿಂದೆ ಆದದ್ದನ್ನು ಕೇಳಿದ್ದೀರಿ; ಈಗ ಅವನ ಅಕೃತ್ಯವನ್ನು ಸಹಿಸುವುದು ಅಸಾಧ್ಯವಾಗಿದೆ.; ಹಿಂದೆ ಈ ಮೂಢನು ರುಕ್ಮಿಣಿಯ ಮೇಲೇ ಕಣ್ಣುಹಾಕಿದ್ದ.; ಆದರೆ ಅವಳು ಅವನಿಗೆ ದೊರೆಯಲಿಲ್ಲ. .“ ಎಂದನು. ಇದನ್ನು ಕೇಳಿದ ರಾಜರು ಶಿಶುಪಾಲನನ್ನು ಬಹುವಾಗಿ ದೂಷಿಸಿದರು. ಶಿಶುಪಾಲನಾದರೋ ಗಟ್ಟಿಯಾಗಿ ನಗುತ್ತ, ರುಕ್ಮಿಣಿಯನ್ನು ನಾನು ಕಾಮಿಸಿದ್ದೆನೆಂದು ತುಂಬಿದ ಸಭೆಯಲ್ಲಿ ಅದರಲ್ಲೂ ರಾಜಸಭೆಯಲ್ಲಿ ಹೇಳುತ್ತೀಯಲ್ಲಾ, ನಿನಗೆ ನಾಚಿಕೆಯಾಗುವುದಿಲ್ಲವೇ? ತನ್ನ ಹೆಂಡತಿಯನ್ನು ಮತ್ತೊಬ್ಬನು ಕಾಮಿಸಿದ್ದನೆಂದು ನೀನಲ್ಲದೆ ಮತ್ತಾವ ಗಂಡಸು ಹೇಳಿಕೊಂಡಾನು? ನೀನು ಕ್ಷಮಿಸಿಯಾದರೂ ಕ್ಷಮಿಸು, ಬಿಟ್ಟಾದರೂ ಬಿಡು; ನೀನು ಕೋಪಿಸಿಕೊಂಡರೆ ನನಗೆ ಆಗುವುದೇನು, ಪ್ರಸನ್ನನಾದರೆ ಆಗುವುದೇನು?..” ಎಂದನು. ಇನ್ನೂ ಆ ಮಾತನ್ನು ಆಡುತ್ತಿರುವಾಗಲೇ ಕೃಷ್ಣನು ರೇಗಿ ತನ್ನ ಚಕ್ರದಿಂದ ಅವನ ಕತ್ತನ್ನು ಕತ್ತರಿಸಿ ಹಾಕಿದನು. ಶಿಶುಪಾಲನು ವಜ್ರಾಯುಧದಿಂದ ಕಡಿವಡೆದು ಬಿದ್ದ ಬೆಟ್ಟದಂತೆ ಬಿದ್ದುಬಿಟ್ಟನು. ಇದನ್ನು ನೋಡುತ್ತಿದ್ದ ರಾಜರೊಬ್ಬರೂ ಉಸಿರೆತ್ತಲಿಲ್ಲ; ಕೆಲವರು ಸುಮ್ಮನೆ ಕೃಷ್ಣನನ್ನು ಬೆರಗಾಗಿ ನೋಡುತ್ತಿದ್ದರು.; ಮತ್ತೆ ಕೆಲವರು ಕೈಕೈ ಹಿಸುಕಿಕೊಂಡರು.; ಇನ್ನು ಕೆಲವರು ಕೋಪದಿಂದ ಹಲ್ಲುಮುಡಿ ಕಚ್ಚಿದರು.; ಇನ್ನೂ ಕೆಲವರು ಕೃಷ್ಣನನ್ನು ತಮ್ಮ ಮನಸ್ಸಿನಲ್ಲಿಯೇ ಮೆಚ್ಚಿಕೊಂಡರು. ಇತರರು ಉದಾಸೀನರಾಗಿದ್ದರು. ಹೀಗೆ ರಾಜಸೂಯಯಾಗಕ್ಕೆ ಒದಗಿದ ವಿಘ್ನವು ನಿವಾರಣೆಯಾಯಿತು. ಕೃಷ್ಣನ ರಕ್ಷಣೆಯಲ್ಲಿ ಯುಧಿಷ್ಠಿರನು ರಾಜಸೂಯಯಾಗವನ್ನು ಮುಗಿಸಿದನು. ಎಲ್ಲರೂ ಅವನನ್ನು ಆಭಿನಂದಿಸಿ ತಮ್ಮ ತಮ್ಮ ಊರಿಗೆ ಹಿಂತಿರುಗಲು ಅವನ ಅಪ್ಪಣೆ ಬೇಡಿದರು.; ಅವನು ಅವರೆಲ್ಲರನ್ನೂ ಯಥೋಚಿತವಾಗಿ ಸನ್ಮಾನಿಸಿ ಬೀಳ್ಕೊಟ್ಟನು. ಕೃಷ್ಣನೂ ದ್ವಾರಕಾ ಪಟ್ಟಣಕ್ಕೆ ಹಿಂತಿರುಗಲು ಇಷ್ಟವನ್ನು ಸೂಚಿಸಿದನು. ಧರ್ಮರಾಜನು ಅವನಿಗೆ ತನ್ನ ಕೃತಜ್ಞತೆಯನ್ನು ಸೂಚಿಸಿ, “ಕೃಷ್ಣ! ನಿನ್ನ ದಯೆಯಿಂದ ಯಜ್ಞ ನೆರವೇರಿತು.; ರಾಜರೆಲ್ಲರೂ ಕಪ್ಪ ಕೊಡುವಂತಾಯಿತು; ನಿನ್ನನ್ನು ಬಿಟ್ಟು ಇರಲು ನಮಗೆ ಸಮಾಧಾನವೇ ಇಲ್ಲ; ಆದರೇನು ಮಾಡುವುದು? ನೀನೂ ದ್ವಾರವತಿಗೆ ಹೋಗಲೇಬೇಕು!” ಎಂದನು. ಆಮೇಲೆ ಅವರಿಬ್ಬರೂ ಕುಂತಿ ಇದ್ದೆಡೆಗೆ ಹೋದರು. ಕೃಷ್ಣನು, ’ಅತ್ತೆ! ನಿನ್ನ ಮಕ್ಕಳು ಸಾಮ್ರಾಜ್ಯವನ್ನು ಪಡೆದರು; ಐಶ್ವರ್ಯವಂತರಾದರು; ಇನ್ನು ಸಂತೋಷದಿಂದಿರು; ನಾನು ಊರಿಗೆ ಹೋಗಿಬರುತ್ತೇನೆ" ಎಂದು ಅವಳ ಅಪ್ಪಣೆಯನ್ನು ಬೇಡಿದನು. ಹೀಗೆಯೇ ಸುಭದ್ರೆಯನ್ನೂ ದ್ರೌಪದಿಯನ್ನೂ ಕಂಡು ಅವರಿಂದ ಬೀಳ್ಕೊಂಡು ಶ್ರೀಕೃಷ್ಣನು ದ್ವಾರಕೆಗೆ ಪ್ರಯಾಣಮಾಡಿದನು. </span>
</p>
<p>
<span> ಎಲ್ಲರೂ ತಮ್ಮ ತಮ್ಮ ಊರಿಗೆ ಹಿಂತಿರುಗಿದರು. ದುರ್ಯೋಧನನೂ ಶಕುನಿಯೂ ಮಾತ್ರ ಇನ್ನೂ ಅಲ್ಲಿಯೇ ಇದ್ದುಕೊಂಡಿದ್ದರು. </span>
</p>
<p>
<span> ದುರ್ಯೋಧನನು ಪಾಂಡವರ ಅರಮನೆಯಲ್ಲಿ ಇದ್ದಾಗ, ಆ ದಿವ್ಯವಾದ ಸಭಾಮಂದಿರದ ಶಿಲ್ಪಸೌಂದರ್ಯ ಚಮತ್ಕಾರಗಳನ್ನೆಲ್ಲಾ ನೋಡಿದನು. ಅವುಗಳನ್ನು ಅವನು ಹಸ್ತಿನಗರದಲ್ಲಿ ಕಂಡೇ ಅರಿಯನು. ಒಂದು ಸಾರಿ ಅವನು ಸ್ಪಟಿಕಶಿಲೆಯಿಂದ ಮಾಡಿದ್ದ ನೆಲಗಟ್ಟನ್ನು ನೀರೆಂದು ಭ್ರಮಿಸಿ ತಾನು ಉಟ್ಟಿದ್ದ ಬಟ್ಟೆಯನ್ನು ಮುದುರಿಕೊಂಡನು. ಅದು ನೀರಲ್ಲವೆಂದು ತಿಳಿದಾಗ ದುಮ್ಮಾನದಿಂದ ಮುಖ ತೋರಿಸದೆ ಮುಂದೆ ಹೋದನು. ಮತ್ತೊಂದು ಸಾರಿ, ಸ್ಪಟಿಕದಂತೆ ತಿಳಿಯಾದ ನೀರೂ ಸ್ಫಟಿಕದಂತೆ ಹೊಳೆಯುವ ಕಮಲಗಳೂ ಇದ್ದ ಕೊಳವನ್ನು ನೆಲವೆಂದು ತಿಳಿದು ಕಾಲಿಡಲು, ಅದರೊಳಗೆ ಬಿದ್ದು ಉಟ್ಟಿದ್ದ ಬಟ್ಟೆಗಳನ್ನೆಲ್ಲಾ ನೆನಸಿಕೊಂಡನು. ಎಲ್ಲರೂ ನಕ್ಕರು.; ದೊರೆಯ ಅಪ್ಪಣೆಯಂತೆ ಆಳುಗಳು ಬೇರೆ ಬಟ್ಟೆಗಳನ್ನು ತಂದುಕೊಟ್ಟರು; ಆ ಅವಸ್ಥೆಯಲ್ಲಿ ಭೀಮಾರ್ಜುನರು ಅವನನ್ನು ಕಂಡರು; ಅವರಿಗೆ ನಗು ತಡೆಯಲಾರದಾಯಿತು. ದುರ್ಯೋಧನನಿಗೆ ತುಂಬ ಅವಮಾನವಾಗಿ ಅವರಿಗೆ ತನ್ನ ಮುಖವನ್ನು ತೋರಿಸದೆ ಹೋದನು. ಮುಂದೆ ಜಲದಂತಿದ್ದ ನೆಲವನ್ನು ದಾಟಿಕೊಂಡು ಹೋಗಲು ಆವಲೂ ಅವನು ನಗುವಿಗೆ ಈಡಾದನು. ಇದರಂತೆ ಬಾಗಿಲು ತೆರೆದಿದೆ ಎಂದು ನುಗ್ಗಿದರೆ ಅಲ್ಲಿ ಬಾಗಿಲೇ ಇಲ್ಲದೆ ಹಣೆಗೆ ಗೋಡೆ ಬಡಿಯುವುದು; ಬಾಗಿಲು ಇರುವ ಕಡೆಯಲ್ಲಿ ಅದು ಕಾಣದೆ ಅವನು ಸುಮ್ಮನೆ ನಿಲ್ಲುವನು, ಇಂಥ ಹಲವು ಬಗೆಯ ಮೋಹಮೋಸಗಳಿಗೆ ಒಳಗಾಗಿ, ಅವನು ಅಲ್ಲಿ ಇರುವ ತನಕ ತುಂಬ ಅವಮಾನ ಪಟ್ಟು ಹೊರಟನು.ಈ ಅವಮಾನ ಒಂದುಕಡೆ; ರಾಜಸೂಯದಲ್ಲಿ ಪಾಂಡವರ ಅಭ್ಯುದಯವನ್ನು ಕಂಡು ಆದ ಹೊಟ್ಟೆಯಕಿಚ್ಚು ಇನ್ನೊಂದು ಕಡೆ; ಇದರಿಂದ ಅವನು ಚಿಂತೆಗೊಳಗಾಗಿ ಕಳೆಗುಂದಿದನು. ಅವನ ಮನಸ್ಸಿನ ತುಂಬಾ ಪಾಂಡವರ ಸಭಾ ಮಂದಿರ ಮತ್ತು ಸಂಪತ್ತು ಇವುಗಳ ಯೋಚನೆಯೇ; ಆದ್ದರಿಂದ ದಾರಿಯಲ್ಲಿ ಶಕುನಿಯು ಮಾತನಾಡಿಸಿದರೂ ಮಾತನಾಡದೆ ಸುಮ್ಮನೆ ಹೋಗುತ್ತಿದ್ದನು. ಅದನ್ನು ನೋಡಿ ಶಕುನಿಯು, “ಏಕೆ ದುರ್ಯೋಧನ, ಹೀಗೆ ಚಿಂತಾಮಗ್ನನಾಗಿ ನಿಟ್ಟುಸಿರು ಬಿಡುತ್ತ ಬರುತ್ತಿದ್ದೀಯೆ?” ಎಂದು ಕೇಳಿದನು. ದುರ್ಯೋಧನನು “ಮಾವ! ಅರ್ಜುನನ ಅಸ್ತ್ರ ಪರಾಕ್ರಮಗಳಿಂದ ಭೂಮಂಡಲವೇ ಯುಧಿಷ್ಠಿರನ ವಶವಾಗಿರುವುದನ್ನೂ ದೇವೇಂದ್ರನು ನಡೆಸಿದಂತಿದ್ದ ಆ ಮಹಾವೈಭವದ ಯಾಗವನ್ನೂ ನೋಡಿ ನನ್ನ ಹೊಟ್ಟೆ ಬೇಯುತ್ತಿದೆ. ಕೃಷ್ಣನು ಶಿಶುಪಾಲನನ್ನು ಕೊಂದರೆ, ಅದನ್ನು ಪ್ರತಿಭಟಿಸಲು ಒಬ್ಬ ಗಂಡಸೂ ಇರಲಿಲ್ಲ! ಪಾಂಡವರು ಹೊತ್ತಿಸಿದ ಬೆಂಕಿಯಲ್ಲಿ ರಾಜರೆಲ್ಲರೂ ಬೆಂದುಹೋಗಿದ್ದರಿಂದ ಆ ಅಪರಾಧವನ್ನು ಸಹಿಸಿಕೊಂಡಿದ್ದರೆಂದು ಕಾಣುತ್ತದೆ; ಇಲ್ಲದಿದ್ದರೆ ಅದನ್ನು ಯಾರು ಕ್ಷಮಿಸಿಯಾರು? ರಾಜರ ಮೇಲೆ ರಾಜರು ರತ್ನಪಡಿ ವ್ಯಾಪಾರಿಗಳಾದ ವೈಶ್ಯರಅಂತೆ ಬಗೆಬಗೆಯ ರತ್ನಗಳನ್ನು ತಂದು ತಂದು ಕಾಣಿಕೆ ಒಪ್ಪಿಸಿದರು. ಜ್ವಾಜ್ವಲ್ಯಮಾನವಾದ ಈ ರತ್ನರಾಶಿಯನ್ನು ನೋಡಿ ನನ್ನ ಮೈ ಕುದಿಯುತ್ತಿದೆ. ಬೆಂಕಿಗೆ ಬೀಳಲೇ, ವಿಷ ತಿನ್ನಲೇ, ನೀರಿನಲ್ಲಿ ಮುಳುಗಿಹೋಗಲೇ ಎನ್ನಿಸುತ್ತಿದೆ. ನಾನು ಬದುಕಿರಲಾರೆ. ಸರಿಸಮರಾದ ಜ್ಞಾತಿಗಳು ಹೀಗೆ ಅಭ್ಯುದಯ ಪಡೆದಿದ್ದರೆ ಅದನ್ಯಾನ ಮನುಷ್ಯ ತಾನೇ ನೋಡಿಕೊಂಡು ಸುಮ್ಮನಿದ್ದಾನು? ಇದನ್ನೆಲ್ಲಾ ನುಂಗಿಕೊಂಡಿರುವ ನಾನು ಹೆಂಗಸಿಗೆ ಹೆಂಗಸಲ್ಲ,, ಗಂಡಸಿಗೆ ಗಂಡಸಲ್ಲ, ಹಾಗಿದ್ದೇನೆ; ಅಂಥ ರಾಜೈಶ್ವರ್ಯವನ್ನು ನಾನು ಒಬ್ಬಂಟಿಗನಾಗಿ ಸಂಪಾದಿಸಲಾರೆ; ಸಹಾಯಕ್ಕೆ ಯಾರನ್ನೂ ಕಾಣೆ; ಆದ್ದರಿಂದ ಸಾವಿನ ಮೇಲೆ ಯೋಚನೆ ಹೋಗುತ್ತಿದೆ.; ದೈವವೇ ದೊಡ್ಡದು; ಪೌರುಷ ವ್ಯರ್ಥ! ನಾನು ಹಿಂದೆ ಅವರನ್ನು ಕೊಲ್ಲಲು ಎಷ್ಟೆಷ್ಟೋ ಪ್ರಯತ್ನಮಾಡಿದೆ; ಅವರು ಅದನ್ನೆಲ್ಲಾ ಕಳೆದುಳಿದು ನೀರಿನಲ್ಲಿ ಹಾಕಿದ ತಾವರೆಯ ಹಾಗೆ ಬೆಳೆದು ಸಂಪತ್ಸಮೃದ್ಧರಾದರು.; ಕೌರವರೋ ದಿನದಿನಕ್ಕೆ ಕ್ಷೀಣವಾಗಿ ಅವರಿಗಿಂತ ಕೀಳಾಗುತ್ತಿದ್ದಾರೆ. ಆ ಸಂಪತ್ತೋ, ಆ ಸಭಾಮಂದಿರವೋ, ಆ ಆಳುಕಾಳುಗಳು ನನ್ನನ್ನು ನೋಡಿ ನಕ್ಕದ್ದೋ, ಇದನ್ನೆಲ್ಲಾ ನೆನಸಿಕೊಂಡರೆ ನನ್ನ ಹೊಟ್ಟಿಯಲ್ಲಿ ಬೆಂಕಿ ಬಿದ್ದಂತಾಗುತ್ತದೆ. ನನಗೆ ಬಹಳ ದುಃಖವಾಗಿದೆ.; ಇದನ್ನು ನೀನು ಅಪ್ಪನಿಗೆ ತಿಳಿಸು” ಎಂದನು. ಶಕುನಿಯು, “ಅಸಹನೆ ಪಟ್ಟು ಕೊಳ್ಳಬಾರದು., ದುರ್ಯೋಧನ! ಪಾಂಡವರು ಅವರ ಅದೃಷ್ಠದಲ್ಲಿ ಬಂದ ಭಾಗ್ಯವನ್ನು ಅವರು ಅನುಭವಿಸುತ್ತಿದ್ದಾರೆ. ಅವರು ಅದೃಷ್ಟಶಾಲಿಗಳಾದ್ದರಿಂದ ನಿನ್ನ ಹಲವು ಹೂಟ ಹಂಚಿಕೆಗಳಿಂದ ಪಾರಾದರು; ದ್ರೌಪದಿಯನ್ನು ಮದುವೆಯಾದರು.; ದ್ರುಪದನ ಮತ್ತು ಅವನ ಮಕ್ಕಳ ಬೆಂಬಲ ದೊರೆಯಿತು. ವಾಸುದೇವನ ಸಹಾಯ ದೊರೆಯಿತು. ರಾಜ್ಯಪ್ರಾಪ್ತಿಯಾಯಿತು. ಪಿತ್ರಾರ್ಜಿತವಾಗಿ ಬಂದ ಆಸ್ತಿಯಪಾಲನ್ನು ತಮ್ಮ ಪರಾಕ್ರಮದಿಂದ ಬೆಳೆಸಿಕೊಂಡರು;.ಇದಕ್ಕೆ ಏಕೆ ಚಿಂತೆ? ಅರ್ಜುನನು ಯಜ್ಞೇಶ್ವರನನ್ನು ತೃಪ್ತಿಪಡಿಸಿ ಗಾಂಡೀವವನ್ನೂ ಅಕ್ಷಯಬಾಣದ ಬತ್ತಳಿಕೆಗಳನ್ನೂ ಸಂಪಾದಿಸಿದನು. ಅವುಗಳಿಂದಲೂ ತನ್ನ ಬಾಹುವೀರ್ಯದಿಂದಲೂ ರಾಜರುಗಳನ್ನು ಗೆದ್ದನು. ಇದಕ್ಕೆ ಏಕೆ ಚಿಂತೆ? ಮಯಾಸುರನನ್ನು ಬೆಂಕಿಯಿಂದ ಉಳಿಸಿ ಅವನಿಂದ ಆ ಸಭಾಮಂದಿರವನ್ನು ಕಟ್ಟಿಸಿಕೊಂಡನು. ಇದಕ್ಕೆ ಏಕೆ ಚಿಂತೆ? ನಿನಗೆ ಸಹಾಯಕ್ಕೆ ಯಾರೂ ಇಲ್ಲ ಎಂದೆಯಲ್ಲ, ಅದು ಸುಳ್ಳು. ಮಹಾರಥರಾದ ತಮ್ಮಂದಿರಿದ್ದಾರೆ.; ಧನುರ್ವಿದ್ಯಾಪಾರಂಗತನಾದ ದ್ರೋಣನಿದ್ದಾನೆ; ಅಶ್ವತ್ಥಾಮನಿದ್ದಾನೆ, ಕೃಪನಿದ್ದಾನೆ, ಕರ್ಣನಿದ್ದಾನೆ, ನಾನಿದ್ದೇನೆ, ನನ್ನ ತಮ್ಮಂದಿರಿದ್ದಾರೆ,ಸೌಮದತ್ತಿ ಇದ್ದಾನೆ. ಇವರಿಂದೊಡಗೂಡಿ ನೀನೂ ಭೂಮಂಡಲವನ್ನು ಜಯಿಸು!” ಎಂದನು. ದುರ್ಯೋಧನನು “ಮಾವ! ನೀನು ಒಪ್ಪುವುದಾದರೆ, ನಿಮ್ಮೆಲ್ಲರ ಸಹಾಯದಿಂದ ಆ ಪಾಂಡವರನ್ನೇ ಜಯಿಸುತ್ತೇನೆ; ಅವರನ್ನು ಜಯಿಸಿಬಿಟ್ಟರೆ ಈ ಭೂಮಿ ನನ್ನದಾಗುತ್ತದೆ; ರಾಜರೆಲ್ಲಾ ನನಗೆ ಆಧೀನರಾಗುತ್ತಾರೆ. ಆ ಮಹೈಶ್ವರ್ಯದಿಂದ ಕೂಡಿದ ಸಭಾಮಂದಿರವೂ ನನಗೇ ಬರುತ್ತದೆ” ಎಂದನು. ಶಕುನಿಯು“ಅರ್ಜುನ, ವಾಸುದೇವ, ಭೀಮಸೇನ, ಯುಧಿಷ್ಠಿರ ನಕುಲ ಸಹದೇವ, ದ್ರುಪದ ಅವನ ಮಕ್ಕಳು- ಇವರನ್ನು ದೇವತೆಗಳೂ ಯುದ್ಧಮಾಡಿ ಜಯಿಸಲಾರರು. ಆದರೆ ಯುಧಿಷ್ಠಿರನನ್ನು ಗೆಲ್ಲುವ ಉಪಾಯ ಒಂದು ನನಗೆ ಗೊತ್ತಿದೆ; ಅದನ್ನು ತಿಳಿಸುತ್ತೇನೆ ಕೇಳು! ಅವನಿಗೆ ಜೂಜಿನಲ್ಲಿ ಇಷ್ಟ; ಆದರೆ ಆಡುವುದಕ್ಕೆ ಬರದು; ಕರೆದರೆ ಬರುವುದಿಲ್ಲವೆನ್ನಲಾರ; ನಾನು ಪಗಡೆಯಲ್ಲಿ ನಿಪುಣ; ಅದರಲ್ಲಿ ನನಗೆ ಸಮಾನನಾದವನು ಮತ್ತೊಬ್ಬನಿಲ್ಲ; ಆದ್ದರಿಂದ ಅವನನ್ನು ಜೂಜಿಗೆ ಕರೆ. ನಾನು ಖಂಡಿತವಾಗಿ ಪಗಡೆಯಲ್ಲಿ ಅವನನ್ನು ಸೋಲಿಸಿ ಅವನ ರಾಜ್ಯವನ್ನೂ ಐಶ್ವರ್ಯವನ್ನೂ ನಿನಗೆ ಗೆದ್ದುಕೊಡುತ್ತೇನೆ; ಇದೆಲ್ಲವನ್ನೂ ನಿನ್ನ ತಂದೆಗೆ ತಿಳಿಸು; ಅವನು ಒಪ್ಪಿದನೆಂದರೆ ನೀನು ಖಂಡಿತವಾಗಿಯೂ ಗೆದ್ದೆ!” ಎಂದನು. ಅದಕ್ಕೆ ದುರ್ಯೋಧನನು “ನಾನು ಇದನ್ನೆಲ್ಲಾ ತಂದೆಯಲ್ಲಿ ಹೇಳಿಕೊಳ್ಳಲಾರೆ; ಹೇಗೆ ತಿಳಿಸಬೇಕೋ ಹಾಗೆ ನೀನೇ ಅವನಿಗೆ ತಿಳಿಸು” ಎಂದನು. ಅದರಂತೆ ಶಕುನಿಯು ಧೃತರಾಷ್ಟ್ರನ ಸಮಯವನ್ನು ನೋಡಿಕೊಂಡು ಅವನ ಹತ್ತಿರ ಹೋಗಿ “ಮಹಾರಾಜ! ದುರ್ಯೋಧನನು ಕೊರಗಿ ಕಂದಿ ಕುಂದಿ ಹೋಗಿದ್ದಾನೆ. ಹಿರಿಯ ಮಗ ಹೀಗಿರುವಾಗ ಏಕೆ ಹಾಗಿದ್ದಾನೆ ಎಂದು ವಿಚಾರಿಸಲೇ ಬೇಡವೇ? ಎಂದು ಕೇಳಿದನು. ಧೃತರಾಷ್ಟ್ರನು ದುರ್ಯೋಧನನಿಗೆ ಹೇಳಿ ಕಳುಹಿಸಿ, ”ಏಕೆ ಮಗೂ, ಹೀಗೆ ಕೊರಗುತ್ತಿದ್ದೀಯೆ? ನಾನು ಕೇಳಬಹುದಾದರೆ ಹೇಳು; ನಮ್ಮ ಐಶ್ವರ್ಯಕ್ಕೆಲ್ಲಾ ನೀನು ಅಧಿಕಾರಿಯಾಗಿದ್ದೀಯೆ: ನಿನ್ನ ತಮ್ಮಂದಿರೂ ಸ್ನೇಹಿತರೂ ನಿನಗೆ ಅನುವರ್ತಿಗಳಾಗಿದ್ದಾರೆ; ಸುಖವಾದ ಊಟ, ತಿಂಡಿ, ನಿದ್ದೆ, ಉಡುಗೆ ತೊಡುಗೆ ಹೆಣ್ಣು ಹೊನ್ನು ಆಟ ಪಾಟ ಎಲ್ಲಾ ಇವೆ.; ನೀನು ಆಡಿದ ಮಾತು ನಡೆಯುತ್ತದೆ. ಹೀಗಿರಲು ಏಕೆ ಕೊರಗುತ್ತಿದ್ದೀಯೆ?“ ಎಮದು ಕೇಳಿದನು. ದುರ್ಯೊಧನನು, ”ಮಹಾರಾಜ! ಹೊಟ್ಟೆ ತುಂಬಿಕೊಳ್ಳುತ್ತಿದ್ದೇನೆ, ಮೈಮುಚ್ಚಿಕೊಳ್ಳುತ್ತೇನೆ; ಅದನ್ನು ಎಂಥ ಅಲ್ಪನೂ ಮಾಡುತ್ತಾನೆ , ಆದರೆ ಕಾಲಸ್ಥಿತಿ ಹೀಗೆ ಉಗ್ರವಾಗಿ ಪರಿಣಮಿಸಿದೆಯೆಲ್ಲ ಎಂದು ಕುದಿದುಕೊಳ್ಳುತ್ತಿದ್ದೇನೆ; ಶತ್ರು ಸಂಬಂಧವಾದ ಕ್ಲೇಶಕಷ್ಟಗಳಿಂದ ಬಿಡುಗಡೆಮಾಡಿಕೊಳ್ಳುವವನೇ ಮನುಷ್ಯ; ಸಂತೃಪ್ತಿ ಸ್ವಾಭಿಮಾನ ಇವೆರಡೂ ಸಂಪತ್ತನ್ನು ಹಾಳುಮಾಡುತ್ತವೆ.; ಚಿಂತೆ ಭಯಗಳುಳ್ಳವನು ಯಾವನೂ ದೊಡ್ಡವನಾಗುವುದಿಲ್ಲ; ಯುಧಿಷ್ಠಿರನ ಆ ಐಶ್ವರ್ಯವನ್ನು ನೋಡಿದ ಮೇಲೆ ನನಗೆ ತಿಂದದ್ದು ಮೈ ಹತ್ತುತ್ತಿಲ್ಲ; ಆದ್ದರಿಂದ ಕಂದಿ ಕುಂದಿ ಹೋಗಿದ್ದೇನೆ. ನಮ್ಮ ದಾಯಾದರು ಏರುತ್ತಲೂ ನಾನು ಇಳಿಯುತ್ತಲೂ ಇರುವುದನ್ನು ನೋಡಿ ಕೇಳಿ ಅವರು ದೂರದಲ್ಲಿದ್ದರೂ ಕಣ್ಣಿಗೆ ಕಟ್ಟಿದಂತೆಯೇ ಇದೆ. ಆದ್ದರಿಂದ ನಾನು ಕಂದಿ ಕುಂದಿ ಹೋಗಿದ್ದೇನೆ. ಯುಧಿಷ್ಠಿರನು ಎಂಭತ್ತಂಟು ಸಾವಿರ ಸ್ನಾತಕರನ್ನೂ ಗೃಹಸ್ಥರನ್ನೂ ಪೋಷಿಸುತ್ತಾನೆ. ಅವರೊಬ್ಬೊಬ್ಬರಿಗೂ ಮುವ್ವತ್ತುಜನ ಆಳುಗಳಿರುತ್ತಾರೆ. ಅವನ ಅರಮನೆಯಲ್ಲಿ ಎಲ್ಲರೂ ಬಂಗಾರದ ಪಾತ್ರೆಗಳನ್ನು ಊಟಕ್ಕೆ ಉಪಯೋಗಿಸುತ್ತಾರೆ. ಆ ಯಜ್ಞದಲ್ಲಿ ಬಂದು ಬಿದ್ದ ಧನರಾಶಿಯನ್ನು ನಾನು ಎಲ್ಲಿಯೂ ನೋಡಿಲ್ಲ. ಕಾಣಿಕೆಯೊಪ್ಪಿಸುವುದಕ್ಕೆ ಬಂದ ಜನರು ಒಳಕ್ಕೆ ಬರಲು ಸ್ಥಳವಿಲ್ಲದೆ ಬಾಗಿಲಲ್ಲಿ ಕಿಕ್ಕಿರಿದು ನಿಂತಿರುತ್ತಿದ್ದರು. ಅದನ್ನು ನೋಡಿ ನನ್ನ ಮೈಕಾದು ಜ್ವರ ಬಂದ ಹಾಗಾಯಿತು. ಅಲ್ಲಿ ಊಟಮಾಡಿದವರ ಸಂಖ್ಯೆಯು ಹತ್ತುಸಾವಿರವಾದರೆ ಅದಕ್ಕೆ ಸೂಚಕವಾಗಿ ಒಂದು ಸಾರಿ ಶಂಖಧ್ವನಿಯಾಗುತ್ತಿತ್ತು.; ಇಂಥ ಶಂಖಧ್ವನಿಯು ಮೇಲಿಂದಮೇಲೆ ಕಿವಿಗೆ ಬೀಳುತ್ತಲೇ ಇತ್ತು. ಅದನ್ನು ಕೇಳಿದಾಗ ನನ್ನ ಮೈ ರೋಮಾಂಚನವೇಳುತ್ತಿತ್ತು. ಯುಧಿಷ್ಠಿರನ ಆ ಅದ್ದೂರಿ, ಇಂದ್ರ ಯಮ ವರುಣ ಕುಬೇರ ಯಾರಿಗೂ ಬರುವುದಿಲ್ಲ. ಆ ವೈಭವವನ್ನು ನೋಡಿ ನನ್ನ ಮನಸ್ಸು ಕುದಿಯುತ್ತಿದೆ.: ಶಾಂತಿ ನೀಗಿದೆ“ ಎಂದನು. ಶಕುನಿಯು ”ಧರ್ಮರಾಯನ ಆ ಐಶ್ವರ್ಯವನ್ನೆಲ್ಲಾ ಪಡೆಯಲು ನಾನು ಒಂದು ಉಪಾಯವನ್ನು ಹೇಳುತ್ತೇನೆ ಕೇಳು! ನಾನು ಪಗಡೆಯಾಟದ ಮರ್ಮವನ್ನು ಬಲ್ಲವನು; ಧರ್ಮರಾಜನಿಗೆ ಪಗಡೆಯ ಮೇಲೆ ಆಸೆ; ಆದರೆ ಅದನ್ನು ಆಡುವುದಕ್ಕೆ ತಿಳಿಯದು. ಆಡೋಣ ಬಾ ಎಂದು ಕರೆದರೆ ಖಂಡಿತ ಬರುತ್ತಾನೆ!“ ಎಂದನು. ದುರ್ಯೋಧನನು ”ಮಾವ ಹೇಳಿದ ಹಾಗೆ ಮಾಡೋಣ ಅಪ್ಪ !“ ಎಂದು ಅವನ ಅನುಮತಿಯನ್ನು ಕೇಳಿದನು. ಧೃತರಾಷ್ಟ್ರನು ”ವಿದುರನನ್ನು ಒಂದುಮಾತು ಕೇಳೋಣ; ಅವನು ವಿವೇಕಿ. ಮಂತ್ರಾಲೋಚನೆ ಹೇಳುವುದರಲ್ಲಿ ಬುದ್ಧಿವಂತ; ಅವನು ಧರ್ಮವನ್ನು ದೃಷ್ಟಿಯಲ್ಲಿರಿಸಿಕೊಂಡು , ದೂರದೃಷ್ಟಿಯಿಂದ ನೋಡಿ, ಯಾವುದು ಎರಡು ಪಕ್ಷಗಳಿಗೂ ಅತ್ಯಂತ ಹಿತವಾದದ್ದೋ ಅದನ್ನು ಹೇಳುತ್ತಾನೆ!“ ಎಂದನು. ದುರ್ಯೋಧನನಿಗೆ ಅದು ಒಪ್ಪಲಿಲ್ಲ. ”ವಿದುರನು ಬಂದನೆಂದರೆ ಅವನು ನಿನ್ನ ಮನಸ್ಸನ್ನು ತಿರುಗಿಸಿಬಿಡುತ್ತಾನೆ.; ನಿನ್ನ ಮನಸ್ಸು ಬದಲಾದರೆ ನಾನು ಪ್ರಾಣ ಬಿಡುವುದೇ ಸರಿ! ನಾನು ಸತ್ತ ಮೇಲೆ ನೀನು ವಿದುರನೊಡನೆ ಸುಖವಾಗಿ ರಾಜ್ಯವನ್ನು ಆಳಿಕೊಂಡಿರಬಹುದು. ನನ್ನಿಂದ ನಿನಗೆ ಆಗಬೇಕಾದದ್ದೇನು!“ ಎಂದನು. ಮರ್ಮಭೇದಕವಾದ ಆ ಮಾತನ್ನು ಕೇಳಿ ಧೃತರಾಷ್ಟ್ರನು ಶಕುನಿಯ ಸಲಹೆಗೆ ಸಮ್ಮತಿಸಿದನು. ಸಾವಿರ ಕಂಬಗಳೂ ನೂರುಬಾಗಿಲೂ ಇರುವ ಒಂದು ಮನೋಹರವಾದ ಮಂದಿರವನ್ನು ಕಟ್ಟುವಂತೆ ಶಿಲ್ಪಿಗಳಿಗೆ ಆಜ್ಞೆಮಾಡಿದನು. ಅದು ಸಿದ್ಧವಾದ ಮೇಲೆ ವಿದುರನಿಗೆ ಹೇಳಿಕಳುಹಿಸಿ ಅವನಲ್ಲಿ ಈ ವಿಚಾರವನ್ನು ಪ್ರಸ್ತಾಪಿಸಿದನು.; ವಿದುರನನ್ನು ಕೇಳದೆ ಅವನು ಯಾವುದನ್ನೂ ಮಾಡುತ್ತಿರಲಿಲ್ಲ; ಅಲ್ಲದೆ ಜೂಜಾಡುವುದರ ಕೇಡೆಲ್ಲ ಅವನಿಗೆ ಗೊತ್ತಿತ್ತು.: ಆದರೆ ಮಗನ ಮೇಲಿನ ಮಮತೆ ಆ ಕಡೆಗೆ ಎಳೆಯುತ್ತಿತ್ತು. ವಿದುರನು ಈ ಮಾತನ್ನು ಕೇಳಿ ”ಕಲಿಯುಗ ಬಂತು; ವಿನಾಶಕಾಲ ಪ್ರಾಪ್ತವಾಯಿತು!“ ಎಂದುಕೊಂಡು, ”ಮಹಾರಾಜ! ಈ ಪ್ರಯತ್ನವನ್ನು ನಾನು ಅನುಮೋದಿಸುವವನಲ್ಲ; ಜೂಜೇನಿಮಿತ್ತವಾಗಿ ಅಣ್ಣತಮ್ಮಂದಿರಲ್ಲಿ ವ್ಯಾಜ್ಯ ಹುಟ್ಟುತ್ತದೆ“ ಎಂದನು. ಧೃತರಾಷ್ಟ್ರನು ”ಏಕೆ ಜಗಳವಾಡುತ್ತಾರೆ ವಿದುರ? ದೇವತೆಗಳು ನಮಗೆ ಒಳ್ಳೆಯದನ್ನು ಮಾಡುತ್ತಾರೆ. ಒಳ್ಳೆಯದೋ ಕೆಟ್ಟದೋ ಹಿತವೋ ಅಹಿತವೋ ಸ್ನೇಹದಾಟವನ್ನು ಆಡಲಿ; ಇದು ದೈವಸಂಕಲ್ಪವೆಂದು ತೋರುತ್ತದೆ. ನಾನೂ ನೀನೂ ಭೀಷ್ಮನೂ ಹತ್ತಿರವಿರುವಾಗ, ಅವಿವೇಕವೇನೂ ನಡೆಯುವುದಿಲ್ಲ. ರಥವನ್ನು ತೆಗೆದುಕೊಂಡು ನೀನೇ ಖಾಂಡವಪ್ರಸ್ಥಕ್ಕೆ ಹೋಗು; ಅವರನ್ನು ಕರೆದುಕೊಂಡು ಬಾ" ಎಂದನು. ವಿದುರನು ದುಃಖಿಸುತ್ತ ಹೋದನು. </span>
</p>
<p>
<span> ದುರ್ಯೋಧನನು ಒಬ್ಬನೇ ಇದ್ದಾಗ ಧೃತರಾಷ್ಠ್ರನು ಅವನಿಗೆ ಬುದ್ಧಿಹೇಳಿ ನೋಡಿದನು. “ಜೂಜು ಕೆಟ್ಟದು, ಬೇಡ” ಎಂದನು. “ನೀನು ಮನೆಗೆ ಹಿರಿಯಮಗ್: ಹೀಗೆ ದ್ವೇಷ ಕಟ್ಟಿಕೊಳ್ಳಬಾರದು” ಎಂದನು. “ನೀನೂ ಯಾಗಮಾಡು; ನಿನಗೂ ಕಾಣಿಕೆಗಳು ಬರುತ್ತವೆ” ಎಂದನು. “ಪಾಂಡವರು ಬಲಶಾಲಿಗಳು. ಅವರೊಡನೆ ವಿರೋಧ ಬೇಡ!” ಎಂದನು. ಆದರೆ ಅದು ಯಾವುದೂ ದುರ್ಯೋಧನನ ಮನಸ್ಸಿಗೆ ಹಿಡಿಯಲಿಲ್ಲ. </span>
</p>
<p>
<span> ವಿದುರನು ಇಂದ್ರಪ್ರಸ್ಥಕ್ಕೆ ಬರಲು ಧರ್ಮರಾಜನು ಅವನನ್ನು ಸಂತೋಷದಿಂದ ಬರಮಾಡಿಕೊಂಡು ಧೃತರಾಷ್ಟ್ರನಿಗೂ ಅವನ ಮಕ್ಕಳಿಗೂ ಕುಶಲವೇ ಎಂದು ಕೇಳಿದನು. ವಿದುರನ ಮುಖದಲ್ಲಿ ಗೆಲುವು ಇಲ್ಲದ್ದನ್ನು ನೋಡಿ “ಏಕೆ ಚಿಕ್ಕಪ್ಪ ಮನಸ್ಸಿಗೆ ಉಲ್ಲಾಸವಿರುವಂತೆ ತೋರುವುದಿಲ್ಲ.? ಎಲ್ಲಾ ಕುಶಲವಷ್ಟೆ? ಮಕ್ಕಳೂ ಪ್ರಜೆಗಳೂ ಧೃತರಾಷ್ಟ್ರನಿಗೆ ಅನುಕೂಲರಾಗಿದ್ದಾರೋ ಇಲ್ಲವೋ!” ಎಂದು ಕೇಳಿದನು. ವಿದುರನು “ಮಹಾರಾಜನೂ ಅವನ ಮಕ್ಕಳೂ ಕ್ಷೇಮದಿಂದಿದ್ದಾರೆ. ಮಕ್ಕಳ ವಿನಯದಿಂದ ಅವನು ಪ್ರೀತನೂ ನಿಶ್ಚಿಂತನೂ ಆಗಿದ್ದಾನೆ. ನಿನ್ನ ಯೋಗಕ್ಷೇಮವನ್ನು ಕೇಳಿರುವುದಲ್ಲದೆ ನಿನ್ನ ಸಭಾಮಂದಿರದಂತೆಯೇ ಅವನೂ ಕಟ್ಟಿಸಿರುವ ಸಭಾಮಂದಿರವನ್ನು ನೀವೆಲ್ಲರೂ ನೋಡುವುದಕ್ಕೆ ಬರಬೇಕೆಂದು ಅಲ್ಲಿ ಸ್ನೇಹದಿಂದ ದ್ಯೂತವಾಡಿ ಸಂತೋಷ ಪಡಬೇಕೆಂದೂ ಹೇಳಿಕಳುಹಿಸಿದ್ದಾನೆ. ಅದಕ್ಕೋಸ್ಕರ ನಾನು ಬಂದಿದ್ದೇನೆ!” ಎಂದನು. ಯುಧಿಷ್ಠಿರನು “ಚಿಕ್ಕಪ್ಪ, ಜೂಜೆಂದರೆ ಜಗಳ! ಜೂಜಾಡಿ ಜಗಳಕಟ್ಟಿಕೊಳ್ಳಬೇಕೆಂದು ಯಾರು ಆಸೆ ಪಟ್ಟಾರು? ನಿನಗೆ ಯಾವುದು ಯುಕ್ತವಾಗಿ ಕಾಣುತ್ತದೆ ಹೇಳು; ನಾವು ನಿನ್ನ ಮಾತಿನಂತೆ ನಡೆಯುತ್ತೇವೆ.” ಎಂದನು. ವಿದುರನು “ಜೂಜು ಅನರ್ಥಗಳಿಗೆಲ್ಲಾ ಮೂಲ ಎಂದು ನಾನು ಬಲ್ಲೆ; ಆದ್ದರಿಂದ ಅದನ್ನು ತಪ್ಪಿಸಲು ನಾನು ಪ್ರಯತ್ನಪಟ್ಟೆ; ಆದರೂ ಮಹಾರಾಜನು ನನ್ನನ್ನು ಕಳುಹಿಸಿಕೊಟ್ಟಿದ್ದಾನೆ. ನೀನು ತಿಳಿದವನು: ಹೇಗೆ ಶ್ರೇಯಸ್ಸೋ ಹಾಗೆ ಮಾಡು!” ಎಂದನು. </span>
</p>
<p>
<span> ಯುಧಿಷ್ಠಿರ- “ಕೌರವರಲ್ಲದೆ ಮತ್ತಾರಾರು ಇದ್ದಾರೆ ಅಲ್ಲಿ ಆಟವಾಡುವವರು?”</span>
</p>
<p>
<span> ವಿದುರ- “ಗಾಂಧಾರ ರಾಜನಾದ ಶಕುನಿಯಿದ್ದಾನೆ. ಅವನು ನುರಿತ ಆಟಗಾರ. ವಿವಿಂಶತಿ, ಚಿತ್ರಸೇನ, ಸತ್ಯವ್ರತ, ಪುರುಮಿತ್ರ, ಜಯ- ಇವರೆಲ್ಲಾ ಇದ್ದಾರೆ.” </span>
</p>
<p>
<span> ಯುಧಿಷ್ಠಿರ - “ಮಹಾಭಯಂಕರರೂ ಮಾಟಗಾರರೂ ಆದ ಆಟಗಾರರು ಸೇರಿದ್ದಾರೆ! ಧೃತರಾಷ್ಟ್ರನು ಅಪ್ಪಣೆಮಾಡಿರುವುದರಿಂದ ಬರದೆ ವಿಧಿಯಿಲ್ಲ. ನನಗೇನೋ ಶಕುನಿಯೊಡನೆ ಆಡುವುದಕ್ಕೆ ಇಷ್ಟವಿಲ್ಲ. ಆದರೆ ಕರೆದರೆ ಹಿಂಜರಿಯುವುದಿಲ್ಲ; ಇದು ನ್ನ್ನ ವ್ರತ.”</span>
</p>
<p>
<span> ಹೊರಡುವುದು ನಿಶ್ಚಯವಾಯಿತು. ಎಲ್ಲರೂ ಸಿದ್ಧವಾಗಲು ಯುಧಿಷ್ಟಿರನು “ಪ್ರಕಾಶವಾದ ತೇಜಸ್ಸು ಕಣ್ಣಿನ ಶಕ್ತಿಯನ್ನು ಅಡಗಿಸಿಬಿಡುವಂತೆ, ದೈವವು ಮನುಷ್ಯನ ವಿವೇಕವನ್ನು ಅಡಗಿಸಿಬಿಡುತ್ತದೆ. ಮನುಷ್ಯನು ಹಗ್ಗಹಾಕಿ ಎಳೆಯಲ್ಪಟ್ಟವನಂತೆ ವಿಧಿಯ ಹಿಂದೆ ಹೋಗುತ್ತಾನೆ!” ಎನ್ನುತ್ತಾ ವಿದುರನೊಡನೆ ಹೊರಟನು. ಅವನೊಡನೆ ದ್ರೌಪದಿ ಮುಂತಾದ ಹೆಂಗಸರೂ ಹೊರಟರು. ಅರ್ಜುನನಿಗೆ ಈ ಕರೆ ಇಷ್ಟವಿರಲಿಲ್ಲ. ಆದ್ದರಿಂದ ಅವನೂ ಮಿಕ್ಕ ಪಾಂಡವರೂ ಬಾಹ್ಲೀಕನು ಕೊಟ್ಟಿದ್ದ ರಥದಲ್ಲಿ ಕುಳಿತು ಹೊರಟರು. </span>
</p>
<p>
<span> ಹಸ್ತಿನಪುರಕ್ಕೆ ಹೋದ ಕೂಡಲೆ ಯುಧಿಷ್ಠಿರನು ದ್ರೋಣ, ಭೀಷ್ಮ, ಕರ್ಣ, ಕೃಪ, ಅಶ್ವತ್ಥಾಮ ಮುಂತಾದವರನ್ನು ಅನುಕ್ರಮದಲ್ಲಿ ಕಂಡು ಮಾತನಾಡಿಸಿದನು. ಅನಂತರ ದುರ್ಯೋಧನ ಶಕುನಿ ಮುಂತಾದವರನ್ನೂ ಅಲ್ಲಿಗೆ ಬಂದಿದ್ದ ಇತರ ರಾಜರನ್ನೂ ಕಂಡು ಅವರೊಡನೆ ಧೃತರಾಷ್ಟ್ರನ ಅರಮನೆಗೆ ಹೋಗಿ ಗಾಂಧಾರಿಯನ್ನೂ ಧೃತರಾಷ್ಟ್ರನನ್ನೂ ಕಂಡು ಅವರಿಗೆ ನಮಸ್ಕರಿಸಿದನು.. ಭೀಮಾದಿಗಳೂ ನಮಸ್ಕಾರ ಮಾಡಲು ಧೃತರಾಷ್ಟ್ರನು ಅವರನ್ನು ಆಶೀರ್ವದಿಸಿ ತಲೆಯನ್ನು ಮೂಸಿನೋಡಿದನು.</span>
</p>
<p>
<span>ಎಲ್ಲರಿಗೂ ಸಂತೋಷವಾಯಿತು. ದ್ರೌಪದಿಯ ವೈಭವವನ್ನು ನೋಡಿದಾಗ ಧೃತರಾಷ್ಟ್ರನ ಸೊಸೆಯರಿಗೆ ಮಾತ್ರ ಸಮಾಧಾನವಿರಲಿಲ್ಲ. ಅನಂತರ ಅವರೆಲ್ಲರೂ ರತ್ನಮಯವಾದ ತಮ್ಮ ಬಿಡಾರಗಳಿಗೆ ಹೋಗಿ ವ್ಯಾಯಾಮ ಮುಂತಾದ ನಿತ್ಯ ಕಟ್ಟಲೆಯ ಕೆಲಸ ಮುಗಿಸಿಕೊಂಡು, ಸುಖವಾಗಿ ಊಟಮಾಡಿ, ಹೆಂಗಸರ ಸಂಗೀತವನ್ನು ಕೇಳುತ್ತ ನಿದ್ರೆಹೋಗಿ ಅಂದಿನ ರಾತ್ರಿಯನ್ನು ಕಳೆದರು. ಬೆಳಗಾಯಿತು. ಪ್ರಾತಃಕರ್ಮಗಳನ್ನು ಮುಗಿಸಿಕೊಂಡ ಧರ್ಮರಾಜನನ್ನು ಕಂಡು, ಶಕುನಿಯು “ಯುಧಿಷ್ಟಿರ! ಸಭಾಮಂದಿರದಲ್ಲಿ ಎಲ್ಲ ಸಿದ್ಧವಾಗಿದೆ.; ಹಾಸನ್ನು ಹಾಸಿದೆ; ಪಗಡೆ ಇಟ್ಟಿದೆ; ಆಟಕ್ಕೆ ಬರಬೇಕು” ಎಂದು ಕರೆದನು. ಯುಧಿಷ್ಟಿರನು “ಗಾಂಧಾರರಾಜ! ಜೂಜೆಂದರೆ ಮೋಸ, ಪಾಪ; ಇದರಲ್ಲೇನೂ ಕ್ಷತ್ರಿಯೋಚಿತವಾದ ಪರಾಕ್ರಮವಿಲ್ಲ, ನೀತಿಯಿಲ್ಲ; ಹೀಗಿರಲು ಏಕೆ ಇದನ್ನು ಇಷ್ಟು ದೊಡ್ಡದು ಮಾಡುತ್ತೀಯೆ? ಜೂಜುಗಾರನ ಮೋಸಕ್ಕೆ ಕೊನೆಯಿಲ್ಲ, ಮೊದಲಿಲ್ಲ; ಕ್ರೂರತನದಿಂದ ಮೋಸಮಾಡಿ ನಮ್ಮನ್ನು ಗೆಲ್ಲಬೇಡ, ಶಕುನಿ!”ಎಂದನು. ಶಕುನಿಯು “ಇದರಲ್ಲಿ ಶಂಕೆಪಡುವುದೇಕೆ? ಯಾವನು ಆಟದ ನಿಯಮಗಳನ್ನೂ ಲೆಕ್ಕಾಚಾರವನ್ನೂ ಬಲ್ಲನೋ ಅವನೇ ಬುದ್ಧಿವಂತನಾದ ಆಟಗಾರ; ಅವನು ಏನು ಬರಲಿ ಸಹಿಸುತ್ತಾನೆ; ಪಗಡೆಯನ್ನೂ ಹಣವನ್ನೂ ಗೆಲ್ಲುತ್ತಾನೆ: ನಾವು ಇದರಲ್ಲಿಯೇ ಕಾಲಕಳೆಯುತ್ತಿರುವವರು; ಏನೂ ಶಂಕೆಪಡಬೇಡ ಬಾ, ಆಡೋಣ; ಪಣವೊಡ್ಡು; ತಡಮಾಡಬೇಡ!” ಎಂದನು.</span>
</p>
<p>
<span>ಯುಧಿಷ್ಠಿರನು “ಕುಟಿಲರಾದ ಆಟಗಾರರೊಡನೆ ಜೂಜುಆಡುವುದು ಮಹಾಪಾಪದ ಕೆಲಸ; ಯುದ್ಧವನ್ನೂ ಆಟವನ್ನೂ ಧರ್ಮದಿಂದ ಗೆಲ್ಲಬೇಕು; ಆರ್ಯರಾದವರು ತಪ್ಪು ಮಾತನಾಡುವುದಿಲ್ಲ.; ಮಾಯೆ ಮೋಸ ಮಾಡುವುದಿಲ್ಲ; ನನಗೆ ಜೂಜಿನಿಂದ ಸುಖ ಬೇಕಿಲ್ಲ; ಸಂಪತ್ತು ಬೇಕಿಲ್ಲ; ಜೂಜು ನ್ಯಾಯವಾಗಿದ್ದರೂ ಅದಕ್ಕೇನು ಪೂಜ್ಯತೆಯಿಲ್ಲ.” ಎಂದನು. ಶಕುನಿಯು “ಯುಧಿಷ್ಟಿರ! ಶ್ರೋತ್ರೀಯನು ಶ್ರೋತ್ರೀಯನನ್ನೂ, ವಿದ್ವಾಂಸನು ವಿದ್ವಾಂಸನನ್ನೂ ಗೆಲ್ಲಲು ಪ್ರಯತ್ನ ಮಾಡುವುದಿಲ್ಲವೇ? ಆದರೆ ಅದನ್ನು ಯಾರೂ ಮೋಸವೆನ್ನುವುದಿಲ್ಲ; ಇಷ್ಟರ ಮೇಲೆ ನಾನು ಮೋಸಗಾರನೆಂದು ಇಲ್ಲಿ ಆಟವಾಡುವುದಕ್ಕೆ ಭಯವಾದರೆ ನೀನು ಹಿಂತಿರುಗಿ ಹೋಗಬಹುದು!” ಎಂದನು. ಯುಧಿಷ್ಟಿರನು, “ಆಟಕ್ಕೆ ಕರೆದಮೇಲೆ ನಾನು ಹಿಂಜರಿಯುವುದಿಲ್ಲ.; ಇದು ನನ್ನ ವ್ರತ, ವಿಧಿಯೇ ಬಲವಾದದ್ದು; ನಾನು ಆ ವಿಧಿಗೆ ವಶನಾಗಿದ್ದೇನೆ. ಆಗಲಿ! ಇಲ್ಲಿ ಯಾರೊಡನೆ ಆಡಬೇಕು?” ಎಂದನು. ಆಗ ದುರ್ಯೋಧನನು ಮುಂದೆ ಬಂದು “ನಾನು ಪಣಕ್ಕೆ ಧನವನ್ನೂ ರತ್ನವನ್ನೂ ಒದಗಿಸುತ್ತೇನೆ. ನಮ್ಮ ಶಕುನಿಮಾವ ನನ್ನ ಪರವಾಗಿ ಆಡುತ್ತಾನೆ” ಎಂದನು. ಯುಧಿಷ್ಠಿರನು, “ಒಬ್ಬನಿಗಾಗಿ ಮತ್ತೊಬ್ಬನು ಆಡುವುದು ಕ್ರಮವಲ್ಲ; ನೀನು ಆಟವನ್ನು ತಿಳಿದವನು; ನಿನಗೆ ಒಪ್ಪಿಗೆಯಾದರೆ ಹಾಗೆ ಆಗಲಿ!” ಎಂದನು. ಹೀಗೆ ಎಲ್ಲವೂ ನಿಷ್ಕರ್ಷೆಯಾಗಲು, ಧೃತರಾಷ್ಟ್ರನೂ ರಾಜರೂ ಭೀಷ್ಮ ದ್ರೋಣ ಕೃಪ ವಿದುರರೂ ಸಭೆಗೆ ಬಂದು ಸಿಂಹಾಸನಗಳಅ ಮೇಲೆ ಒಬ್ಬೊಬ್ಬರೋ ಇಬ್ಬಿಬ್ಬರೋ ಮಂಡಿಸಿದರು. ಆಟವು ಮೊದಲಾಯಿತು. ಯುಧಿಷ್ಟಿರನು ’ಇದೋ ಈ ರತ್ನಪದಕವನ್ನು ನಾನು ಪಣವಾಗಿ ಒಡ್ಡುತ್ತೇನೆ. ನಿನ್ನದೇನು ಪಣ?“ ಎಂದು ಕೇಳಿದನು. ದುರ್ಯೋಧನನು ”ನನಗೂ ರತ್ನಗಳಿವೆ; ಧನಕ್ಕೂ ಏನು ಕೊರತೆಯಿಲ್ಲ. ನಾನು ಈ ಗರವನ್ನು ಗೆಲ್ಲುತ್ತೇನೆ!“ ಎಂದನು. ಶಕುನಿಯು ಆಗ ದಾಳವನ್ನು ಹಾಕಿ ”ಇಗೋ ನಾನು ಗೆದ್ದೆ!“ ಎಂದನು. ಯುಧಿಷ್ಟಿರನು ”ಶಕುನೀ, ನನ್ನನ್ನು ಮೋಸದಿಂದ ಗೆದ್ದಿದ್ದೀಯೆ. ಈಗ ಸಾವಿರದ ಲೆಕ್ಕದಲ್ಲಿ ಪಣವಿಟ್ಟು ಆಡೋಣ; ಇಗೋ ಈ ಸಾವಿರ ಸಾವಿರ ಹೊನ್ನುಗಳಿರುವ ನೂರು ಥೈಲಿಗಳು ನನ್ನ ಪಣ!“ ಎಂದನು. ಶಕುನಿಯು ದಾಳವನ್ನು ಆಡಿ ”ಇದೋ ಗೆದ್ದೆ!" ಎಂದನು. ಅನಂತರ ಯುಧಿಷ್ಟಿರನು ಅವನು ಕುಳಿತು ಬಂದಿದ್ದ ರಥವನ್ನೂ ಅದಕ್ಕೆ ಕಟ್ಟಿದ್ದ ಎಂಟು ಕುದುರೆಗಳನ್ನೂ ಒಡ್ಡಿದನು.; ಶಕುನಿಯು ಅವನ್ನೂ ಗೆದ್ದನು. ಆಮೇಲೆ ಸಾವಿರ ಆನೆಗಳು, ಸಾವಿರ ದಾಸಿಯರು, ಸಾವಿ ಸೇವಕರು, ಸಾವಿರ ರಥಗಳು, ಸಾವಿರ ಕುದುರೆಗಳು, ಸಾವಿರ ಯೋಧರು, ಹೊನ್ನುತುಂಬಿದ ಕೊಪ್ಪರಿಗೆಗಳು, ಇವುಗಳನ್ನೆಲ್ಲಾ ಒಂದಾದ ಮೇಲೆ ಒಂದರಂತೆ ಒಡ್ಡಿಯಾಯಿತು. ಶಕುನಿಯು ಅವೆಲ್ಲವನ್ನೂ ಗೆದ್ದುಬಿಟ್ಟನು. </span>
</p>
<p>
<span> ಆಗ ವಿದುರನು ಧೃತರಾಷ್ಟ್ರನನ್ನು ಕುರಿತು, “ಮಹಾರಾಗ! ಈಗ ನಾನು ಆಡುವ ಮಾತನ್ನು ಆಲಿಸು. ಅದು ಸಾಯುವವನಿಗೆ ಔಷಧ ಹೇಗೋ ಹಾಗೆ, ರುಚಿಸದಿರಬಹುದು. ಈ ಪಾಪಿಯಾದ ದುರ್ಯೋಧನನು ಹುಟ್ಟಿದಾಗ ನರಿಯಂತೆ ವಿಕಾರವಾಗಿ ಅರಚಿದನು. ಅವನು ಭರತವಂಶವನ್ನು ನಾಶಮಾಡುವುದಕ್ಕೆ ಹುಟ್ಟಿದವನು. ಅವನು ಮನೆಯಲ್ಲಿ ಸೇರಿಕೊಂಡಿರುವ ನರಿಯೆಂದು ತಿಳಿದಿದೆಯಾದರೂ ನೀನು ಎಚ್ಚರಗೊಳ್ಳದಿದ್ದೀಯೆ. ಜೇನು ತೆಗೆಯುವವನಿಗೆ ಜೇನಿನ ಮೇಲೆ ಗಮನವಿರುತ್ತದೆಯೇ ಹೊರತು ಅದರ ಕೆಳಗಿರುವ ಹಳ್ಳದ ಮೇಲೆ ಗಮನವಿರುವುದಿಲ್ಲ. ಅದರಂತೆ ಇವನು ಈ ಪಗಡೆಯಾಟದ ಜೇನನ್ನು ಪಡೆದು ಮಹಾರಥರೊಡನೆ ಕಟ್ಟಿಕೊಂಡ ವೈರವನ್ನು ಗಮನಿಸುತ್ತಿಲ್ಲ. ನೀನು ತಿಳಿದಂತೆಯೇ ಹಿಂದೆ ಅಸಮಂಜಸನನ್ನೂ ಕಂಸನನ್ನೂ ರಾಜಕುಲದವರು ತೊರೆದು ಸುಖವಾಗಿದ್ದದ್ದನ್ನು ನೀನು ಬಲ್ಲೆ: ಅದರಂತೆ ಈಗ ಅರ್ಜುನನಿಂದ ಸುಯೋಧನನನ್ನು ನಿಗ್ರಹಿಸಿಸು. ಅವನ ನಿಗ್ರಹದಿಂದ ಕೌರವರಿಗೆ ಸುಖವಾಗಲಿ. ಕಾಗೆಯನ್ನು ಕೊಟ್ಟು ನವಿಲುಗಳನ್ನು ಪಡೆ; ನರಿಯನ್ನು ಕೊಟ್ಟು ಹುಲಿಗಳನ್ನು ಪಡೆ. ಶೋಕಸಾಗರದಲ್ಲಿ ಮುಳುಗಬೇಡ. ಒಂದು ಕುಲಕ್ಕಾಗಿ ಒಬ್ಬ ಮನುಷ್ಯನನ್ನು ತ್ಯಜಿಸಬೇಕು; ಗ್ರಾಮಕ್ಕಾಗಿ ಒಂದು ಕುಲವನ್ನು ತ್ಯಜಿಸಬೇಕು. ದೇಶಕ್ಕೋಸ್ಕರ ಒಂದು ಗ್ರಾಮವನ್ನು ತ್ಯಜಿಸಬೇಕು; ತನಗೋಸ್ಕರ ಭೂಮಿಯನ್ನೇ ತ್ಯಜಿಸಬೇಕು. ಬಂಗಾರದ ಮೊಟ್ಟೆಯಿಡುತ್ತಿದ್ದ ಹಕ್ಕಿಗಳ ಹೊಟ್ಟೆಯಲ್ಲಿರುವ ಬಂಗಾರವನ್ನೆಲ್ಲಾ ಒಟ್ಟಿಗೆ ಪಡೆಯುತ್ತೇನೆಂದು, ಹಿಂದೆ ಯಾವನೋ ಆ ಹಕ್ಕಿಗಳನ್ನು ಕೊಂದನಂತೆ. ಹಾಗೆ ಧನದಾಶೆಯಿಂದ ಪಾಂಡವರಿಗೆ ದ್ರೋಹವೆಣಿಸಬೇಡ. ಆಮೇಲೆ ಆ ಹಕ್ಕಿಗಳನ್ನು ಕೊಂದವನಂತೆ ಪರಿತಪಿಸಬೇಕಾಗುತ್ತದೆ. ಮಾಲೆಗಾರನು ತೋಟದ ಗಿಡದಿಂದ ಹೂವು ಬಿಡಿಸಿಕೊಳ್ಳುವಂತೆ ನೀನು ಪಾಂಡವರ ಸ್ನೇಹ ಬೆಳೆಸಿ ಅವರಿಂದ ಬಂದ ಬಂದ ಹಾಗೆ ಐಶ್ವರ್ಯವನ್ನು ಅನುಭವಿಸು. ಕಣ್ಣುಮುಚ್ಚಿಕೊಂಡು ಹಣ್ಣಿನ ಮರಗಳನ್ನು ಇದ್ದಲಿಗಾಗಿ ಬುಡಸಹಿತ ಸುಡಿಸಬೇಡ: ಮಕ್ಕಳು ಮಂತ್ರಿ ಸೈನ್ಯ ಎಲ್ಲವನ್ನೂ ಕಳೆದುಕೊಳ್ಳಬೇಡ. ಪಾಂಡವರು ಒಟ್ಟಾಗಿ ನಿಂತರೆ ಅವರ ಮೇಲೆ ಯುದ್ಧ ಮಾಡಬಲ್ಲವರಾರು? ಸಾಕ್ಷಾತ್​ ದೇವೇಂದ್ರನೇ ಬಂದರೂ ಸಾಧ್ಯವಿಲ್ಲ. ಜೂಜು ಜಗಳ ತರುತ್ತದೆ. ಮದಿಸಿದ ಗೂಳಿಯು ಕೊಂಬಿನಿಂದ ತಿವಿದೂ ತಿವಿದೂ ಹಾಳುಮಾಡುವಂತೆ ದುರ್ಯೋಧನನು ತನ್ನ ಮದದಿಂದ ರಾಷ್ಟ್ರದ ಕ್ಷೇಮವನ್ನು ಹಾಳುಮಾಡುತ್ತಿದ್ದಾನೆ. ವೀರನೂ ವಿವೇಕಿಯೂ ಆದವನು ತನ್ನ ಬುದ್ಧಿಯನ್ನು ಬಿಟ್ಟು ಮತ್ತೊಬ್ಬನ ಬುದ್ಧಿಯನ್ನು ಹಿಡಿದರೆ ಸಮುದ್ರದಲ್ಲಿ ಹುಡುಗನು ನಡೆಸುವ ದೋಣಿಯೊಳಗೆ ಕುಳಿತವನಂತೆ ಮುಳುಗಿಹೋಗುವನು. ಯುಧಿಷ್ಟಿರನು ಇಡುವ ಪಣಗಳನ್ನೆಲ್ಲಾ ದುರ್ಯೋಧನನು ಗೆಲ್ಲುತ್ತಿದ್ದಾನೆಂದು ಸಂತೋಷಪಡುತ್ತಿದ್ದೀಯೆ. ಆದರೆ ಆಟ ಹೋಗಿ ಹೊಡೆದಾಟ ತೊಡಗಿ ಅದರಿಂದ ಸರ್ವನಾಶವಾಗುತ್ತದೆ. ಮಹಾರಾಜ! ನಿನಗೆ ಐಶ್ವರ್ಯಕ್ಕೆ ಏನೂ ಕಡಮೆಯಿಲ್ಲ; ಆದರೂ ಈಗಾಗಲೇ ಪಾಂಡವರಿಂದ ಬೇಕಾದಷ್ಟು ಸಂಪತ್ತನ್ನು ಗೆದ್ದುಕೊಂಡಾಗಿದೆ.; ಇನ್ನೂ ಅವರನ್ನು ಗೆದ್ದು ಆಗಬೇಕಾದದ್ದೇನು? ಶಕುನಿಯ ಆಟವನ್ನು ನಾವೆಲ್ಲ ಬಲ್ಲೆವು: ಅವನು ಮಾಯಗಾರ: ಆದ್ದರಿಂದ ಹೇಗೆ ಬಂದನೋ ಹಾಗೆ ಹೊರಟುಹೋಗಲಿ!” ಎಂದನು. ಆಗ ದುರ್ಯೋಧನನು “ವಿದುರ, ನೀನು ನಮ್ಮನ್ನು ಹುಡುಗರಂತೆ ಅಲ್ಲಗಳೆದು ಶತ್ರುಗಳನ್ನು ಹೊಗಳುತ್ತಿದ್ದೀಯೆ: ತೊಡೆಯ ಮೇಲಿಟ್ಟುಕೊಂಡ ಹಾವಿನಂತೆಯೂ ಸಾಕಿಕೊಂಡ ಬೆಕ್ಕಿನಂತೆಯೂ ಪೋಷಕನಿಗೇ ಎರಡು ಬಗೆಯುತ್ತಿದ್ದೀಯೆ; ಇದು ಮಹಾಪಾಪ; ನೀನು ಇನ್ನೂ ದೊಡ್ಡವರ ಹತ್ತಿರ ಬುದ್ಧಿ ಕಲಿತುಕೊಳ್ಳಬೇಕು; ಸುಮ್ಮಸುಮ್ಮನೆ ಮತ್ತೊಬ್ಬರ ಕಾರ್ಯದಲ್ಲಿ ಕೈ ಹಾಕಬಾರದು. ನನಗೆ ಯಾವುದು ಹಿತ ಎಂದು ಈಗ ನಾನೇನೂ ನಿನ್ನನ್ನು ಕೇಳಲಿಲ್ಲ. ನಮಗೆಲ್ಲರಿಗೂ ಬುದ್ದಿ ಹೇಳುವವನು ನಮ್ಮ ಅಂತರಾತ್ಮ. ಅವನಿಂದ ಪ್ರೇರಿತವಾಗಿ ನಾನು ನೀರು ಹರಿಯುವಂತೆ ಹರಿದುಹೋಗುತ್ತೇನೆ. ಕಲ್ಲು ಹಾಯುವವನಿಗೂ ಹಾವಿಗೆ ಹಾಲೆರೆಯುವವನಿಗೂ ಪ್ರೇರಕನು ಅವನೇಯೇ. ಬಲಾತ್ಕಾರವಾಗಿ ಬುದ್ಧಿಹೇಳುವವನು ಹಿಂದಿನಿಂದ ಸ್ನೇಹವನ್ನು ಕಳೆದುಕೊಂಡು ದ್ವೇಷ ಸಂಪಾದಿಸಿಕೊಳ್ಳುತ್ತಾನೆ. ಪರಪಕ್ಷಪಾತಿಯನ್ನು ಹತ್ತಿರ ಇಟ್ಟುಕೊಳ್ಳಬಾರದು.: ಆದ್ದರಿಂದ ನೀನು ಈಗಲೇ ಎಲ್ಲಿಗೆ ಬೇಕೋ ಅಲ್ಲಿಗೆ ಹೊರಟುಹೋಗು! ದುಷ್ಟೆಯಾದ ಹೆಂಡತಿ, ಎಷ್ಟೆಷ್ಟು ಸಮಾಧಾನಮಾಡಿದರೂ ಎಂದಾದರೂ ಓಡಿಹೋಗುವವಳೇ!” ಎಂದನು. ವಿದುರನು “ಇಷ್ಟಕ್ಕೆಲ್ಲಾ ಹೊರಟುಹೋಗು ಹೊರಟುಹೋಗು ಎಂದರೆ, ನಿನ್ನ ಸ್ನೇಹ ಎಷ್ಟು ಸ್ಥಿರವಾದದ್ದು ಎಂದು ಗೊತ್ತಾಗುತ್ತದೆ. ರಾಜನ ಮನಸ್ಸೇ ಹೀಗೆ; ಸ್ವಲ್ಪ ಹೊತ್ತು ಸಮಾಧಾನವಾಗಿರುವುದು. ಆಮೇಲೆ ಒನಕೆ ತೆಗೆದುಕೊಂಡು ಹೇರುವುದು. ನೀನು ಹುಡುಗನಲ್ಲ. ನಾನು ಹುಡುಗ ಎಂದು ತಿಳಿದುಕೊಂಡಿದ್ದೀಯೆ ಅಲ್ಲವೇ? ಸ್ನೇಹದಲ್ಲಿ ನೆಲಸಿರುವವನನ್ನೂ ದೂಷಿಸುವವನೇ ಹುಡುಗ! ನಿನ್ನ ಮೂಗಿನ ನೇರಕ್ಕೇ ಮಾತನಾಡಬೇಕಾದರೆ ಹೆಂಗಸರನ್ನೂ ಹೆಳವರನ್ನೂ ಮಂಕರನ್ನೂ ಮೂಢರನ್ನೂ ಕೇಳು ಹೋಗು! ನಮಗೆ ಪ್ರಿಯವಾಗಿರುವಂತೆ ಮಾತನಾಡುವ ಜನ ಸಿಕ್ಕುತ್ತಾರೆ.; ಅಪ್ರಿಯವಾಗಿಯೂ ಪಥ್ಯವಾಗಿಯೂ ಮಾತನಾಡುವ ಜನ ಸಿಕ್ಕುವುದಿಲ್ಲ. ಅದನ್ನು ಕೇಳುವವರು ಮೊದಲೇ ಸಿಕ್ಕುವುದಿಲ್ಲ. ತನ್ನ ಒಡೆಯನಿಗೆ ಯಾವುದು ಪ್ರಿಯ, ಯಾವುದು ಅಪ್ರಿಯ ಎಂಬುದರ ಯೋಚನೆ ಇಲ್ಲದೆ ಕೇವಲ ಧರ್ಮವನ್ನೇ ದೃಷ್ಟಿಯಲ್ಲಿ ಇಟ್ಟುಕೊಂಡು ಯಾವನು ಪಥ್ಯವಾದ ಅಪ್ರಿಯವನ್ನು ಹೇಳುತ್ತಾನೋ ಅವನೇ ತನ್ನ ಒಡೆಯನಿಗೆ ಸಹಾಯಕ. ಧೃತರಾಷ್ಟ್ರ ಮಹಾರಾಜನ ಕೀರ್ತಿ ಐಶ್ವರ್ಯ ಮಕ್ಕಳು ಎಲ್ಲಾ ಚಿರಕಾಲ ಬಾಳಬೇಕೆಂಬುದೇ ನನ್ನ ಕೋರಿಕೆ; ನಿಮಗೆ ನಮಸ್ಕಾರ; ನಿಮಗೂ ನನಗೂ ಎಲ್ಲರಿಗೂ ಒಳ್ಳೆಯದಾಗಲಿ!” ಎಂದನು. </span>
</p>
<p>
<span> ವಿದುರನು ಹೇಳಿದ ಬುದ್ಧಿವಾದ ಯಾರಿಗೂ ಕಿವಿಯ ಮೇಲೇ ಬೀಳಲಿಲ್ಲ. ಶಕುನಿಯು ಧರ್ಮರಾಜನನ್ನು ಕುರಿತು “ಯುಧಿಷ್ಟಿರ! ನೀನು ಬಹಳ ಐಶ್ವರ್ಯವನ್ನು ಸೋತಿದ್ದೀಯೆ; ಸೋಲದೆ ಇರುವುದು ಇನ್ನೂ ಏನಾದರೂ ಇದ್ದರೆ ಹೇಳು!” ಎಂದನು. ಯುಧಿಷ್ಟಿರನು “ನನ್ನ ಐಶ್ವರ್ಯ, ನಾನು ತಿಳಿದಂತೆ ಲೆಕ್ಕವಿಲ್ಲದಷ್ಟಿದೆ.; ಅದನ್ನೇಕೆ ಕೇಳುತ್ತೀಯೆ ಶಕುನಿ? ಅಯುತ ಪ್ರಯುತ ಖರ್ವ ಪದ್ಮ ಅರ್ಬುದ ಶಂಖ ನಿಖರ್ವ ಸಮುದ್ರವನ್ನು ಬೇಕಾದರೂ ಒಡ್ಡುತ್ತೇನೆ!” ಎಂದನು. ಶಕುನಿಯು ದಾಳವನ್ನು ಆಡಿ ‘ಇದೋ ಗೆದ್ದೆ’ ಎಂದನು. ಅನಂತರ ಅಸಂಖ್ಯಾತವಾದ ಹಸು ಆಡು ಕುರಿ ಊರು ಕೇರಿ ಎಲ್ಲ ಆಯಿತು. ಆಮೇಲೆ ತನ್ನ ತಮ್ಮಂದಿರ ಮೈಮೇಲಿದ್ದ ಒಡವೆಗಳನ್ನು ಸೋತನು. ಆಮೇಲೆ ನಕುಲ ಸಹದೇವರನ್ನು ಒಬ್ಬೊಬ್ಬರನ್ನಾಗಿ ಒಡ್ಡಿಸೋತನು. ಆಗ ಶಕುನಿಯು“ಮಹಾರಾಜ! ಮಾದ್ರೀಪುತ್ರರನ್ನು ಸೋತಾಯಿತು.; ಭೀಮಾರ್ಜುನರು ನಿನಗೆ ತುಂಬಾ ದೊಡ್ಡವರೇನೋ!” ಎಂದನು. ಯುಧಿಷ್ಟಿರನಿಗೆ ರೇಗಿತು. “ಮೂಢ, ನೀನು ಅಧರ್ಮ ಮಾಡುತ್ತಿದ್ದೀಯೇ! ನೀತಿಯನ್ನು ಬಿಟ್ಟಿದ್ದೀಯೆ! ಸ್ನೇಹದಿಂದಿರುವ ನಮ್ಮಲ್ಲಿ ಭೇದವನ್ನು ಹುಟ್ಟಿಸಬೇಕೆಂದಿದ್ದೀಯೆ!” ಎಂದನು. ಶಕುನಿಯು ಮತ್ತನಾದವನು ಹಳ್ಳದಲ್ಲಿ ಬೀಳುತ್ತಾನೆ.; ಮರದ ಕೊರಡಿನಂತಾಗಿ ಬಿಡುತ್ತಾನೆ! ಆದರೆ ನೀನು ಜ್ಯೇಷ್ಠ, ಶ್ರೇಷ್ಠ! ಆದ್ದರಿಂದ ನಿನಗೆ ನಮಸ್ಕಾರ! ಜೂಜುಗಾರರು ಆಟವಾಡುವಾಗ ಬಾಯಿಗೆ ಬಂದಹಾಗೆ ಹರಟುತ್ತಾರೆ; ಅಂತಹ ಮಾತುಗಳನ್ನು ನಾವು ಕನಸಿನಲ್ಲಿಯೂ ಕೇಳಿ ಅರಿಯೆವು!“ ಎಂದನು. ಸರಿ! ಅರ್ಜುನನನ್ನು ಒಡ್ಡಿ ಸೋತಾಯಿತು, ಭೀಮಸೇನನನ್ನೂ ಒಡ್ಡಿ ಸೋತಾಯಿತು. ಉಳಿದವನು ತಾನೊಬ್ಬನು; ತನ್ನನ್ನೂ ಒಡ್ಡಿ ಸೋತಾಯಿತು. ಆಗ ಶಕುನಿಯು ”ಇನ್ನೂ ನಿನ್ನ ಪದಾರ್ಥ ಉಳಿದಿರುವಾಗ, ಅವನ್ನು ಬಿಟ್ಟು ನಿನ್ನನ್ನು ಒಡ್ಡಿಕೊಂಡು ಸೋತೆಯಲ್ಲ, ಇದು ತುಂಬ ಅನ್ಯಾಯವಲ್ಲವೇ? ಆತ್ಮ ಪರಾಜಯವು ಮಹಾಪಾಪ. ನಿನ್ನ ರಾಣಿ ಇದ್ದಾಳಲ್ಲ! ಅವಳನ್ನು ಇನ್ನೂ ಒಡ್ಡಿಲ್ಲ. ಆದ್ದರಿಂದ ಪಾಂಚಾಲಿಯನ್ನು ಒಡ್ಡಿ ಎಲ್ಲವನ್ನೂ ಗೆದ್ದುಬಿಡು, ಯುಧಿಷ್ಟಿರ!“ ಎಂದು ಪ್ರೋತ್ಸಾಹಿಸಿದನು. ಯುಧಿಷ್ಟಿರನು ”ಹೌದು, ಶಕುನಿ; ರೂಪಸಂಪತ್ತೂ, ಶೀಲಸಂಪತ್ತೂ ಇರುವ ದ್ರೌಪದಿಯನ್ನು ಪಣವಾಗಿ ಇಡುತ್ತೇನೆ“ ಎಂದನು. ಧರ್ಮರಾಜನ ಈ ಮಾತನ್ನು ಕೇಳಿದ ಕೂಡಲೆ ಸಭೆಯಲ್ಲಿದ್ದ ಹಿರಿಯರೆಲ್ಲರೂ ಛಿ! ಛೀ! ಎಂದರು. ಸಭೆ ಕಲಕಿತು; ರಾಜರು ಗುಜಗುಜನೆ ಮಾತನಾಡಿಕೊಳ್ಳಲು ಮೊದಅಲುಮಾಡಿದರು.. ಭೀಷ್ಮ ದ್ರೋಣಾದಿಗಳ ಮೈ ಬೆವರಿತು.; ವಿದುರನು ಎರಡು ಕೈಗಳಿಂದಲೂ ತಲೆಯನ್ನು ಹಿಡಿದುಕೊಂಡು ಜ್ಞಾನ ತಪ್ಪಿದವನಂತೆ ಚಿಂತಾಮಗ್ನನಾಗಿ ನಿಟ್ಟುಸಿರು ಬಿಡುತ್ತ ಕುಳಿತುಬಿಟ್ಟನು. ಧೃತರಾಷ್ಟ್ರನು ಮಾತ್ರ ಸಂತೋಷ ಉಕ್ಕಿ ತನ್ನ ಮನೋಭಾವವನ್ನು ಮುಚ್ಚಿಟ್ಟುಕೊಳ್ಳಲಾರದೆ ”ಗೆದ್ದನೇ? ಗೆದ್ದನೇ?“ ಎಂದು ಮತ್ತೆ ಮತ್ತೆ ಕೇಳುತ್ತಿದ್ದನು. ಕರ್ಣ ದುಶ್ಯಾಸನಾದಿಗಳಿಗೂ ತುಂಬ ಹರ್ಷವಾಯಿತು. ಮಿಕ್ಕವರು ಕಣ್ಣೀರು ಹಾಕುತ್ತಿದ್ದರು. ಶಕುನಿ ಮದೋದ್ಧತನಾಗಿ ಹಿಂದುಮುಂದು ನೋಡದೆ ದಾಳವನ್ನು ಎಸೆದು ಇದೋ ಗೆದ್ದೇ!” ಎಂದನು. </span>
</p>
<p>
<span> ಆಗ ದುರ್ಯೋಧನನು ವಿದುರನನ್ನು ಕರೆದು “ಬಾ ವಿದುರ! ಪಾಂಡವರ ಪ್ರಿಯ ಪತ್ನಿ ಎನ್ನಿಸಿಕೊಂಡಿರುವ ದ್ರೌಪದಿಯನ್ನು ಕರೆದುಕೊಂಡು ಬಾ! ದಾಸಿಯರ ಮಧ್ಯದಲ್ಲಿದ್ದುಕೊಂಡು ಮನೆಯ ಕಸ ಗುಡಿಸಲಿ; ನಮ್ಮ ಮನಸ್ಸಿಗೆ ಆನಂದವಾಗಲಿ!” ಎಂದನು. ವಿದುರನು, “ಅಯ್ಯೋ ಮೂಢ! ನಿನ್ನಂಥವನು ಇಂಥ ಯೋಚನೆ ಮಾಡಬಹುದೇ? ನಿನ್ನ ಗತ್ತಿನ ನೇಣು ನಿನಗೆ ಕಾಣುತ್ತಿಲ್ಲವಲ್ಲ! ನೀನು ಕಮರಿಯ ತುದಿಯಲ್ಲಿ ತೂರಾಡುತ್ತಿರುವುದು ತಿಳಿಯುತ್ತಿಲ್ಲವಲ್ಲ! ಜಿಂಕೆಯು ಹುಲಿಗಳನ್ನು ರೇಗಿಸುವಂತೆ ಪಾಂಡವರನ್ನು ರೇಗಿಸುತ್ತಿದ್ದೀಯಲ್ಲ! ತಲೆಯ ಮೇಲೆ ಆಡುತ್ತಿರುವ ವಿಷಸರ್ಪಗಳನ್ನು ರೇಗಿಸಿ ಸಾಯಬೇಡ! ಯುಧಿಷ್ಟಿರನು ದ್ರೌಪದಿಯನ್ನು ತಾನು ಅಸ್ವತಂತ್ರನಾಗಿದ್ದಾಗ ಪಣವಾಗಿ ಒಡ್ಡಿದನು.; ಆದ್ದರಿಂದ ಅವಳು ದಾಸಿಯಲ್ಲ. ಈ ಜೂಜೇ ಹೀಗೆ: ಮಹಾಭಯವನ್ನೂ ವೈರವನ್ನೂ ತರುವಂಥಾದ್ದು. ಮತ್ತೊಬ್ಬರನ್ನು ಕ್ರೂರವಾದ ಮಾತುಗಳಿಂದ ನೋಯಿಸಬಾರದು.; ಹೀನಮಾರ್ಗದಲ್ಲಿ ಅವರ ಸ್ವತ್ತನ್ನು ಕಸಿದುಕೊಳ್ಳಬಾರದು. ಬಾಯಿಂದ ಹದ್ದುಮೀರಿ ಮಾತುಗಳು ಹೊರಟುಹೋದರೆ ಅದನ್ನು ಕೇಳಿದವರು ಹಗಲೂ ರಾತ್ರಿಯೂ ನೊಂದುಕೊಳ್ಳುವರು; ಆದ್ದರಿಂದ ತಿಳಿದವನು ಅಂಥ ಮಾತುಗಳನ್ನು ಆಡಬಾರದು. ಮನುಷ್ಯನಾಯಿಗಳಿಗೆ ಯಾವುದೂ ಪೂಜ್ಯವಲ್ಲ. ಯಾರಲ್ಲಿಯಾದರೂ ಪಾಪದ ಕೂಗೇ! ಕಾಡುಮನುಷ್ಯನಾಗಲೀ, ನಾಡಮನುಷ್ಯನಾಗಲೀ, ಪರದೇಶಿಯಾಗಲೀ, ಪಂಡಿತನಾಗಲೀ, ಯಾರನ್ನು ಕಂಡರೂ ಬೊಗಳುವುದೇ! ನನ್ನ ಹಿತವಚನಗಳನ್ನು ನೀನೆಲ್ಲಿ ಕೇಳುತ್ತೀಯೇ! ಆಗ ಸೋರೆ ಬುರುಡೆಗಳು ಮುಳುಗಿಯಾವು; ಕಲ್ಲು ತೇಲಿಯಾವು. ನಾವೆಗಳು ದಾರಿಕಾಣದೆ ಹೋದಾವು. ಇದು ಕೌರವರಿಗೆ ಅಂತ್ಯಕಾಲ. ಆದ್ದರಿಂದ ವಿವೇಕದ ಮಾತುಗಳು ಕಿವಿಗೆ ಬೀಳುವುದಿಲ್ಲ.; ದುರಾಶೆ ಬೆಳೆಯುತ್ತಿದೆ.!” ಎಂದನು. ದುರ್ಯೋಧನನು ಈ ಮಾತುಗಳನ್ನು ಕೇಳಿ ದರ್ಪದಿಂದ ವಿಅದುರನನ್ನು ಛೀಗುಟ್ಟಿ ಪ್ರಾತಿಕಾಮಿಯನ್ನು ಕರೆದು, “ನೀನು ಹೋಗಿ ದ್ರೌಪದಿಯನ್ನು ಕರೆದುಕೊಂಡು ಬಾ, ಪ್ರಾತಿಕಾಮೀ! ನಿನಗೇನು ಪಾಂಡವರ ಭಯವಿಲ್ಲವಲ್ಲ! ಈ ವಿದುರನು ಯಾವಾಗಲೂ ಹೀಗೆಯೆ; ಪಾಂಡವರಿಗೆ ಹೆದರಿ ನನಗೆ ಪ್ರತಿ ಹೇಳುತ್ತಾನೆ.; ನಮ್ಮ ಏಳಿಗೆ ಅವನಿಗೆ ಇಷ್ಟವಿಲ್ಲ.” ಎಂದನು. ಅದರಂತೆ ಪ್ರಾತಿಕಾಮಿಯು, ಸಿಂಹದ ಗುಹೆಗೆ ನಾಯಿ ಹೋಗುವಂತೆ ಪಾಂಡವರ ರಾಣಿಯಿದ್ದ ಸ್ಥಳಕ್ಕೆ ಹೋಗಿ, “ದ್ರೌಪದಿ! ಯುಧಿಷ್ಟಿರನು ಜೂಜಿನಲ್ಲಿ ಮೈಮರೆತಿದ್ದಾಗ ದುರ್ಯೋಧನನು ನಿನ್ನನ್ನು ಗೆದ್ದನು. ಆದ್ದರಿಂದ ಧೃತರಾಷ್ಟ್ರನ ಮನೆಕೆಲಸಕ್ಕೆ ಬಾ; ನಾನು ಕರೆದುಕೊಂಡು ಹೋಗುತ್ತೇನೆ!” ಎಂದು ಕರೆದನು. ದ್ರೌಪದಿಯು “ಇದೇನು ಮಾತನಾಡುತ್ತೀಯೆ ಪ್ರಾತಿಕಾಮಿ! ಹೆಂಡತಿಯನ್ನು ಪಣವಾಗಿ ಇಟ್ಟು ಯಾರಾದರೂ ಜೂಜಾಡುತ್ತಾರೆಯೇ? ರಾಜನು ಜೂಜಿನ ಮದದಿಂದ ಮೈಮರೆತಿದ್ದರೂ ಅವನಿಗೆ ಪಣವೊಡ್ಡುವುದಕ್ಕೆ ಇನ್ನೇನೂ ಇರಲಿಲ್ಲವೇ?” ಎಂದು ಕೇಳಿದಳು. ಪ್ರಾತಿಕಾಮಿಯು “ಇನ್ನೇನೂ ಇಲ್ಲದಿದ್ದಾಗಲೇ ನಿನ್ನನ್ನು ಇಟ್ಟದ್ದು! ಅದಕ್ಕೆ ಮುಂಚೆ ಧರ್ಮರಾಜನು ತಮ್ಮಂದಿರನ್ನೂ ತನ್ನನ್ನೂ ಸೋತಿದ್ದನು.; ಆಮೇಲೆ ನಿನ್ನನ್ನು ಸೋತನು!” ಎಂದನು. ದ್ರೌಪದಿಯು “ಪ್ರಾತಿಕಾಮೀ, ಸಭೆಗೆ ಹೋಗಿ ಆ ಆಟಗಾರರನ್ನು ಕೇಳಿಕೊಂಡು ಬಾ- ಮೊದಲು ತನ್ನನ್ನು ಒಡ್ಡಿಕೊಂಡು ಸೋತನೋ, ನನ್ನನ್ನು ಒಡ್ಡಿ ಸೋತನೋ ಎಂದು. ಆಮೇಲೆ ನನ್ನನ್ನು ಕರೆದುಕೊಂಡು ಹೋಗುವೆಯಂತೆ!” ಎಂದಳು. ಅದರಂತೆ ಅವನು ಹೋಗಿ ಧರ್ಮರಾಜನನ್ನು ಪ್ರಶ್ನೆಮಾಡಲು ಅವನು ಉಸಿರು ಅಡಗಿದವನಂತೆ ಸುಮ್ಮನೆ ಕುಳಿತುಬಿಟ್ಟನು. ಅನುಕೂಲವಾದ ಮಾತನ್ನೂ ಆಡಲಿಲ್ಲ. ಪ್ರತಿಕೂಲವಾದ ಮಾತನ್ನೂ ಆಡಲಿಲ್ಲ. ಆಗ ದುರ್ಯೋಧನನು ಪ್ರಾತಿಕಾಮಿಯನ್ನು ಕರೆದು “ಪಾಂಚಾಲಿಯೇ ಬಂದು ಈ ಪ್ರಶ್ನೆ ಹಾಕಲಿ!” ಎಂದನು. ಅದರಂತೆ ಪ್ರಾತಿಕಾಮಿಯು ಹಿಂತಿರುಗಿಹೋಗಿ ವ್ಯಥೆಗೊಂಡು, “ಅಮ್ಮಾ ರಾಜಪುತ್ರೀ! ಸಭಿಕರು ನಿನ್ನನ್ನೇ ಬರಹೇಳುತ್ತಾರೆ; ಕೌರವರಿಗೆ ನಾಶ ಒದಗಿರುವಂತೆ ಕಾಣುತ್ತದೆ.; ನೀನು ಅಲ್ಲಿಗೆ ಬರುವುದು ನಿನ್ನ ಮರ್ಯಾದೆಗೆ ಕಡಮೆ ಎಂದು ಅವರು ಯೋಚಿಸಿದ ಹಾಗೆ ಕಾಣುವುದಿಲ್ಲ!” ಎಂದನು. ದ್ರೌಪದಿಯು. “ಮೂರ್ಖನಾಗಲಿ ಪಂಡಿತನಾಗಲಿ ಕಷ್ಟಸುಖಗಳು ತಪ್ಪಿದ್ದಲ್ಲ; ಎರಡನ್ನೂ ಅನುಭವಿಸಬೇಕು. ದೈವನಿಯಾಮಕವೇ ಹೀಗೆ: ಲೋಕದಲ್ಲಿ ಧರ್ಮವೊಂದೇ ದೊಡ್ಡದು. ಅದನ್ನು ಕಾಪಾಡಿಕೊಂಡರೆ ಶಾಂತಿ ತರುತ್ತದೆ.” ಎಂದಳು. ಈ ಮಧ್ಯೆ ಯುಧಿ಼ಷ್ಟಿರನು ದ್ರೌಪದಿಗೆ ನಂಬಿಕೆಯಿದ್ದ ದೂತನೊಬ್ಬನನ್ನು ಅವಳಲ್ಲಿಗೆ ಕಳುಹಿಸಿಕೊಟ್ಟನು ಧ್ರೌಪದಿಯು ರಜಸ್ವಲೆಯಾಗಿದ್ದರಿಂದ ಒಂದು ಸೀರೆಯನ್ನು ಸುತ್ತಿಕೊಂಡಿದ್ದಳು. ಅದರಲ್ಲಿಯೇ ಅಳುತ್ತ ಸಭೆಗೆ ಬಂದು ಧೃತರಾಷ್ಟ್ರನ ಮುಂದೆ ನಿಂತಳು. ಅದನ್ನು ನೋಡಿ ದುರ್ಯೋಧನನು “ಪ್ರಾತಿಕಾಮಿ! ಅವಳನ್ನು ಇಲ್ಲಿಗೇ ಕರೆದುಕೊಂಡು ಬಾ; ಅವಳೆದುರಿಗೇ ಕೌರವರು ಹೇಳುವುದನ್ನು ಹೇಳಲಿ!” ಎಂದನು. ಪ್ರಾತಿಕಾಮಿಗೆ ಉಭಯಸಂಕಟವಾಯಿತು. ಒಂದು ಕಡೆ ದುರ್ಯೋಧನನ ಮಾತನ್ನು ಮೀರುವುದಕ್ಕಿಲ್ಲ.; ಇನ್ನೊಂದು ಕಡೆ ದ್ರೌಪದಿಗೆ ಎಲ್ಲಿ ಕೋಪ ಬರುವುದೋ ಎಂಬ ಯೋಚನೆ. ಆದ್ದರಿಂದ ಅನುಮಾನಿಸುತ್ತ “ಕೃಷ್ಣೆಗೆ ಏನೆಂದು ಹೇಳಲಿ?” ಎಂದು ಕೇಳಿದನು. ದುರ್ಯೋಧನನಿಗೆ ಇದು ಸಹಿಸಲಿಲ್ಲ. ಆದ್ದರಿಂದ ದುಶ್ಯಾಸನನನ್ನು ಕರೆದು “ದುಶ್ಯಾಸನ! ಈ ಸೂತನ ಮಗ ಹೇಡಿತನದಿಂದ ಭೀಮನಿಗೆ ಹೆದರಿಕೊಳ್ಳುತ್ತಿದ್ದಾನೆ. ಆದ್ದರಿಂದ ನೀನೇ ಹೋಗಿ ಅವಳನ್ನು ಎಳೆದುಕೊಂಡು ಬಾ; ಪಾಂಡವರು ಕೋಪಿಸಿಕೊಂಡು ನಿನ್ನನ್ನು ಏನು ಮಾಡಿಯಾರು?” ಎಂದನು. ಕೂಡಲೆ ದುಶ್ಯಾಸನನು ಎದ್ದು ಅವಳಿದ್ದೆಡೆಗೆ ಹೋಗಿ “ಬಾ ಬಾ ಪಾಂಚಾಲಿ! ನಿನ್ನನ್ನು ಗೆದ್ದಿದ್ದೇವೆ.; ನಾಚಿಕೆ ಬಿಟ್ಟು ದುರ್ಯೋಧನನನ್ನು ನೋಡು! ಕೌರವರನ್ನು ಸೇವಿಸು; ನಿನ್ನನ್ನು ಧರ್ಮದಿಂದ ಪಡೆದಿದ್ದೇವೆ.; ಸಭೆಗೆ ಬಾ!” ಎಂದನು. ದ್ರೌಪದಿಗೆ ತುಂಬಾ ಸಂಕಟವಾಯಿತು.; ಮುಖ ಬೆವರಿ ಬಿಳಿಚಿಕೊಂಡಿತು; ಅದನ್ನು ಕೈಯಿಂದ ವರೆಸಿಕೊಂಡು ಧೃತರಾಷ್ಟ್ರನ ರಾಣೀವಾಸದವರಿದ್ದ ಕಡೆ ಓಡಿದಳು. ದುಶ್ಯಾಸನನೂ ರೋಷದಿಂದ ಅರಚುತ್ತ ಅವಳ ಹಿಂದೆ ಓಡಿಹೋಗಿ ಕಪ್ಪಗೆ ಅಲೆಅಲೆಯಾಗಿದ್ದ ಅವಳ ಜೋಲ್ಮುಡಿಯನ್ನು ಹಿಡಿದುಕೊಂಡನು. ರಾಜಸೂಯ ಮಹಾಯಾಗದಲ್ಲಿ ಅವಭೃತಸ್ನಾನದಿಂದ ಪವಿತ್ರವಾಗಿದ್ದ ಆ ಕೂದಲನ್ನು ಪಾಂಡವರ ವೀರ್ಯವನ್ನು ಪರಾಭವಗೊಳಿಸುವಂತೆ,ದುಶ್ಯಾಸನನು ಹಿಡಿದುಕೊಂಡು ಗಂಡಂದಿರಿದ್ದರೂ ದಿಕ್ಕಿಲ್ಲದವಳನ್ನು ಎಳೆದುತರುವಂತೆ ಸಭೆಗೆ ಎಳೆದುಕೊಂಡು ಹೊರಟನು. ಅವಳು “ಅಯ್ಯೋ ಅನಾರ್ಯ! ನಾನು ಬಹಿಷ್ಠೆಯಾಗಿದ್ದೇನೆ.; ಒಂದೇ ಬಟ್ಟೆಯಲ್ಲಿದ್ದೇನೆ; ಸಭೆಗೆ ಬರುವ ಸ್ಥಿತಿಯಲ್ಲಿಲ್ಲ! ಎಂದಳು. ಆದರೆ ಅವನು ಅವಳ ಕೂದಲನ್ನು ಬಲವಾಗಿ ಜಗ್ಗಿ, ”ಬಹಿಷ್ಠೆಯಾಗಿಯಾದರೂ ಇರು, ಒಂಟಿ ಬಟ್ಟೆಯಲ್ಲಾದರೂ ಇರು, ಬಟ್ಟೆಯಿಲ್ಲದೆಯಾದರೂ ಇರು. ನೀನು ಜೂಜಿನಲ್ಲಿ ಗೆಲ್ಲಲ್ಪಟ್ಟವಳು.; ನಮ್ಮ ದಾಸಿ; ದಾಸಿಯರ ಮಧ್ಯದಲ್ಲಿ ಇರಬೇಕಾದವಳು!“ ಎಂದನು. ಈ ಎಳೆದಾಟದಲ್ಲಿ ಅವಳ ಕೂದಲು ಕೆದರಿಹೋಯಿತು. ಬಟ್ಟೆ ಅರ್ಧ ಹಾರಿಹೋಯಿತು. ಈ ಅವಸ್ಥೆಯಲ್ಲಿ ನಾಚಿಕೆಯಿಂದಲೂ ರೋಷದಿಂದಲೂ ತಪಿಸುತ್ತ ದ್ರೌಪದಿಯು ”ಈ ಸಭೆಯಲ್ಲಿರತಕ್ಕವರೆಲ್ಲರೂ ಶಾಸ್ತ್ರವನ್ನು ಓದಿದವರು. ಕ್ರಿಯಾವಂತರು, ಗುರುಸಮಾನರು, ಹಿರಿಯರು; ಇವರ ಮುಂದೆ ಈ ಅವಸ್ಥೆಯಲ್ಲಿ ನಿಲ್ಲಲು ನನಗೆ ಮನಸ್ಸು ಬಾರದು. ಹೀಗೆ ಕ್ರೌರ್ಯದಿಂದ ಅನಾರ್ಯವಾಗಿ ನನ್ನನ್ನು ಎಳೆದು ಬಟ್ಟೆಯಿಲ್ಲದಂತೆ ಮಾಡಬೇಡ; ಇಂದ್ರಾದಿಗಳು ನಿನಗೆ ಸಹಾಯವಾಗಿ ಬಂದರೂ ಪಾಂಡವರು ಸುಮ್ಮನೆ ಬಿಡುವುದಿಲ್ಲ. ಛೀ! ಭರತವಂಶದಲ್ಲಿ ಧರ್ಮವೂ ಕ್ಷತ್ರಿಯ ಯೋಗ್ಯವಾದ ನಡತೆಯೂ ಲುಪ್ತವಾಗಿ ಹೋದಂತೆ ಕಾಣುತ್ತದೆ. ಇಲ್ಲದಿದ್ದರೆ ಈ ಸಭೆಯಲ್ಲಿರುವ ಕೌರವರೆಲ್ಲರೂ ಹೀಗೆ ಧರ್ಮ ಮೀರುವುದನ್ನು ನೋಡಿಕೊಂಡು ಸುಮ್ಮನಿರುತ್ತಿದ್ದರೆ? ಕುರುವೃದ್ಧರಲ್ಲಿ ಮುಖ್ಯರಾದ ದ್ರೋಣ ಭೀಷ್ಮರೂ ಈ ಮಹಾತ್ಮನಾದ ಮಹಾರಾಜನೂ ಉದಾಸೀನರಾಗಿರುವುದರಿಂದ ಇವರಿಗೆ ಯಾರಿಗೂ ಸತ್ವವಿಲ್ಲವೆಂದು ಕಾಣುತ್ತದೆ!“ ಹೀಗೆಂದು ದ್ರೌಪದಿಯು ಪಾಂಡವರನ್ನು ದುಃಖಪೂರಿತವಾದ ನೋಟದಿಂದ ನೋಡಿದಳು. ಹೊಗೆಯಾಡುತ್ತಿದ್ದ ಅವಳ ಕೋಪವು ಹೊತ್ತಿಕೊಂಡಿತು. ಆವಳ ಆ ನೋಟವನ್ನು ನೋಡಿದಾಗ ಪಾಂಡವರಿಗೆ ಆದ ದುಃಖವು ರಾಜ್ಯವನ್ನು ಕಳೆದುಕೊಂಡಾಗ ಆಗಲಿ ಐಶ್ವರ್ಯವನ್ನು ಕಳೆದುಕೊಂಡಾಗ ಆಗಲಿ ಆಗಲಿಲ್ಲ. ಹೀಗೆ ಅಸಹಾಯರಾಗಿದ್ದ ಗಂಡಂದಿರನ್ನು ದ್ರೌಪದಿಯು ನೋಡುತ್ತ ಚೇತನ ತಪ್ಪಿದಂತಿರಲು ಆ ಅವ್ಸ್ಥೆಯಲ್ಲಿ ದುಶ್ಯಾಸನನು ಅವಳನ್ನು ಮತ್ತೆ ಬಲವಾಗಿ ಎಳೆದು ನಗುತ್ತ ”ಲೇ ದಾಸೀ!“ ಎಂದನು. ಈ ಮಾತನ್ನು ಕೇಳಿ ಕರ್ಣನಿಗೂ ಶಕುನಿಗೂ ಸಂತೋಷವಾಯಿತು. ಅವರು ಗಟ್ಟಿಯಾಗಿ ನಕ್ಕು ದುಶ್ಯಾಸನನನ್ನು ಪ್ರೋತ್ಸಾಹಿಸಿದರು. ಅವರಿಬ್ಬರು ಮತ್ತು ದುರ್ಯೋಧನ ಇವರು ಹೊರತು ಅಲ್ಲಿದ್ದ ಸಭಿಕರಿಗೆಲ್ಲಾ ದ್ರೌಪದಿಯ ಆ ಎಳೆದಾಟವನ್ನು ನೋಡಿ ತುಂಬ ದುಃಖವಾಯಿತು. ಭೀಷ್ಮನು ”ಅಮ್ಮಾ ಸೌಭಾಗ್ಯವತಿ! ಈ ವಿಚಾರದಲ್ಲಿ ಧರ್ಮವು ತುಂಬ ಸೂಕ್ಷ್ಮವಾಗಿರುವುದರಿಂದ ನಾನು ನಿನ್ನ ಪ್ರಶ್ನೆಯನ್ನು ಯಥಾವತ್ತಾಗಿ ವಿವೇಚನೆ ಮಾಡಲಾರದವನಾಗಿದ್ದೇನೆ. ಸ್ವತಂತ್ರನಲ್ಲದವನು ಬೇರೆ ಯಾವ ಪದಾರ್ಥವನ್ನೂ ಪಣವಾಗಿ ಒಡ್ಡಲಾರ; ಆದರೆ ಹೆಂಗಸು ಯಾವಾಗಲೂ ಗಂಡಸಿನ ಅಧೀನ: ಯುಧಿಷ್ಠಿರನು ಸಮಸ್ತ ಭೂಮಂಡಲವನ್ನಾದರೂ ಬಿಟ್ಟಾನು, ಸತ್ಯವನ್ನು ಬಿಡುವುದಿಲ್ಲ. ಅವನು ‘ನಾನು ಜಿತನಾದೆ’ ಎಂದು ಒಪ್ಪಿಕೊಂಡುಬಿಟ್ಟಿದ್ದಾನೆ. ಈ ಶಕುನಿ ಜೂಜಿನಲ್ಲಿ ಎಣೆಯಿಲ್ಲದವನು: ಅವನು ಯುಧಿಷ್ಠಿರನನ್ನು ಅವನ ಇಷ್ಟಾನುಸಾರವಾಗಿ ಹೋಗಲು ಬಿಟ್ಟನು.; ಅದು ಮೋಸವೆಂದು ಈ ಮಹಾತ್ಮ ಭಾವಿಸುವುದಿಲ್ಲ. ಆದ್ದರಿಂದ ನಾನು ನಿನ್ನ ಪ್ರಶ್ನೆಗೆ ಉತ್ತರ ಹೇಳಲಾರೆ!“ ಎಂದನು. ದ್ರೌಪದಿಯು ”ದುಷ್ಟರೂ ಮೋಸಗಾರರೂ ಅನಾರ್ಯರೂ ಜೂಜುಕೋರರೂ ಕೂಡಿಕೊಂಡು ಬಹಳ ಬುದ್ಧಿವಂತಿಕೆಯಿಂದ ಧರ್ಮರಾಜನನ್ನು ತಂದು ಸೇರಿಸಿಕೊಂಡ ಮೇಲೆ ಇದರಲ್ಲಿ ಅವನ ಇಷ್ಟವೇನು ಬಂತು? ಅವನು ಇದಕ್ಕೆ ಪ್ರಯತ್ನಿಸಿದವನೇ ಅಲ್ಲ. ಅವನು ಶುದ್ಧಾತ್ಮ; ಮೋಸವನ್ನು ಅರಿಯದವನು. ಎಲ್ಲರೂ ಸೇರಿ ಅವನನ್ನು ಪರಾಭವಿಸಿದ ಮೇಲೇ ಅವನು ಪಣವಿಟ್ಟನು. ಈ ಸಭೆಯಲ್ಲಿ ಗಂಡುಮಕ್ಕಳೂ ಸೊಸೆಯರೂ ಉಳ್ಳ ಹಿರಿಯರಿದ್ದೀರಿ. ನೀವೆಲ್ಲರೂ ನನ್ನ ಈ ಪ್ರಶ್ನೆಯನ್ನು ಸರಿಯಾದ ರೀತಿಯಲ್ಲಿ ಪರಿಶೀಲಿಸಿ ಉತ್ತರ ಹೇಳಿ!“ ಎಂದಳು. ಹೀಗೆಂದು ಮನಕರಗುವಂತೆ ಅಳುತ್ತ ಮತ್ತೆ ಮತ್ತೆ ಗಂಡಂದಿರನ್ನು ನೋಡುತ್ತಿದ್ದ ದ್ರೌಪದಿಯನ್ನು ದುಶ್ಯಾಸನನು ಎಳೆಯುತ್ತ ಅವಳಿಗೆ ಕ್ರೂರವೂ ಕಟುವೂ ಆದ ಮಾತುಗಳನ್ನು ಹೇಳುತ್ತಿದ್ದನು. ಅವಳ ಸೆರನು ಜಾರಿಹೋಗಿತ್ತು. ಅದನ್ನು ನೋಡಿ ಭೀಮಸೇನನು ತುಂಬ ಸಂಕಟಪಟ್ಟು ಧರ್ಮರಾಜನನ್ನು ಕುರಿತು ಕೋಪದಿಂದ, ”ಮಹಾರಾಜ! ಜೂಜಾಡುವವರು ತಮ್ಮ ದಾಸಿಯರನ್ನು ಕೂಡ ಪಣವಾಗಿ ಇಡುವುದಿಲ್ಲ: ಅವರ ಮೇಲೆ ಕನಿಕರವಿರುತ್ತದೆ. ಕಾಶೀರಾಜ ಮುಂತಾದವರು ಕಾಣಿಕೆಯಾಗಿ ತಂದು ಒಪ್ಪಿಸಿದ ಧನ ಕನಕ ವಾಹನ ಕವಚಾಯುಧಗಳನ್ನೂ ರಾಜ್ಯವನ್ನೂ ನಿನ್ನನ್ನೂ ನಮ್ಮನ್ನೂ ಕೌರವರು ಮೋಸದಿಂದ ಗೆದ್ದರು. ಅದಕ್ಕೆ ನನಗೆ ಕೋಪ ಬರಲಿಲ್ಲ. ಏಕೆಂದರೆ ಇದೆಲ್ಲಕ್ಕೂ ನೀನು ಯಜಮಾನ: ಆದರೆ ದ್ರೌಪದಿಯನ್ನು ಒಡ್ಡಿದ್ದು ಸರಿಯಲ್ಲ; ಅದಕ್ಕೆ ಅವಳು ಅರ್ಹಳಲ್ಲ. ಪಾಂಡವರ ಕೈಹಿಡಿದು ನಿನಗೋಸ್ಕರ ಈ ನೀಚರೂ ಕ್ರೂರರೂ ಮೋಸಗಾರರೂ ಆದವರ ಕೈಗೆ ಸಿಕ್ಕಿ ಹಿಂಸೆಪಡುತ್ತಿದ್ದಾಳೆ. ಆದ್ದರಿಂದ ನಿನ್ನ ಮೇಲೆ ನನಗೆ ಅಪಾರವಾದ ಸಿಟ್ಟು ಬಂದಿದೆ. ಸಹದೇವ! ಬೆಂಕಿ ತೆಗೆದುಕೊಂಡು ಬಾರೋ, ಇವನ ಈ ಎರಡು ಕೈಗಳನ್ನೂ ಸುಟ್ಟುಬಿಡುತ್ತೇನೆ!“ ಎಂದನು. ಅರ್ಜುನನು ”ಭೀಮಸೇನ! ನೀನು ಹಿಂದೆ ಎಂದೂ ಇಂಥ ಮಾತನ್ನು ಆಡಿದವನಲ್ಲವಲ್ಲ.! ಈ ಕ್ರೂರಜನರ ನಡತೆಯಿಂದ ನಿನ್ನ ಧರ್ಮಗೌರವವೆಲ್ಲಾ ಹೋಗಿಬಿಟ್ಟಂತೆ ಕಾಣುತ್ತದೆ. ಧರ್ಮವನ್ನು ಬಿಡಬೇಡ; ಧರ್ಮಪರನಾದ ಅಣ್ಣನನ್ನು ಅತಿಕ್ರಮಿಸಿ ಹೋಗಬೇಡ; ಅವರು ಆಟಕ್ಕೆ ಕರೆದರು; ಕ್ಷತ್ರಿಯಧರ್ಮವನ್ನು ಅನುಸರಿಸಿ ಒಪ್ಪಬೇಕಾಯಿತು.; ಹೀಗೆ ಮತ್ತೊಬ್ಬರಿಗಾಗಿ ಆಡಿದ್ದು ನಮಗೆ ಕೀರ್ತಿಕರವೇಯೆ!“ಎಂದನು. ಭೀಮಸೇನನು, ”ಅದನ್ನು ನಾನು ಬಲ್ಲೆ ಅರ್ಜುನ! ಇಲ್ಲದಿದ್ದರೆ ಆಗಲೇ ಅವನ ಎರಡು ಕೈಗಳನ್ನೂ ಉರಿಯುವ ಬೆಂಕಿಯಲ್ಲಿ ಹಾಕಿ ಸುಟ್ಟುಬಿಡುತ್ತಿದ್ದೆ!“ ಎಂದನು. ಹೀಗೆ ಪಾಂಡವರು ಕಳವಳಿಸುತ್ತಿದ್ದದ್ದನ್ನೂ ದ್ರೌಪದಿಯು ವ್ಯಥೆಪಡುತ್ತಿದ್ದದ್ದನ್ನೂ ನೋಡಿ ಧೃತರಾಷ್ಟ್ರನ ಪುತ್ರನಾದ ವಿಕರ್ಣನು, ”ರಾಜರುಗಳೇ, ಈ ಯಾಜ್ಞಸೇನಿ ಕೇಳಿದ ಪ್ರಶ್ನೆಗೆ ಉತ್ತರ ಹೇಳಿ. ಕುರುವೃದ್ಧರಾದ ಭೀಷ್ಮ ಧೃತರಾಷ್ಟ್ರರೂ ವಿವೇಕಿಯಾದ ವಿದುರನೂ, ಆಚಾರ್ಯರಾದ ದ್ರೋಣ ಕೃಪರೂ ಏನೂ ಹೇಳದೆ ಸುಮ್ಮನಿದ್ದಾರೆ. ಕಾಮಕ್ರೋಧಗಳನ್ನು ದೂರಮಾಡಿ, ನಮ್ಮ ಬುದ್ಧಿಗೆ ತೋರಿದಂಥ ಉತ್ತರವನ್ನು ನಾವು ಹೇಳಲೇಬೇಕು“ ಎಂದನು. ಆದರೂ ಒಬ್ಬರೂ ಸರಿ ಎನ್ನಲಿಲ್ಲ, ತಪ್ಪು ಎನ್ನಲಿಲ್ಲ.; ಆದ್ದರಿಂದ ಅವನು ಕೈ ಕೈ ಹಿಸುಕಿಕೊಳ್ಳುತ್ತ ನಿಟ್ಟುಸಿರುಬಿಡುತ್ತ ”ನೀವುಉತ್ತರ ಹೇಳಿ, ಬಿಡಿ; ನನಗೆ ನ್ಯಾಯವೆಂದು ತೋರಿದ್ದನ್ನು ನಾನು ಹೇಳಿಬಿಡುತ್ತೇನೆ; ರಾಜರಿಗೆ ಬೇಟೆ ಕುಡಿತ ಜೂಜು ಗ್ರಾಮ್ಯವಿಷಯದಲ್ಲಿ ಅತ್ಯಾಸಕ್ತಿ ಇವು ನಾಲ್ಕೂ ವ್ಯಸನಗಳೆಂದು ಶ್ರೇಷ್ಠರಾದವರು ಹೇಳುತ್ತಾರೆ. ಇವುಗಳಲ್ಲಿ ಆಸಕ್ತನಾದವನು ಧರ್ಮಬಿಟ್ಟು ನಡೆಯುವವನು; ಅವನು ಮಾಡಿದ ಕಾರ್ಯಗಳನ್ನು ಲೋಕವು ಮಾನ್ಯ ಮಾಡುವುದಿಲ್ಲ. ಈ ಯುಧಿಷ್ಠಿರನು ವ್ಯಸನಾಸಕ್ತನಾಗಿ ಜೂಜುಕೋರರು ಆಟಕ್ಕೆ ಕರೆದಾಗ ಬಂದು ದ್ರೌಪದಿಯನ್ನು ಪಣವಾಗಿ ಇಟ್ಟನು. ಅಲ್ಲದೆ ಈಕೆ ಪಾಂಡವರೆಲ್ಲರಿಗೂ ಹೆಂಡತಿ; ಮತ್ತು ಯುಧಿಷ್ಟಿರನು ತನ್ನನ್ನು ಸೋತುಕೊಂಡ ಮೇಲೆ ಅವಳನ್ನು ಒಡ್ಡಿದನು: ಶಕುನಿಯೂ ಅವಳನ್ನು ಒಡ್ಡು ಎಂದು ಹೇಳಿ ಒಡ್ಡಿಸಿದನು.: ಇವೆಲ್ಲವನ್ನೂ ವಿಚಾರಮಾಡಿದರೆ ಈಕೆ ಜಿತಳಲ್ಲ ಎಂದು ನನಗೆ ತೋರುತ್ತದೆ“ಎಂದನು. ಈ ಮಾತನ್ನು ಕೇಳಿ ಸಭಿಕರು ಗಟ್ಟಿಯಾಗಿ ವಿಕರ್ಣನನ್ನು ಹೊಗಳುವುದಕ್ಕೂ ಶಕುನಿಯನ್ನು ತೆಗಳುವುದಕ್ಕೂ ಮೊದಲುಮಾಡಿದರು. ಆ ಗದ್ದಲವು ನಿಂತಮೇಲೆ ಕರ್ಣನು ಕೋಪಾವಿಷ್ಟನಾಗಿ ತನ್ನ ತೋಳನ್ನು ಚಾಚುತ್ತ ”ಈ ವಿಕರ್ಣನು ಆಡಿದ್ದರಲ್ಲಿ ಹಲವು ದೋಷಗಳಿವೆ: ಆರಣಿಯಲ್ಲಿ ಹುಟ್ಟಿದ ಬೆಂಕಿ ಆರಣಿಯನ್ನೇ ಸುಡುವಂತೆ ಇವನು ಹುಟ್ಟಿದ ಮನೆಗೇ ವಿನಾಶಕನಾಗಿದ್ದಾನೆ. ನ್ಯಾಯವಾಗಿ ಗೆಲ್ಲಲ್ಪಟ್ಟವಳು ಎಂದು ತಿಳಿದಿರುವುದರಿಂದಲೇ ಇವರೆಲ್ಲಾ ಬಾಯಿಮುಚ್ಚಿಕೊಂಡಿದ್ದಾರೆ. ವಿಕರ್ಣ! ನೀನು ಹುಡುಗನಾದರೂ ಸಭೆಯಲ್ಲಿ ಮುದುಕರ ಹಾಗೆ ಮಾತನಾಡುವುದು ತಲೆಹರಟೆ. ಸೋತ ದ್ರೌಪದಿಯನ್ನು ಸೋತಿಲ್ಲ ಎಂದು ಹೇಳುತ್ತಿದ್ದೀಯಲ್ಲ, ನೀನು ಧರ್ಮತತ್ವವನ್ನು ಏನು ಬಲ್ಲೆ? ಯುಧಿಷ್ಠಿರನು ತನ್ನ ಸರ್ವಸ್ವವನ್ನೂ ಒಡ್ಡಿ ಕಳೆದುಕೊಂಡಾಗ ಕೃಷ್ಣೆಯನ್ನು ಸೋಲಲಿಲ್ಲ ಎಂದು ಹೇಳುತ್ತೀಯೆ ಹೇಗೆ? ಸರ್ವಸ್ವದಲ್ಲಿ ದ್ರೌಪದಿ ಸೇರಲಿಲ್ಲವೆ? ಶಕುನಿಯು ದ್ರೌಪದಿಯನ್ನು ಹೆಸರಿಸಿದ್ದು ಉಂಟು; ಆದರೆ ಪಾಂಡವರು ಸಮ್ಮತಿಸಿಯೇ ಅವಳನ್ನು ಒಡ್ಡಿದರು. ಹೀಗಿರಲು ಅವಳನ್ನು ಸೋಲಲಿಲ್ಲ ಎಂದು ಹೇಗೆ ಹೇಳುತ್ತೀಯೆ? ಇವಳನ್ನೂ ಪಾಂಡವರ ಧನವನ್ನೂ ಪಾಂಡವರನ್ನೂ ಶಕುನಿಯು ಧರ್ಮದಿಂದಲೇ ಗೆದ್ದಿದ್ದಾನೆ. ದುಶ್ಯಾಸನ! ಈ ವಿಕರ್ಣ ಶುದ್ಧ ಹುಡುಗನಾದರೂ ಮಹಾ ಬುದ್ಧಿವಂತನ ಹಾಗೆ ಮಾತಾಡುತ್ತಾನೆ; ಪಾಂಡವರ ಬಟ್ಟೆಗಳನ್ನೂ ದ್ರೌಪದಿಯ ಬಟ್ಟೆಗಳನ್ನೂ ತೆಗೆದುಕೋ“ ಎಂದನು. ಈ ಮಾತನ್ನು ಕೇಳಿ ಪಾಂಡವರೆಲ್ಲರೂ ತಮ್ಮ ತಮ್ಮ ಉತ್ತರೀಯಗಳನ್ನು ತೆಗೆದು ಎಸೆದರು. ದುಶ್ಯಾಸನನು ಬಲಾತ್ಕಾರದಿಂದ ದ್ರೌಪದಿಯ ಬಟ್ಟೆಯನ್ನು ಸೆಳೆದುಕೊಳ್ಳಲು ಅದೇ ವಿಧವಾದ ಇನ್ನೊಂದು ಸೀರೆ ಒಳಗೆ ಕಾಣಿಸಿಕೊಂಡಿತು. ಅದರ ಹಿಂದೆ ಮತ್ತೊಂದು, ಇನ್ನೊಂದು ಹೀಗೆ ಅನೇಕ ಸೀರೆಗಳು ಎಳೆದೆಳೆದ ಹಾಗೆಲ್ಲಾ ಬಂದವು. ಈ ಅದ್ಭುತವನ್ನು ನೋಡಿ ರಾಜರಲ್ಲಿ ಮಹಾ ಕೋಲಾಹಲವುಂಟಾಯಿತು. ಭೀಮನು ಅವರ ಮಧ್ಯೆ ನಿಂತು ಕೈ ಕೈ ಹಿಸುಕಿಕೊಳ್ಳುತ್ತ, ಕ್ರೋಧದಿಂದ ತುಟಿಗಳು ಅದುರುತ್ತಿರಲು, ಗಟ್ಟಿಯಾಗಿ ”ಎಲೈ ಕ್ಷತ್ರಿಯರೇ, ನನ್ನ ಈ ಮಾತನ್ನು ಆಲಿಸಿ! ಹಿಂದೆ ಯಾರೂ ಇಂಥ ಮಾತನ್ನು ಆಡಿರಲಿಲ್ಲ. ಮುಂದೆ ಆಡುವುದಿಲ್ಲ. ಇದರಂತೆ ನಾನು ನಡೆಯದಿದ್ದರೆ ನನ್ನ ತಾತ ಮುತ್ತಾತಂದಿರಿಗೆ ಬಂದ ಸದ್ಗತಿ ನನಗೆ ಬರದಿರಲಿ. ಭರತವಂಶಕ್ಕೆ ಕಳಂಕನಾದ ಈ ಪಾಪಿ ದುಶ್ಯಾಸನನ ಎದೆಯನ್ನು ಯುದ್ಧದಲ್ಲಿ ಬಗೆದುಅವನ ರಕ್ತವನ್ನು ಹೀರುತ್ತೇನೆ!“ ಎಂದು ಶಪಥಮಾಡಿದನು. ಇತ್ತ ದ್ರೌಪದಿಯ ಸೀರೆ ಅಕ್ಷಯವಾಗಲು ಅದನ್ನು ಎಳೆದು ಎಳೆದು ಅವಮಾನವೂ ಆಯಾಸವೂ ಆಗಿ ದುಶ್ಯಾಸನನು ಕುಳಿತುಬಿಟ್ಟನು. ಸಭಾಮಧ್ಯದಲ್ಲಿ ಸೀರೆಯ ರಾಶಿ ಬಿದ್ದುಹೋಯಿತು. ಎಲ್ಲರೂ ಅವನನ್ನು ಬೈದರು ಭೀಮನನ್ನು ಭಲೆ ಎಂದರು. ದ್ರೌಪದಿಯ ಪ್ರಶ್ನೆಗೆ ಉತ್ತರ ಹೇಳಲಾರದ್ದಕ್ಕಾಗಿ ಕೌರವರನ್ನು ನಿಂದಿಸಿದರು. ಧೃತರಾಷ್ಟ್ರನನ್ನು ದೂಷಿಸಿದರು. ಆಗ ಧರ್ಮಜ್ಞನಾದ ವಿದುರನು ಎದ್ದು ಎರಡು ತೋಳುಗಳನ್ನೂ ಎತ್ತಿ ಗದ್ದಲವನ್ನು ಅಡಗಿಸಿ, ”ಎಲೈ ಸದಸ್ಯರೇ! ದ್ರೌಪದಿಯು ಪ್ರಶ್ನೆಹಾಕಿ ಅನಾಥೆಯಂತೆ ಅಳುತ್ತಿದ್ದಾಳೆ. ಧರ್ಮವು ಸಂದಿಗ್ದವಾಗಿರುವ ಈ ವಿಷಯದಲ್ಲಿ ನೀವು ಯಾರೂ ಉತ್ತರ ಹೇಳುತ್ತಿಲ್ಲ. ಆರ್ತನಾದವನು ಸಂತಪಿಸುತ್ತ ಸಭೆಗೆ ಬಂದರೆ ಅವನನ್ನು ಸಭಿಕರು ಸತ್ಯದಿಂದಅಲೂ ಧರ್ಮದಿಂದಲೂ ಶಮನಗೊಳಿಸಬೇಕು: ಧರ್ಮ ವಿಷಯವಾಗಿ ಪ್ರಶ್ನೆ ಹಾಕಿದರೆ ಕಾಮಕ್ರೋಧ ವಶರಾಗದೆ ಅದಕ್ಕೆ ಉತ್ತರ ಹೇಳಬೇಕು. ವಿಕರ್ಣನು ತನ್ನ ಬುದ್ಧಿಗೆ ತೋರಿದಂತೆ ಉತ್ತರ ಹೇಳಿದನು. ನೀವೂ ಹಾಗೆಯೇ ನಿಮ್ಮ ನಿಮ್ಮ ಬುದ್ಧಿಗೆ ತೋರಿದಂತೆ ಹೇಳಬೇಕು. ಧರ್ಮವನ್ನು ಬಲ್ಲ ಸಭಿಕನು ಅದನ್ನು ಹೇಳದೆ ಸುಮ್ಮನೆ ಇದ್ದರೆ ಅರ್ಧ ಸುಳ್ಳು ಹೇಳಿದ ಹಾಗೆಯೇ. ಆದ್ದರಿಂದ ಪ್ರಶ್ನೆಗೆ ತಕ್ಕ ಉತ್ತರ ಹೇಳಿ!“ ಎಂದನು. ಆದರೆ ಯಾರೂ ಯಾವ ಮಾತನ್ನೂ ಆಡಲಿಲ್ಲ. ಆಗ ದ್ರೌಪದಿಯು ಸಭೆಯನ್ನುದ್ದೇಶಿಸಿ ”ಇಗೋ ಈ ಸಭೆಗೆ ನಮಸ್ಕಾರ ಮಾಡುತ್ತೇನೆ. ಇದನ್ನು ನಾನು ಮೊದಲೇ ಮಾಡಬೇಕಾಗಿತ್ತು. ಇವನು ನನ್ನನ್ನು ಬಲವಾಗಿ ಎಳೆದಾಡುತ್ತಿದ್ದರಿಂದ ಮಾಡಲಾಗಲಿಲ್ಲ“ ಎಂದು ನಮಸ್ಕರಿಸಿ ದುಃಖವನ್ನು ತಾಳಲಾರದೆ ನೆಲದ ಮೇಲೆ ಬಿದ್ದು ಬಿಕ್ಕಿ ಬಿಕ್ಕಿ ಅಳುತ್ತಾ ”ನನ್ನ ಸ್ವಯಂವರಕ್ಕೆ ಬಂದಿದ್ದ ರಾಜರು ಹೊರತು ಮತ್ತಾರೂ ನನ್ನನ್ನು ನೋಡಿರಲಿಲ್ಲ: ಮನೆಯಲ್ಲಿದ್ದಾಗ ನನ್ನನ್ನು ವಾಯು ಸೂರ್ಯರೂ ಕಾಣರು. ಅಂಥವಳು ಈಗ ಸಭಾಮಧ್ಯದಲ್ಲಿ ಬಂದು ನಿಂತಿದ್ದೇನೆ.; ನನ್ನ ಮೇಲೆ ಗಾಳಿ ಬೀಸಿದರೂ ಪಾಂಡವರು ಅದನ್ನು ಸಹಿಸುತ್ತಿರಲಿಲ್ಲ. ಅಂಥವರು ಈ ದುರಾತ್ಮನು ನನ್ನನ್ನು ಎಳೆಯುತ್ತಿದ್ದರೆ ನೋಡಿಕೊಂಡು ಸುಮ್ಮನಿದ್ದಾರೆ: ಈ ಕೌರವರು ತಮ್ಮ ಸೊಸೆಯೂ ಮಗಳೂ ಹೀಗೆ ಸಂಕಟಪಡುತ್ತಿದ್ದರೆ ಸಹಿಸಿಕೊಂಡಿದ್ದಾರೆ. ಇದೆಲ್ಲಾ ಕಾಲವೈಪರೀತ್ಯವೇ ಸರಿ. ಸಚ್ಚರಿತ್ರಳಾದ ನನ್ನಂಥ ಹೆಂಗಸು ಹೀಗೆ ಸಭಾಮಧ್ಯಕ್ಕೆ ಬಂದು ನಿಂತಿದ್ದೇನಲ್ಲಾ ಇದಕ್ಕಿಂತ ದುಃಖಕರವಾದದ್ದು ಇನ್ನೇನು ಇದ್ದೀತು; ರಾಜರ ಧರ್ಮವೆಲ್ಲಾ ಎಲ್ಲಿ ಹೋಯಿತು? ಪಾಂಡವರ ಹೆಂಡತಿಯಾಗಿ ದೃಷ್ಟದ್ಯುಮ್ನನ ತಂಗಿಯಾಗಿ, ವಾಸುದೇವನ ಸಖಿಯಾಗಿ ನಾನು ಸಭೆಗೆ ಬರುವಂತಾಗಬಹುದೇ? ಕೌರವ ರಾಜರೇ! ನಾನು ದಾಸಿಯೇ ದಾಸಿಯಲ್ಲವೇ ಹೇಳಿಬಿಡಿ; ನಿಮ್ಮ ತೀರ್ಮಾನದಂತೆ ನಾನು ನಡೆದುಕೊಳ್ಳುತ್ತೇನೆ.; ಈ ನೀಚನು ನನ್ನನ್ನು ಎಳೆಯುತ್ತಿದ್ದಾನೆ. ಅದನ್ನು ನಾನು ತುಂಬ ಹೊತ್ತು ತಡೆದುಕೊಳ್ಳಲಾರೆ!“ ಎಂದಳು. ಭೀಷ್ಮನು ”ಅಮ್ಮಾ! ಧರ್ಮದ ಸ್ವರೂಪ ಬಹು ಸೂಕ್ಷ್ಮವಾದದ್ದು; ಅದನ್ನು ಮಹಾತ್ಮರೂ ತಿಳಿಯುವುದು ಕಷ್ಟ-ಎಂದು ಆಗಲೇ ಹೇಳಿದೆ. ಲೋಕದಲ್ಲಿ ಬಲಿಷ್ಠನಾದವನು ಯಾವುದನ್ನು ಧರ್ಮವೆಂದು ತಿಳಿಯುತ್ತಾನೋ ಅದೇ ಧರ್ಮವಾಗಿ ನಿಲ್ಲುತ್ತದೆ. ನಿನ್ನ ಈ ಪ್ರಶ್ನೆ ಬಹಳ ಸೂಕ್ಷ್ಮವಾದದ್ದು. ಗಹನವಾದದ್ದು ಮಹತ್ವವುಳ್ಳದ್ದು; ಆದ್ದರಿಂದ ಇದನ್ನು ನಾನು ವಿಚಾರದಿಂದ ನಿರ್ಧರಿಸಲಾರೆ.; ಒಂದು ಸಂಗತಿಯೇನೋ ನಿಶ್ಚಯ; ಈ ಕುಲಕ್ಕೆ ಕೊನೆಗಾಲ ಒದಗಿದೆ. ಅದಕ್ಕೇ ಈ ಕೌರವರು ಹೀಗೆ ಲೋಭಮೋಹಗಳಿಗೆ ವಶರಾಗಿದ್ದಾರೆ; ಸತ್ಕುಲಪ್ರಸೂತರು ನಿನ್ನಂತೆ ಎಷ್ಟು ದುಃಖಾರ್ತರಾದರೂ ಧರ್ಮಮಾರ್ಗವನ್ನು ಬಿಟ್ಟುಹೋಗುವುದಿಲ್ಲ.; ಧರ್ಮವನ್ನು ಬಲ್ಲ ಈ ದ್ರೋಣ ಮುಂತಾದ ಈ ಹಿರಿಯರು ಜೀವವಿಲ್ಲದ ದೇಹಗಳ ಹಾಗೆ ಸುಮ್ಮನೆ ಕುಳಿತಿದ್ದಾರೆ. ನನ್ನ ಆಭಿಪ್ರಾಯವೇನೆಂದರೆ ಯುಧಿಷ್ಠಿರನೇ ಈ ಪ್ರಶ್ನೆಯನ್ನು ತೀರ್ಮಾನಮಾಡಬಲ್ಲವನು. ನಿನ್ನನ್ನು ಸೋತನೇ ಇಲ್ಲವೇ ಎಂಬುದನ್ನು ಅವನೇ ಹೇಳಬೇಕು“ ಎಂದನು. ಆಗ ದುರ್ಯೋಧನನು ”ಯಾಜ್ಞಸೇನಿ, ಈ ಪ್ರಶ್ನೆ ಹಾಗಿರಲಿ; ನಿನ್ನ ಗಂಡಂದಿರಾದ ಭೀಮಾರ್ಜುನ ನಕುಲ ಸಹದೇವರು ಯುಧಿಷ್ಠಿರನಿಗೆ ನಿನ್ನ ಮೇಲೆ ಒಡೆತನವಿಲ್ಲವೆಂದು ಹೇಳಿಬಿಡಲಿ; ಇಲ್ಲವೇ ನಿನ್ನ ಮೇಲೆ ತನಗೆ ಆಧಿಕಾರವುಂಟು ಇಲ್ಲ ಎಂಬುದನ್ನು ಧರ್ಮರಾಜನೇ ಹೇಳಿಬಿಡಲಿ. ಇಲ್ಲಿ ಸಭಾಸದರಾಗಿರುವ ಕೌರವರಾಜರು ನಿನ್ನ ದುಃಖವನ್ನು ಕಂಡೂ ಕಂಡೂ ಸುಮ್ಮನಿರುವುದು ಪಾಂಡವರು ನಿರ್ಭಾಗ್ಯರೆಂದು ತಿಳಿದಿರುವುದರಿಂದ!“ ಎಂದನು. ಇದುವರೆಗೂ ಅವನ ಹೆದರಿಕೆಯಿಂದ ಮಾತನಾಡದೆ ಸುಮ್ಮನೆ ಇದ್ದವರು ಈಗ ಅವನ ಮಾತನ್ನು ಗಟ್ಟಿಯಾಗಿ ಅನುಮೋದಿಸಿದರು; ಹೋ! ಹೋ! ಎಂದರು. ಉತ್ತರೀಯಗಳನ್ನು ಹಾರಿಸಿ ದುರ್ಯೋಧನನನ್ನು ಹೊಗಳಿದರು. ಧರ್ಮರಾಜನ ಕಡೆಗೆ ತಿರುಗಿ ಅವನೂ ಮಿಕ್ಕ ಪಾಂಡವರೂ ಏನೆನ್ನುತ್ತಾರೋ ಎಂದು ಕುತೂಹಲದಿಂದ ನೋಡುತ್ತಿದ್ದರು. ಆಗ ಭೀಮಸೇನನು ”ಧರ್ಮರಾಜನು ನಮ್ಮ ಕುಲಕ್ಕೆ ಯಜಮಾನನಲ್ಲದಿದ್ದರೆ ನಾವು ಇದನ್ನೆಲ್ಲಾ ಸಹಿಸಿಕೊಂಡಿರುತ್ತಿರಲಿಲ್ಲ; ಅವನು ನಮ್ಮ ಪುಣ್ಯಕ್ಕೂ ಪ್ರಾಣಕ್ಕೂ ಎಂದೂ ಒಡೆಯನೇ: ಅವನು ತನ್ನನ್ನು ಸೋತಿರುವುದಾಗಿ ತಿಳಿದುಕೊಂಡಿದ್ದರೆ ನಾವೂ ಎಲ್ಲರೂ ಸೋತವರೇ; ಇಲ್ಲದಿದ್ದರೆ ಪಾಂಚಾಲಿಯ ಕೂದಲಿಗೆ ಕೈಯಿಕ್ಕಿ ಈ ತೋಳುಗಳಿಂದ ತಪ್ಪಿಸಿಕೊಂಡು ಹೋಗಬಲ್ಲ ಮನುಷ್ಯನಾವನು? ಧರ್ಮಪಾಶಕ್ಕೆ ಕಟ್ಟುಬಿದ್ದೂ, ಅಣ್ಣನಿಗೆ ಗೌರವ ಕೊಟ್ಟೂ, ಅರ್ಜುನನಿಂದ ತಡೆಯಲ್ಪಟ್ಟೂ ಈ ಸಂಕಟದಲ್ಲಿ ಸುಮ್ಮನಿದ್ದೇನೆ. ಧರ್ಮರಾಜನು ಬಿಟ್ಟುಕೊಟ್ಟರೆ ಸಾಕು ಈ ಪಾಪಿಷ್ಠರಾದ ಕೌರವರನ್ನು ಸಿಂಹವು ಕ್ಷುದ್ರಮೃಗಗಳನ್ನು ಅಪ್ಪಳಿಸುವಂತೆ ಅಪ್ಪಳಿಸಿ ಅರೆದುಹಾಕಿಬಿಡುತ್ತಿದ್ದೆ!“ ಎಂದು ತನ್ನ ತೋಳನ್ನು ತಟ್ಟಿದನು. ಆಗ ಭೀಷ್ಮ ದ್ರೋಣ ವಿದುರರು ಅಡ್ಡಬಂದು ”ಭೀಮಸೇನ! ಇದೆಲ್ಲಾ ನಿನ್ನಲ್ಲಿ ಸಂಭವ ; ಆದರೆ ತಾಳ್ಮೆ ತೆಗೆದುಕೋ!“ ಎಂದು ಸಮಾಧಾನ ಮಾಡಿದರು. ಕರ್ಣನು, ”ದಾಸ ಶಿಷ್ಯ ಪರಾಧೀನಳಾದ ಹೆಂಗಸು ಈ ಮೂವರಿಗೂ ತಮ್ಮ ಸ್ವತ್ತು ಎನ್ನುವುದು ಇಲ್ಲ. ನೀನು ದಾಸನ ಹೆಂಡತಿ; ಅವನಿಗೆ ಈಗ ತನ್ನದು ಎಂಬ ಸ್ವತ್ತು ಇಲ್ಲದ್ದರಿಂದ, ನಿನಗೆ ಅವನು ಒಡೆಯನಲ್ಲ; ನಾವು ಒಡೆಯರು; ಆದ್ದರಿಂದ ನಮ್ಮ ಮನೆಯೊಳಕ್ಕೆ ನಡೆ, ಅಲ್ಲಿ ಪರಿಚಾರಿಕೆ ಮಾಡು ಹೋಗು; ಹೀಗೆ ಜೂಜಾಡಿ ನಿನ್ನನ್ನು ಸೋಲದಿರುವ ಮತ್ತಾವನನ್ನಾದರೂ ಬೇಗ ಗಂಡನನ್ನಾಗಿ ಮಾಡಿಕೋ! ಪಾಂಡವರು ಸೋತು ದಾಸರಾಗಿ ಬಿಟ್ಟಿರುವುದರಿಂದ ನಿನಗೆ ಈಗ ಗಂಡಂದಿರು ಇಲ್ಲದ ಹಾಗೆಯೇ. ದ್ರುಪದರಾಜ ಪುತ್ರಿಯಾದ ನಿನ್ನನ್ನು ಜೂಜಿನಲ್ಲಿ ಪಣವಾಗಿ ಒಡ್ಡಿದ ಧರ್ಮರಾಯನು ನಿನ್ನ ಪ್ರಯೋಜನವನ್ನು ಬಲ್ಲವನೆಂದು ಹೇಳಬಹುದೇ? ಅವನಿಗೆ ಪರಾಕ್ರಮ ಏನಾದರೂ ಇದೆ ಎಂದು ಹೇಳಬಹುದೇ?“ ಎಂದನು. ಭೀಮನಿಗೆ ಮತ್ತೆ ಕೋಪವೇರಿ ಭುಗ್ಗನೇ ಬೆಂಕಿ ಹೊತ್ತಿಕೊಂಡಂತಾಯಿತು ಆದರೆ ಅವನು ಅದನ್ನು ತಡೆದುಕೊಂಡು ದೊಡ್ಡದಾಗಿ ನಿಟ್ಟುಸಿರುಬಿಟ್ಟನು. ದುರ್ಯೋಧನನು ಸುಮ್ಮನೇ ಕುಳಿತಿದ್ದ ಧರ್ಮರಾಜನನ್ನು ನೋಡಿ ”ಮಹಾರಾಜ! ಈ ಭೀಮಾರ್ಜುನರೂ ಯಮಳರೂ ನಿನ್ನ ಅನುಯಾಯಿಗಳು; ನೀನು ಹೇಳಿದ್ದನ್ನು ಅವರು ಒಪ್ಪುತ್ತಾರೆ. ಆದ್ದರಿಂದ ಈ ಪ್ರಶ್ನೆಗೆ ಉತ್ತರಕೊಡು; ಕೃಷ್ಣೆಯನ್ನು ನೀನು ಸೋತಿದ್ದೀಯಾ ಇಲ್ಲವೇ?“ ಎಂದು ಕೇಳಿ ಐಶ್ವರ್ಯಮದಮತ್ತನಾಗಿ ದ್ರೌಪದಿಯನ್ನು ನೋಡಿ ನಗುತ್ತ ಭೀಮನನ್ನು ಮೂದಲಿಸುವಂತೆ ತಾನು ಉಟ್ಟಿದ್ದ ಬಟ್ಟೆಯನ್ನು ಓರೆಮಾಡಿ ಆನೆಯ ಸೊಂಡಲಿನಂತಿದ್ದ ತನ್ನ ಎಡತೊಡೆಯನ್ನು ಅವಳಿಗೆ ತೋರಿಸಿದನು. ಅದನ್ನು ಕಂಡು ಭೀಮಸೇನನು ಕೆಂಪಾದ ತನ್ನ ಕಣ್ಣುಗಳನ್ನು ಅರಳಿಸಿ ಬಿರುಗಣ್ಣಿನಿಂದ ನೋಡುತ್ತ ಸಭೆಗೆ ಹೇಳುವಂತೆ ”ಯುದ್ಧದಲ್ಲಿ ಈ ತೊಡೆಯನ್ನು ಗದೆಯಿಂದ ಮುರಿಯದಿದ್ದರೆ ನನಗೆ ಪರಲೋಕದಲ್ಲಿ ಸದ್ಗತಿ ಬರದೆ ಹೋಗಲಿ!“ ಎಂದು ಪ್ರತಿಜ್ಞೆಮಾಡಿದನು. ವಿದುರನು ”ಎಲೈ ಕೌರವರಿರಾ! ಹೆಂಗಸನ್ನು ಹೀಗೆ ಸಭೆಗೆ ಎಳೆತಂದು ಅವಳೊಡನೆ ವಿವಾದ ಮಾಡುತ್ತಿರುವುದು ಜೂಜಿಗಿಂತಲೂ ಹೀನಾಯವಾದದ್ದು; ನೀವು ದುರಾಲೋಚನೆಗಳನ್ನು ಮಾಡುತ್ತಿದ್ದೀರಿ; ಇದರಿಂದ ನಿಮ್ಮ ಯೋಗಕ್ಷೇಮ ಹಾಳಾಗುತ್ತದೆ. ಯುಧಿಷ್ಠಿರನು ಸ್ವತಂತ್ರನಾಗಿದ್ದಾಗ ಈಕೆಯನ್ನು ಒಡ್ಡಿದ್ದರೆ ಅವಅನಿಗೆ ಹಾಗೆ ಮಾಡಲು ಆಧಿಕಾರವಿರುತ್ತಿತ್ತು; ಹಾಗಲ್ಲದೆ ತನ್ನನ್ನು ತಾನು ಸೋತುಕೊಂಡ ಮೇಲೆ ಅವಳನ್ನು ಒಡ್ಡಿದ್ದರಿಂದ ಇವಳು ಸ್ವಪ್ನದಲ್ಲಿ ಗೆದ್ದ ಹಣದ ಹಾಗೆಯೇ: ಆದ್ದರಿಂದ ದುರ್ಯೋಧನನ ಮಾತನ್ನು ಕೇಳಿ ಅಧರ್ಮಕ್ಕೆ ಹೋಗಬೇಡಿ.“ ಎಂದನು. ದುರ್ಯೋಧನನು ಮತ್ತೆ ”ಯಾಜ್ಞಸೇನಿ! ಈ ಭೀಮಾರ್ಜುನ ನಕುಲ ಸಹದೇವರಲ್ಲಿ ಯಾರಾದರೂ ಧರ್ಮರಾಜನಿಗೆ ಅಧಿಕಾರವಿರಲಿಲ್ಲ ಎಂದು ಹೇಳಿಬಿಡಲಿ; ನಾನು ಅದನ್ನು ಅಂಗೀಕರಿಸಿ ನಿನ್ನನ್ನು ದಾಸ್ಯದಿಂದ ಬಿಡುಗಡೆ ಮಾಡಿಬಿಡುತ್ತೇನೆ!“ ಎಂದನು. ಆಗ ಅರ್ಜುನನು ”ಕೌರವರೇ, ನಮ್ಮನ್ನು ಪಣವಾಗಿಡುವುದಕ್ಕೆ ಮುಂಚೆ ಈ ಮಹಾತ್ಮನಾದ ಧರ್ಮರಾಜನು ನಮ್ಮೆಲ್ಲರಿಗೂ ಒಡೆಯನಾಗಿದ್ದನು; ಸೋತಮೇಲೆ ಯಾರಿಗೆ ಒಡೆಯನೆಂಬುದನ್ನು ನೀವೇ ಯೋಚಿಸಬಹುದು!" ಎಂದನು.</span>
</p>
<p>
<span> ಆಗ ಧೃತರಾಷ್ಟ್ರನ ಅರಮನೆಯಲ್ಲಿ ನರಿಗಳು ಗಟ್ಟಿಯಾಗಿ ಊಳಿಟ್ಟವು; ಕತ್ತೆಗಳು ಅರಚಿದುವು; ಪಕ್ಷಿಗಳು ಭಯಂಕರವಾಗಿ ಕೂಗಿದವು. ಈ ಉತ್ಪಾತಗಳನ್ನು ಕೇಳಿ, ಗಾಂಧಾರಿ ವಿದುರ ಭೀಷ್ಮ ದ್ರೋಣ ಕೃಪ ಇವರು “ಶುಭವಾಗಲಿ! ಶುಭವಾಗಲಿ!!” ಎಂದು ಹೇಳುತ್ತ ಇದನ್ನು ಧೃತರಾಷ್ಟ್ರನಿಗೆ ತಿಳಿಸಿದರು. ಅವನು ಅಯ್ಯೋ ಅವಿವೇಕಿ! ಕೌರವರ ಸಭೆಯಲ್ಲಿ ಹೆಂಗಸನ್ನು ಅದರಲ್ಲೂ ಪಾಂಡವರು ಧರ್ಮಪತ್ನಿಯಾದ ದ್ರೌಪದಿಯನ್ನು ಕರೆತಂದು ಅವಳೊಡನೆ ವಾದ ವಿವಾದ ಮಾಡುತ್ತೀಯಾ? ನೀನು ಹಾಳಾಗಿಹೋಗುತ್ತೀಯೆ!“ ಎಂದು ಕ್ರೌಪದಿಯನ್ನು ಸಮಾಧಾನಮಾಡುತ್ತ ”ಅಮ್ಮಾ ಪಾಂಚಾಲೀ! ನಿನಗೆ ಬೇಕಾದ ವರವನ್ನು ಕೇಳು, ಕೊಡುತ್ತೇನೆ; ನನ್ನ ಸೊಸೆಯರಲ್ಲಿ ನೀನು ಶ್ರೇಷ್ಠಳು, ಧರ್ಮಪರಳು, ಪತಿವ್ರತೆ!“ ಎಂದನು. ದ್ರೌಪದಿಯು ಹಾಗಾದರೆ, ಯುಧಿಷ್ಠಿರನು ಬಿಡುಗಡೆ ಹೊಂದಲಿ! ನನ್ನ ಮಗನಾದ ಪ್ರತಿವಿಂದ್ಯನನ್ನು ಯಾರೂ ದಾಸನಮಗ ಎನ್ನದಿರಲಿ!” ಎಂದಳು. ಧೃತರಾಷ್ಟ್ರನು ಅದಕ್ಕೆ ಒಪ್ಪಿ “ಭದ್ರೆ! ಎರಡನೆಯ ವರವನ್ನು ಕೇಳು; ನಿನಗೆ ಒಂದೇ ವರ ಸಾಲದು: ನನ್ನ ಮನಸ್ಸಿಗೆ ಇನ್ನೂ ಕೊಡಬೇಕೆನ್ನಿಸುತ್ತಿದೆ.!” ಎಂದನು. ದ್ರೌಪದಿಯು ಹಾಗಾದರೆ,ಭೀಮಾರ್ಜುನ ನಕುಲಸಹದೇವರು ಅವರವರ ರಥಗಳನ್ನೂ ಬಿಲ್ಲುಗಳನ್ನೂ ಪಡೆಯಲಿ; ಇದೇ ನನ್ನ ಎರಡನೆಯ ವರ“ ಎಂದಳು. ಧೃತರಾಷ್ಟ್ರನು ಇದಕ್ಕೂ ಒಪ್ಪಿ”ಮೂರನೆಯ ವರವನ್ನು ಕೇಳು; ನಿನಗೆ ಎರಡೇ ವರಗಳನ್ನು ಕೊಟ್ಟರೆ ಸತ್ಕಾರಮಾಡಿದಂತಾಗುವುದಿಲ್ಲ; ನೀನು ನನ್ನ ಸೊಸೆಯರಲೆಲ್ಲಾ ಶ್ರೇಷ್ಟಳೂ ಧರ್ಮಿಷ್ಠಳೂ ಆಗಿದ್ದೀಯೆ“ ಎಂದನು. ದ್ರೌಪದಿಯು ”ಸ್ವಾಮೀ, ಮೂರನೆಯ ವರವನ್ನು ನಾನು ಕೇಳಲಾರೆ: ಅದು ಲೋಭವಾಗುತ್ತದೆ. ಲೋಭವು ಧರ್ಮವನ್ನು ನಾಶಮಾಡುತ್ತದೆ. ನನ್ನ ಗಂಡಂದಿರ ಪಾಪ ಕಳೆಯಿತು. ಮುಂದೆ ಅವರು ತಮ್ಮ ಪುಣ್ಯಕರ್ಮದಿಂದ ಶುಭವನ್ನು ಕಾಣುವರು!“ ಎಂದಳು ಆಗ ಕರ್ಣನು ”ರೂಪವತಿಯರೆನ್ನಿಸಿಕೊಂಡ ಹೆಂಗಸರಲ್ಲಿ ಇಂಥ ಕಾರ್ಯವನ್ನು ಹಿಂದೆ ಎಂದೂ ಕೇಳಿರಲಿಲ್ಲ, ಕಂಡಿರಲಿಲ್ಲ! ಪಾಂಡವರು ಕೌರವರಿಬ್ಬರೂ ಕ್ರೋಧಪರವಶರಾಗಿದ್ದಾರೆ. ದ್ರೌಪದಿಯು ಶಾಂತಳಾಗಿದ್ದು ಮುಳುಗಿಹೋಗುತ್ತಿದ್ದ ಪಾಂಡವರನ್ನು ದೋಣಿಯಂತೆ ದಡಕ್ಕೆ ತಂದು ಬಿಟ್ಟಳು!“ ಎಂದನು. ಭೀಮನು ಈ ಮಾತನ್ನು ಕೇಳಿ ”ಪಾಂಡವರು ಒಬ್ಬ ಹೆಂಗಸಿನಿಂದ ಉದ್ಧಾರವಾದರು ಎನ್ನುತ್ತಾನೆ ಈ ದುಷ್ಟ! ಮಹಾರಾಜ! ಇವರೊಡನೆ ಮಾತಿಗೆ ಮಾತು ಆಡುವುದರಿಂದ ಏನು ಪ್ರಯೋಜನ? ನಮಗೆ ಬರಿಯ ಕ್ಲೇಶ; ಆದ್ದರಿಂದ ಇವರನ್ನೆಲ್ಲಾ ಇಲ್ಲೇ ನಿರ್ಮೂಲಮಾಡಿಬಿಡುತ್ತೇನೆ!“ ಎಂದು ಬಾಗಿಲಿಗೆ ಹಾಕಿದ್ದ ಅಗುಳಿಯ ಕಡೆಗೆ ನೋಡಿದನು. ಕಣ್ಣುಗಳು ರೋಷದಿಂದ ಕೆಂಪೇರಿದ್ದವು.: ಹುಬ್ಬುಗಳು ಭಯಂಕರವಾಗಿ ಗಂಟಿಕ್ಕಿದ್ದುವು. ಹೀಗೆ ಪ್ರಳಯಕಾಲದ ಯಮನಂತಿದ್ದ ಭೀಮನನ್ನು ಧರ್ಮರಾಜನು ”ಬೇಡ, ಸುಮ್ಮನಿರು!“ ಎಂದು ತಡೆದು ಧೃತರಾಷ್ಟ್ರನ ಹತ್ತಿರಕ್ಕೆ ಬಂದು ”ಮಹಾರಾಜ! ನಾವು ಈಗ ಏನು ಮಾಡೋಣ, ಅಪ್ಪಣೆ ಕೊಡಿಸು; ನೀನು ಹೇಳಿದ ಹಾಗೆ ಕೇಳುತ್ತೇವೆ“ ಎಂದನು. ಧೃತರಾಷ್ಟ್ರನು ”ಅಜಾತಶತ್ರೂ! ನಿನಗೆ ಮಂಗಳವಾಗಲಿ. ನಿಮ್ಮ ಧನಕನಕಗಳೊಡನೆ ಹೋಗಿ ನಿಮ್ಮ ರಾಜ್ಯವಾಳಿಕೊಂಡಿರಿ. ಮಗ! ನೀನು ಧರ್ಮಸೂಕ್ಷ್ಮಗಳನ್ನು ಬಲ್ಲವನು. ವೃದ್ಧರಲ್ಲಿ ಪಳಗಿದವನು; ವಿನಯವಂತ; ಪ್ರಜ್ಞಾಶಾಲಿ; ವಿವೇಕಿ; ವಿವೇಕದ ಫಲ ಶಾಂತಿ; ಆದ್ದರಿಂದ ಉಪಶಾಂತನಾಗು, ಕೊಡಲಿಯ ಪೆಟ್ಟು ಬೀಳುವುದು ಮರಕ್ಕೇ ಹೊರತು ಮರವಲ್ಲದ್ದಕ್ಕಲ್ಲ. ಉತ್ತಮರು ವೈರವನ್ನು ಸಾಧಿಸುವುದಿಲ್ಲ. ದೋಷವನ್ನು ಮನಸ್ಸಿಗೆ ಹತ್ತಿಸಿಕೊಳ್ಳುವುದಿಲ್ಲ. ಗುಣವನ್ನೇ ನೋಡುತ್ತಾರೆ. ಅಧಮರು ಕಠಿಣವಾಗಿ ಮಾತನಾಡುತ್ತಾರೆ. ಮಧ್ಯಮರು ಕಠಿಣವಾದ ಮಾತಿಗೆ ಕಠಿಣವಾದ ಉತ್ತರವನ್ನು ಕೊಡುವರು; ಉತ್ತಮರು ಕಠಿಣವಾದ ಮಾತಿಗೆ ಉತ್ತರವನ್ನೇ ಕೊಡರು; ಈ ಸಂದರ್ಭದಲ್ಲಿ ಆರ್ಯನಾದ ನೀನು ಉತ್ತಮರಂತೆ ನಡೆದುಕೊಂಡೆ. ದುರ್ಯೋಧನನ ಒರಟುತನವನ್ನು ಮನಸ್ಸಿನಲ್ಲಿಟ್ಟುಕೊಳ್ಳಬೇಡ.; ಮಗು ನಿನ್ನ ತಾಯಿ ಗಾಂಧಾರಿಯನ್ನೂ ಕುರುಡ ತಂದೆಯನ್ನೂ ನೋಡು. ಮಕ್ಕಳ ಬಲಾಬಲಗಳನ್ನು ಅವರ ಮಿತ್ರರನ್ನೂ ನೋಡೋಣವೆಂದು ನಾನು ಜೂಜಿನ ಸಮಯದಲ್ಲಿ ಸುಮ್ಮನಿದ್ದೆ.; ನಿನ್ನಲ್ಲಿ ಧರ್ಮ, ಅರ್ಜುನನ್ಲ್ಲಿ ವೀರ್ಯ, ಭೀಮಸೇನನಲ್ಲಿ ಪರಾಕ್ರಮ, ಯಮಳರಲ್ಲಿ ಶ್ರದ್ಧೆ ಶುಷ್ರೂಶೆಗಳು ಇರುವಾಗ ನಿಮಗೆ ಏನು ಕಡಮೆ? ಪಾಂಡವಪ್ರಸ್ಥಕ್ಕೆ ಹೋಗಿಬನ್ನಿ: ತಮ್ಮಂದಿರಲ್ಲಿ ನಿನಗೆ ಸೋದರಪ್ರೇಮವಿರಲಿ; ಧರ್ಮದಲ್ಲಿ ಮನಸ್ಸು ನೆಲಸಿರಲಿ; ಮಂಗಳವಾಗಲಿ!" ಎಂದನು. ಅನಂತರ ಧರ್ಮರಾಜನು ಆರ್ಯಸಂಪ್ರದಾಯಕ್ಕೆ ಅನುಸಾರವಾಗಿ ಮರ್ಯಾದೆಯಿಂದ ನಡೆದುಕೊಂಡು ದ್ರೌಪದಿಯೊಡನೆಯೂ ತಮ್ಮಂದಿರೊಡನೆಯೂ ರಥಗಳಲ್ಲಿ ಕುಳಿತು ಇಂದ್ರಪ್ರಸ್ಥಕ್ಕೆ ಪ್ರಯಾಣಮಾಡಿದರು. </span>
</p>
<p>
<span> ಇತ್ತಲಾಗಿ ದುಶ್ಯಾಸನನು ದುರ್ಯೋಧನನ ಹತ್ತಿರಕ್ಕೆ ಓಡಿಹೋಗಿ ತುಂಬ ವ್ಯಸನದಿಂದ “ಅಣ್ಣಾ, ನಾವು ಎಷ್ಟೋ ಕಷ್ಟಪಟ್ಟು ಸಂಪಾದಿಸಿದ್ದನ್ನೆಲ್ಲಾ ಈ ಮುದುಕನು ಹಾಳುಮಾಡಿಬಿಟ್ಟ. ಐಶ್ವರ್ಯವನ್ನೆಲ್ಲಾ ಶತ್ರುಗಳ ಪಾಲುಮಾಡಿಬಿಟ್ಟ!” ಎಂದು ಹೇಳಿದನು. ಈ ಮಾತನ್ನು ಕೇಳಿ ದುರ್ಯೋಧನನು ಕರ್ಣ ಶಕುನಿಗಳೊಡನೆ ಆಲೋಚನೆಮಾಡಿಕೊಂಡು ಧೃತರಾಷ್ಟ್ರನ ಹತ್ತಿರಕ್ಕೆ ಬಂದು “ಏನಪ್ಪಾ ಹೀಗೆ ಮಾಡಿದೆ! ಶತ್ರುಗಳನ್ನು ಎಲ್ಲಾ ಉಪಾಯಗಳಿಂದಲೂ ನಾಶಪಡಿಸಬೇಕು. ಇಲ್ಲದಿದ್ದರೆ ನಿನಗೇ ಕೇಡನ್ನು ತರುವರು. ಪಾಂಡವರ ಧನದಿಂದ ರಾಜರನ್ನೆಲ್ಲಾ ಒಲಿಸಿಕೊಂಡು ಆಮೇಲೆ ಅವರೊಡನೆ ಯುದ್ಧಮಾಡಬೇಕೆಂದಿದ್ದೆವು; ಕಚ್ಚುವುದಕ್ಕೆ ಬಂದ ವಿಷಸರ್ಪಗಳನ್ನು ಯಾರು ಕೊರಳಿಗೂ ತಲೆಗೂ ಸುತ್ತಿಕೊಳ್ಳುತ್ತಾರೆ? ಕುಪಿತರಾದ ಪಾಂಡವರಿಗೆ ಆಯುಧಗಳೂ ರಥಗಳೂ ದೊರೆತರೆ ನಮ್ಮನ್ನು ನಿರ್ಮೂಲಮಾಡಿಬಿಡುವರು. ಅವರು ಹೋಗಿರುವುದು ಸೇನೆಯನ್ನು ಕೂಡಿಸಿಕೊಳ್ಳುವುದಕ್ಕೆ. ನಾವು ಅವರಿಗೆ ಕೊಟ್ಟ ಕಾಟವನ್ನೂ ದ್ರೌಪದಿಗೆ ಮಾಡಿದ ಅವಮಾನವನ್ನೂ ಯಾರು ತಾನೇ ಸಹಿಸಿಕೊಂಡಿರಬಲ್ಲರು? ಆದ್ದರಿಂದ ವನವಾಸವನ್ನೇ ಪಣವಾಗಿ ಇಟ್ಟು ಇನ್ನೊಂದು ಸಲ ಜೂಜಾಡಿದರೆ ಅವರನ್ನು ವಶಪಡಿಸಿಕೊಳ್ಳಬಹುದು. ಅವರಾಗಲಿ ನಾವಾಗಲಿ ಜೂಜಿನಲ್ಲಿ ಸೋತರೆ ಹನ್ನೆರಡು ವರ್ಷ ಕಾಡಿಗೆ ಹೋಗಬೇಕು; ಹದಿಮೂರನೆಯ ವರ್ಷ ತಿಳಿದಕಡೆಯಲ್ಲಿ ಅಜ್ಞಾತವಾಸ ಮಾಡಬೇಕು. ಆವಾಗ ಗೊತ್ತುಹಚ್ಚಿಬಿಟ್ಟರ ಇನ್ನು ಹನ್ನೆರಡು ವರ್ಷ ಕಾಡಿಗೆ ಹೋಗಬೇಕು. ಹೀಗೆ ಒಪ್ಪಂದ ಮಾಡಿಕೊಂಡು ಪಾಂಡವರು ಇನ್ನೊಂದು ಸಲ ಪಗಡೆಯಾಡಲಿ.; ಶಕುನಿ ನಮಗೆ ಆಡಿಕೊಡುತ್ತಾನೆ. ನಾವು ರಾಜ್ಯಪಡೆದಯ ಅದರಲ್ಲಿ ಸ್ಥಿರವಾಗಿ ನಿಂತು ಬಲವಾದ ಸೇನೆಯನ್ನೂ ಸ್ನೇಹಿತರನ್ನೂ ಕಟ್ಟಿಕೊಂಡುಬಿಟ್ಟರ ಅವರು ಹದಿಮೂರನೆಯ ವನವಾಸ ಮುಗಿಸಿ ಹಿಂತಿರುಗಿ ಬಂದರೂ ಅವರನ್ನು ಗೆಲ್ಲಬಹುದು. ಇದಕ್ಕೆ ನೀನು ಸಮ್ಮತಿಸು ಮಹಾರಾಹ!”ಎಂದು ಬೇಡಿಕೊಂಡನು. ಧೃತರಾಷ್ಟ್ರನು ಅದಕ್ಕೆ ಒಪ್ಪಿ “ಆಗಲಿ! ಪಾಂಡವರು ಆಗಲೇ ತುಂಬ ದೂರ ಹೋಗಿದ್ದರೂ ಚಿಂತೆಯಿಲ್ಲ ಕರೆಸು; ಅವರು ಹಿಂತಿರುಗಿ ಬಂದು ಇನ್ನೊಂದು ಸಾರಿ ದ್ಯೂತವಾಡಲಿ!” ಎಂದನು. ಆಗ ದ್ರೋಣ ಸೋಮದತ್ತ ವಿದುರ ಅಶ್ವತ್ಥಾಮ ಭೂರಿಶ್ರವ ಭೀಷ್ಮ ವಿಕರ್ಣ ಮುಂತಾದವರೆಲ್ಲರೂ , “ಮತ್ತೆ ದ್ಯೂತ ಬೇಡ! ಎಲ್ಲಾ ಇಲ್ಲಿಗೆ ಶಾಂತವಾಗಲಿ!” ಎಂದು ಹೇಳಿದರು. ಗಾಂಧಾರಿಯು, “ಪ್ರಭೂ, ಈ ಅಶಿಕ್ಷಿತ ಹುಡುಗರ ಮಾತು ಕೇಳಿ ಘೋರವಾದ ಕುಲಕ್ಷಯಕ್ಕೆ ಕಾರಣನಾಗಬೇಡ; ಕಟ್ಟಿದ ಸೇತುವೆಯನ್ನು ಯಾರಾದರೂ ಕೆಡವುತ್ತಾರೆಯೇ? ಆರಿದ ಬೆಂಕಿಯನ್ನು ಹೊತ್ತಿಸುತ್ತಾರೆಯೇ ? ಶಾಂತರಾದ ಪಾಂಡವರನ್ನು ಮತ್ತೆ ರೇಗಿಸುವುದು ಯಾರು ಮಾಡುವ ಕೆಲಸ? ಮುದುಕರು ಹುಡುಗರ ಬುದ್ಧಿಯನ್ನು ಹಿಡಿದು ಹೋಗಬಾರದು. ಅವರಿಗೆ ನೀನು ಬುದ್ಧಿಯನ್ನು ಹೇಳಬೇಕು!” ಎಂದಳು. ಹೀಗೆ ಅವಳು ಧರ್ಮವಾದದ್ದನ್ನು ಹೇಳಿದರೂ ಧೃತರಾಷ್ಟ್ರನು “ಕುಲಕ್ಷಯವಾದರೆ ಆಗಲಿ; ಅದನ್ನು ತಡೆಯುವುದು ನನಗೆ ಸಾಧ್ಯವಲ್ಲ. ಹುಡುಗರ ಇಷ್ಟದಂತೆಯೇ ಆಗಲಿ; ಪಾಂಡವರು ಹಿಂತಿರುಗಿ ಬಂದು ಅವರೊಡನೆ ಇನ್ನೊಂದು ಸಲ ದ್ಯೂತವಾಡಲಿ!” ಎಂದುಬಿಟ್ಟನು. </span>
</p>
<p>
<span> ಇಷ್ಟುಹೊತ್ತಿಗೆ ಪಾಂಡವರು ಬಹುದೂರ ಹೊರಟುಹೋಗಿದ್ದರು. ಆದರೂ ಪ್ರಾತಿಕಾಮಿಯು ಅವರ ಬೆನ್ನಟ್ಟಿಹೋಗಿ ಹಿಡಿದು ಯುಧಿಷ್ಠಿರನನ್ನು ಕುರಿತು “ಮಹಾರಾಜ, ಧೃತರಾಷ್ಟ್ರನು ಹೇಳಿಕಳುಹಿಸಿದ್ದಾನೆ; ಸಭಾಮಂದಿರದಲ್ಲಿ ಪಗಡೆಯಾಟಕ್ಕೆ ಸಿದ್ಧಮಾಡಿದೆ; ಬಂದು ಆಟವಾಡಬೇಕಂತೆ!” ಎಂದನು. ಯುಧಿಷ್ಟಿರನು ಈ ಮಾತನ್ನು ಕೇಳಿ, “ಪ್ರಾಣಿಗಳಿಗೆ ಶುಭಾಶುಭಗಳು ಬ್ರಹ್ಮಸಂಕಲ್ಪದಂತೆ ಒದಗುತ್ತವ್; ಅವುಗಳು ಯಾರಿಗೂ ತಪ್ಪಿದ್ದಲ್ಲ. ಹಿರಿಯನಾದ ಧೃತರಾಷ್ಟ್ರನು ಇನ್ನೊಂದು ಸಾರಿ ಆಟವಾಡಬೇಕೆಂದು ಹೇಳಿಕಳುಹಿಸಿದ್ದಾನೆ. ಆದ್ದರಿಂದ ಅದು ಕೇವಲ ವಿನಾಶಕರವೆಂದು ತಿಳಿದಿದ್ದರೂ, ಅವನ ಮಾತನ್ನು ಮೀರುವುದಕ್ಕೆ ಇಷ್ಟವಿಲ್ಲ!” ಎಂದು, ಶಕುನಿಯ ಮೋಸವು ತಿಳಿದಿದ್ದರೂ ತಮ್ಮಂದಿರನ್ನು ಕರೆದುಕೊಂಡು ಹಿಂದಿರುಗಿ ಬಂದನು. ದೈವಪ್ರೇರಿತರಾಗಿ ಅವರು ಮತ್ತೆ ಜೂಜಿಗೆ ತೊಡಗಿದರು. </span>
</p>
<p>
<span> ಶಕುನಿಯು “ಯುಧಿಷ್ಟಿರ ಮಹಾರಾಜ! ಧೃತರಾಷ್ಟ್ರನು ನಿಮ್ಮ ಧನವನ್ನೆಲ್ಲಾ ನಿಮಗೇ ಕೊಡಿಸಿದ್ದಾನೆ. ಅದು ಸರಿಯೆ. ಈಗ ನಾನು ಧನಕ್ಕೆ ಹೆಚ್ದಿನ ಇನ್ನೊಂದು ಪಣವನ್ನು ಸೂಚಿಸುತ್ತೇನೆ. ನೀವು ನಮ್ಮನ್ನು ಸೋಲಿಸಿದರೆ ನಾವು ಜಿಂಕೆಯ ಚರ್ಮವನ್ನು ಉಟ್ಟು ಕಾಡಿಗೆ ಹೋಗಿ ಅಲ್ಲಿ ಹನ್ನೆರಡು ವರ್ಷ್ ವಾಸವಾಗಿದ್ದು ಅನಂತರ ಹದಿಮೂರನೆಯ ವರ್ಷವನ್ನು ಅಜ್ಞಾತವಾಗಿ ಕಳೆಯುತ್ತೇವೆ. ಆಗ ನಮ್ಮನ್ನು ಕಂಡುಹಿಡಿದು ಬಿಟ್ಟರ, ಮತ್ತೆ ಹನ್ನೆರಡು ವರ್ಷ ಕಾಡಿಗೆ ಹೋಗುತ್ತೇವೆ. ನಾನು ನಿಮ್ಮನ್ನು ಸೋಲಿಸಿದರೆ ನೀವೂ ಹೀಗೆ ದ್ರೌಪದಿಯೊಡನೆ ಹನ್ನೆರಡು ವರ್ಷ ಕಾಡಿನಲ್ಲಿ ಅಜಿನಧಾರಿಗಳಾಗಿದ್ದು ಹದಿಮೂರನೆಯ ವರ್ಷ ಅಜ್ಞಾತವಾಸ ಮಾಡಬೇಕು.; ಹದಿಮೂರನೆಯ ವರ್ಷ ಸರಿಯಾಗಿ ಕಳೆದು ಬಟ್ಟರೆ ನಿಮ್ಮ ರಾಜಅ್ಯವನ್ನು ನೀವು ಪಡೆಯಬಹುದು. ಈ ಒಪ್ಪಂದದ ಮೇಲೆ ನಮ್ಮೊಡನೆ ಇನ್ನೊಂದು ಸಲ ಆಟವಾಡು!” ಎಂದನು. ಅಲ್ಲಿದ್ದವರೆಲ್ಲರೂ “ಅಯ್ಯೋ ಇದರಿಂದ ಎಂಥ ದೊಡ್ಡ ಅನರ್ಥವಾಗುತ್ತದೆ ಎಂದು ಯಾರೂ ತಿಳಿಯಹೇಳುವುದಿಲ್ಲವಲ್ಲ! ಇವರು ಬಾಂಧವರೇ? ಛಿ! ಪಾಂಡವರು ತಮ್ಮ ಬುದ್ಧಿಗೆ ಗೋಚರಿಸುವುದನ್ನು ಕೂಡ ತಿಳಿಯುತ್ತಿಲ್ಲವಲ್ಲ!” ಎಂಧು ಪರಿಪರಿಯಾಗಿ ಮಾತನಾಡಿಕೊಳ್ಳುತ್ತಿದ್ದರು. ಇದನ್ನು ಕೇಳುತ್ತಿದ್ದರೂ ಧರ್ಮರಾಜನು ಮತ್ತೆ ಆಟಕ್ಕೆ ಕುಳಿತನು; ಏಕೆಂದರೆ ಆಟಕ್ಕೆ ಕರೆದಾಗ ಬರುವುದಿಲ್ಲವೆನ್ನುವುದಕ್ಕೆ ಸಂಕೋಚ; ಆಟವಾಡತಕ್ಕದ್ದು ಧರ್ಮವೆಂಬ ಭಾವನೆ. ಇಷ್ಟುಹೊರತು ಕುರುಕುಲ ಕ್ಷಯವಾದೀತೆಂಬ ಯೋಚನೆ ಬರಲಿಲ್ಲ. ಆದ್ದರಿಂದ ಅವನು “ಶಕುನೀ ನನ್ನಂಥ ಧರ್ಮಪರನಾದ ರಾಜನು ಆಟಕ್ಕೆ ಕರೆದರೆ ಹಿಂತೆಗೆಯುತ್ತಾನೆಯೇ? ತಗೋ ಆಡುತ್ತೇನೆ” ಎಂದನು. ಶಕುನಿಯು “ ಆನೆಕುದುರೆ ಧನಧಾನ್ಯ ದಾಸದಾಸಿ ದನಕುರಿ ಇವೆಲ್ಲಾ ನಮಗೆ ಬೇಕಾದಷ್ಟಿವೆ. ಆದ್ದರಿಂದ ವನವಾಸ ಒಂದೇ ಈಗ ನಾವು ಒಡ್ಡಿರುವ ಪಣ; ನೀವು ಗೆಲ್ಲಲಿ, ನಾವು ಗೆಲ್ಲಲಿ, ಸೋತವರು ಕಾಡಿಗೆ ಹೋಗಬೇಕು. ಇದಕ್ಕೆ ಒಪ್ಪಿ ಆಡೋಣ, ಒಂದೇ ಗರ ಸಾಕು!” ಎಂದನು. ಧರ್ಮರಾಜನು ಒಪ್ಪಲು, ಶಕುನಿಯು ದಾಳವನ್ನಾಡಿ “ಇಗೋ ನಾನು ಗೆದ್ದೆ!” ಎಂದನು. </span>
</p>
<p>
<span> ಪಾಂಡವರು ಸೋತು ವನವಾಸಕ್ಕೆ ಸಿದ್ಧರಾದರು. ಅದನ್ನು ನೋಡಿ ದುಶ್ಯಾಸನನು “ಇನ್ನು ದುರ್ಯೋಧನನ ಚಕ್ರಾಧಿಪತ್ಯ ಬಂತು. ಪಾಂಡವರು ಸೋತು ವಿಪತ್ತಿಗೆ ಸಿಕ್ಕಿದರು. ನಾವು ಶತ್ರುಗಳಿಗಿಂತ ಹಿರಿಯರಾದೆವು.; ಪಾಂಡವರು ಸುಖವನ್ನೂ ರಾಜ್ಯವನ್ನೂ ಕಳೆದುಕೊಂಡು ಅನಂತವಾದ ನರಕದಲ್ಲಿ ಬಿದ್ದುಹೋದರು. ಬಲದಿಂದ ಮದಿಸಿ ಕೌರವರನ್ನು ಅಪಹಾಸ್ಯಮಾಡುತ್ತಿದ್ದವರು ಸೋತು ಐಶ್ವರ್ಯವನ್ನು ಕಳೆದುಕೊಂಡು ಕಾಡಿಗೆ ಹೊರಟಿದ್ದಾರೆ.; ಇನ್ನು ಹೊಳೆಯುವ ಪೀತಾಂಬರಗಳನ್ನೆಲ್ಲಾ ತೆಗೆದಿಟ್ಟು ಕೃಷ್ಣಾಜಿನಗಳನ್ನು ಉಡಲಿ; ತಮಗೆ ಸಮಾನರಿಲ್ಲ ಎಂದು ಮೆರೆಯುತ್ತಿದ್ದ ಅವರು ತಾವು ಹೇಗೆ ಜಳ್ಳಾದ ಎಳ್ಳುಕಾಳಿನಂತೆ ನಿಷ್ಪ್ರಯೋಜಕರು ಎಂದು ತಿಳಿದುಕೊಳ್ಳಲಿ; ಯಜ್ಞಸೇನನು ಮಗಳನ್ನು ಈ ಷಂಡರಾದ ಪಾಂಡವರಿಗೆ ಕೊಟ್ಟು ಏನು ಅಕಾರ್ಯ ಮಾಡಿದ! ಯಾಜ್ಞಸೇನಿ ಈ ದರಿದ್ರರನ್ನು ಕಟ್ಟಿಕೊಂಡು ಕಾಡಿನಲ್ಲಿ ಏನು ಸುಖಪಟ್ಟೀಯೆ? ಕ್ಷಾಂತರೂ ದಾಂತರೂ ಧನವಂತರೂ ಆದ ಕೌರವರಲ್ಲಿ ಯಾರಾದರೂ ಒಬ್ಬನನ್ನು ನಿನ್ನ ಗಂಡನಾಗಿ ಆರಿಸಿಕೋ; ಹಾಗಾದರೆ ಈ ಕಾಲವಿಪರ್ಯಾಸದಿಂದ ನಿನಗೆ ಕಷ್ಟಪ್ರಾಪ್ತವಾದಂತಾಗುವುದಿಲ್ಲ!” ಎಂದನು. ಈ ಕ್ರೂರವಾಕ್ಕುಗಳನ್ನು ಕೇಳಿ ಭೀಮಸೇನನು ಸಿಂಹದಂತೆ ಅವನ ಮೇಲೆ ಹಾರಿಬಂದು ರೋಷದಿಂದಲೇ ಅವನನ್ನು ಅಡಗಿಸಿಬಿಡುವಂತೆ “ಎಲೋ ಕ್ರೂರ! ಪಾಪಿಗಳು ಆಡಅುವ ಹೀನವಾದ ಮಾತುಗಳನ್ನು ರಾಜಸಭೆಯಲ್ಲಿ ಆಡುತ್ತಿದ್ದೀಯೆ! ನೀನು ನಿನ್ನ ವಾಗ್ಬಾಣಗಳಿಂದ ನಮ್ಮ ಮರ್ಮಸ್ಥಾನಗಳನ್ನು ಕತ್ತರಿಸಿದಂತೆ ನಾನು ನಿನ್ನನ್ನೂ ನಿನ್ನ ರಕ್ಷಕರನ್ನೂ ಯುದ್ಧದಲ್ಲಿ ಕತ್ತರಿಸಿ ತುಂಡುಮಾಡಿ ಕೊಲ್ಲುತ್ತೇನೆ.!” ಎಂದು ಗರ್ಜಿಸಿ ಪ್ರತಿಜ್ಞೆ ಮಾಡಿದನು. ಅವನು ಧರ್ಮಕ್ಕೆ ಕಟ್ಟುಬಿದ್ದು ಕೃಷ್ಣಾಜಿನವನ್ನುಟ್ಟು ಶೋಕಪರವಶನಾಗಿ ಹೀಗೆ ಪ್ರತಿಜ್ಞೆ ಮಾಡುತ್ತಿರಲು ಅತ್ತ ದುಶ್ಯಾಸನನು ಕೌರವರ ಮಧ್ಯೆ ನಾಚಿಕೆಬಿಟ್ಟು ಕುಣಿದಾಡುತ್ತ ಅವನನ್ನು “ಹಸು! ಹಸು!” ಎಂದು ಕರೆದನು. ಭೀಮಸೇನನ ಕೋಪವು ಇನ್ನೂ ಹೆಚ್ಚಿ “ಎಲಾ ದುಶ್ಯಾಸನ! ಮೋಸದಿಂದ ನಮ್ಮ ಇತ್ತಾಪಾರವನ್ನು ಗೆದ್ದು ಏನು ಜಂಭ ಹೇಳಿಕೊಳ್ಳುತ್ತೀಯೇ! ಯುದ್ಧದಲ್ಲಿ ನಿನ್ನ ಎದೆಯನ್ನು ಸೀಳಿ ನಿನ್ನ ರಕ್ತವನ್ನು ಕುಡಿಯದಿದ್ದರೆ ನನಗೆ ಪರದಲ್ಲಿ ಸದ್ಗತಿ ಲಭಿಸದೆ ಹೋಗಲಿ! ಸ್ವಲ್ಪದರಲ್ಲಿಯೇ ಕೌರವರನ್ನೆಲ್ಲಾ ಕೊಂದು ನಾನು ಶಾಂತಿ ಪಡೆಯಲಿದ್ದೇನೆ.; ಇದು ಸತ್ಯ!” ಎಂದನು. ಹೀಗೆಂದು ಸಿಂಹಗಮನದಿಂದ ಅವನು ಸಭೆಯನ್ನು ಬಿಟ್ಟು ಹೋಗುತ್ತಿರಲು ದುರ್ಯೋಧನನು ಅವನ ನಡಗೆಯನ್ನು ಅನಕಿಸುತ್ತ ಹಿಂದೆ ಹಿಂದೆ ಹೋದನು. ಭೀಮನು ಅರ್ಧ ಹಿಂತಿರುಗಿ ಅದನ್ನು ನೋಡಿ “ಮೂಢ! ಇಷ್ಟರಲ್ಲಿಯೇ ಮುಗಿಯಿತೇ? ಶೀಘ್ರದಲ್ಲಿಯೇ ನಿನ್ನನ್ನೂ ನಿನ್ನ ಅನುಬಂಧಿಗಳನ್ನೂ ಕೊಂದು ಇದಕ್ಕೆ ಉತ್ತರಕೊಡುತ್ತೇನೆ! ನಾನು ಯುದ್ಧದಲ್ಲಿ ದುರ್ಯೋಧನನನ್ನು ಗದೆಯಿಂದ ಕೊಂದು ಅವನ ತಲೆಯನ್ನು ಮೆಟ್ಟುತ್ತೇನೆ.; ಮಾತಿನ ಮಲ್ಲನಾದ ಈ ದುಶ್ಯಾಸನನ ರಕ್ತವನ್ನು ಹೀರುತ್ತೇನೆ. ಅರ್ಜುನನು ಕರ್ಣನನ್ನೂ ಸಹದೇವನು ಶಕುನಿಯನ್ನೂ ಕೊಲ್ಲತ್ತಾರೆ!” ಎಂದನು. ಅದರಂತೆ ಅರ್ಜುನ ಸಹದೇವರೂ ಪ್ರತಿಜ್ಞೆ ಮಾಡಿದರು. </span>
</p>
<p>
<span> ಪಾಂಡವರು ಧೃತರಾಷ್ಟ್ರ ಮುಂತಾದ ಹಿರಿಯರಿಗೆ ಹೇಳಿ ಅವರ ಅನುಜ್ಞೆ ಪಡೆದು ಹೊರಟರು. ಯಾರೂ ಏನೂ ಮಾತನಾಡದೆ ಮನಸ್ಸಿನಲ್ಲಿಯೇ ಅವರಿಗೆ ಕಲ್ಯಾಣವಾಗಲೆಂದು ಹರಸಿದರು. ಕುಂತಿಯು ವೃದ್ದೆಯಾಗಿದ್ದುದರಿಂದ ಅವಳು ಪಾಂಡವರ ಜೊತೆಯಲ್ಲಿ ಕಾಡಿಗೆ ಹೋಗುವುದು ಬೇಡವೆಂದು ಅವಳು ತನ್ನ ಮನೆಯಲ್ಲಿರಲೆಂದೂ ವಿದುರನು ಸೂಚಿಸಿದನು. ದ್ರೌಪದಿಯು ಕುಂತಿಗೆ ಹೇಳಿಬರುವುದಕ್ಕೆಂದು ಅಂತಃಪುರಕ್ಕೆ ಹೋಗಲು ಅಲ್ಲಿದ್ದವರೆಲ್ಲರೂ ದುಃಖವುಕ್ಕಿಬಂದು ಬಿಕ್ಕಿ ಬಿಕ್ಕಿ ಅಳುವುದಕ್ಕೆ ಮೊದಲು ಮಾಡಿದರು. ಕಾಡಿಗೆ ಹೊರಟಿದ್ದ ಸೊಸೆಯನ್ನು ನೋಡಿ ಕುಂತಿಗೆ ಸೆರೆ ಬಿಗಿದು ಬಂದು ಮಾತನಾಡಲಾರದೆ ಬಹುಕಷ್ಟದಿಂದ “ಮಗಳೇ! ಇಂಥ ಕಷ್ಟ ಬಂತಲ್ಲಾ ಎಂದು ಕೊರಗಬೇಡ! ನೀನು ಸ್ತ್ರೀ ಧರ್ಮವನ್ನು ಚೆನ್ನಾಗಿ ಬಲ್ಲೆ; ಶೀಲವಂತೆ; ಆಚಾರವಂತೆ; ಆದ್ದರಿಂದ ನಿನ್ನ ಗಂಡಂದಿರ ವಿಚಾರವಾಗಿ ನೀನು ಹೇಗೆ ನಡೆದುಕೊಳ್ಳಬೇಕೆಂದು ನಾನು ಹೇಳಬೇಕಾದ್ದೇನೂ ಇಲ್ಲ; ನಿನ್ನ ಪತಿವ್ರತಾ ಗುಣಗಳಿಂದ ನೀನು ಹುಟ್ಟಿದ ಮನೆ ಸೇರಿದ ಮನೆ ಎರಡೂ ಅಲಂಕೃತವಾಗಿವೆ. ಬೆಂಕಿಯಲ್ಲಿ ಸಿಕ್ಕಿ ಸುಟ್ಟುಹೋಗದೆ ಬದುಕಿಕೊಂಡದ್ದರಿಂದ ನೀನೂ ನಿನ್ನ ಗಂಡಂದಿರೂ ಭಾಗ್ಯಶಾಲಿಗಳೆಂದು ಹೇಳಬೇಕು. ನನ್ನನ್ನು ಜ್ಞಾಪಿಸಿಕೊಳ್ಳುತ್ತ ಈ ಕಷ್ಟವನ್ನು ಕಳೆದು ಮುಗಿಸು. ಉತ್ತಮಸ್ತ್ರೀಯರು ಕಷ್ಟ ಬಂತೆಂದು ಕೊರಗುತ್ತ ಕೂರುವುದಿಲ್ಲ. ಧರ್ಮವು ನಿನ್ನನ್ನು ಕಾಪಾಡುತ್ತದೆ. ಬೇಗ ಕ್ಷೇಮವುಂಟಾಗುತ್ತದೆ. ಸಹದೇವನು ತುಂಬ ಸೂಕ್ಷ್ಮ; ಅವನು ಕಷ್ಟಕ್ಕೆ ಸಿಕ್ಕಿ ಸೊರಗದಂತೆ ನೋಡಿಕೋ!” ಎಂದಳು. ದ್ರೌಪದಿಯು ಮುಟ್ಟಿನ ಬಟ್ಟೆಯುಟ್ಟು ಬಿಚ್ಚಿದ ತಲೆಕೂದಲುಳ್ಳವಳಾಗಿ ಕಣ್ಣೀರು ಸುರಿಸುತ್ತ “ಆಗಲೀ!” ಎಂದು ಉತ್ತರಕೊಟ್ಟು ಹೊರಟಳು. ಅವಳ ಹಿಂದೆ ಕುಂತಿಯೂ ದುಃಖಿಸುತ್ತ ಬಂದಳು. ಮಕ್ಕಳು ಕಣ್ಣಿಗೆ ಬಿದ್ದರು. ಈಗ ಅವರ ಮೇಮೇಲೆ ಒಡವೆ ವಸ್ತ್ರಗಳಿಲ್ಲ., ಬಟ್ಟೆಬರೆಗಳಿಲ್ಲ! ಕೇವಲ ಕೃಷ್ಣಾಜಿನಗಳು ಮಾತ್ರ. ಅವರು ನಾಚಿಕೆಯಿಂದ ತಲೆತಗ್ಗಿಸಿಕೊಂಡಿದ್ದಾರೆ. ಅವರ ಆ ಅವಸ್ಥೆಯನ್ನು ನೋಡಿ ತುಂಬ ಸಂಕಟಪಡುತ್ತ ಕುಂತಿಯು ಅವರನ್ನು ತಬ್ಬಿಕೊಂಡು “ಸದಾ ಧರ್ಮದಲ್ಲಿ ನಡೆದುಕೊಳ್ಳುತ್ತ ಉದಾರಮನಸ್ಕರೂ ದೈವಭಕ್ತರೂ ಆದ ನಿಮಗೆ ಎಂಥ ಕಷ್ಟ ಬಂತು! ಇದು ಏನು ವಿಧಿ ವಿಪರ್ಯಾಸ! ಇದು ನಿಮ್ಮನ್ನು ಹೆತ್ತ ನನ್ನ ದೌರ್ಭಾಗ್ಯದಿಂದ ಲಭಿಸಿರಬೇಕು. ವೀರ್ಯ ಸತ್ವ ಬಲ ಉತ್ಸಾಹ ತೇಜಸ್ಸು ಇವು ಯಾವುಗಳಲ್ಲಿಯೂ ಕಡಮೆ ಇಲ್ಲದ ನೀವು ಯಾವ ಸುಖವೂ ಇಲ್ಲದೆ ಹೇಗೆ ಕಾಡುಮೇಡುಗಳಲ್ಲಿ ಕೃಶರಾಗಿ ತೊಳಲುತ್ತೀರಿ? ಹೀಗೆ ನಿಮಗೆ ವನವಾಸ ಮುಂದೆ ಬರುವುದು ಖಂಡಿತವೆಂದು ತಿಳಿದಿದ್ದರೆ ನಾನು ನಿಮ್ಮ ತಂದೆ ಸತ್ತಮೇಲೆ ಶತಶೃಂಗದಿಂದ ಹಸ್ತಿನಗರಕ್ಕೆ ಬರುತ್ತಲೇ ಇರಲಿಲ್ಲ. ಮಕ್ಕಳ ಈ ಕಷ್ಟವನ್ನು ಕಾಣದೆ ತಪಸ್ವಿಯಾಗಿದ್ದು ಸ್ವರ್ಗವನ್ನು ಸೇರಿಕೊಂಡ ನಿಮ್ಮ ತಂದೆಯೇ ಧನ್ಯ! ಮಾದ್ರಿಯೂ ಪುಣ್ಯವಂತಳು. ಹೀಗೆ ನಿಮಗೆ ಕಷ್ಟ ಒದಗುತ್ತದೆಯೆಂದು ಅವಳಿಗೆ ಮುಂಚೆಯೇ ತಿಳಿದಿತ್ತೇನೋ? ಆದ್ದರಿಂದಲೇ ರತಿ ಮತಿ ಗತಿ ಎಲ್ಲದರಲ್ಲಿಯೂ ನನ್ನನ್ನು ಮೀರಿಸಿ ಮುಂದಾಗಿ ಹೋಗಿಬಿಟ್ಟಳು. ಹೀಗೆ ಕ್ಲೇಶವನ್ನು ಅನುಭವಿಸುತ್ತ ಬದುಕಿಕೊಂಡಿರಲು ಆಶೆಪಟ್ಟ ನನ್ನ ಬುದ್ದಿಗೆ ಧಿಕ್ಕಾರವಿರಲಿ!” ಎಂದು ಬಗೆಬಗೆಯಾಗಿ ಗೋಳಾಡಿದಳು. ಪಾಂಡವರು ಅವಳನ್ನು ಸಮಾಧಾನಗೊಳಿಸಿ ಅವಳಿಗೆ ನಮಸ್ಕಾರಮಾಡಿ ವಿಷಾದದಿಂದ ಕಾಡಿಗೆ ಹೊರಟರು. </span>
</p>
<p>
<span> ಇತ್ತ ವಿದುರ ಮೊದಲಾದವರು ದುಃಖದಲ್ಲಿ ಮುಳುಗಿದ್ದ ಕುಂತಿಗೆ ಸಮಾಧಾನ ಹೇಳಿ ಅವಳನ್ನು ವಿದುರನ ಮನೆಗೆ ಕರೆದುಕೊಂಡು ಹೋದರು. ಧೃತರಾಷ್ಟ್ರನಿಗೆ ಮನಸ್ಸಿನಲ್ಲಿ ಸಮಾಧಾನವಿರಲಿಲ್ಲ. ತುಂಬ ಕಳವಳಗೊಂಡು ವಿದುರನಿಗೆ ಹೇಳಿಕಳುಹಿಸಿದನು. ಅವನೊಡನೆ ವಿಚಾರಮಾಡಿದನು. ಒಂದು ಸಾರಿ, “ಹೋಗು ವಿದುರ, ಪಾಂಡವರನ್ನು ಹಿಂತಿರುಗಿಸಿ ಕರೆದುಕೊಂಡು ಬಾ! ಹಿಂತಿರುಗಿ ಬರದಿದ್ದರೆ ಅವರಿಗೆ ಉಪಚಾರಮಾಡಿಯಾದರೂ ಕಳುಹಿಸು. ಹುಡುಗರು ಶಸ್ತ್ರಧಾರಿಗಳಾಗಿ ಸೇವಕರನ್ನೊಡಗೊಂಡು ರಥದಲ್ಲಿ ಕುಳಿತು ಸುಖವಾಗಿಯಾದರೂ ಪ್ರಯಾಣಮಾಡಲಿ!” ಎಂದನು. ಆದರೆ ಅದು ಯಾವುದೂ ನಡೆಯಲಿಲ್ಲ. ಪಾಂಡವರು ಮುಂದೆ ಮುಂದೆ ಹೋಗುತ್ತಿದ್ದರು. </span>
</p>
<p>
<span> </span>
</p>
<p class="text-center">
<strong>
<span>ಸಭಾ ಪರ್ವ ಮುಗಿಯಿತು</span>
</strong>
</p>
<span>
<br/>
</span>
<p>
<span> </span>
</p>
<p>
<span> </span>
</p>
<p class="text-center">
<span>ಶ್ರೀ ರಸ್ತು</span>
</p>
<p>
<span> </span>
</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಅರಣ್ಯ ಪರ್ವ</h1>
<p>
<span> </span>
</p>
<p>
<span>ನಮಿಸಿ ನಾರಾಯಣನ ನರನ ಪುರುಷೋತ್ತಮನ। ವ್ಯಾಸ ವಾಗ್ದೇವಿಯರ ಬಳಿಕ ಪೇಳ್ವುದು ಜಯವ॥ </span>
</p>
<p>
<span> ಪಾಂಡವರು ಜೂಜಿನಲ್ಲಿ ಸೋತ ಮೇಲೆ ಶಸ್ತ್ರಧಾರಿಗಳಾಗಿ ದ್ರೌಪದಿಯೊಡಗೊಂಡು ಹಸ್ತಿನಗರವನ್ನು ಬಿಟ್ಟು ಉತ್ತರಾಭಿಮುಖವಾಗಿ ಹೊರಟರು. ಅವರನ್ನು ನೋಡಿ ಪುರಜನರು ತುಂಬ ದುಃಖಿತರಾಗಿ ಭೀಷ್ಮ ವಿದುರ ದ್ರೋಣ ಮುಂತಾದವರನ್ನು ನಿರ್ಭಯವಾಗಿ ಬೈಯುತ್ತ “ಈ ಪಾಪಿ ದುರ್ಯೋಧನನು ಶಕುನಿ ಕರ್ಣ ದುಶ್ಯಾಸನರು ಹೇಳಿದ ಹಾಗೆ ಕೇಳಿಕೊಂಡು ರಾಜ್ಯವಾಳುತ್ತಿರಲು ನಾವೂ ನಮ್ಮ ಮನೆಮಠಗಳೂ ಉಳಿಯುವುದು ಎಲ್ಲಿ ಬಂತು? ಧರ್ಮಾಧರ್ಮಗಳು ಎಲ್ಲಿ ಬಂದವು? ಆದ್ದರಿಂದ ನಾವೂ ಪಾಂಡವರು ಹೋಗುವ ಕಡೆಗೇ ಹೋಗೋಣ. ಅವರು ಮಹಾತ್ಮರು, ಜಿತೇಂದ್ರಿಯರು ದಯಾದಾಕ್ಷಿಣ್ಯವುಳ್ಳವರು, ಧರ್ಮಾಚಾರಪರಾಯಣರು” ಎಂದು ಅವರ ಹಿಂದೆ ಹೊರಟರು.; ಅವರನ್ನು ಕಂಡು ಕೈಮುಗಿದು “ನಾವೂ ನಿಮ್ಮ ಹಿಂದೆ ಬರುತ್ತೇವೆ. ಈ ಕೌರವನ ರಾಜ್ಯದಲ್ಲಿ ಇರಲಾರೆವು.; ಮೂಢರ ಸಹವಾಸಕ್ಕೆ ಮೋಹವೇ ಫಲ: ಧರ್ಮ ಬರಬೇಕಾದರೆ ಸಾಧುಸಮಾಗಮದಿಂದ; ಹೂವನ್ನು ಕಟ್ಟಿದ ಬಟ್ಟೆಗೆ ಅದರ ಸುವಾಸನೆ ಬರುತ್ತದೆ; ಶಾಂತಿ ಬೇಕಾದವರು ಪ್ರಾಜ್ಞರೂ ಹಿರಿಯರೂ ತಪಸ್ವಿಗಳೂ ಆದ ಸಜ್ಜನರ ಸಹವಾಸ ಮಾಡಬೇಕು. ಕುಲ ವಿದ್ಯೆ ಕರ್ಮ ಇವು ಶುದ್ಧವಾಗಿರುವಂತಹವರ ಸಹವಾಸವು ಶಾಸ್ತ್ರಾಭ್ಯಾಸಕ್ಕಿಂತ ಶ್ರೇಷ್ಠವಾದದ್ದು. ನಾವು ಏನು ಕೆಲಸ ಮಾಡಲಿ ಬಿಡಲಿ ಸಜ್ಜನರ ಜೊತೆಯಲ್ಲಿದ್ದರೆ ಪುಣ್ಯವೂ ದುರ್ಜನರ ಜೊತೆಯಲ್ಲಿದ್ದರೆ ಪಾಪವೂ ತಾನಾಗಿ ಬರುತ್ತದೆ. ನೀಚರೊಡನೆ ಮಾತುಕಥೆ ಓಡಾಟಗಳಿಂದಲೇ ಧರ್ಮವು ಕ್ಷೀಣವಾಗುತ್ತದೆ. ಬುದ್ದಿ ಮಂಕಾಗುತ್ತದೆ. ನಿಮ್ಮಲ್ಲಿ ಶಿಷ್ಠಸಮ್ಮತವಾದ ಗುಣಗಳೆಲ್ಲಾ ಇವೆ. ಆದ್ದರಿಂದ ನಿಮ್ಮ ಶ್ರೇಯಸ್ಸನ್ನು ಕೋರುತ್ತ ನಿಮ್ಮ ಜೊತೆಯಲ್ಲಿ ಇದ್ದುಬಿಡೋಣವೆಂದು ಮಾಡಿಕೊಂಡಿದ್ದೇವೆ” ಎಂದರು. ಯುಧಿಷ್ಠಿರನು “ಪ್ರಜೆಗಳಾದ ನೀವು ನಮ್ಮ ಮೇಲಣ ಸ್ನೇಹದಿಂದಲೂ ಕಾರುಣ್ಯದಿಂದಲೂ ನಮ್ಮಲ್ಲಿ ಇಲ್ಲದೆ ಇರುವ ಸುಗುಣಗಳನ್ನು ಇರುವುದಾಗಿ ಹೇಳುತ್ತಿದ್ದೀರಿ. ಆದ್ದರಿಂದ ನಾವು ಧನ್ಯರು. ನಾನೂ ನನ್ನ ತಮ್ಮಂದಿರೂ ನಿಮ್ಮಲ್ಲಿ ಒಂದು ವಿಷಯವನ್ನು ಬಿನ್ನವಿಸಿಕೊಳ್ಳುತ್ತೇವೆ. ನಮ್ಮ ಮೇಲಿನ ಸ್ನೇಹದಿಂದಲೂ ಸಹಾನುಭೂತಿಯಿಂದಲೂ ನೀವು ಅದಕ್ಕೆ ವಿರೋಧವಾಗಿ ನಡೆದುಕೊಳ್ಳಬಾರದು. ಅದೇನೆಂದರೆ,, ಹಸ್ತಿನಗರದಲ್ಲಿ ನಮ್ಮ ತಾತನಾದ ಭೀಷ್ಮನೂ ರಾಜನಾದ ಧೃತರಾಷ್ಟ್ರನೂ ವಿದುರನೂ ನಮ್ಮ ತಾಯಿಯೂ ಸ್ನೇಹಿತರೂ ಇದ್ದಾರೆ. ನೀವು ಅವರನ್ನು ಶ್ರದ್ಧೆಯಿಂದ ಕಾಪಾಡಿಕೊಂಡು ಬರಬೇಕು. ಹಾಗಾದರೆ ನಮಗೆ ಹಿತವೂ ಪ್ರಿಯವೂ ಆಗುತ್ತದೆ. ನೀವು ಬಹಳ ದೂರ ಬಂದುಬಿಟ್ಟಿರಿ. ಇನ್ನು ಹಿಂತಿರುಗಿ ಹೋಗಿ; ನನ್ನ ಇಷ್ಟವನ್ನು ನೆರವೇರಿಸಿದರೆ ನನಗೆ ಬೇಕಾದಷ್ಟುಸತ್ಕಾರಮಾಡಿದ ಹಾಗಾಗುತ್ತದೆ” ಎಂದನು. ಹೀಗೆ ಪುರಜನರು ತಮ್ಮ ಇಷ್ಟ ನೆರವೇರದೆ ದುಃಖಾರ್ತರಾಗಿ ಊರಿಗೆ ಹಿಂತಿರುಗಿದರು. ಪಾಂಡವರು ಗಂಗಾನದಿಯ ತೀರದಲ್ಲಿದ್ದ ಪ್ರಮಾಣವೆಂಬ ದೊಡ್ಡ ಆಲದಮರದ ಹತ್ತಿರಕ್ಕೆ ಹೋಗಿ ನೀರು ಕುಡಿದು ಅದರ ಆಸರೆಯಲ್ಲಿ ಮಲಗಿಬಿಟ್ಟರು. ಅಂದಿನ ರಾತ್ರಿ ಹಾಗೆಯೇ ಕಳೆಯಿತು.</span>
</p>
<p>
<span> ಪಾಂಡವರು ಅತ್ತ ಕಾಡಿಗೆ ಹೋಗಲು, ಇತ್ತ ಧೃತರಾಷ್ಠ್ರನು ವಿದುರನಿಗೆ ಹೇಳಿಕಳುಹಿಸಿ,“ವಿದುರ! ನೀನು ಪ್ರಜ್ಞಾವಂತ, ಧರ್ಮಸೂಕ್ಷ್ಮಗಳನ್ನು ಬಲ್ಲವನು. ಪಾಂಡವ ಕೌರವರಿಬ್ಬರಲ್ಲಿಯೂ ಸಮಬುದ್ಧಿಯುಳ್ಳವನು. ಆದ್ದರಿಂದ ಅವರಿಗೂ ನಮಗೂ ಯಾವುದು ಹಿತವೋ ಅದನ್ನು ಯೋಚಿಸಿ ಹೇಳು. ಏನು ಮಾಡಿದರೆ ಪ್ರಜೆಗಳು ನಮಗೆ ವಿಧೇಯರಾಗಿರುತ್ತಾರೆ? ಪಾಂಡವರಿಂದ ನಾವೂ ನಾಶವಾಗಬಾರದು; ನಮ್ಮಿಂದ ಪಾಂಡವರೂ ನಾಶವಾಗಬಾರದು. ಇದು ಹೇಗಾದರೆ ಸಾಧ್ಯ, ಹೇಳು!” ಎಂದನು. ವಿದುರನು, “ಮಹಾರಾಜ! ನಿನ್ನ ಕೈಯಲ್ಲಾದಷ್ಟೂ ಧರ್ಮದಲ್ಲಿದ್ದರೆ ನಿನ್ನ ಮಕ್ಕಳೂ ಪಾಂಡವರೂ ಸುಖವಾಗಿ ಬಾಳುತ್ತಾರೆ; ಧರ್ಮವೇ ಅರ್ಥ ಕಾಮಗಳಿಗೆ ಮೂಲ; ಧರ್ಮದ ಮೇಲೇ ರಾಜ್ಯವು ನಿಲ್ಲುವುದೂ ಕೂಡ. ಆ ಧರ್ಮವು ಶಕುನಿ ಮುಂತಾದವರಿಂದ ಸಭೆಯಲ್ಲಿ ಲುಪ್ತವಾಗಿ ಹೋಯಿತು; ನಿನ್ನ ಮಗನು ಸತ್ಯಸಂಧನಾದ ಕೌಂತೇಯನನ್ನು ಬೇಕೆಂದು ಪಗಡೆಯಾಟಕ್ಕೆ ಹೇಳಿಕಳುಹಿಸಿ ಅವನನ್ನು ಸೋಲಿಸಿದನು. ಈ ಪಾಪಕಾರ್ಯದಿಂದ ಅವನು ವಿಮುಕ್ತನಾಗಿ ಪ್ರಪಂಚದಲ್ಲಿ ನಾಲ್ಕುಕಾಲ ಬದುಕಿರಬೇಕಾದರೆ ನನಗೆ ತೋರುವುದು ಒಂದೇ ಮಾರ್ಗ; ಅದೇನೆಂದರೆ, ಪಾಂಡವರಿಂದ ನಾವು ಕಸಿದುಕೊಂಡಿದ್ದನ್ನೆಲ್ಲಾ ಅವರಿಗೆ ಹಿಂತಿರುಗಿ ಕೊಟ್ಟುಬಿಡಬೇಕು. ಹೀಗೆ ಮಾಡದಿದ್ದರೆ ಕೌರವರ ನಾಶ ಖಂಡಿತ. ನಿನ್ನ ಮಗ ಹುಟ್ಟಿದಾಗಲೇ ನಮ್ಮ ವಂಶದ ಕ್ಷೇಮಕ್ಕಾಗಿ ಅವನನ್ನು ತ್ಯಜಿಸಿಬಿಡು ಎಂದು ಹೇಳಿದೆ; ಆದರೆ ನೀನು ಅದಕ್ಕೆ ಕಿವಿಗೊಡಲಿಲ್ಲ. ಈಗಲೂ ನನಗೆ ಯಾವುದು ಹಿತವೋ ಅದನ್ನು ಹೇಳಿದ್ದೇನೆ. ಅದರಂತೆ ನಡೆಯದಿದ್ದರೆ ಆಮೇಲೆ ಪಶ್ಚಾತ್ತಾಪ ಪಡುತ್ತೀಯೆ! ನಿನ್ನ ಮಗನು ಸಂತೋಷದಿಂದ ಪಾಂಡವರೊಡನೆ ಅವಿಭಕ್ತರಾಜಯವನ್ನು ಆಳಿಕೊಂಡಿರಲು ಒಪ್ಪಿದರೆ ಯಾವ ಕ್ಲೇಶವೂ ಇಲ್ಲ. ಅದಕ್ಕೆ ಅವನು ಒಪ್ಪದಿದ್ದರೆ ಅವನನ್ನು ನಿಗ್ರಹಿಸಿ ಯುಧಿಷ್ಠಿರನಿಗೆ ರಾಜ್ಯಾಧಿಕಾರವನ್ನು ಕೊಡು; ಅವನು ರಾಗದ್ವೇಷರಹಿತನಾಗಿ ಆಳುತ್ತಾನೆ. ರಾಜರು ಸೇವಿಸಿಕೊಂಡಿರುತ್ತಾರೆ; ದುರ್ಯೋಧನನೂ ಕರ್ಣನೂ ಶಕುನಿಯೂ ಪಾಂಡವರಲ್ಲಿ ಪ್ರೀತಿಯಿಂದ ನಡೆದುಕೊಳ್ಳಲಿ. ದುಶ್ಯಾಸನನು ಸಭಾಮಧ್ಯದಲ್ಲಿ ಭೀಮಸೇನನನ್ನೂ ದ್ರೌಪದಿಯನ್ನೂ ಕ್ಷಮೆ ಬೇಡಲಿ. ನೀನು ಯುಧಿಷ್ಠಿರನನ್ನು ಸಮಾಧಾನಗೊಳಿಸಿ ಆದರಿಸಿ ರಾಜ್ಯದಲ್ಲಿ ನಿಲ್ಲಿಸು. ಹೀಗೆ ಮಾಡಿದರೆ ನೀನು ಕೃತಕೃತ್ಯನಾಗುವೆ; ನಾನು ಇನ್ನೇನು ಹೇಳಬಲ್ಲೆ?” ಎಂದನು. ಧೃತರಾಷ್ಟ್ರನಿಗೆ ಇದು ಸಮ್ಮತವಾಗಲಿಲ್ಲ. “ವಿದುರ ನೀನು ಸಭೆಯಲ್ಲಿ ಹೇಳಿದ್ದಾಗಲೀ ಈಗ ಹೇಳಿದ್ದಾಗಲಿ ಪಾಂಡವರಿಗೆ ಅನುಕೂಲವಾಗಿದೆಯೇ ಹೊರತು ನಮಗೆ ಅನುಕೂಲವಾಗಿಲ್ಲ. ಪಾಂಡವರಿಗಾಗಿ ದುರ್ಯೋಧನನನ್ನು ಹೇಗೆ ಬಿಟ್ಟುಕೊಡಲಿ? ಅವನೂ ಮಗನೇ, ಪಾಂಡವರೂ ಮಕ್ಕಳೇ! ಆದರೂ ಅವನು ಹೊಟ್ಟೆಯಲ್ಲಿ ಹುಟ್ಟಿದ ಮಗ; ನನ್ನ ದೇಹದ ಹಾಗೆಯೇ. ಸಮಬುದ್ಧಿಯುಳ್ಳವರು ಯಾರು ತಾನೇ ಪರರಿಗೋಸ್ಕರವಾಗಿ ಸ್ವಂತ ದೇಹವನ್ನು ನೀಗಿಬಿಡು ಎಂದು ಬೋಧಿಸಿಯಾರು? ನಿನ್ನದು ಕಪಟ ಬುದ್ದಿ; ನಿನ್ನ ಮೇಲೆ ನನಗೆ ಸ್ವಲ್ಪವೂ ಗೌರವವಿಲ್ಲ. ಇಲ್ಲಿ ಇರುವ ಹಾಗಿದ್ದರೆ ಇರು, ಇಲ್ಲದಿದ್ದರೆ ಎಲ್ಲಿಗೆ ಬೇಕೋ ಅಲ್ಲಿಗೆ ಹೋಗು; ಗರತಿಯಲ್ಲದ ಹೆಂಡತಿಗೆ ಎಷ್ಟು ಸಮಾಧಾನಮಾಡಿದರೂ ಓಡಿಹೋಗದೆ ಇರುತ್ತಾಳೆಯೇ?” ಎಂದು ಧೃತರಾಷ್ಟ್ರನು ತಟ್ಟನೆದ್ದು ಒಳಕ್ಕೆ ಹೊರಟುಹೋದನು. ವಿದುರನೂ ಎದ್ದು ಪಾಂಡವರನ್ನು ಹುಡುಕಿಕೊಂಡು ಹೊರಟನು.</span>
</p>
<p>
<span> ಪಾಂಡವರು ಅಷ್ಟುಹೊತ್ತಿಗೆ ಗಂಗಾತೀರವನ್ನು ಬಿಟ್ಟು ಮುಂದೆ ಹೋಗಿ ಸರಸ್ವತೀ ತೀರದಲ್ಲಿದ್ದ ಕಾಮ್ಯಕವನದಲ್ಲಿ ಉಳಿದುಕೊಂಡಿದ್ದರು. ವಿದುರನು ಅಲ್ಲಿಗೆ ಬರುತ್ತಿದ್ದುದನ್ನು ದೂರದಿಂದಲೇ ನೋಡಿ ಯುಧಿಷ್ಠಿರನು ಭೀಮಸೇನನನ್ನು ಕುರಿತು, “ಇದೇನು ವಿದುರನು ಬರುತ್ತಿದ್ದಾನೆ! ಬಂದು ಏನು ಹೇಳುತ್ತಾನೋ ಕಾಣೆನಲ್ಲ! ಶಕುನಿಯು ಇನ್ನೊಂದು ಸಲ ಆಟಕ್ಕೆ ಕರೆಯುತ್ತಾನೆಂದು ಹೇಳುತ್ತಾನೋ? ಆ ನೀಚ ಶಕುನಿಗೆ ಜೂಜಿನಲ್ಲಿ ನಮ್ಮ ಆಯುಧಗಳನ್ನೂ ಗೆಲ್ಲಬೇಕೆನಿಸಿದೆಯೋ? ಕರೆದರೆ ಬರುವುದಿಲ್ಲವೆನ್ನುವುದಿಕ್ಕಾಗುವುದಿಲ್ಲ. ಗಾಂಡೀವವನ್ನು ಕಳೆದುಕೊಂಡುಬಿಟರೆ ರಾಜ್ಯವನ್ನೂ ಕಳೆದುಕೊಂಡ ಹಾಗೆಯೇ!”. ವಿದುರನು ಬಂದನು. ಅವನಿಗೆ ಸತ್ಕಾರವಾಯಿತು. ಅನಂತರ ವಿದುರನು ಧೃತರಾಷ್ಟ್ರನಿಗೂ ತನಗೂ ನಡೆದ ಮಾತುಕಥೆಗಳನ್ನು ತಿಳಿಸಿ “ಧೃತರಾಷ್ಟ್ರನು ಕೊನೆಗೆ ಕೋಪಿಸಿಕೊಂಡು, ೧ನಿನಗೆ ಎಲ್ಲಿ ಹಿತವೋ ಅಲ್ಲಿ ಹೋಗು; ಈ ನಗರವನ್ನಾಗಲೀ ರಾಜ್ಯವನ್ನಾಗಲೀ ಆಳಲು ನನಗೆ ನಿನ್ನ ಸಹಾಯ ಬೇಕಿಲ್ಲ!” ಎಂದನು. ಆದ್ದರಿಂದ ನಿಮ್ಮ ಹತ್ತಿರಕ್ಕೆ ಹೊರಟುಬಂದೆ. ನಾನು ಹಿಂದೆ ಸಭೆಯಲ್ಲಿ ಹೇಳಿದ್ದನ್ನೂ ಈಗ ಮತ್ತೆ ಹೇಳುವುದನ್ನೂ ಮಂದಟ್ಟು ಮಾಡಿಕೊಳ್ಳಿ. ತಾಳಿದವನು ಬಾಳಿಯಾನು! ಸತ್ಯವಾದ ತಿರುಳಾದ ಮಾತು, ನೆಂಟರಿಷ್ಟರೊಡನೆ ಭೋಗಭಾಗ್ಯಗಳಲ್ಲಿ ಸರಿಸಮತೆ, ಅವರೊಡನೆ ಮರ್ಯಾದೆ, ಇವು ದೊಡ್ಡಗುಣಗಳು. ರಾಜನು ಇವುಗಳಿಂದ ಮುಂದಕ್ಕೆ ಬರುತ್ತಾನೆ!“ ಎಂದನು. ಧರ್ಮರಾಗನು ಹಾಗೆಯೇ ನಡೆಯುತ್ತೇನೆ” ಎಂದು ಉತ್ತರ ಕೊಟ್ಟನು.</span>
</p>
<p>
<span> ವಿದುರನು ಪಾಂಡವರಿದ್ದ ಕಡೆಗೆ ಹೊರಟುಬಂದಕೂಡಲೆ ಧೃತರಾಷ್ಟ್ರನಿಗೂ ತುಂಬ ಪಶ್ಚಾತ್ತಾಪವಾಗಿ ವಿದುರನನ್ನೇ ನೆನೆಯುತ್ತ ಸಭಾಮಂದಿರದ ಬಾಗಿಲಲ್ಲಿ ಎಲ್ಲ ರಾಜರು ನೋಡುತ್ತಿರಲು ಮೂರ್ಛೆಹೋಗಿ ಬಿದ್ದುಬಿಟ್ಟನು. ಎಚ್ಚತ್ತಮೇಲೆ ಹತ್ತಿರದಲ್ಲಿದ್ದ ಸಂಜಯನನ್ನು ಕುರಿತು“ಸಂಜಯ! ವಿದುರನು ನನಗೆ ತಮ್ಮನೂ ಆಪ್ತನೂ ಮಾತ್ರವಲ್ಲ, ಪ್ರತ್ಯಕ್ಷ ಧರ್ಮದೇವತೆಯಂತಿದ್ದನು. ಅವನನ್ನು ನೆನೆನೆನೆದು ಈಗ ನನ್ನ ಹೃದಯ ಒಡೆದುಹೋಗುವಂತಿದೆ. ಆದ್ದರಿಂದ ಅವನನ್ನು ಬೇಗ ಕರೆದುಕೊಂಡು ಬಾ! ನಾನು ಕೋಪದಿಂದ ಅಡಿದ ಮಾತುಗಳನ್ನು ಕೇಳಿ ಅವನೇನು ಇನ್ನೂ ಜೀವದಿಂದಿದ್ದಾನೋ ಇಲ್ಲವೋ!” ಎಂದನು. ಅದರಂತೆ ಸಂಜಯನು ಕಾಮ್ಯಕವನಕ್ಕೆ ಬಂದು ವಿದುರನಿಗೆ ಈ ವಿಷಯವನ್ನು ತಿಳಿಸಲು, ವಿದುರನು ಧರ್ಮರಾಜನ ಅನುಮತಿಯನ್ನು ಪಡೆದು ಹಸ್ತಿನಗರಕ್ಕೆ ಹಿಂತಿರುಗಿ ಬಂದನು. ಧೃತರಾಷ್ಟ್ರನಿಗೆ ಅವನನ್ನು ಕಂಡು ಸಂತೋಷವಾಯಿತು. “ಬಂದೆಯಾ ವಿದುರ, ಬಾ! ನನ್ನನ್ನು ಮರೆತುಬಿಡಲಿಲ್ಲವಲ್ಲ! ಹಗಲೂ ರಾತ್ರಿಯೂ ನಿನ್ನ ಚಿಂತೆಯಲ್ಲಿ ನನ್ನ ದೇಹ ಸ್ವಾಧೀನತಪ್ಪಿ ಏನೋ ಒಂದು ಬಗೆಯಾಗಿ ಬಿಟ್ಟಿದೆ!” ಎಂದು ಧೃತರಾಷ್ಟ್ರನು ಅವನನ್ನು ಆಲಿಂಗಿಸಿಕೊಂಡು “ನಾನು ಕೋಪದಲ್ಲಿ ಆಡಿದ್ದನ್ನೆಲ್ಲಾ ಕ್ಷಮಿಸಿಬಿಡು!” ಎಂದು ಕೇಳಿಕೊಂಡನು. ವಿದುರನು “ಮಹಾರಾಜ! ಎಂದೋ ಕ್ಷಮಿಸಿಬಿಟ್ಟೆ! ನೀನು ನನಗೆ ಹಿರಿಯನಲ್ಲವೆ? ಆದ್ದರಿಂದಲೇ ನಿನ್ನನ್ನು ನೋಡಬೇಕೆಂದು ಕೂಡಲೆ ಬಂದುಬಿಟ್ಟಿದ್ದೇನೆ. ಧರ್ಮಬುದ್ದಿ ಇರುವವರಿಗೆ ದೀನರಲ್ಲಿ ಮನಸ್ಸು ಓಲುವುದು ಸ್ವಭಾವ. ನನಗೆ ಪಾಂಡುವಿನ ಮಕ್ಕಳು ಹೇಗೋ ನಿನ್ನ ಮಕ್ಕಳೂ ಹಾಗೆಯೇ; ಆದರೆ ಅವರು ಈಗ ಕಷ್ಟದಲ್ಲಿದ್ದರಿಂದ ಮನಸ್ಸು ಅವರ ಕಡೆಗೆ ಎಳೆಯಿತು!” ಎಂದನು. ಹೀಗೆ ಅವರಿಬ್ಬರೂ ಒಬ್ಬರಿಗೊಬ್ಬರು ಸಮಾಧಾನದ ಮಾತುಗಳನ್ನು ಹೇಳಿ ಸಂತೋಷದಿಂದಿದ್ದರು. ವಿದುರನು ಹಿಂತಿರುಗಿ ಬಂದದ್ದು ದುರ್ಯೋಧನನಿಗೆ ಇಷ್ಟವಾಗಲಿಲ್ಲ. ಧೃತರಾಷ್ಟ್ರನು ಅವನ ಮಾತನ್ನು ಕೇಳಿ ಎಲ್ಲಿ ಮತ್ತೆ ಪಾಂಡವರನ್ನು ಉತ್ತಮಸ್ಥಿತಿಗೆ ಏರಿಸಿಬಿಡುತ್ತಾನೋ ಎಂದು ಅವನಿಗೆ ಚಿಂತೆ ಹತ್ತಿತು. ಶಕುನಿಯು “ಅದೆಂದಿಗೂ ಆಗಲಾರದು; ಪಾಂಡವರು ಸತ್ಯವಂತರು; ಧೃತರಾಷ್ಟ್ರನು ಹೇಳಿದರೂ ಅವರು ಆಡಿದ ಮಾತಿಗೆ ತಪ್ಪಿ ಹಿಂತಿರುಗೆ ಬರುವುದಿಲ್ಲ.ಬಂದರೂ ಅವರು ಪ್ರತಿಜ್ಞೆ ಮೀರಿದವರಾಗಿ ನಾವೇ ನ್ಯಾಯವಂತರಾಗುತ್ತೇವೆ. ಅವರಲ್ಲಿ ಹುಳುಕುಗಳನ್ನು ಬೇಕಾದಷ್ಟು ಕಂಡುಹಿಡಿಯಬಹುದು!” ಎಂದನು. ದುಶ್ಯಾಸನನು ಅದನ್ನು ಅನುಮೋದಿಸಿದನು. ಕರ್ಣನು “ನಿನ್ನ ಮನಸ್ಸು ತಿಳಿದಿದೆ ದುರ್ಯೋಧನ! ಆ ವಿಚಾರದಲ್ಲಿ ನಮ್ಮದೆಲ್ಲಾ ಒಂದೇ ಮತ!” ಎಂದನು. ಈ ಮಾತು ದುರ್ಯೋಧನನಿಗೆ ರುಚಿಸದೆ ಅವನು ಮುಖ ತಿರುಗಿಸಿಕೊಂಡನು. ಕೂಡಲೆ ಕರ್ಣನು ಎದ್ದು “ದುರ್ಯೋಧನನಿಗೆ ಪ್ರಿಯವಾದದ್ದನ್ನು ಮಾಡಬೇಕಾದದ್ದು ನಮ್ಮ ಕರ್ತವ್ಯ; ಆದ್ದರಿಂದ ಎಲ್ಲರೂ ಸಶಸ್ತ್ರರಾಗಿ ರಥದಲ್ಲಿ ಕುಳಿತು ಹೋಗಿ ಆ ಪಾಂಡವರನ್ನು ಧ್ವಂಸಮಾಡಿ ಬರೋಣ.! ಅವರು ತಣ್ಣಗಾದರೆ ನಮ್ಮಲ್ಲಿ ಆಮೇಲೆ ಭಿನ್ನಾಭಿಪ್ರಾಯಗಳಿಗೆ ಅವಕಾಶವೇ ಇರುವುದಿಲ್ಲ” ಎಂದನು. ಅದಕ್ಕೆ ಎಲ್ಲರೂ ಒಪ್ಪಿ ಹೊರಡುವುದರಲ್ಲಿದ್ದರು. ಅಷ್ಟರಲ್ಲಿ ಮೈತ್ರೇಯನೆಂಬ ಋಷಿಯು ಅಲ್ಲಿಗೆ ಬಂದನು. ಧೃತರಾಷ್ಟ್ರನು ಅವನನ್ನು ಅಘ್ಯಪಾದ್ಯಾದಿಗಳಿಂದ ಸತ್ಕರಿಸಿ ವಿನಯದಿಂದ “ನೀವು ಕರುಜಾಂಗಲದಿಂದ ಬಂದಿರಲ್ಲವೇ? ಅಲ್ಲಿ ಪಂಚಪಾಂಡವರನ್ನು ನೋಡಿದ್ದಿರಾ? ಅವರು ಕ್ಷೇಮದಿಂದಿದ್ದಾರೆಯೇ? ಸ್ನೇಹದಿಂದಿದ್ದಾರೆಯೇ? ಪ್ರತಿಜ್ಞೆಯನ್ನು ಪರಿಪಾಲಿಸಬೇಕೆಂದಿದ್ದಾರೆಯೇ?” ಎಂದು ಕೇಳಿದನು. ಅವನು “ತೀರ್ಥಯಾತ್ರೆ ಮಾಡಿಕೊಂಡು ಕುರುಜಾಂಗುಲದ ಮೇಲೆ ಬರುತ್ತ ಅಕಸ್ಮಾತ್ತಾಗಿ ಕಾಮ್ಯಕವನದಲ್ಲಿ ಧರ್ಮರಾಜನನ್ನು ಕಂಡೆ. ಜಟಾಜಿನಧಾರಿಯಾಗಿ ತಪೋವನದಲ್ಲಿದ್ದ ಅವನನ್ನು ಅನೇಕ ಋಷಿಗಳು ನೋಡುವುದಕ್ಕೆ ಬಂದಿದ್ದರು. ಅಲ್ಲಿ ನಿನ್ನ ಮಕ್ಕಳ ದುರ್ನೀತಿಯೂ ಜೂಜಿನಿಂದ ಬಂದ ದೊಡ್ಡ ಅಪಾಯವೂ ತಿಳಿಯಿತು. ಆದ್ದರಿಂದ ನಿನ್ನನ್ನು ನೋಡಿಕೊಂಡು ಹೋಗೋಣವೆಂದು ಬಂದೆ. ನಿನ್ನಲ್ಲಿ ನನಗೆ ಯಾವಾಗಲೂ ತುಂಬಾ ಸ್ನೇಹ, ಪ್ರೀತಿ. ನೀನೂ ಭೀಷ್ಮನೂ ಬದುಕಿರುವಾಗ ನಿಮ್ಮ ಮಕ್ಕಳು ಹೀಗೆ ಪರಸ್ಪರ ವಿರೋಧ ಬೆಳಸುವುದು ಸರಿಯಲ್ಲ. ನೀನು ಇಬ್ಬರಿಗೂ ಮಧ್ಯಸ್ಥನಾಗಿ ಅವರನ್ನು ನಿಗ್ರಹಿಸಲೂ ಅನುಗ್ರಹಿಸಲೂ ಸಮರ್ಥನಾಗಿದ್ದೀಯೆ; ಹೀಗಿದ್ದೂ ಈ ಘೋರವಾದ ದುರ್ನೀತಿಯನ್ನು ನೋಡುತ್ತ ಹೇಗೆ ಸುಮ್ಮನೆ ಉದಾಸೀನನಾಗಿದ್ದೀಯೆ? ಸಭೆಯಲ್ಲಿ ನಡೆಸಿದ ಈ ದರೋಡೆ ನಿನಗೆ ಮುನಿಜನಗಳಿಂದ ಮರ್ಯಾದೆ ತರುವಂತಿಲ್ಲ. ದುರ್ಯೋಧನ! ಪಾಂಡವರಿಗೆ ದ್ರೋಹ ಮಾಡಬೇಡ. ಹಾಗಾದರೆ ಪಾಂಡವರಿಗೂ ಕೌರವರಿಗೂ ಲೋಕಕ್ಕೂ ಹಿತವಾಗುತ್ತದೆ. ಅವರು ಶೂರರು, ಸತ್ಯವ್ರತರು; ಕಾಮರೂಪಿಗಳಾದ ಹಿಡಿಂಬ ಕಿರ್ಮೀರ ಮುಂತಾದ ರಾಕ್ಷಸರನ್ನು ಕೊಂದು ಹಾಕಿದವರು ರಾಜಸೂಯ ಯಾಗಕ್ಕೆ ಮುಂಚೆ ಭೀಮನು ಜರಾಸಂಧನನ್ನು ಹೇಗೆ ಬಲಿಹಾಕಿಬಿಟ್ಟ ನೋಡು! ವಾಸುದೇವನು ಅವರಿಗೆ ನಂಟ, ದೃಷ್ಟದ್ಯುಮ್ನನು ಭಾವಮೈದುನ; ಇಂಥವರ ಮೇಲೆ ನರಮನುಷ್ಯರು ಯಾರು ಕೈಮಾಡಬಲ್ಲರು? ಆದ್ದರಿಂದ ಅವರೊಡನೆ ಶಾಂತಿಯಿಂದಿರು; ನನ್ನ ಮಾತು ಕೇಳು; ಮೃತ್ಯುವಿಗೆ ತುತ್ತಾಗಬೇಡ!” ಎಂದನು. ಅವನು ಇನ್ನೂ ಈ ಮಾತುಗಳನ್ನು ಆಡುತ್ತಿರುವಾಗಲೇ ದುರ್ಯೋಧನನು ಆನೆಯ ಸೊಂಡಿಲಿನಂತಿದ್ದ ತನ್ನ ತೊಡೆಯನ್ನು ತಟ್ಟಿ ಮುಗುಳುನಗುತ್ತ ತನ್ನ ಹೆಜ್ಜೆಯಿಂದ ನೆಲವನ್ನು ಕೆರೆಯುತ್ತಿದ್ದನು. ಯಾವ ಮಾತನ್ನೂ ಆಡಲಿಲ್ಲ. ಇದನ್ನು ನೋಡಿ ಮೈತ್ರೇಯನಿಗೆ ತುಂಬ ಕೋಪಬಂತು; ಕಣ್ಣುಗಳು ಕೆಂಪೇರಿದವು; ವಿಧಿ ಪ್ರೇರಿತನಾಗಿ ತನ್ನ ಕೈಯ್ಯಲ್ಲಿ ನೀರು ತೆಗೆದುಕೊಂಡು “ನನ್ನನ್ನು ಅಲಕ್ಷಿಸಿ, ನಾನು ಹೇಳಿದ್ದನ್ನು ಗರ್ವದಿಂದ ನಿರಾಕರಿಸಿದ್ದಕ್ಕೆ ಜಾಗ್ರತೆಯಾಗಿಯೇ ಫಲ ಬರುತ್ತದೆ. ನೀನು ಮಾಡಿದ ದ್ರೋಹದಿಂದ ದೊಡ್ಡ ಯುದ್ಧ ಹುಟ್ಟುತ್ತದೆ. ಅದರಲ್ಲಿ ಭೀಮನು ಗದೆಯ ಏಟುಗಳಿಂದ ನಿನ್ನ ಈ ತೊಡೆಯನ್ನು ಮುರಿಯುತ್ತಾನೆ!” ಎಂದು ಶಾಪಕೊಟ್ಟನು. ಧೃತರಾಷ್ಟ್ರನು ಮುನಿಯನ್ನು ಸಮಾಧಾನಗೊಳಿಸಿ ಹೀಗಾಗುವುದು ಬೇಡ ಎಂದು ಪ್ರಾರ್ಥಿಸಿದನು. ಮೈತ್ರೇಯನು “ನಿನ್ನ ಮಗನು ನ್ಯಾಯವಾದ ರೀತಿಯಲ್ಲಿ ಶಾಂತನಾಗಿ ನಡೆದುಕೊಂಡರೆ ಶಾಪವು ಫಲಕಾರಿಯಾಗುವುದಿಲ್ಲ. ಇಲ್ಲದಿದ್ದರೆ ಆಗಿಯೇ ಆಗುತ್ತದೆ!” ಎಂದನು. “ಭೀಮನು ಕಿರ್ಮೀರನನ್ನು ಹೇಗೆ ಕೊಂದನು” ಎಂದು ಧೃತರಾಷ್ಟ್ರನು ಕಳವಳಗೊಂಡು ಕೇಳಿದನು. ಮೈತ್ರೇಯನು “ನಾನು ಹೇಳುವುದಿಲ್ಲ! ನಿನಗೆ ಅಸೂಯೆ; ನಿನ್ನ ಮಗನಿಗೆ ಕೇಳಲಿಷ್ಟವಿಲ್ಲ; ನಾನು ಹೊರಟುಹೋದಮೇಲೆ ವಿದುರನು ಬೇಕಾದರೆ ಅದನ್ನು ಹೇಳುತ್ತಾನೆ!” ಎಂದು ಹೊರಟುಹೋದನು. ಕಿರ್ಮೀರನು ಹತನಾದನೆಂದು ಕೇಳಿ ಚಿಂತೆಗೊಂಡು ದುರ್ಯೋಧನನು ಎದ್ದು ಹೊರಕ್ಕೆ ಹೊರಟುಹೋದನು. </span>
</p>
<p>
<span> ಕಿರ್ಮೀರನು ಕಾಮ್ಯಕವನದಲ್ಲಿದ್ದ ಒಬ್ಬ ಮಾಯಾವಿಯಾದ ಅಸುರ; ಬಕಾಸುರನ ಸೋದರ, ಹಿಡಂಬನ ಸ್ನೇಹಿತ; ಭೀಮನು ಅವನನ್ನು ಕೊಂದನು; ವಿದುರನು ಕಾಡಿಗೆ ಹೋಗಿದ್ದಾಗ ಆ ರಾಕ್ಷಸನ ಹೆಣ ಇನ್ನೂ ಅಲ್ಲೇ ಬಿದ್ದಿತ್ತು; ಇದನ್ನು ನೋಡಿ ಆ ವೃತ್ತಾಂತವನ್ನೆಲ್ಲಾ ತಿಳಿದುಕೊಂಡು ಬಂದಿದ್ದ ವಿದುರನು ಅದನ್ನು ಆಮೇಲೆ ಧೃತರಾಷ್ಟ್ರನಿಗೆ ಹೇಳಿದನು. </span>
</p>
<p>
<span> ಪಾಂಡವರು ಕಾಡಿಗೆ ಹೋದದ್ದನ್ನು ಕೇಳಿ ಭೋಜ, ವೃಷ್ಣಿ ಆಂಧಕ ಮುಂತಾದ ಕೇಕಯ ವಂಶಗಳ ರಾಜರೂ, ಪಾಂಚಾಲನ ನೆಂಟರೂ, ವಾಸುದೇವನೂ ಕಾಮ್ಯಕವನಕ್ಕೆ ಬಂದು ಪಾಂಡವರನ್ನು ಕಂಡರು. ವಾಸುದೇವನು “ಸ್ವಲ್ಪದರಲ್ಲಿಯೇ ಭೂಮಿಯು ದುರಾತ್ಮರಾದ ದುರ್ಯೋಧನ ಕರ್ಣ ಶಕುನಿಗಳ ರಕ್ತವನ್ನು ಕುಡಿಯುತ್ತದೆ. ಮೋಸಗಾರರನ್ನು ವಧಿಸತಕ್ಕದ್ದು ಧರ್ಮ. ಹೀಗೆ ಅವರನ್ನು ಕೊಂದು ಧರ್ಮರಾಜನಿಗೆ ರಾಜ್ಯದಲ್ಲಿ ಪಟ್ಟಾಭಿಷೇಕ ಮಾಡೋಣ!” ಎಂದನು. ದ್ರೌಪದಿಯು ತುಂಬ ದುಃಖದಿಂದ, “ಕೃಷ್ಣ, ನಿನ್ನ ಸಖಿಯೂ ಪಾಂಡವರ ಹೆಂಡತಿಯೂ ದೃಷ್ಟದ್ಯುಮ್ನನ ಸೋದರಿಯೂ ಆದ ನನಗೆ ಈ ದುರ್ದಶೆ ಬರಬಹುದೇ? ಬಹಿಷ್ಟೆಯಾಗಿ ಒಂಟಿ ಬಟ್ಟೆಯಲ್ಲಿದ್ದ ನನ್ನನ್ನು ಕೌರವರು ತುಂಬಿದ ಸಭೆಯಲ್ಲಿ ಎಳೆದಾಡಿದರಲ್ಲಾ! ನಾನು ಧೃತರಾಷ್ಟ್ರನಿಗೆ ಸೊಸೆಯಲ್ಲವೇ? ನನ್ನನ್ನು ದಾಸಿಯಾಗಿ ಮಾಡಬಹುದೇ? ಧರ್ಮಪತ್ನಿಯಾದ ನಾನು ಹೀಗೆ ಕಷ್ಟಕ್ಕೆ ಸಿಕ್ಕಿದ್ದರೆ ಪಾಂಡವರು ಸುಮ್ಮನೆ ನೋಡುತ್ತಿದ್ದರಲ್ಲ! ಭೀಮಸೇನನ ಬಲಕ್ಕೂ ಅರ್ಜುನನ ಬಿಲ್ಲುಗಾರಿಕೆಗೂ ಧಿಕ್ಕಾರವಿರಲಿ! ಎಷ್ಟು ಕೈಲಾಗದಿದ್ದರೂ ಗಂಡಂದಿರು ಹೆಂಡಿರನ್ನು ಕಾಪಾಡಿಕೊಳ್ಳುತ್ತಾರೆ. ತನ್ನ ಈ ಐದು ಮಕ್ಕಳಿಗೋಸ್ಕರವಾಗಿಯಾದರೂ ನನ್ನನ್ನು ಕಾಪಾಡಿಕೊಳ್ಳಬೇಡವೇ?” ಎಂದು ಮುಖ ಮುಚ್ಚಿಕೊಂಡು ಗೋಳೋ ಎಂದು ಅತ್ತಳು. ಮತ್ತೆ ಕಣ್ಣನ್ನು ಒರೆಸಿಕೊಂಡು ಸೆರೆಬಿಗಿದು ಬರುತ್ತಿರಲು ಮಧ್ಯೆಮಧ್ಯೆ ನಿಟ್ಟುಸಿರುಬಿಡುತ್ತ “ಕೃಷ್ಣಾ! ನನ್ನ ಪಾಲಿಗೆ ಗಂಡಂದಿರೂ ಇಲ್ಲ ಮಕ್ಕಳೂ ಇಲ್ಲ ನೀನೂ ಇಲ್ಲ ಅಪ್ಪನೂ ಇಲ್ಲ ಅಣ್ಣನೂ ಇಲ್ಲ ನೆಂಟರಿಲ್ಲ ಇಷ್ಟರಿಲ್ಲ, ಯಾರೂ ಇಲ್ಲ! ನನ್ನ ದುರವಸ್ಥೆಯನ್ನು ನೋಡಿ ಕರ್ಣನು ನಕ್ಕನಲ್ಲಾ, ಆ ದುಃಖ ಹೇಗೆ ಹೋದೀತು?” ಎಂದು ಗೋಳಾಡಿದಳು. ಕೃಷ್ಣನು ಅವಳನ್ನು ಸಮಾಧಾನಮಾಡಿ “ಅಮ್ಮಾ ಕೃಷ್ಣೆ! ಯಾರು ನಿನ್ನನ್ನು ಹೀಗೆ ಕೋಪಗೊಳಿಸಿದ್ದಾರೋ ಅವರು ಅರ್ಜುನನ ಬಾಣದಿಂದ ಹತರಾಗಿ ರಕ್ಕದಲ್ಲಿ ಹೊರಳುತ್ತಾ ಬಿದ್ದಿರುವಾಗ ಅವರ ಹೆಂಡಿರೂ ಈಗ ನೀನು ಅಳುತ್ತಿರುವಂತೆಯೇ ಅಳುತ್ತಾರೆ. ಈ ವಿಚಾರದಲ್ಲಿ ಪಾಂಡವರಿಗೆ ನನ್ನ ಕೈಯಲ್ಲಾದ ಸಹಾಯವನ್ನೆಲ್ಲಾ ಮಾಡುತ್ತೇನೆ. ನೀನು ರಾಣಿಯಾಗುತ್ತೀಯೆ; ಇದು ನನ್ನ ಪ್ರತಿಜ್ಞೆ; ಈ ಮಾತು ವ್ಯರ್ಥವಾದರೆ ಆಕಾಶ ಕಳಚಿಬಿದ್ದೀತು, ಹಿಮಾಲಯ ಒಡೆದೀತು, ಭೂಮಿ ಚೂರಾದೀತು, ಸಾಗರ ಬತ್ತೀತು!” ಎಂದನು. ಅನಂತರ ಧರ್ಮರಾಜನ ಕಡೆ ತಿರುಗಿ "ಮಹಾರಾಜ! ಆ ಕಾಲದಲ್ಲಿ ನಾನು ದ್ವಾರಕೆಯಲ್ಲಿದ್ದರೆ ನನ್ನನ್ನು ಕರೆಯದಿದ್ದರೂ ಜೂಜು ನಡೆಯುವ ಸ್ಥಳಕ್ಕೆ ಬಂದು ಅದನ್ನು ತಪ್ಪಿಸುತ್ತಿದ್ದೆ. ಹೆಂಗಸು, ಜೂಜು ಬೇಟೆ ಕುಡಿತ ಇವು ನಾಲ್ಕೂ ಐಶ್ವರ್ಯವನ್ನು ಹಾಳುಮಾಡತಕ್ಕವು.; ಅದರಲ್ಲಿಯೂ ಜೂಜು ತುಂಬ ಕೆಟ್ಟದ್ದು; ಏಕೆಂದರೆ ಅದರಿಂದ ಒಂದು ದಿವಸದಲ್ಲಿ ಇತ್ತಾಪಾರವೆಲ್ಲವೂ ಹೋಗಿಬಿಡುತ್ತದೆ. ಬಿರುಸಾದ ಮಾತು ಮಾತ್ರ ಉಳಿಯುತ್ತದೆ: ದುಃಖವು ಖಂಡಿತ - ಎಂದು ವಿವರಿಸುತ್ತಿದ್ದೆ. ಅದನ್ನು ಒಳ್ಳೆಯ ಮಾತಿನಲ್ಲಿ ಕೇಳಿದ್ದರೆ ಸರಿ, ಇಲ್ಲದಿದ್ದರೆ ಬಲದಿಂದ ನಿಗ್ರಹಿಸಿಬಿಡುತ್ತಿದ್ದೆ. ಆದರೆ ಏನು ಮಾಡುವುದು? ಆಗಲೇ ನಾನು ನಮ್ಮ ಅನರ್ತ ದೇಶವನ್ನೇ ಬಿಟ್ಟು ಹೋಗಬೇಕಾಗಿ ಬಂದಿತ್ತು. ಆದ್ದರಿಂದ ನಿಮಗೆ ಈ ಜೂಜಿನ ಪ್ರಮಾದ ಒದಗಿತು. ಈಗ ತಿಳಿಯಿತು; ತಿಳಿದದ್ದೇ ತಡ, ತುಂಬ ಕೊರಗಿಕೊಂಡು ಬಂದೆ, ಪಾಪ ನಿಮಗೆಲ್ಲಾ ಏನು ಕಷ್ಟ ಬಂತು! ಎಂದನು. </span>
</p>
<p>
<span> ಯುಧಿಷ್ಟಿರ- ಆಗ ನೀನು ಎಲ್ಲಿ ಹೋಗಿದ್ದೆ ಕೃಷ್ಣ?</span>
</p>
<p>
<span> ಕೃಷ್ಣ- ಶಾಲ್ವನ ಊರಾದ ಸೌಭನಗರವನ್ನು ನಾಶಪಡಿಸಲು ಹೋಗಿದ್ದೆ. ನಾನು ರಾಜಸೂಯಕ್ಕೆ ಬಂದಿದ್ದು ಅಲ್ಲಿ ಶಿಶುಪಾಲನನ್ನು ಕೊಂದೆನಲ್ಲಾ ಅದನ್ನು ಕೇಳಿ ಅವನ ತಮ್ಮನಾದ ಶಾಲ್ವನು ದ್ವಾರಕೆಗೆ ಮುತ್ತಿಗೆ ಹಾಕಿ ಕಿರಿಯರಾದ ಅನೇಕ ವೃಷ್ಣಿ ವೀರರನ್ನು ಕೊಂದು ಪುರೋದ್ಯಾನಗಳನ್ನೆಲ್ಲಾ ಹಾಳುಮಾಡಿ ನನ್ನನ್ನು ಹಿಡಿದು ಕೊಲ್ಲಬೇಕೆಂದು ಗುಡುಗಾಡಿದನಂತೆ. ಅದು ನಾನು ಅಲ್ಲಿಗೆ ಹೋದಮೇಲೆ ತಿಳಿಯಿತು. ಕೂಡಲೆ ಅವನ ಊರಿನ ಮೇಲೆ ದಂಡೆತ್ತಿ ಹೋಗಿ ಅವನನ್ನೂ ಅವನ ಕಡೆಯ ದಾನವರನ್ನೂ ಕೊಂದು ಹಾಕಿದೆನು. ಆದ್ದರಿಂದ ಜೂಜಿನ ವಿಚಾರವನ್ನು ಕೇಳಿಯೂ ನಾನು ಹಸ್ತಿನಾಪುರಕ್ಕೆ ಬರಲಾಗಲಿಲ್ಲ. ಬಂದಿದ್ದರೆ ಸುಯೋಧನನು ಉಳಿಯುತ್ತಿರಲಿಲ್ಲ. </span>
</p>
<p>
<span> ಹೀಗೆ ಕೃಷ್ಣನು ಪಾಂಡವರನ್ನು ಸಮಾಧಾನಮಾಡಿ ಧರ್ಮರಾಜನಿಗೆ ನಮಸ್ಕರಿಸಿ ಸುಭದ್ರೆಯನ್ನೂ ಆಭಿಮನ್ಯುವನ್ನೂ ತನ್ನ ಜೊತೆಯಲ್ಲಿ ಕರೆದುಕೊಂಡು ದ್ವಾರಕೆಗೆ ಹೋದನು. ದೃಷ್ಡದ್ಯುಮ್ನನು ದ್ರೌಪದಿಯ ಮಕ್ಕಳನ್ನೂ ಧೃಷ್ಟಕೇತುವು ತನ್ನ ತಂಗಿ ರೇಣುಮತಿ(ನಕುಲನ ಹೆಂಡತಿ) ಯನ್ನೂ ತಮ್ಮ ತಮ್ಮ ಊರಿಗೆ ಕರೆದುಕೊಂಡು ಹೋದರು.</span>
</p>
<p>
<span> ಅನಂತರ ಪಾಂಡವರು ಆ ಪ್ರದೇಶವನ್ನು ಬಿಟ್ಟು ದ್ವೈತವನಕ್ಕೆ ಹೋದರು. ಅಲ್ಲಿ ಅದೇ ಹೆಸರುಳ್ಳ ಸರೋವರವಿತ್ತು; ಫಲಪುಷ್ಪ ಸಮೃದ್ಧಿಯಿತ್ತು; ಮುನಿಜನಗಳಿದ್ದರು. ಆದ್ದರಿಂದ ತಮ್ಮ ಹನ್ನೆರಡು ವರ್ಷ ವನವಾಸವನ್ನೂ ಅಲ್ಲಿಯೇ ಮಾಡಿ ಮುಗಿಸಬಹುದಾಗಿತ್ತು. </span>
</p>
<p>
<span> ಅಲ್ಲಿ ಒಂದು ಸಂಜೆ ಪಾಂಡವರೂ ದ್ರೌಪದಿಯೂ ಮಾತನಾಡುತ್ತ ಕುಳಿತಿದ್ದರು. ದ್ರೌಪದಿಯು ಧರ್ಮರಾಜನನ್ನು ಕುರಿತು “ಆ ಪಾಪಿ ದುರ್ಯೋಧನನಿಗೆ ನಮ್ಮ ಮೇಲೆ ಸ್ವಲ್ಪವೂ ಕರುಣೆಯಿಲ್ಲವಲ್ಲ! ನಿಮ್ಮನ್ನೂ ನನ್ನನ್ನೂ ಹೀಗೆ ಕಾಡಿಗೆ ಅಟ್ಟಿದ; ಒಂದು ಮಾತನಾಡಲಿಲ್ಲ; ಚಿಂತಿಸಲಿಲ್ಲ; ಕೊರಗಲಿಲ್ಲ ಅವನ ಹೃದಯ ಉಕ್ಕಿನದಾಗಿರಬೇಕು. ನಾವು ಕಾಡಿಗೆ ಹಹೊರಟಾಗ ಆ ನಾಲ್ಕುಜನ ಪಾಪಿಗಗಳು ಮಾತ್ರ ಕಣ್ಣೀರು ಹಾಕಲಿಲ್ಲ; ಮಿಕ್ಕವರೆಲ್ಲರೂ ಅಳುತ್ತಿದ್ದರು. ನೀನು ಹಿಂದೆ ಮಲಗುತ್ತಿದ್ದ ಹಾಸಿಗೆಯನ್ನೂ ಈಗ ಮಲಗಬೇಕಾಗಿರುವ ಹಾಸಿಗೆಯನ್ನೂ ನೋಡಿದರೆ ನನಗೆ ಬಹು ದುಃಖವಾಗುತ್ತದೆ. ಸಭಾಮಂದಿರದಲ್ಲಿ ನಿನ್ನ ಸುತ್ತಮುತ್ತ ರಾಜಪರಿವಾರವಿತ್ತು. ಈಗ ಅದೊಂದೂ ಇಲ್ಲ; ಇದನ್ನು ನೋಡುವ ನನ್ನ ಮನಸ್ಸಿಗೆ ಶಾಂತಿ ಹೇಗೆ ಇದ್ದೀತು? ಗಂಧವನ್ನು ಪೂಸಿಕೊಳ್ಳುತ್ತಿದ್ದ ಮೈತುಂಬ ಈಗ ಧೂಳು; ಬಹು ಬೆಲೆಯುಳ್ಳ ಪಟ್ಟೆಮಡಿಗೆ ಬದಲು ಈಗ ನಾರು ಬಟ್ಟೆ. ಸಾವಿರಾರು ಸಂಸಾರಿಗಳಿಗೂ ಸಂನ್ಯಾಸಿಗಳಿಗೂ ಚಿನ್ನದ ಪಾತ್ರಗಳಲ್ಲಿ ಊಟಮಾಡಿಸಿ ನೀನು ಊಟಮಾಡುತ್ತಿದ್ದೆ. ನಿನ್ನ ತಮ್ಮಂದಿರು ಈಗ ಕಾಡಿನಲ್ಲಿ ಸಿಕ್ಕಿದ್ದನ್ನು ತಿನ್ನಬೇಕಾಗಿದೆ. ಇದನ್ನು ನೋಡುವ ನನ್ನ ಮನಸ್ಸಿಗೆ ಶಾಂತಿ ಹೇಗೆ ಇದ್ದೀತು? ಈ ಭೀಮಸೇನನು ಕಾಡಿನಲ್ಲಿ ತೊಳಲಿ ಬಳಲಿ ದುಡಿಯುತ್ತಿರುವುದನ್ನು ನೋಡಿದರೆ ನಿನಗೆ ಏಕೆ ಕೋಪ ಬರುವುದಿಲ್ಲ? ಅವನು ಕೌರವರನ್ನೆಲ್ಲಾ ನಿರ್ನಾಮ ಮಾಡಿಬಿಡಬೇಕೆಂದು ಆತುರ ಉಳ್ಳವನಾಗಿ ನಿನ್ನ ಅನುಮತಿಯನ್ನು ನಿರೀಕ್ಷಿಸುತ್ತ ಸಹಿಸಿಕೊಂಡಿದ್ದಾನೆ. ಎರಡೇ ತೋಳಿದ್ದರೂ ಸಾವಿರ ತೋಳಿದ್ದ ಕಾರ್ತವೀರ್ಯಾರ್ಜುನನಿಗೆ ಸಮನಾದ ಈ ಅರ್ಜುನನು ಚಿಂತಾಪರನಾಗಿರುವುದನ್ನು ನೋಡಿದರೆ ನಿನಗೇಕೆ ಕೋಪ ಬರುವುದಿಲ್ಲ. ಅದ್ಭುತಗಳಾದ ಆನೆ ಕುದುರೆ ರಥಗಳಿಂದ ಒಡಗೂಡಿ ದಂಡೆತ್ತಿಹೋಗಿ ರಾಜರುಗಳಿಂದ ಐಶ್ವರ್ಯವನ್ನು ತಂದು ಹಾಕುತ್ತಿದ್ದ ಮತ್ತು ಒಂದೇ ವೇಗದಿಂದ ಐನೂರು ಬಾಣಗಳನ್ನು ಹೊಡೆಯಬಲ್ಲ ಈ ಅರ್ಜುನನು ಕಾಡಿನಲ್ಲಿ ಅಲೆಯುತ್ತಿರುವುದನ್ನು ನೋಡಿದರೆ ನಿನಗೇಕೆ ಕೋಪ ಬರುವುದಿಲ್ಲ? ಹಾಗೆಯೇ ಸುಂದರರೂ ಶೂರರೂ ಆದ ನಕುಲ ಸಹದೇವರು ಕಾಡಿನಲ್ಲಿ ಬಳಲುವುದನ್ನು ನೋಡಿದರೆ ನಿನಗೇಕೆ ಕೋಪ ಬರುವುದಿಲ್ಲ? ದ್ರುಪದರಾಜನ ಮಗಳೂ ಪಾಂಡುರಾಜನ ಸೊಸೆಯೂ ಆದ ನಾನು ಕಾಡಿಗೆ ಬಂದಿರುವುದನ್ನು ನೋಡಿ ನಿನಗೇಕೆ ಕೋಪ ಬರುವುದಿಲ್ಲ? ನಿನ್ನ ತಮ್ಮಂದಿರನ್ನೂ ನನ್ನನ್ನೂ ಈ ಅವಸ್ಥೆಯಲ್ಲಿ ನೋಡಿ ವ್ಯಥೆ ಆಗದಿರುವುದರಿಂದ ನಿನಗೆ ಕೋಪವೇ ಇಲ್ಲವೆಂದು ತೋರುತ್ತದೆ. ಲೋಕದಲ್ಲಿ ಯಾವ ಕ್ಷತ್ರಿಯನಿಗೂ ಕೋಪವಿಲ್ಲದಿಲ್ಲ, ಆದರೆ ಅದು ನಿನ್ನಲ್ಲಿ ತಲೆಕೆಳಗಾಗಿದೆ. ಕೋಪ ತೋರಿಸಬೇಕಾದ ಕಾಲದಲ್ಲಿ ಕೋಪವನ್ನು ತೋರಿಸದಿದ್ದರೆ ಅಂಥ ಕ್ಷತ್ರಿಯನನ್ನು ಎಲ್ಲ ಪ್ರಾಣಿಗಳೂ ತಿರಸ್ಕಾರಮಾಡುತ್ತವೆ. ಆದ್ದರಿಂದ ನೀನು ಶತ್ರುಗಳ ವಿಚಾರದಲ್ಲಿ ಕ್ಷಮೆ ತೋರಬಾರದು. ಪರಾಕ್ರಮದಿಂದ ಅವರನ್ನು ನಿಗ್ರಹಿಸಲೇಬೇಕು. ಇದರಲಿ ಸಂಶಯವಿಲ್ಲ. ಹಾಗೆಯೇ, ಕ್ಷಮೆ ತೋರಿಸಬೇಕಾದ ಕಾಲದಲ್ಲಿ ಶಾಂತನಾಗದ ಕ್ಷತ್ರಿಯನು ಎಲ್ಲಾ ಪ್ರಾಣಿಗಳಿಗೂ ಅಪ್ರಿಯನಾಗಿ ನಾಶಹೊಂದುತ್ತಾನೆ. ಹಿಂದೆ ಬಲಿಯು ತನ್ನ ಅಜ್ಜನಾದ ಪ್ರಹ್ಲಾದನು ‘ಕ್ಷಮೆಯಾಗಲಿ ಪರಾಕ್ರಮವಾಗಲಿ ಒಂದೇ ರೀತಿ ಸದಾಕಾಲದಲ್ಲಿಯೂ ಒಳ್ಳೆಯದೆಂದು ಹೇಳುವುದಕ್ಕಾಗುವುದಿಲ್ಲ. ಯಾವಾಗಲೂ ಕ್ಷಮಾಶೀಲನಾಗಿದ್ದರೆ ಆಳುಕಾಳುಗಳೂ ಸಹ ಅವನನ್ನು ಅಲಕ್ಷ್ಯಮಾಡಿ ಉದಾಸೀನರಾಗಿರುತ್ತಾರೆ. ಯಾರೂ ತಗ್ಗಿಬಗ್ಗಿ ನಡೆದುಕೊಳ್ಳುವುದಿಲ್ಲ. ನೀಚ ಜನಗಳು ಅವನ ದುಡ್ಡುಕಾಸು ಬಟ್ಟೆಬರೆ ಒಡವೆವಸ್ತು ತಿಂಡಿತೀರ್ಥ ಎಲ್ಲವನ್ನೂ ತಮ್ಮ ಮನಸ್ಸು ಬಂದಹಾಗೆ ಕೊಳ್ಳೆ ಹೊಡೆಯುವುದಕ್ಕೆ ಯೋಚಿಸುತ್ತಿರುತ್ತಾರೆ. ಅವನ ಹೆಂಡತಿ ಸಿಕ್ಕಿದರೂ ಅವರಿಗೆ ಇಷ್ಟವೇ. ಹೆಂಡತಿಯೂ ಹಾಗೆಯೇ ಸ್ವಚ್ಛಂದವಾಗುತ್ತಾಳೆ. ಇಂಥ ತಿರಸ್ಕಾರಕ್ಕಿಂತ ಮರಣವೇ ಲೇಸು. ಎಂದೂ ಕ್ಷಮೆಯನ್ನೇ ತೋರಿಸದೆ ರಾಜಸದಿಂದಲೇ ನಡೆದುಕೊಳ್ಳುವವನಿಗೆ ಸ್ನೇಹಿತರೊಡನೆಯೂ ವಿರೋಧ ಉಂಟಾಗುತ್ತದೆ. ತನ್ನವರೇ ಅವನ ಹಣವನ್ನೂ ಪ್ರಾಣವನ್ನೂ ಅಪಹರಿಸಿಬಿಡುತ್ತಾರೆ. ಆದ್ದರಿಂದ ಯಾವಾಗಲೂ ಮೃದುವಾಗಿಯೂ ಇರಬಾರದು. ಯಾವಾಗಲೂ ಕಠಿಣನಾಗಿಯೂ ಇರಬಾರದು. ಅಂಥವನಿಗೇ ಇಹಪರಗಳಲ್ಲಿ ಸುಖ. ಹೀಗೆ, ಸಣ್ಣ ಅಪರಾಧ ಮಾಡಿದವನನ್ನು ಕ್ಷಮಿಸಬೇಕು. ಏಕೆಂದರೆ ಎಲ್ಲರೂ ಪಂಡಿತರಾಗಿರುವುದಿಲ್ಲ. ಎಲ್ಲರಲ್ಲಿಯೂ ಮೊದಲ ತಪ್ಪನ್ನು ಕ್ಷಮಿಸಬೇಕು. ಎರಡನೆಯದನ್ನು ಶಿಕ್ಷಿಸಬೇಕು. ಕೆಲವು ವೇಳೆ ಲೋಕಕ್ಕೆ ಹೆದರಿಯೂ ಅಪರಾಧಿಯನ್ನು ಕ್ಷಮಿಸಬೇಕಾಗುತ್ತದೆ. ಆದ್ದರಿಂದ ಕ್ಷಮೆಗೂ ಕಾಲವುಂಟು. ಕಾಠಿಣ್ಯಕ್ಕೂ ಕಾಲವುಂಟು!” ಎಂದನಂತೆ. ಮಹಾರಾಜ! ಇದು ಆ ಲೋಭಿಗಳೂ ಅಪಕಾರಿಗಳೂ ಆದ ಕೌರವರಲ್ಲಿ ತೇಜಸ್ಸನ್ನು ತೋರಿಸುವುದಕ್ಕೆ ಕಾಲವೆಂದು ನಾನು ತಿಳಿದಿದ್ದೇನೆ" ಎಂದಳು. </span>
</p>
<p>
<span> ಯುಧಿಷ್ಠಿರನು “ದ್ರೌಪದೀ, ಕೋಪವೇ ಮನುಷ್ಯನ ಆಗುಹೋಗುಗಳಿಗೆ ಮೂಲ; ಕೋಪವನ್ನು ಅಡಗಿಸಿಕೊಂಡರೆ ಆಗು, ಇಲ್ಲದಿದ್ದರೆ ಹೋಗು; ಕೋಪಬಂದವನು ಪಾಪ ಮಾಡುತ್ತಾನೆ; ಗುರುವನ್ನೇ ಕೊಂದರೂ ಕೊಂದನೇ! ಹೆಂಡತಿಯನ್ನು ಕೊಂದರೂ ಕೊಂದನೇ; ತನ್ನನ್ನೇ ಕೊಂದರೂ ಕೊಂದುಕೊಂಡನೇ೧ ಅವನಿಗೆ ವಾಚ್ಯ ಅವಾಚ್ಯ, ಕಾರ್ಯ ಅಕಾರ್ಯ, ವಧ್ಯ ಅವಧ್ಯ ಇವುಗಳ ವಿವೇಕವಿರುವುದಿಲ್ಲ. ಇದನ್ನೆಲ್ಲಾ ತಿಳಿದೇ ನಾನು ಕೋಪಗೊಳ್ಳುತ್ತಿಲ್ಲ. ದುರ್ಬಲ ಬಲಿಷ್ಠ ಇಬ್ಬರೂ ಕೋಪ ಬಿಡಬೇಕು. ಇಲ್ಲದಿದ್ದರೆ ದುರ್ಬಲನಿಗೆ ಇಹದಲ್ಲಿ ದುರ್ಗತಿ. ಬಲಿಷ್ಠನಿಗೆ ಪರದಲ್ಲಿ ದುರ್ಗತಿ. ತೇಜಸ್ಸು ಎಂದು ಯಾವುದನ್ನು ಹೊಗಳುತ್ತಾರೋ ಅದರೊಳಗೆ ನಿಜವಾಗಿರುವುದು ಕೋಪವೇ! ಏಕೆಂದರೆ ದಕ್ಷತೆ ಶೌರ್ಯ ಶೀಘ್ರತೆ ಇವು ತೇಜಸ್ಸಿನ ಲಕ್ಷಣಗಳು. ಕೋಪ ಬಂದವನಲ್ಲಿ ಇವು ಇರುವುದಿಲ್ಲ. ಭೂಮಿಯಂತೆ ಕ್ಷಮಾವಂತರಾದ ಮನುಷ್ಯರಿಲ್ಲದೆ ಹೋಗಿದ್ದರೆ ಲೋಕದಲ್ಲಿ ಸಮಾಧಾನ ಹೇಗೆ ಕಂಡುಬರುತ್ತಿತ್ತು? ಏಕೆಂದರೆ ಕೋಪದ ಪರಿಣಾಮ ಜಗಳ:; ಬೈಗಳಿಗೆ ಪ್ರತಿ ಬೈಗಳು. ಹಿಂಸೆಗೆ ಪ್ರತಿಹಿಂಸೆ. ಹೀಗೆ ಕೋಪಿಷ್ಠರಿಂದ ಸರ್ವನಾಶ, ಅಧರ್ಮಪ್ರಸಾರ ಇವೆರಡೇ ಆಗುವುದು. ಕೋಪವನ್ನು ಗೆದ್ದವನೇ ವಿದ್ಯಾವಂತ ಶ್ರೇಷ್ಠ. ಆದ್ದರಿಂದ ತಿಳಿದವನು ಕ್ಷಮಾವಂತನಾಗಿರಬೇಕು. ಭೀಷ್ಮ ವಿದುರ ಕೃಪ ಸಂಜಯ ಎಲ್ಲರೂ ಶಮವನ್ನೇ ಬೋಧಿಸುತ್ತಾರೆ. ಇದೇ ಆತ್ಮಜ್ಞರ ನಡತೆ, ಸನಾತನ ಧರ್ಮ; ಆದ್ದರಿಂದ ನಾನು ಕ್ಷಮೆ ಅಹಿಂಸೆ ಇವುಗಳನ್ನು ಹಿಡಿದಿದ್ದೇನೆ!” ಎಂದನು.</span>
</p>
<p>
<span> ದ್ರೌಪದಿಯು, “ಧರ್ಮ,, ಅಹಿಂಸೆ, ಕ್ಷಮೆ, ಋಜುತ್ವ, ದಯೆ ಇವುಗಳಿಂದ ಮನುಷ್ಯನಿಗೆ ಎಂದೂ ಸಿರಿ ಬರುವುದಿಲ್ಲ. ಹಾಗಲ್ಲದಿದ್ದರೆ ನಿನಗಾಗಲಿ ನಿನ್ನ ತಮ್ಮಂದಿರಿಗಾಗಲೀ ಈ ಕಷ್ಟ ಬರುತ್ತಿತ್ತೇ? ಧರ್ಮವೆಂಬುದು ನಿಮಗೆ ಜೀವಕ್ಕಿಂತ ಹೆಚ್ಚಿನದು. ಧರ್ಮವನ್ನು ನಾವು ಕಾಪಾಡಿದರೆ ನಮ್ಮನ್ನು ಅದು ಕಾಪಾಡುವುದು ಎಂದು ಕೇಳಿದ್ದೇನೆ. ಆದರೆ ಧರ್ಮವು ನಿನ್ನನ್ನು ಕಾಪಾಡುವ ಹಾಗೆ ಕಾಣುತ್ತಿಲ್ಲ. ಏಕೆಂದರೆ ನೀನು ಧರ್ಮದಲ್ಲಿ ಏನು ಕಡಮೆ ಮಾಡಿದ್ದೀಯೆ? ಕಾಡಿಗೆ ಬಂದಿದ್ದರೂ ಕಡಮೆಯಾಗಿಲ್ಲ. ಹೀಗಿದ್ದರೂ ನಿನಗೆ ಜೂಜಿನಲ್ಲಿ ಬುದ್ಧಿ ಹೇಗೆ ಹೋಯಿತು? ದೇಶಕೋಶಗಳನ್ನೂ ನಮ್ಮೆಲ್ಲರನ್ನೂ ಹೇಗೆ ಸೋತೆ? ಲೋಕವು ಈಶ್ವರನ ಆಧೀನ; ಮನುಷ್ಯನ ಅಧೀನವಲ್ಲ. ನಾವು ಅವನ ಕೈಯಿನ ಬೊಂಬೆಗಳು; ಶುಭಾಶುಭಗಳಿಗೆ ಅವನೇ ಕಾರಣ. ಪ್ರವಾಹದಲ್ಲಿ ಬಿದ್ದ ಮರದಂತೆ ಮನುಷ್ಯನು ಅಸಹಾಯನಾಗಿ ಸ್ವರ್ಗಕ್ಕೋ ನರಕಕ್ಕೋ ಹೋಗುತ್ತಾನೆ. ಭಗವಂತನು ನಮ್ಮನ್ನು ತಾಯಿತಂದೆಗಳಂತೆ ದಯದಿಂದ ನೋಡಿಕೊಳ್ಳುವುದಿಲ್ಲ; ಪರರಂತೆ ನಮ್ಮಮೇಲೆ ಅವನಿಗೆ ರೋಷವೇ; ಇಲ್ಲದಿದ್ದರೆ ಒಳ್ಳೆಯವರು ಏಕೆ ಕಷ್ಟಪಡುತ್ತಿದ್ದರು? ಕೆಟ್ಟವರು ಹೇಗೆ ಸುಖವಾಗಿರುತ್ತಿದ್ದರು? ನಮ್ಮ ಕಷ್ಟವನ್ನೂ ದುರ್ಯೋಧನನ ಸಮೃದ್ಧಿಯನ್ನೂ ನೋಡಿದರೆ ಈಶ್ವರನನ್ನು ಬೈಯೋಣವೆನ್ನಿಸುತ್ತದೆ. ಕರ್ಮಕ್ಕೆ ತಕ್ಕ ಫಲವಿದ್ದರೆ ಈಶ್ವರನಿಗೂ ಇದರಿಂದ ಪಾಪ ಬಂದೇ ಬರುತ್ತದೆ! ಕರ್ಮಕ್ಕೆ ತಕ್ಕ ಫಲವಿಲ್ಲವೆನ್ನುವುದಾದರೆ ದುರ್ಬಲ ಮಾನವರನ್ನು ಕಂಡು ಅನುತಾಪಪಡಬೇಕಾಗುತ್ತದೆ!” ಎಂದಳು.</span>
</p>
<p>
<span> ಯುಧಿಷ್ಠಿರನು, “ಕೃಷ್ಣೇ! ನಾನು ಧರ್ಮವನ್ನು ಆಚರಿಸುತ್ತಿರುವುದುಅದರ ಫಲ ನಿರೀಕ್ಷೆಯಿಂದಲ್ಲ; ಧರ್ಮವನ್ನು ಹಾಲು ಕರೆದುಕೊಳ್ಳುವುದಕ್ಕಾಗಿ ಸಾಕುವ ಹಸುವಿನಂತೆ ಭಾವಿಸಬಾರದು; ಅಲ್ಲದೆ ಧರ್ಮವು ನನ್ನ ಸ್ವಭಾವಕ್ಕೆ ಬಂದದ್ದು. ರಜೋಗುಣದ ಪ್ರಭಾವದಿಂದ ನೀನು ಧರ್ಮವನ್ನು ಶಂಕಿಸುತ್ತಿದ್ದೀಯೆ. ಈಶ್ವರನ್​ನ್ನು ದೂಷಿಸುತ್ತಿದ್ದೀಯೇ; ತಿಳಿದವನು ಸ್ವಲ್ಪದಿಂದಲೇ ಸಂತೋಷಿಸುತ್ತಾನೆ: ತಿಳಿಯದವನಿಗೆ ಎಷ್ಟು ಬಂದರೂ ಸಂತೋಷವಿರುವುದಿಲ್ಲ; ಫಲ ಕಾಣುವುದಿಲ್ಲವೆಂದು ಧರ್ಮವನ್ನು ದೂಷಿಸಬಾರದು” ಎಂದನು.</span>
</p>
<p>
<span> ದ್ರೌಪದಿಯು “ನಾನು ಧರ್ಮವನ್ನು ಹಳಿಯುತ್ತಿಲ್ಲ; ಈಶ್ವರನನ್ನು ನಿಂದಿಸುತ್ತಲೂ ಇಲ್ಲ; ನನ್ನ ಸಂಕಟವನ್ನು ಹೇಳಿಕೊಳ್ಳುತ್ತಿದ್ದೇನೆ. ಪ್ರತ್ಯಕ್ಷವಾಗಿ ಫಲ ಕಂಡುಬರುವುದು ಕರ್ಮದಿಂದಲೇ ಹೊರತು ಧರ್ಮದಿಂದಲ್ಲ; ಅದೃಷ್ಟಬನ್ನು ನಂಬಿಕೊಂಡು ನಿದ್ರೆ ಹೋಗಿಬಿಡುವವನು ನೀರಲ್ಲಿಟ್ಟ ಹಸಿಯ ಮಡಕೆಯಂತೆ ನಾಶಹೊಂದುವನು. ಶಕ್ತನು ಕೈಲಾಗದವನಂತೆ ಬಹುಕಾಲ ಸುಮ್ಮನೆ ಕುಳಿತುಕೊಳ್ಳಬಾರದು. ತಕ್ಕಷ್ಠು ಯೋಗ್ಯತೆಯಿಲ್ಲದಿದ್ದರೆ ಫಲ ಕಡಮೆಯಾಗಬಹುದು, ಬರದೆಯೂ ಇರಬಹುದು. ಆದರೆ ಕಾರ್ಯದಲ್ಲಿ ತೊಡಗದೆಯೇ ಇರುವವನಿಗೆ ಯೋಗ್ಯತೆಯೂ ಇಲ್ಲ ಫಲವೂ ಇಲ್ಲ. ಮನುಷ್ಯನು ತನ್ನನ್ನು ತಾನು ಯಾವಾಗಲೂ ನಿರಾಕರಿಸಿಕೊಳ್ಳಬಾರದು. ಆಂಥವನಿಗೆ ಸುಖವಿಲ್ಲ”ಎಂದಳು. </span>
</p>
<p>
<span> ದ್ರೌಪದಿಯ ಈ ಮಾತುಗಳನ್ನು ಕೇಳಿ ಭೀಮಸೇನನ ಸಹನೆ ಮೀರಿತು. ಅವನು ನಿಟ್ಟುಸಿರುಬಿಟ್ಟು ಧರ್ಮರಾಜನಿಗೆ</span>
</p>
<p>
<span>“ಅಣ್ಣಾ! ಧರ್ಮಮಾರ್ಗದಿಂದಲೇ ರಾಜ್ಯ ಪಡೆದುಕೋ! ಧರ್ಮಾರ್ಥಕಾಮಗಳೊಂದೂ ಇಲ್ಲದೆ ಹೀಗೆ ಕಾಡಿನಲ್ಲಿ ವಾಸವಾಗಿದ್ದರೆ ಏನು ಬಂದ ಹಾಗಾಯಿತು? ದುರ್ಯೋಧನನು ನಮ್ಮ ರಾಜ್ಯವನ್ನು ಧರ್ಮದಿಂದಾಗಲೀ, ಋಜುಮಾರ್ಗದಿಂದಾಗಲೀ ಪರಾಕ್ರಮದಿಂದಾಗಲೀ ಪಡೆಯಲಿಲ್ಲ. ಜೂಜಿನಲ್ಲಿ ಮೋಸಮಾಡಿ ಪಡೆದನು. ನಿನ್ನ ಮಾತಿಗೆ ಒಳಗಾಗಿ ಆವಾಗಲೇ ಕೌರವರನ್ನು ಕೊಲ್ಲದೆ ಬಿಟ್ಟೆವಲ್ಲಾ ಎಂದು ನಾವು ಈಗ ತಪಿಸುತ್ತಿದ್ದೇವೆ. ಮೃಗಗಳಂತೆ ಕಾಡಿನಲ್ಲಿ ಹೀಗೆ ಸಂಚರಿಸಿಕೊಂಡಿರುವುದು ನಮಗೆ ಯಾರಿಗೂ ಸಮ್ಮತವಲ್ಲ.ನೀನು ಯಾವಾಗಲೂ ಧರ್ಮ ಧರ್ಮ ಎಂದು ಸುಮ್ಮನೆ ನವೆಯುತ್ತಿದ್ದೀಯೆ. ಶಕ್ತಿಇದ್ದರೂ ಪೌರುಷವಿದ್ದರೂ ಅಹಿಂಸೆಯನ್ನು ಅವಲಂಬಿಸಿ ಅದರಿಂದ ಬರುವ ಅನರ್ಥವನ್ನು ಕಾಣದೆ ಇದ್ದೀಯೆ. ನಿನ್ನ ಕ್ಷಮೆಯನ್ನು ಕೌರವರು ಅಶಕ್ತಿ ಎಂದು ತಿಳಿಯುತ್ತಾರೆ; ಇದು ತುಂಬ ದುಃಖಕರವಾದದ್ದು ಯುದ್ದದಲ್ಲಿ ನಮ್ಮನ್ನು ಕೊಂದರೂ ಅಷ್ಟು ದುಃಖವಾಗುವುದಿಲ್ಲ. ಯಾವಾಗಲೂ ಧರ್ಮ ಒಂದನ್ನೇ ಹಿಡಿಯಬಾರದು. ಧರ್ಮಾರ್ಥಕಾಮಗಳೆಲ್ಲವನ್ನೂ ಆಚರಿಸಬೇಕು. ಧರ್ಮಕ್ಕೆ ಅರ್ಥಬೇಕು. ನಾವು ಅರ್ಥವನ್ನು ಭಿಕ್ಷೆಯಿಂದ ಪಡೆಯಲಾರೆವು; ಅದು ಕ್ಷತ್ರಿಯಧರ್ಮವೂ ಅಲ್ಲ; ಅದನ್ನು ಪಡೆಯಬೇಕಾದರೆ ಬಲದಿಂದಲೇಯೆ. ಆದ್ದರಿಂದ ಈ ಶೈಥಿಲ್ಯವನ್ನು ಬಿಟ್ಟು ಕ್ಷಾತ್ರವನ್ನು ಹಿಡಿ. ಕೇವಲ ಧರ್ಮಾತ್ಮನಾದವನು ಎಂದೂ ರಾಜ್ಯವನ್ನಾಗಲೀ ಸಿರಿಯನ್ನಾಗಲೀ ಸಂಪತ್ತನ್ನಾಗಲೀ ಪಡೆದಿಲ್ಲ; ಲಾಭವಿಲ್ಲದ ವ್ಯಾಪಾರದಲ್ಲಿ ಯಾರು ತೊಡಗುತ್ತಾರೆ? ಅಂಥ ವ್ಯಾಪಾರ ಕತ್ತೆಯ ಮೈಯನ್ನು ತುರಿಸಿದಂತೆ! ಅಲ್ಪ ಧರ್ಮವನ್ನು ಬಿಟ್ಟು ದೊಡ್ಡ ಧರ್ಮವನ್ನು ಹಿಡಿಯುವವನೇ ವಿವೇಕಿ. ಆದ್ದರಿಂದ ಕೌರವರ ಮೇಲೆ ದಂಡೆತ್ತಿನಡೆ. ಪಾರ್ಥನ ಗಾಂಡೀವವಿದೆ. ನನ್ನ ಗದೆಯಿದೆ. ಅವುಗಳ ಮುಂದೆ ನಿಲ್ಲಬಲ್ಲ ಆನೆ ಕುದುರೆಗಳಾಗಲೀ ವೀರರಾಗಲೀ ಇಲ್ಲ ನಮ್ಮ ಸಹಾಯಕ್ಕೆ ಸೃಂಜಯರೂ, ಕೈಕೆಯರೂ, ಕೃಷ್ನನೂ ಇದ್ದಾರೆ; ಆದ್ದರಿಂದ ನಮಗೆ ಯುದ್ಧದಲ್ಲಿ ಜಯವೂ ರಾಜ್ಯವೂ ಲಭಿಸಿಯೇ ಲಭಿಸುತ್ತದೆ!” ಎಂದು ಹೇಳಿದನು.</span>
</p>
<p>
<span> ಯುಧಿಷ್ಠಿರನು, “ಭೀಮ ನಿನ್ನ ಮಾತುಗಳು ನನ್ನನ್ನು ಶಲ್ಯದಂತೆ ಚುಚ್ಚುತ್ತಿವೆ. ಆದರೂ ಅವು ನಿಜ. ಅದಕ್ಕಾಗಿ ನಾನು ನಿನ್ನನ್ನು ಆಕ್ಷೇಪಿಸುವುದಿಲ್ಲ. ಏಕೆಂದರೆ ನನ್ನಿಂದಲೇ ನಿಮಗೆಲ್ಲಾ ಈ ಕಷ್ಟ ಒದಗಿರುವುದು. ರಾಜ್ಯವನ್ನು ಗೆದ್ದುಕೊಳ್ಳಬಹುದೆಂದು ನಾನು ದ್ಯೂತವಾಡಿದೆ; ಆದರೆ ಶಕುನಿ ಮೋಸಮಾಡಿದ; ಹೋಗಲಿ ಆಗಬೇಕಾದದ್ದು ಆಗಿಹೋಯಿತು. ದೊಡ್ಡವರ ಎದುರಿಗೆ ಮಾಡಿದ ಪ್ರತಿಜ್ಞೆಯನ್ನು ರಾಜ್ಯದ ಆಸೆಗಾಗಿ ಮುರಿಯಬಹುದೇ? ಆದ್ದರಿಂದ ಮತ್ತೆ ಸುಖ ಬರುವ ಕಾಲವನ್ನು ನಿರೀಕ್ಷಿಸು. ನನಗೆ ಧರ್ಮವು ಪ್ರಾಣಕ್ಕಿಂತ ಹೆಚ್ಚಿನದು; ರಾಜ್ಯ ಕೋಶ ಮಕ್ಕಳು ಮರಿ ಕೀರ್ತಿ ಇವೆಲ್ಲವೂ ಅದರ ಒಂದು ಬೇಳೆಪಾಲಿಗೆ ಸರಿತೂಗಲಾರವು” ಎಂದನು.</span>
</p>
<p>
<span> ಭೀಮನು, “ಅಣ್ಣ! ನೀನೇನು ಅಂತಕಸ್ವರೂಪಿಯಾದ ಕಾಲಪಕ್ಷಿಯೊಡನೆ ಕೌಲು ಮಾಡಿಕೊಂಡು ಬಂದಿರುವನಂತೆ ಮಾತನಾಡುತ್ತಿದ್ದೀಯೆ! ಯಾವನಿಗೆ ಮಿತಿಯಿಲ್ಲದಷ್ಟು ಆಯುಸ್ಸು ಇದೆಯೋ ಅಥವಾ ಯಾವನು ತನ್ನ ಆಯುಃಪ್ರಮಾಣವನ್ನು ಬಲ್ಲವನೋ ಅಂಥವನು ಕಾಲ ನಿರೀಕ್ಷೆಮಾಡಬಹುದು. ಆದರೆ ಅಂಥವನು ಯಾವನಿದ್ದಾನೆ? ಮನುಷ್ಯನಿಗೆ ಮರಣವೆನ್ನುವುದು ಶರೀರದಲ್ಲಿಯೇ ಇದೆ. ಹದಿಮೂರು ವರ್ಷ ಕಾಯುತ್ತ ಕುಳಿತರೆ ಆಯುಸ್ಸು ಕಳೆದು ಮರಣ ಹತ್ತಿರವಾಗುತ್ತದೆ. ಆದ್ದರಿಂದ ಮರಣ ಬರುವುದಕ್ಕೆ ಮುಂಚೆ ರಾಜ್ಯ ಪಡೆದುಕೊಳ್ಳೋಣ! ತನ್ನ ವೈರಕ್ಕೆ ಪ್ರತಿಕ್ರಿಯೆ ಮಾಡಲಾರದ ನಿಸ್ಸತ್ವನೂ ನಿರದ್ಯಮನೂ ಆದ ಮನುಷ್ಯನ ಜ್ನ್ಮ ವ್ಯರ್ಥ! ನಿನಗೆ ಬಂಗಾರದಂಥ ತೋಳುಗಳಿವೆ. ಅವುಗಳಿಂದ ಯುದ್ಧದಲ್ಲಿ ಶತ್ರುಗಳನ್ನು ಕೊಂದು ಸಂಪತ್ತನ್ನು ಪಡೆ! ನುಂಗಿಕೊಂಡ ಸಂಕಟ ಬೆಂಕಿಗಿಂತ ಹೆಚ್ಚು: ಆಂಥ ಸಂಕಟವನ್ನು ಹಗಲೂ ಇರುಳೂ ಅನುಭವಿಸುತ್ತಿರುವ ನನಗೆ ನಿದ್ರೆಯೇ ಬಾರದು; ಅರ್ಜುನನೂ ಹೀಗೆಯೇ ಗುಹೆಯೊಳಗಿನ ಸಿಂಹದಂತೆ ಕುದಿದುಕೊಳ್ಳುತ್ತಿದ್ದಾನೆ. ನಕುಲ ಸಹದೇವರೂ ನಮ್ಮ ವೀರಮಾತೆಯೂ ನಿನಗೆ ಸಮಾಧಾನವಾಗಲೆಂದು ಜಡರೂ ಮೂಗರೂ ಆಗಿದ್ದಾರೆ. ನೆಂಟರಿಗೂ ಇಷ್ಟರಿಗೂ ಬೇಕಾದದ್ದು ನಿನ್ನ ಸಂತೋಷ ಮಾತ್ರ. ಸಂಕಟ ಪಡುತ್ತಿರುವವರು ನಾನು ದ್ರೌಪದಿ ಇಬ್ಬರೇಯೇ! ದಯೆ ಅಹಿಂಸೆಗಳ ಹೆಸರಿನಲ್ಲಿ ನೀನು ಸುಮ್ಮನೆ ಶ್ರಮ ಪಡುತ್ತಿದ್ದೀಯೆ; ಇದನ್ನು ಯಾರೂ ಮೆಚ್ಚುವುದಿಲ್ಲ; ದಯೆ ಬ್ರಾಹ್ಮಣನಿಗೆ ಬಂದದ್ದು; ಹೀಗಿರಲು ನೀನು ಹೇಗೆ ಕ್ಷತ್ರಿಯನಾಗಿ ಹುಟ್ಟಿದೆಯೋ! ನಮ್ಮ ಮೇಲೆ ಮುಸುಗು ಎಳೆಯಬೇಕೆಂದು ನೀನು ಪ್ರಯತ್ನಮಾಡುತ್ತಿರುವುದು ಒಂದು ಹಿಡಿ ಹುಲ್ಲಿನಿಂದ ಹಿಮವತ್ಪರ್ವತವನ್ನು ಮುಚ್ಚಿಡಲು ಇಷ್ಟಪಡುವಂತಿದೆ! ನೀನು ಅಜ್ಞಾತವಾಸವನ್ನು ನಡೆಸುವುದು ಹೇಗೆ? ಆಕಾಶದಲ್ಲಿ ಪ್ರಕಾಶಿಸುತ್ತ ಹೋಗುವ ಸೂರ್ಯನಿಗೆ ಅಜ್ಞಾತವಾಸ ಸಾಧ್ಯವೇ? ಐರಾವತದಂತಿರುವ ಅರ್ಜುನನಿಗೆ ಸಾಧ್ಯವೇ? ಸಿಂಹದ ಮರಿಗಳಂತಿರುವ ಈ ನಕುಲ ಸಹದೇವರು ಗುರುತು ಸಿಕ್ಕದಂತೆ ತಿರುಗಾಡುವುದು ಸಾಧ್ಯವೇ? ವೀರಮಾತೆಯೂ ಸುಪ್ರಸಿದ್ಧಳೂ ಅಗಿರುವ ಈ ರಾಜಪುತ್ರಿ ದ್ರೌಪದಿಯು ಅಜ್ಞಾತಳಾಗಿರುವುದು ಹೇಗೆ? ನನ್ನನ್ನು ಬಾಲ್ಯದಿಂದ ಲೋಕವೆಲ್ಲ ಬಲ್ಲದು. ಆದ್ದರಿಂದ ಅಜ್ಞಾತವಾಸವೆನ್ನುವುದು ಮೇರುಪರ್ವತವನ್ನು ಮುಚ್ಚಿಡುವಂತೆಯೇ ಎಂದು ನನಗೆ ಎನ್ನಿಸುತ್ತದೆ. ಅಲ್ಲದೆ ನಾವು ಗೆದ್ದ ಅನೇಕ ರಾಜರು ಈಗ ಕೌರವರೊಡನೆ ಸೇರಿಕೊಂಡು ಅವರ ಅನುಯಾಯಿಗಳಾಗಿದ್ದಾರೆ. ಅವರು ನಮ್ಮನ್ನು ಹುಡುಕಲು ಬೇಕಾದಷ್ಟು ಜನ ಗೂಢಚಾರರನ್ನು ಕಳುಹಿಸುತ್ತಾರೆ; ತಿಳಿದುಬಿಟರೆ ಪರಿಣಾಮವು ಭಯಂಕರವಾಗುತ್ತದೆ. ನಾವು ಕಾಡಿಗೆ ಬಂದು ಹದಿಮೂರು ತಿಂಗಳಾಯಿತು. ಅವು ಹದಿಮೂರು ವರ್ಷಕ್ಕೆ ಸಮವೆಂದು ಭಾವಿಸು; ಬೇಕಾದರೆ ಒಳ್ಳೆಯದೊಂದು ಹೋರಿಯನ್ನು ನೋಡಿ ಅದಕ್ಕೆ ಗ್ರಾಸವನ್ನು ಕೊಡೋಣ; ಅದರಿಂದ ಈ ಪಾಪ ಪರಿಹಾರವಾಗುತ್ತದೆ! ಶತ್ರುವಧೆಗೆ ಮನಸ್ಸು ಮಾಡು! ಕ್ಷತ್ರಿಯನಿಗೆ ಯುದ್ಧಕ್ಕಿಂತ ಬೇರೆ ಧರ್ಮವಿಲ್ಲ!” ಎಂದನು.</span>
</p>
<p>
<span> ಭೀಮಸೇನನ ಮಾತನ್ನು ಕೇಳಿ ಯುಧಿಷ್ಠಿರನು ನಿಟ್ಟುಸಿರುಬಿಟ್ಟು, ಒಂದು ಕ್ಷಣ ಕಾಲ ಯೋಚಿಸಿ, ಏನು ಮಾಡಬೇಕೆಂಬುದನ್ನು ನಿಶ್ಚಯಿಸಿಕೊಂಡು, ಅನಂತರ ಅವನನ್ನು ಕುರಿತು “ಭೀಮ! ನೀನು ಹೇಳುವುದು ನಿಜ; ಆದರೂ ನಾನು ಇನ್ನೊಂದು ಮಾತು ಹೇಳುತ್ತೇನೆ; ಅದನ್ನು ಕೇಳು; ಬರಿಯ ಸಾಹಸಬುದ್ದಿಯಿಂದ ಯಾರು ಪಾಪಕಾರ್ಯಗಳನ್ನು ಮಾಡುತ್ತಾರೋ, ಅವರು ಕೊನೆಗೆ ವ್ಯಥೆಗೆ ಗುರಿಯಾಗುತ್ತಾರೆ. ಚೆನ್ನಾಗಿ ಆಲೋಚನೆಮಾಡಿ ವಿಚಾರಮಾಡಿ, ವೀರವೂ ಧರ್ಮವೂ ಆದ ಕಾರ್ಯವನ್ನು ಕೈಕೊಂಡರೆ ಅದು ಸಿದ್ಧಿಯಾಗುತ್ತದೆ; ಅದಕ್ಕೆ ದೈವವೂ ಸಹಾಯವಾಗುತ್ತದೆ. ನೀನು ಬಲದಿಂದ ಉಬ್ಬಿ, ಚಾಪಲ್ಯದಿಂದ ಚೋದಿತನಾಗಿ, ಈ ಕೆಲಸವನ್ನು ಮಾಡಬೇಕೆನ್ನುವೆ. ನನ್ನ ಅಭಿಪ್ರಾಯವನ್ನು ಕೇಳು; ಭೀಷ್ಮ ದ್ರೋಣಾದಿಗಳು ವೀರರು ಶೂರರು ಶಸ್ತ್ರಾಸ್ತ್ರಜ್ಞರು; ಅವರು ಕೌರವನನ್ನು ಅನುಸರಿಸುತ್ತಾರೆ. ನಾವು ಗೆದ್ದ ರಾಜರು ಅವರ ಸ್ನೇಹವನ್ನು ಸಂಪಾದಿಸಿ ಅವನನ್ನು ರಕ್ಷಿಸಿಕೊಳ್ಳುವುದರಲ್ಲಿ ಆಸಕ್ತರಾಗಿದ್ದಾರೆ. ದುರ್ಯೋಧನನೂ ಅವರನ್ನು ಚೆನ್ನಾಗಿ ಸನ್ಮಾನಗಳಿಂದ ಸಂತೋಷಗೊಳಿಸಿದ್ದಾನೆ; ಆದ್ದರಿಂದ ಅವರು ಅವನಿಗಾಗಿ ಪ್ರಾಣಬಿಡಲೂ ಸಿದ್ಧರಾಗಿದ್ದಾರೆ. ಭೀಷ್ಮ ದ್ರೋಣ ಕೃಪ ಇವರಿಗೆ ಇಬ್ಬರಲ್ಲಿಯೂ ಒಂದೇ ಭಾವನೆ ಇದ್ದರೂ ಅನ್ನ ಋಣವನ್ನು ತೀರಿಸಿಕೊಳ್ಳುವುದಕ್ಕಾಗಿ ಅವರು ಯುದ್ಧರಂಗದಲ್ಲಿ ಜೀವಕೊಡುತ್ತಾರೆ. ಕರ್ಣನಿಗೆ ಯಾವಾಗಲೂ ಅಸಹನೆ, ಅತ್ಯುತ್ಸಾಹ; ಅವನೂ ಅಸ್ತ್ರಬಲ್ಲವನು. ಅಭೇದ್ಯವಾದ ಕವಚ ಉಳ್ಳವನು; ಇವರನ್ನೆಲ್ಲಾ ಗೆಲ್ಲದೆ, ನೀನು ಏಕಾಕಿಯಾಗಿ ಹೋಗಿ ದುರ್ಯೋಧನನನ್ನು ಕೊಲ್ಲವುದು ಸಾಧ್ಯವಿಲ್ಲ. ಆ ಬಿಲ್ಲುಗಾರರನ್ನೂ ಕರ್ಣನ ಹಸ್ತಲಾಘವವನ್ನೂ ಮನಸ್ಸಿಗೆ ತಂದುಕೊಂಡು ನನಗೂ ನಿದ್ರೆಬರುತ್ತಿಲ್ಲ ಭೀಮ!” ಎಂದನು. ಈ ಮಾತನ್ನು ಕೇಳಿ ಭೀಮನಿಗೂ ಚಿಂತೆ ಭಯಗಳು ಉಂಟಾಗಿ ಮುಂದಕ್ಕೆ ಏನೂ ಮಾತನಾಡದೆ ಸುಮ್ಮನಾದನು.</span>
</p>
<p>
<span> ಇದಾದ ಸ್ವಲ್ಪ ಕಾಲದ ಮೇಲೆ ಧರ್ಮರಾಜನು ಅರ್ಜುನನನ್ನು ಬೇರೆಯಾಗಿ ಕರೆದು ಕೂರಿಸಿಕೊಂಡು ನಗುಮುಖದಿಂದ ಅವನ ಬೆನ್ನಮೇಲೆ ಕೈಯಾಡಿಸುತ್ತ ಸಮಾಧಾನಪಡಿಸಿಕೊಂಡು, “ಅರ್ಜುನ, ನೋಡು, ಭೀಷ್ಮ ದ್ರೋಣ ಕೃಪ ಕರ್ಣ ಅಶ್ವತ್ಥಾಮ ಇವರಲ್ಲಿ ಧನುರ್ವೇದವು ನಾಲ್ಕು ಕಾಲೂ ಊರಿ ನೆಲಸಿದೆ. ಬ್ರಹ್ಮಾಸ್ತ್ರ, ದಿವ್ಯಾಸ್ತ್ರ, ಅಸುರಾಸ್ತ್ರ ಮುಂತಾದ ಸಕಲ ಅಸ್ತ್ರಗಳನ್ನೂ ಅವರು ಪೂರ್ತಿಯಾಗಿ ಬಲ್ಲರು. ಇಂಥವರನ್ನು ಧನಮಾನಾದಿಗಳಿಂದ ತುಷ್ಟಿಗೊಳಿಸಿ ದುರ್ಯೋಧನನು ಗುರುಗಳಂತೆ ಕಂಡುಕೊಂಡಿದ್ದಾನೆ. ಯೋಧರನ್ನೆಲ್ಲಾ ಒಳ್ಳೆಯವರನ್ನಾಗಿ ಮಾಡಿಕೊಂಡಿದ್ದಾನೆ. ಸಮಸ್ತ ಭೂಮಂಡಲವೂ ಅವನ ವಶದಲ್ಲಿದೆ. ನಾವು ನಿನ್ನೊಬ್ಬನನ್ನು ನಂಬಿಕೊಂಡು ನಿನ್ನಮೇಲೆ ಎಲ್ಲಾ ಭಾರವನ್ನೂ ಹಾಕಿಬಿಟ್ಟಿದ್ದೇವೆ. ಈಗ ನೀನು ಒಂದು ಕೆಲಸಮಾಡಬೇಕು. ತಪಸ್ಸಿನಿಂದ ದೇವತೆಗಳನ್ನು ಒಲಿಸಿಕೊಳ್ಳಬೇಕು; ಆದ್ದರಿಂದ ಮುನಿವೇಷಧರಿಸಿ ಬಿಲ್ಲು ಬತ್ತಳಿಕೆ ಕವಚ ಖಡ್ಗ ಎಲ್ಲವನ್ನೂ ತೆಗೆದುಕೊಂಡು ಉತ್ತರದಿಕ್ಕಿಗೆ ಪ್ರಯಾಣಮಾಡು. ಇಂದ್ರನಲ್ಲಿ ಎಲ್ಲ ದಿವ್ಯಾಸ್ತ್ರಗಳೂ ಇವೆ. ದೇವತೆಗಳು ಅವನ್ನು ವೃತ್ರಾಸುರ ಸಂಹಾರಕ್ಕಾಗಿ ಅವನಿಗೆ ಕೊಟ್ಟಿದ್ದಾರೆ. ಆದ್ದರಿಂದ ಇಂದ್ರನ ಹತ್ತಿರಕ್ಕೆ ಹೋದರೆ ಅವೆಲ್ಲವೂ ನಿನಗೆ ಒಟ್ಟಿಗೆ ಒಂದೇ ಕಡೆ ದೊರೆಯುತ್ತವೆ; ಅವನು ಕೊಟ್ಟೂಕೊಡುತ್ತಾನೆ” ಎಂದನು. ಅರ್ಜುನನು ಒಪ್ಪಿ ಹೊರಡುವುದಕ್ಕೆ ಅನುವಾಗಲು ಕೃಷ್ಣೆಯು ಅವನನ್ನು ನೋಡಿ “ಪಾರ್ಥ! ಕುಂತೀದೇವಿಯು ನಿನ್ನನ್ನು ಪಡೆದಾಗ ನಿನ್ನಲ್ಲಿ ಏನೇನನ್ನು ನಿರೀಕ್ಷಿಸಿದಳೋ, ನಿನ್ನ ಮನಸ್ಸಿನಲ್ಲಿ ಏನೇನಿದೆಯೋ ಆ ಇಷ್ಟಾರ್ಥಗಳೆಲ್ಲವೂ ನಿನಗೆ ಲಭಿಸಲಿ! ಕ್ಷತ್ರಿಯರಾಗಿ ಹುಟ್ಟುವುದು ಬೇಡ! ಯುದ್ಧವು ತಮ್ಮ ಉದ್ಯೋಗವಲ್ಲದ ಬ್ರಾಹ್ಮಣರು ಪುಣ್ಯವಂತರು! ನೀನು ಹಿಂತಿರುಗಿ ಬರುವವರೆಗೂ, ಎಚ್ಚರವಾಗಿರುವಾಗಲೆಲ್ಲಾ ನಾವು ನಿನ್ನ ವೀರ್ಯಕಾರ್ಯಗಳನ್ನೇ ಕೀರ್ತಿಸುತ್ತಿರುತ್ತೇವೆ. ನಿನ್ನ ಈ ಬಹುಕಾಲದ ಪ್ರವಾಸದಲ್ಲಿ ನಮಗೆ ಯಾರಿಗೂ ಯಾವ ಸುಖ ಸಂತೋಷಗಳೂ ಬೇಕಾಗುವುದಿಲ್ಲ.; ಸುಖವಾಗಿ ಹೋಗಿಬಿಟ್ಟು ಬಾ; ನಿನಗೆ ಶುಭವಾಗಲಿ!” ಎಂದಳು. ಅವನು ಹೊರಟು ಒಂದೇ ದಿವಸದಲ್ಲಿ ಹಿಮಾಲಯ ಪರ್ವತವನ್ನು ತಲುಪಿದನು. ಅಲ್ಲಿಂದ ಹಗಲೂ ರಾತ್ರಿಯೂ ನಡೆದು ಹಿಮವತ್ಪರ್ವತವನ್ನೂ ಗಂಧಮಾದನವನ್ನೂ ಅನೇಕ ದುರ್ಗಗಳನ್ನೂ ದಾಟಿ ಇಂದ್ರಕೀಲವನ್ನು ಸೇರಿದನು. ಅಲಿ “ನಿಲ್ಲು!” ಎಂದು ಆಕಾಶದಿಂದ ಯಾರೋ ಮಾತನಾಡಿದ ಹಾಗಾಯಿತು. ಸುತ್ತಮುತ್ತ ನೋಡಲು, ಒ&lt;ದು ಮರದ ಕೆಳಗೆ ಬ್ರಹ್ಮತೇಜಸ್ಸಿನಿಂದ ಬೆಳಗುತ್ತಿದ್ದ ಒಬ್ಬ ಜಟಾಧಾರಿಯಾದ ತಪಸ್ವಿಯು ಕಂಡುಬಂದನು. ಅವನು ಅರ್ಜುನನನ್ನು ಕುರಿತು “ನೀನು ಯಾರಯ್ಯ, ಇಲ್ಲಿಗೆ ಕತ್ತಿ ಕವಚ ಬಿಲ್ಲುಬಾಣಗಳನ್ನು ಧರಿಸಿ ಕ್ಷತ್ರಿಯನಂತೆ ಬಂದಿದ್ದೀಯೆ? ಇದು ಶಾಂತರಾದ ಬ್ರಾಹ್ಮಣ ತಪಸ್ವಿಗಳ ನಿವಾಸಸ್ಥಾನ; ಇಲ್ಲಿ ಆಯುಧಗಳಿಂದೇನೂ ಕೆಲಸವಿಲ್ಲ. ಅವನ್ನು ಬಿಟ್ಟುಬಿಡು!” ಎಂದನು. ಈ ಮಾತುಗಳು ಅರ್ಜುನನ್ನೇನೂ ಕದಲಿಸಲಿಲ್ಲ. ಅವನ ಧೈರ್ಯವನ್ನೂ ಧೃಢನಿಶ್ಚಯವನ್ನೂ ನೋಡಿ ಪೀತಿಗೊಂಡು ಬ್ರಾಹ್ಮಣನು ಮುಗುಳುನಗುತ್ತಾ “ಅಯ್ಯಾ ನಿನಗೇನು ವರ ಬೇಕು ಕೇಳು! ನಾನು ಇಂದ್ರ!” ಎಂದನು. ಆ ಮಾತನ್ನು ಕೇಳಿದ ಕೂಡಲಿ ಅವನಿಗೆ ಕೈಮುಗಿದು ಅರ್ಜುನನು “ಸ್ವಾಮೀ! ನಿನ್ನಿಂದ ಅಸ್ತ್ರಗಳನ್ನೆಲ್ಲಾ ತಿಳಿದುಕೊಳ್ಳಬೇಕೆಂದು ಬಂದಿದ್ದೇನೆ; ನನಗೆ ಬೇಕಾದದ್ದು ಅದು ಒಂದೇ ವರ!” ಎಂದು ಉತ್ತರವಿತ್ತನು. ಇಂದ್ರನು ನಗುತ್ತ “ಇಲ್ಲಿಗೆ ಬಂದಮೇಲೆ, ಅಸ್ತ್ರಗಳಿಂದ ನಿನಗೆ ಆಗಬೇಕಾದದ್ದೇನು ಅರ್ಜುನ? ದಿವ್ಯಲೋಕಗಳನ್ನು ಕೇಳು!” ಎಂದನು. ಅರ್ಜುನನು “ದೇವರಾಜ! ನನಗೆ ದಿವ್ಯಲೋಕಗಳಾಗಲೀ, ದೇವತ್ವವಾಗಲೀ ದೇವೇಶ್ವರತ್ವವಾಗಲೀ ಬೇಕಾಗಿಲ್ಲ. ನಾನು ನನ್ನ ಅಣ್ಣ ತಮ್ಮಂದಿರನ್ನು ಕಾಡಿನಲ್ಲಿ ಬಿಟ್ಟು, ವೈರಕ್ಕೆ ಪ್ರತಿಕ್ರಿಯೆ ಮಾಡದೆ, ಇವುಗಳಿಗೆ ಮನಸ್ಸುಮಾಡಿದರೆ ನನಗೆ ಎಲ್ಲ ಲೋಕಗಳಲ್ಲಿಯೂ ಎಲ್ಲ ಕಾಲಕ್ಕೂ ಕೆಟ್ಟಹೆಸರು ಬಂದೀತು!” ಎಂದನು. ಇಂದ್ರನಿಗೆ ಸಂತೋಷವಾಯಿತು. ಅವನು “ಹಾಗೆಯೇ ಆಗಲಿ ಮಗು! ನಿನಗೆ ಅಸ್ತ್ರಗಳನ್ನೆಲ್ಲಾ ಕೊಡುತ್ತೇನೆ. ಅದಕ್ಕೆ ಮುಂಚೆ ಶೂಲಧಾರಿಯಾದ ಶಿವನನ್ನು ನೋಡಿಕೊಂಡು ಬಾ. ಅವನ ದರ್ಶನದಿಂದ ಸಿದ್ಧನಾಗಿ ಸ್ವರ್ಗಕ್ಕೆ ಬರಲು ಸಮರ್ಥನಾಗುವೆ!” ಎಂದು ಹೇಳಿ ಅಂತರ್ಧಾನನಾದನು.</span>
</p>
<p>
<span> ಅರ್ಜುನನು ಅಲ್ಲಿಯೇನಿಂತು ಫಲಾಹಾರ ಪರ್ಣಾಹಾರ ವಾತಾಹಾರಗಳಿಂದ ಉಗ್ರ ತಪಸ್ಸನ್ನು ಕೈಕೊಂಡು ನಡಸಿದನು. ಅದನ್ನು ಕಂಡು ಅಲ್ಲಿದ್ದ ಮಹರ್ಷಿಗಳು ಶಿವನಲ್ಲಿ ದೂರು ಹೇಳಿಕೊಳ್ಳಲು ಶಿವನು ಅವರನ್ನು ಸಮಾಧಾನಪಡಿಸಿ “ನೀವೆಲ್ಲರೂ ಸಂತೋಷದಿಂದ ಹಿಂದಿರುಗಿ ಹೋಗಿ; ನಾನು ಅರ್ಜುನನ ಸಂಕಲ್ಪವೇನೆಂಬುದನ್ನು ಬಲ್ಲೆ: ಅವನಿಗೆ ಸ್ವರ್ಗವಾಗಲಿ ಐಶ್ವರ್ಯವಾಗಲಿ ಆಯುಸ್ಸಾಗಲೀ ಬೇಕಿಲ್ಲ; ಅವನಿಗೆ ಬೇಕಾದದ್ದನ್ನು ನಾನು ಈಗಲೇ ಕೊಟ್ಟುಕಳುಹಿಸುತ್ತೇನೆ” ಎಂದು, ಕಿರಾತನ ವೇಷವನ್ನು ಧರಿಸಿ ಪಿನಾಕವೆಂಬ ಬಿಲ್ಲನ್ನು ಹಿಡಿದು ಪಾರ್ವತಿಯನ್ನು ಜೊತೆಯಲ್ಲಿ ಕರೆದುಕೊಂಡು ಹೊರಟನು. ಪಾರ್ವತಿಯೂ ಶಿವನ ವೇಷಕ್ಕೆ ತಕ್ಕಂತೆ ಕಿರಾತೆಯ ಉಡುಪನ್ನು ಧರಿಸಿದ್ದಳು.; ಅದು ಅವಳಿಗೆ ತುಂಬಾ ಚೆನ್ನಾಗಿ ಒಪ್ಪುತ್ತಿತ್ತು. ಅವರು ಹೊರಡಲು ಅವರ ಹಿಂದೆ ನಾನಾ ವೇಷಧಾರಿಗಳಾದ ಭೂತಗಳೂ ಹೊರಟವು. ಅರ್ಜುನನ ಹತ್ತಿರಕ್ಕೆ ಬಂದಾಗ ಮೂಕನೆಂಬ ಅಸುರನು ಹಂದಿಯ ರೂಪವನ್ನು ಧರಿಸಿ ಅರ್ಜುನನ ಮೇಲೆ ಬೀಳುತ್ತಿದ್ದದ್ದು ಕಂಡುಬಂದಿತು. ಅವನು ತನ್ನ ಗಾಂಡೀವವನ್ನು ಹಿಡಿದು “ನಿರಪರಾಧಿಯಾದ ನನ್ನನ್ನು ಕೊಲ್ಲಲು ಬರುತ್ತೀಯಾ? ನನ್ನನ್ನು ನೀನು ಕೊಲ್ಲವುದಕ್ಕೆ ಮುಂಚೆ ನಿನ್ನನ್ನು ನಾನೇ ಕೊಲ್ಲುತ್ತೇನೆ!” ಎಂದು ಬಾಣ ಪ್ರಯೋಗ ಮಾಡುವುದರಲ್ಲಿದ್ದನು. ಆಗ ಶಂಕರನು ಮುಂದೆ ಬಂದು “ಇದನ್ನು ನಾನು ಅಟ್ಟಿಸಿಕೊಂಡು ಬಂದಿದ್ದೆ; ಇದು ನನ್ನದು; ನೀನು ಹೊಡೆಯಬೇಡ!” ಎಂದು ತಡೆದನು. ಅರ್ಜುನನು ಲಕ್ಷ್ಯಮಾಡದೆ ಹೊಡೆದನು. ಶಂಕರನೂ ಹೊಡೆದನು. ಎರಡು ಕಣೆಗಳೂ ಒಟ್ಟಿಗೆ ಹಂದಿಯ ಮೈಯಲ್ಲಿ ನಾಟಿದುವು. ಹಂದಿಯು ರಾಕ್ಷಸ ರೂಪಿನಲ್ಲಿ ಸತ್ತುಬಿದ್ದಿತು. ಆಗ ಅರ್ಜುನನು ಹೆಂಡತಿಯೊಡನಿದ್ದ ಆ ಪಿಂಗಳ ವರ್ಣದ ಕಿರಾತನನ್ನು ನೋಡಿ, “ನೀನು ಯಾರಯ್ಯಾ? ಈ ನಿರ್ಜನವಾದ ಕಾಡಿನಲ್ಲಿ ಹೆಂಗಸರನ್ನು ಕಟ್ಟಿಕೊಂಡು ತಿರುಗುತ್ತಿದ್ದೀಯೆ; ನಿನಗೆ ಹೆದರಿಕೆಯಿಲ್ಲವೇ? ನಾನು ಹೊಡೆದ ಮೃಗವನ್ನು ನೀನೇಕೆ ಹೊಡೆದೆ? ಇದು ಬೇಟೆಗಾರರ ಧರ್ಮವಲ್ಲ; ಅದ್ದರಿಂದ ನಿನ್ನನ್ನು ತೀರಿಸಿಬಿಡುತ್ತೇನೆ!” ಎಂದನು. ಕಿರಾತನು ನಗುತ್ತ “ನಾನು ಮೊದಲು ಗುರಿ ಇಟ್ಟಿದ್ದೆ! ನನ್ನ ಬಾಣದಿಂದಲೇ ಅದು ಸತ್ತದ್ದು; ನಿನ್ನ ತಪ್ಪನ್ನು ನನ್ನಮೇಲೆ ಹಾಕಬೇಡ; ನನ್ನನ್ನು ತೀರಿಸಿಬಿಡುತ್ತೀಯಾ? ಬಿಡು ಬಾಣವನ್ನು! ನಾನೂ ಬಿಡುತ್ತೇನೆ” ಎಂದನು. ಅರ್ಜುನನು ಕಿರಾತನ ಮೇಲೆ ಬಾಣಗಳ ಮಳೆಯನ್ನು ಕರೆದನು. ಶಂಕರನು ಅದನ್ನು ಶಾಂತವಾಗಿ ಸ್ವೀಕರಿಸಿದನು. ಅವನ ಮೈ ಗಾಯವೇ ಆಗಲಿಲ್ಲ; ಬೆಟ್ಟದಂತೆ ಕದಲದೆ ಇದ್ದಿತು. ಅರ್ಜುನನಿಗೆ ಆಶ್ಚರ್ಯವಾಯಿತು. “ಭಲೆ! ಭಲೆ! ಈ ಹಿಮವತ್ಪರ್ವತದ ಶಿಖರದಮೇಲೆ ವಾಸಮಾಡುವ ಕೋಮಲಾಂಗನು ಗಾಂಡೀವದಿಂದ ಬಿಟ್ಟಬಾಣಗಳನ್ನು ನಿಶ್ಚಲನಾಗಿ ಸಹಿಸಿಕೊಂಡಿದ್ದಾನಲ್ಲ! ಇವನು ಯಾರು? ಸಾಕ್ಷಾತ್​ ರುದ್ರನೇಯೋ, ಯಕ್ಷನೋ, ದೇವೇಂದ್ರನೋ ಈ ಪರ್ವತದಲ್ಲಿ ದೇವತೆಗಳು ಇರುವುದುಂಟು!” ಎಂದು ಮತ್ತೆ ಬಾಣಗಳನ್ನು ಬಿಡಲಾರಂಭಿಸಿದನು. ಪರ್ವತದ ಮೇಲೆ ಕಲ್ಲುಮಳೆ ಬಂದಂತಾಯಿತು. ಒಂದು ಕ್ಷಣದಲ್ಲಿ ಅವನ ಬಾಣಗಳೆಲ್ಲವೂ ಮುಗಿದುಹೋದವು. “ಅಗ್ನಿಯು ಕೊಟ್ಟ ಅಕ್ಷಯದ ಬರಿದಾಯಿತಲ್ಲ! ಇವನು ಯಾರು, ನನ್ನ ಬಾಣಗಳನ್ನು ಹೀಗೆ ಎಲ್ಲ ಕಡೆಯಿಂದಲೂ ನುಂಗುತ್ತಿದ್ದಾನಲ್ಲ! ಈ ಬಿಲ್ಲಿನ ಕೊಪ್ಪಿನಿಂದಲೇ ಇವನನ್ನು ಘಟ್ಟಿಸಿ ಬಿಡುತ್ತೇನೆ!” ಎಂದು ಬಿಲ್ಲನ್ನು ಎತ್ತಿದನು. ಕಿರಾತನು ಬಿಲ್ಲನ್ನು ಕಿತ್ತುಕೊಂಡುಬಿಟ್ಟನು. ಆಮೇಲೆ ಅರ್ಜುನನು ತನ್ನ ಬಲವನ್ನೆಲ್ಲಾ ಬಿಟ್ಟು ಕತ್ತಿಯಿಂದ ಶಿವನ ತಲೆಯಮೇಲೆ ಹೊಡೆದನು. ತಲೆಗೆ ತಗುಲಿದ ಕೂಡಲೇ ಕತ್ತಿಯೇ ಎರಡು ತುಂಡಾಗಿ ಮುರಿದುಬಿತ್ತು.ಮುಷ್ಠಿಯಿಂದ ಹೊಡೆದನು. ಕಿರಾತನೂ ಹೊಡೆದನು; ಅರ್ಜುನನ ಮೈಯೆಲ್ಲಾ ಜಜ್ಜಿಹೋಗಿ ಅವನು ಕುಸ್ತಿಗೆ ಆರಂಭಿಸಿದನು. ಆದರೆ ಶಿವನ ತೋಳುಗಳಲ್ಲಿ ಸಿಕ್ಕಿ ಕೈಕಾಲು ಆಡಿಸಲಾರದೆ ಉಸಿರು ಸಿಕ್ಕಿಕೊಳ್ಳುವಂತಾಯಿತು. ಅರ್ಜುನನು ಜ್ಞಾನ ತಪ್ಪಿ ಕೆಳಗೆ ಬಿದ್ದನು. ಆಗ ಶಂಕರನು, “ಅರ್ಜುನ! ಏಳು ನನ್ನನ್ನು ನೋಡು! ನಿನ್ನ ಧೈರ್ಯ ಶೌರ್ಯಗಳನ್ನು ನೋಡಿ ನನಗೆ ತುಂಬಾ ಸಂತೋಷವಾಗಿದೆ. ಕ್ಷತ್ರಿಯರಲ್ಲಿ ನಿನಗೆ ಸಮರಾದವರು ಯಾರೂ ಇಲ್ಲ; ತೇಜಸ್ಸಿನಲ್ಲಿಯೂ ವೀರ್ಯದಲ್ಲಿಯೂ ನನಗೆ ಸರಿಸಮನಾದವನು ನೀನು!” ಎಂದನು.ಅರ್ಜುನನು ಎದ್ದು ಶಂಕರನಿಗೆ ನಮಸ್ಕರಿಸಿ ಅಜ್ಞಾನದಿಂದ ತಾನು ಮಾಡಿದ ಅಪರಾಧವನ್ನು ಕ್ಷಮಿಸುವಂತೆ ಪ್ರಾರ್ಥಿಸಿದನು. ಶಂಕರನು ಕ್ಷಮಿಸಿ ಅವನಿಂದ ಕಿತ್ತುಕೊಂಡಿದ್ದ ಅಕ್ಷಯ ಬಾಣಗಳನ್ನೂ ಗಾಂಡೀವವನ್ನೂ ಹಿಂತಿರುಗಿ ಕೊಟ್ಟು, ಅವನ ಅಪೇಕ್ಷೆಯಂತೆ ತನ್ನಲ್ಲಿದ್ದ ಪಾಶುಪತಾಸ್ತ್ರವನ್ನೂ ಕೊಟ್ಟನು. “ಈ ಪಾಶುಪತಾಸ್ತ್ರವನ್ನು ವಿವೇಚನೆಯಿಲ್ಲದೆ ಪ್ರಯೋಗಿಸಬೇಡ; ಸಾಮಾನ್ಯ ಮನುಷ್ಯನ ಮೇಲೆ ಪ್ರಯೋಗಿಸಿದರೆ ಜಗತ್ತೇ ನಾಶವಾಗಿಬಿಡುತ್ತದೆ!” ಎಂದು ಎಚ್ಚರಿಕೆ ಕೊಟ್ಟು ಶಂಕರನು ಅಸ್ತನಾಗುವ ಸೂರ್ಯನಂತೆ ಅರ್ಜುನನ ಕಣ್ಣುಮುಂದೆಯೇ ಅಂತರಿಕ್ಷದಲ್ಲಿ ಅಂತರ್ಧಾನನಾದನು. </span>
</p>
<p>
<span> ಅನಂತರ ವರುಣನೂ, ಕುಬೇರನೂ, ಯಮನೂ, ಇಂದ್ರನೂ ಬಂದರು. ವರುಣನು ವಾರುಣಾಸ್ತ್ರವನ್ನೂ, ಕುಬೇರನು ಅಂತರ್ಧಾನಾಸ್ತ್ರವನ್ನೂ, ಯಮನು ದಂಡಾಸ್ತ್ರವನ್ನೂ ಅವನಿಗೆ ಕೊಟ್ಟರು. ಇಂದ್ರನು ಮಾತಲಿಯೊಡನೆ ತನ್ನ ರಥವನ್ನು ಕಳುಹಿಸುವುದಾಗಿಯೂ ಅದರಲ್ಲಿ ಸ್ವರ್ಗಕ್ಕೆ ಬಂದರೆ ಅಲ್ಲಿ ಎಲ್ಲಾ ಅಸ್ತ್ರಗಳನ್ನೂ ಕೊಡುವುದಾಗಿಯೂ ಹೇಳಿದನು. ಅರ್ಜುನನು ಅವರನ್ನು ವಂದಿಸಿದ ಬಳಿಕ ಅವರೆಲ್ಲರೂ ಹೊರಟುಹೋದರು. </span>
</p>
<p>
<span> ಸ್ವಲ್ಪ ಹೊತ್ತಿನಲ್ಲಿಯೇ ಮಾತಲಿಯು ದೇವೇಂದ್ರನ ರಥವನ್ನು ತೆಗೆದುಕೊಂಡು ಬಂದನು. ಅರ್ಜುನನು ಅದರಲ್ಲಿ ಕುಳಿತ ಕೂಡಲೆ ಅದು ಮೇಲಕ್ಕೆ ಹಾರಿತು; ಭೂಮಿ ಕಾಣದಾಯಿತು. ಚಂದ್ರ ಸೂರ್ಯರು ಕಾಣದಾದರು; ಅಲ್ಲಿ ತಮ್ಮ ತಮ್ಮ ಪುಣ್ಯದ ಪ್ರಭೆಯಿಂದಲೇ ಬೆಳಕು ಬರುತ್ತಿತ್ತು. ಹೀಗೆ ಮುಂದುವರಿದು ಅಮರಾವತಿಯನ್ನು ಕಂಡನು. ಅದು ಬಹು ಸುಂದರವಾಗಿದ್ದು, ಅಲ್ಲಿಯ ನಂದನವನದಲ್ಲಿ ಎಲ್ಲಾ ಕಾಲದಲ್ಲಿಯೂ ಹೂವು ಹಣ್ಣುಗಳನ್ನು ಬಿಡುತ್ತಿದ್ದ ಮರಗಳೇ ಇದ್ದವು. ಸೌಗಂಧಿಕ ವೃಕ್ಷಗಳಿಂದ ಸುವಾಸನೆಗೊಂಡ ಗಾಳಿಯು ಬೀಸುತ್ತಿತ್ತು. ದಿವ್ಯಕುಸುಮಗಳುಳ್ಳ ಮರಗಳು ಅವನನ್ನು ಕರೆಯುತ್ತಿರುವಂತೆ ತೋರುತ್ತಿದ್ದವು. ಊರಿನ ತುಂಬ ಉಪ್ಪರಿಗೆಗಳೇ! ಅಲ್ಲಿ ಸಿದ್ಧರೂ ಚಾರಣರೂ ಗಂಧರ್ವರೂ ಅಪ್ಸರೆಯರೂ ಸಂಚರಿಸುತ್ತಿದ್ದರು. ಅವರ ಅಮರಗಾನವು ಕೇಳಿಬರುತ್ತಿತ್ತು. ತಪಸ್ಸು ಮಾಡದೆ ಪುಣ್ಯಪಡೆಯದೆ ಇರುವವರಿಗಾಗಲಿ, ಯುದ್ಧದಲ್ಲಿ ಹಿಮ್ಮೆಟ್ಟಿದವರಿಗಾಗಲೀ ಆ ಲೋಕವು ನೋಡುವುದಕ್ಕೂ ಲಭ್ಯವಲ್ಲ. </span>
</p>
<p>
<span> ಇಂದ್ರನ ನಿವಾಸವು ಬಂದಕೂಡಲೆ ಅರ್ಜುನನು ರಥದಿಂದ ಇಳಿದು ಪೀಠಸ್ಥನಾಗಿದ್ದ ಇಂದ್ರನನ್ನು ನೋಡಿದನು. ಅವನು ಕುಳಿತಿದ್ದ ಸಿಂಹಾಸನಕ್ಕೆ ಬಂಗಾರದ ದಂಡವುಳ್ಳ ಶ್ವೇತಚ್ಛತ್ರವಿತ್ತು. ದಿವ್ಯಗಂಧವನ್ನು ತಳಿದ ಬೀಸಣಿಗೆಯಿಂದ ಅವನಿಗೆ ಅಪ್ಸರೆಯರು ಗಾಳಿ ಹಾಕುತ್ತಿದ್ದರು. ಗಂಧರ್ವರು ಸ್ತುತಿಮಾಡಿ ವಂದಿಸುತ್ತಿದ್ದರು. ಅವನನ್ನು ಕಂಡು ಅರ್ಜುನನು ನಮಸ್ಕಾರಮಾಡಲು, ಇಂದ್ರನು ಅವನನ್ನು ಆಲಿಂಗಿಸಿಕೊಂಡು ಕೈಹಿಡಿದು ತನ್ನ ಹತ್ತಿರ ಇಂದ್ರಾಸನದಲ್ಲಿ ಕೂರಿಸಿಕೊಂಡನು. ಅಲ್ಲಿ ಎರಡನೆಯ ಇಂದ್ರನಂತೆ ಶೋಭಿಸುತ್ತಿದ್ದ ಅರ್ಜುನನ ಮುಖವನ್ನು ಇಂದ್ರನು ಪ್ರೇಮದಿಂದ ತನ್ನ ಪುಣ್ಯಗಂಧವುಳ್ಳ ಕೈಯಿಂದ ತಡವುತ್ತ ಚಿನ್ನದ ಕಂಬಗಳಂತೆ ಸುಂದರಗಳೂ ಜ್ಯಾಘಾತದಿಂದ ಕಠಿಣಗಳೂ ಆದ ಅವನ ತೋಳುಗಳನ್ನು ತನ್ನ ವಜ್ರಹಸ್ತದಿಂದ ಮತ್ತೆ ಮತ್ತೆ ತಟ್ಟುತ್ತ ಹರ್ಷದಿಂದ ಅರಳಿದ ತನ್ನ ಸಾವಿರ ಕಣ್ಣುಗಳಿಂದಲೂ ನೋಡಿ ಸಂತೋಷಿಸುತ್ತ ಇದ್ದನು. ಅವನಿಗೆ ಅದರಲ್ಲಿ ತೃಪ್ತಿಯೇ ಅಗುವಂತೆ ಕಾಣಲಿಲ್ಲ. ಹೀಗೆ ಸೂರ್ಯ ಚಂದ್ರರಂತೆ ಕುಳಿತಿದ್ದ ಅವರ ಮುಂದೆ ಮನೋಹರ ಸಾಮಗಾನ ನಡೆಯಿತು. ಗಂಧರ್ವರೂ ತುಂಬುರರೂ ಗೀತೆಗಳನ್ನು ಹಾಡಿದರು. ರಂಭೆ ಊರ್ವಶಿ ಮುಂತಾದ ಅಪ್ಸರೆಯರು ಕಟಾಕ್ಷ ಹಾವಭಾವ ವಿಲಾಸಗಳನ್ನು ಮಧುರ ಮಧುರವಾಗಿ ವ್ಯಕ್ತಪಡಿಸುತ್ತ ಮನೋಹರವಾದ ರೀತಿಯಲ್ಲಿ ನರ್ತನಮಾಡಿದರು. ಅನಂತರ ಇಂದ್ರನ ಅಪ್ಪಣೆಯಂತೆ ದೇವತೆಗಳೂ ಗಂಧರ್ವರೂ ಅರ್ಜುನನನ್ನು ಅರ್ಘ್ಯಪಾದ್ಯಾಚಮನೀಯಗಳಿಂದ ಸತ್ಕರಿಸಿ ಅರಮನೆಯೊಳಕ್ಕೆ ಕರೆದುಕೊಂಡು ಹೋಗಿ ಬಿಟ್ಟರು. ಹೀಗೆ ಅವನು ತಂದೆಯ ಮನೆಯಲ್ಲಿದ್ದುಕೊಂಡು ಅವನ ಕೈಯಿಂದ ಮಹಾಸ್ತ್ರಗಳನ್ನೂ ವಜ್ರಾಸ್ತ್ರಗಳನ್ನೂ ಅಶನಿಗಳನ್ನೂ ಕಲಿತಿದ್ದಲ್ಲದೆ ಅವನ ಸೂಚನೆಯಂತೆ ಚಿತ್ರಸೇನನೆಂಬ ಗಂಧರ್ವನಿಂದ ದಿವ್ಯವಾದ ನೃತ್ಯ ಗೀತ ವಾದ್ಯಗಳನ್ನೂ ಅಭ್ಯಾಸಮಾಡಿದನು. ಇದಕ್ಕೆ ಐದು ವರ್ಷ ಹಿಡಿಯಿತು. </span>
</p>
<p>
<span> ಅರ್ಜುನನು ಅಸ್ತ್ರ ಸಂಪಾದನೆಗಾಗಿ ಇಂದ್ರಲೋಕಕ್ಕೆ ಹೋದಮೇಲೆ ಪಾಂಡವರು ಒಂದು ದಿನ ಚಿಂತಾಕ್ರಾಂತರಾಗಿ ಹುಲ್ಲುಹಸಲೆಯ ಮೇಲೆ ಕುಳಿತಿದ್ದರು. ದೇಶಕೋಶಗಳನ್ನು ಕಳೆದುಕೊಂಡಿದ್ದರ ಜೊತೆಗೆ ಈಗ ಅರ್ಜುನನಿಲ್ಲದ ಚಿಂತೆಯೂ ಸೇರಿತ್ತು. ಆಗ ಭೀಮನು, ‘ಮಹಾರಾಜ! ಅರ್ಜುನನು ನಮಗೆ ಪ್ರಾಣ ಸ್ವರೂಪನಾಗಿದ್ದನು; ಅವನು ನಿನ್ನ ಆಜ್ಞೆಯಂತೆ ನಮ್ಮನ್ನು ಅಗಲಿ ಹೊರಟುಹೋದನು. ಅವನೇನಾದರೂ ಆಗಿಬಿಟರೆ ನಾವೂ ಪಾಂಚಾಲರೂ ಸಾತ್ಯಕಿ ವಾಸುದೇವರೂ ಎಲ್ಲಾ ನಾಶಹೊಂದಿದಂತೆಯೇ! ನಿನ್ನ ಮಾತನ್ನು ನಡೆಸುವುದಕ್ಕಾಗಿ ಅವನು ಏನೇನು ಕಷ್ಠಗಳನ್ನು ಅನುಭವಿಸುತ್ತಿದ್ದಾನೆಯೋ! ಮಹಾರಾಜ! ಹನ್ನೆರಡು ವರ್ಷಕ್ಕಿಂತ ಮೊದಲೇ ಹೋಗಿ ಆ ಕೌರವರನ್ನು ಕೊಂದು ಬಿಡೋಣ! ನಾನು ಅರ್ಜುನನನ್ನೂ ಕೃಷ್ಣನನ್ನೂ ಕರೆದುಕೊಂಡು ಬರುತ್ತೇನೆ; ನಮ್ಮನ್ನು ಎದುರಿಸುವವರನ್ನೆಲ್ಲಾ ಕೊಂದಮೇಲೆ ಬೇಕಾದರೆ ನೀನು ಮತ್ತೆ ಕಾಡಿಗೆ ಬಂದು ನಿನ್ನ ವನವಾಸವನ್ನು ಮುಗಿಸು. ಹಾಗಾದರೆ ತಪ್ಪಾಗುವುದಿಲ್ಲ; ಅದರ ಪಾಪವನ್ನು ಕಳೆದುಕೊಳ್ಳುವುದಕ್ಕೆ ಯಜ್ಞಯಾಗಾದಿಗಳನ್ನು ಬೇಕಾದರೆ ಮಾಡೋಣ. ಕ್ಷತ್ರಿಯ ಧರ್ಮವನ್ನು ಅನುಸರಿಸು. ಮಹಾರಾಜ! ವನವಾಸವು ಖಂಡಿತವಾಗಿಯೂ ಕ್ಷತ್ರಿಯನಿಗೆ ಧರ್ಮವಲ್ಲ!’ ಎಂದನು. ಅದಕ್ಕೆ ಧರ್ಮರಾಜನು ಒಪ್ಪದೆ, “ಹದಿಮೂರು ವರ್ಷ ಕಳೆಯಲಿ ಭೀಮ! ಆಮೇಲೆ ನೀನೂ ಅರ್ಜುನನೂ ದುರ್ಯೋಧನನನ್ನು ಕೊನೆಗಾಣಿಸುವಿರಂತೆ .ಈಗ ಅದಕ್ಕೆ ಕಾಲವಲ್ಲ. ನಾನು ಸತ್ಯವನ್ನು ಮೀರಲಾರೆ!” ಎಂದನು. ಹೀಗೆ ಅವರು ಮಾತನಾಡುತ್ತಿರುವಾಗ ಅಲ್ಲಿಗೆ ಬೃಹದಶ್ವನೆಂಬ ಋಷಿಯು ಬಂದನು. ಯುಧಿಷ್ಠಿರನು ಅವನನ್ನು ಸತ್ಕರಿಸಿ ಹಲವು ವಿಚಾರವಾಗಿ ಮಾತನಾಡುತ್ತ “ನನ್ನ ದೇಶಕೋಶಗಳೆಲ್ಲಾ ಹೋದುವು; ಪಗಡೆಯಾಟದಲ್ಲಿ ನಿಪುಣರಾದವರು ಮೋಸಮಾಡಿ ಅವುಗಳನ್ನು ಕಿತ್ತುಕೊಂಡರು. ಪ್ರಾಣಕ್ಕಿಂತಲೂ ಹೆಚ್ಚಾದ ನನ್ನ ಹೆಂಡತಿಯನ್ನು ಸಭೆಗೆ ಎಳೆತಂದರು. ನನ್ನಂಥ ಹತಭಾಗ್ಯನಾದ ರಾಜನು ಮತ್ತಾರಾದರೂ ಪ್ರಪಂಚದಲ್ಲಿ ಉಂಟೇ? ನನ್ನ ಕಷ್ಟ ಯಾರಿಗೂ ಬರಲಿಲ್ಲ.!” ಎಂದು ವ್ಯಥೆಪಟ್ಟನು. ಅದಕ್ಕೆ ಬೃಹದಶ್ವನು “ಹಿಂದೆ ನಳನೆಂಬ ಒಬ್ಬ ರಾಜನಿದ್ದ! ಅವನು ನಿನಗಿಂತಲೂ ಕಷ್ಟಪಟ್ಟ. ಅವನನ್ನು ಪುಷ್ಕರನೆಂಬವನು ಮೋಸದಿಂದ ಜೂಜಿನಲ್ಲಿ ಗೆಲ್ಲಲು ಅವನೂ ಹೆಂಡತಿಯೊಡನೆ ಕಾಡಿಗೆ ಹೋದ. ನಿನ್ನ ಜೊತೆಯಲ್ಲಿ ದೇವತೆಗಳಂತೆ ಶೋಭಿಸುತ್ತಿರುವ ವೀರ ಸೋದರರಾದರೂ ಇದ್ದಾರೆ; ಅವನಿಗೆ ಯಾರೂ ಇರಲಿಲ್ಲ. ಆದ್ದರಿಂದ ಇನ್ನು ಶೋಕಿಸಬೇಡ!” ಎಂದನು. “ಆ ವೃತ್ತಾಂತವನ್ನು ವಿವರವಾಗಿ ಕೇಳಬೇಕೆಂದು ನನಗೆ ಇಚ್ಛೆ!” ಎನ್ನಲು, ಬೃಹದಶ್ವನು ನಳನ ಕಥೆಯನ್ನು ಹೇಳಿದನು. </span>
</p>
<p>
<span> ನಿಷಧ ದೇಶದಲ್ಲಿ ನಳನೆಂಬ ರಾಜನಿದ್ದನು. ಅವನು ಬಲಶಾಲಿಯಾಗಿ ಗುಣವಂತನೂ ರೂಪವಂತನೂ ಆಗಿ ರಾಜರಲ್ಲೆಲ್ಲಾ ಅಗ್ರಗಣ್ಯನಾಗಿದ್ದನು. ಹಾಗೆಯೇ ವಿದರ್ಭ ದೇಶದಲ್ಲಿ ಭೀಮನೆಂಬ ರಾಜನಿದ್ದನು. ಅವನಿಗೆ ದಮಯಂತಿ ಎಂಬ ಮಗಳೂ ದಮ ದಾಂತ ದಮನ ಎಂಬ ಮೂವರು ಗಂಡುಮಕ್ಕಳೂ ಇದ್ದರು. ದಮಯಂತಿಯು ರೂಪ ಲಾವಣ್ಯ ತೇಜಸ್ಸು ಸೌಭಾಗ್ಯಾದಿ ಗುಣಗಳಿಂದ ತುಂಬ ಪ್ರಸಿದ್ಧಳಾಗಿ ದೇವತೆಗಳಲ್ಲಾಗಲೀ ಮನುಷ್ಯರಲ್ಲಾಗಲೀ ಇಂತಹ ಸುಂದರಿಯನ್ನು ಹಿಂದೆ ಯಾರೂ ಕೇಳಿರಲಿಲ್ಲ ನೋಡಿರಲಿಲ್ಲ ಎನ್ನಿಸಿಕೊಂಡಿದ್ದಳು. ಅವಳ ಮುಂದೆ ನಳನನ್ನೂ ನಳನ ಮುಂದೆ ದಮಯಂತಿಯನ್ನೂ ಎಲ್ಲರೂ ಮೇಲಿಂದ ಮೇಲೆ ಪ್ರಶಂಸೆಮಾಡುತ್ತಿದ್ದರು. ಆದ್ದರಿಂದ ಅವರು ಒಬ್ಬರನ್ನೊಬ್ಬರು ನೋಡದೇ ಇದ್ದರೂ ಇಬ್ಬರಲ್ಲಿಯೂ ಪರಸ್ಪರವಾಗಿ ಪ್ರೇಮವು ಹುಟ್ಟಿ ಬೆಳೆಯಿತು. </span>
</p>
<p>
<span> ಹೀಗಿರಲು ಒಂದು ದಿನ ನಳನು ದಮಯಂತಿಯ ಯೋಚನೆಯಲ್ಲಿಯೇ ಅಂತಃಪುರದ ಹತ್ತಿರದಲ್ಲಿದ್ದ ಉದ್ಯಾನದಲ್ಲಿ ತಿರುಗಾಡುತ್ತಿದ್ದಾಗ ಅಲ್ಲಿ ಹೊಂಬಣ್ಣದ ಹಂಸಗಳನ್ನು ಕಂಡು ಅವುಗಳಲ್ಲಿ ಒಂದನ್ನು ಹಿಡಿದುಕೊಂಡನು. ಅದು, “ಮಹಾರಾಜ! ನನ್ನನ್ನು ಕೊಲ್ಲಬೇಡ; ನಾನು ನಿನಗೆ ಉಪಕಾರಮಾಡುತ್ತೇನೆ; ದಮಯಂತಿಯ ಹತ್ತಿರಕ್ಕೆ ಹೋಗಿ ನಿನಗೆ ಸಮಾನರಾದವರು ಮತ್ತೊಬ್ಬರಿಲ್ಲವೆಂಬಂತೆ ಅವಳ ಹತ್ತಿರ ನಿನ್ನನ್ನು ವರ್ಣಿಸುತ್ತೇನೆ” ಎಂದಿತು. ನಳನು ಅದನ್ನು ಬಿಟ್ಟುಬಿಟ್ಟನು. ಅನಂತರ ಆ ಹಂಸಗಳು ವಿದರ್ಭ ದೇಶಕ್ಕೆ ಹೋಗಿ ಉಪವನದಲ್ಲಿದ್ದ ದಮಯಂತಿಯ ಮುಂದೆ ಇಳಿದುವು. ಅವುಗಳ ಅದ್ಭುತವಾದ ರೂಪವನ್ನು ನೋಡಿ ದಮಯಂತಿಯೂ ಅವಳ ಸಖಿಯರೂ ಅವುಗಳನ್ನು ಹಿಡಿದುಕೊಳ್ಳುವುದಕ್ಕೆ ಹೋಗಲು ಅವು ಚೆಲ್ಲಾಪಿಲ್ಲಿಯಾದುವು. ಒಬ್ಬೊಬ್ಬರಿಗೆ ಒಂದೊಂದು ಸಿಕ್ಕಿತು. ದಮಯಂತಿಗೆ ಸಿಕ್ಕಿದ ಹಂಸವು ಮನುಷ್ಯರಂತೆ ಮಾತನಾಡುತ್ತ “ದಮಯಂತಿ! ನಿಷಧ ದೇಶದಲ್ಲಿ ನಳನೆಂಬ ರಾಜನಿದ್ದಾನೆ. ಅಶ್ವಿನೀದೇವತೆಗಳಂತೆ ಅವನು ತುಂಬ ಸುಂದರ; ಅವನಂಥವರು ಮತ್ತೊಬ್ಬರಿಲ್ಲ. ನೀನು ಅವನಿಗೆ ಹೆಂಡತಿಯಾದರೆ ನಿನ್ನ ಜನ್ಮ ರೂಪು ಎರಡೂ ಸಾರ್ಥಕ.! ನಾವು ದೇವ ಗಂಧರ್ವ ಮನುಷ್ಯ ಉರಗ ರಾಕ್ಷಸ ಎಲ್ಲರನ್ನೂ ನೋಡಿದ್ದೇವೆ. ಆದರೆ ಯಾರಲ್ಲಿಯೂ ಅಂಥವನನ್ನು ನೋಡಿಲ್ಲ. ನೀನು ಸ್ತ್ರೀಯರಲ್ಲಿ ರತ್ನಪ್ರಾಯಳು. ಹೀಗೆ ಅಪೂರ್ವವಾದ ಎರಡು ವಸ್ತುಗಳೂ ಒಟ್ಟಿಗೆ ಸೇರಿದರೆ ತುಂಬ ಚೆನ್ನ!” ಎಂದಿತು. ದಮಯಂತಿಯೂ ನಳನಿಗೂ ಈ ಮಾತನ್ನು ಹೇಳು!" ಎಂದಳು. ಅದರಂತೆ ಆ ಹಂಸವು ನಿಷಧ ದೇಶಕ್ಕೆ ಹಿಂತಿರುಗಿ ಬಂದು ನಳನಿಗೆ ಎಲ್ಲವನ್ನೂ ತಿಳಿಸಿತು. </span>
</p>
<p>
<span> ಹಂಸದ ಮಾತನ್ನು ಕೇಳಿದಾಗಿನಿಂದ ದಮಯಂತಿಗೆ ನಳನ ಯೋಚನೆ ಹತ್ತಿತು. ಅನ್ನ ನೀರು ಒಂದೂ ಬೇಡದೆ ಮುಖ ಬಿಳಚಿಕೊಂಡು ಕೃಶಳಾದಳು. ಅವಳ ಸಖಿಯರಿಂದ ಈ ವಿಚಾರವನ್ನು ತಿಳಿದು ಭೀಮರಾಜನು ದಮಯಂತಿಗೆ ಯೌವನ ಬಂದಿದೆ. ಮದುವೆ ಮಾಡಬೇಕು ಎಂದು ಅವಳಿಗೆ ಸ್ವಯಂವರವನ್ನು ಏರ್ಪಡಿಸಿದನು. ಇದನ್ನು ಕೇಳಿ ದಿಕ್ಕುದಿಕ್ಕುಗಳಿಂದ ಚಿತ್ರವಿಚಿತ್ರವಾದ ವೇಷಾಲಂಕಾರಗಳುಳ್ಳ ರಾಜರು ಬರುವುದಕ್ಕೆ ಆರಂಭಿಸಿದರು. ಅದೇಕಾಲದಲ್ಲಿಯೇ ಪರ್ವತ ನಾರದರೆಂಬ ಋಷಿಗಳು ಇಂದ್ರಲೋಕಕ್ಕೆ ಹೋಗಿರಲು ಇಂದ್ರನು ಅವರನ್ನು ಪೂಜಿಸಿ “ಇದೇಕೆ ಈಚೆಗೆ ವೀರಸ್ವರ್ಗವನ್ನು ಪಡೆದ ಶೂರ ಕ್ಷತ್ರಿಯರು ಇಲ್ಲಿಗೆ ಬರುತ್ತಿಲ್ಲ? ಅವರೆಲ್ಲಾ ಎಲ್ಲಿ ಹೋದರು?” ಎಂದು ಕೇಳಿದನು. ಅವರು, “ದೇವೇಂದ್ರ! ಅದಕ್ಕೆ ಕಾರಣ ಇದು. ವಿದರ್ಭರಾಜನಿಗೆ ಅಪ್ರತಿಮ ಸುಂದರಿಯಾದ ದಮಯಂತಿಯೆಂಬ ಮಗಳಿದ್ದಾಳೆ. ಸದ್ಯದಲ್ಲಿಯೇ ಅವಳಿಗೆ ಸ್ವಯಂವರವಾಗಲಿದೆ. ಎಲ್ಲಾ ರಾಜರೂ ಅಲ್ಲಿಗೆ ಹೋಗುತ್ತಿದ್ದಾರೆ!” ಎಂದರು. ಈ ಮಾತು ನಡೆಯುತ್ತಿರುವಾಗ ಅಗ್ನಿ ಮುಂತಾದ ಲೋಕಪಾಲಕರೂ ಅಲ್ಲಿಗೆ ಬಂದಿದ್ದರು. ನಾರದರ ಮಾತನ್ನು ಕೇಳಿ ಅವರೆಲ್ಲರೂ ದಮಯಂತಿಯ ಮೇಲಣ ಆಸೆಯಿಂದ ಭೂಲೋಕಕ್ಕೆ ಹೊರಟುಬಂದು ದಾರಿಯಲ್ಲಿ ನಳನನ್ನು ಕಂಡರು. ಸೂರ್ಯನಂತೆ ಬೆಳಗುತ್ತಿದ್ದ ಅವನ ರೂಪಸಂಪತ್ತನ್ನು ಕಂಡು ಅವರಿಗೆ ವಿಸ್ಮಯವಾಯಿತು. ಅವನ ಹತ್ತಿರಕ್ಕೆ ಹೋಗಿ “ಅಯ್ಯಾ ನಿಷಧರಾಜ! ನೀನು ಸತ್ಯವ್ರತ; ನಿನ್ನಿಂದ ನಮಗೆ ಸಹಾಯವಾಗಬೇಕಾಗಿದೆ.; ಮಾಡಿಕೊಡಬೇಕು!” ಎಂದು ಅವನಿಂದ ಒಪ್ಪಿಗೆ ತೆಗೆದುಕೊಂಡರು. ಅನಂತರ ತಮ್ಮ ಪರಿಚಯವನ್ನು ಹೇಳಿ, “ನೀನು ನಮಗೋಸ್ಕರ ದಮಯಂತಿಯ ಹತ್ತಿರಕ್ಕೆ ಹೋಗಿ ೧ಇಂದ್ರಾಗ್ನಿ ವರುಣ ಯಮರು ನಿನ್ನನ್ನು ಪಡೆಯುವ ಆಸೆಯಿಂದ ನಿನ್ನನ್ನು ನೋಡಲು ಬಂದಿದ್ದಾರೆ’ ಎಂದು ತಿಳಿಸಬೇಕು” ಎಂದು ಹೇಳಿದರು. ನಳನು ನಾನೂ ಅದೇ ಉದ್ದೇಶದಿಂದಲೇ ಅಲ್ಲಿಗೆ ಹೋಗುತ್ತಿದ್ದೇನೆ.: ಆದ್ದರಿಂದ ನೀವು ಮತ್ತಾರನ್ನಾದರೂ ಕಳುಹಿಸುವುದು ಒಳ್ಳೆಯದು“ ಎಂದನು. ದೇವತೆಗಳು ” ಆಗಲಿ ಎಂದು ನಮಗೆ ಮೊದಲು ಮಾತುಕೊಟ್ಟು ಈಗ ಆಗುವುದಿಲ್ಲವೆನ್ನುತ್ತೀಯಾ? ನೀನು ಹೋಗಲೇಬೇಕು“ ಎಂದರು. ನಳನು ಅರಮನೆಗೆ ಬಲವಾದ ಕಾವಲಿರುತ್ತದೆ.; ನನಗೆ ಒಳಕ್ಕೆ ಹೋಗುವುದು ಹೇಗೆ ಸಾಧ್ಯ?” ಎಂದನು. ಇಂದ್ರನು, “ನಿನಗೆ ಸಾಧ್ಯವಾಗುತ್ತದೆ!” ಎಂದನು. ಅದರಂತೆ ನಳನು ವಿದರ್ಭರಾಜನ ಅರಮನೆಗೆ ಹೋಗಿ ರೂಪಯೌವನ ಸಂಪತ್ತಿನಿಂದ ಹೊಳೆಯುತ್ತಿದ್ದ ದಮಯಂತಿಯನ್ನು ಕಂಡನು. ಅವಳ ಸಖಿಯರು ಅವನ ರೂಪಿನಿಂದ ಬೆರಗಾಗಿ ಬಾಯಲ್ಲಿ ಮಾತೇ ಹೊರಡದೆ ಮನಸ್ಸಿನಲ್ಲಿಯೇ “ಏನು ರೂಪ! ಏನು ಕಾಂತಿ! ಏನು ಧೈರ್ಯ! ಈ ಮಹಾತ್ಮನು ಯಾರೋ ದೇವತೆಯೋ ಯಕ್ಷನೋ ಗಂಧರ್ವನೋ ಆಗಿರಬೇಕು!” ಎಂದುಕೊಂಡರು. ಮಂದಹಾಸದಿಂದ ಕೂಡಿದ ಅವನನ್ನು ದಮಯಂತಿಯೇ ಮಾತನಾಡಿಸಿ “ನೀನು ಯಾರು ಸುಂದರಾಂಗ? ಯಾರಿಗೂ ಕಾಣದಂತೆ ಇಲ್ಲಿಗೆ ಹೇಗೆ ಬಂದೆ? ಇಲ್ಲಿ ಬಲವಾದ ಕಾವಲಿದೆ; ರಾಜನದೋ ಕಟ್ಟಾಜ್ಞೆ!” ಎಂದಳು. ನಳನು “ಶೋಭನಾಂಗೀ, ನಾನು ನಳ; ದೇವತೆಗಳ ದೂತನಾಗಿ ಬಂದಿದ್ದೇನೆ. ಇಂದ್ರ ಅಗ್ನಿ ಯಮ ನರುಣ ಈ ದೇವತೆಗಳು ನಿನ್ನನ್ನು ಪಡೆಯಲು ಇಷ್ಟಪಡುತ್ತಾರೆ. ಅವರಲ್ಲಿ ಒಬ್ಬನನ್ನು ನೀನು ಪತಿಯಾಗಿ ವರೆಸು. ಅವರ ಪ್ರಭಾವದಿಂದಲೇ ನಾನು ಯಾರಿಗೂ ಕಾಣದಂತೆ ಬಂದಿರುವುದು. ನಾನು ಹೇಳಬೇಕಾದದ್ದನ್ನು ಹೇಳಿದ್ದೇನೆ. ಇದನ್ನು ಕೇಳಿದ ಮೇಲೆ ನಿನಗೆ ಹೇಗೆ ತೋರುತ್ತದೆಯೋ ಹಾಗೆ ಮಾಡು!” ಎಂದನು. </span>
</p>
<p>
<span> ದಮಯಂತಿಯು ದೇವತೆಗಳನ್ನು ಉದ್ದೇಶಿಸಿ ಕೈ ಮುಗಿದು ನಗುತ್ತ, “ಮಹಾರಾಜ! ನನ್ನಲ್ಲಿ ಪ್ರೇಮವಿಡು; ನನ್ನ ಸರ್ವಸ್ವವನ್ನೂ ನಿನಗೆ ಒಪ್ಪಿಸುತ್ತೇನೆ; ಹಂಸಗಳ ಮಾತನ್ನು ಕೇಳಿದಾಗಿನಿಂದ ನನ್ನ ಮನಸ್ಸು ತಪಿಸುತ್ತಿದೆ. ನೀನು ಬರಲೆಂದೇ ಸ್ವಯಂವರದ ನೆವದಿಂದ ಎಲ್ಲಾ ರಾಜರನ್ನೂ ಸೇರಿಸಿರುವುದು. ನೀನು ನನ್ನನ್ನು ತೊರೆದೆಯಾದರೆ ವಿಷವನ್ನೋ, ಬೆಂಕಿಯನ್ನೋ ನೀರನ್ನೋ ನೇಣನ್ನೋ ನೋಡಿಕೊಳ್ಳುತ್ತೇನೆ! ಎಂದಳು. ನಳನು ”ಲೋಕಪಾಲಕರಿರುವಾಗ, ಅವರ ಪಾದಧೂಳಿಗೂ ಸಮನಲ್ಲದ ನನ್ನನ್ನು ಏಕೆ ವರಿಸುತ್ತೀಯೆ? ಅವರಲ್ಲಿ ಮನಸ್ಸು ಕೊಡು. ಮನುಷ್ಯನು ದೇವತೆಗಳಿಗೆ ಅಪ್ರಿಯವಾದದ್ದನ್ನು ಮಾಡಿದರೆ ಮೃತ್ಯುವನ್ನು ಪಡೆಯುವನು. ಸುಂದರಾಂಗೀ, ದೇವತೆಗಳನ್ನು ವರಿಸಿ ನನ್ನನ್ನು ಕಾಪಾಡು!“ ಎಂದನು. ದಮಯಂತಿಯು ”ಮಹಾರಾಜ! ನಾನು ಇದಕ್ಕೆ ಒಂದು ಉಪಾಯವನ್ನು ಯೋಚಿಸಿದ್ದೇನೆ. ಹಾಗಾದರೆ ಅಪಾಯ ಬರುವುದಿಲ್ಲ. ನಿನ್ನ ಮೇಲೆ ತಪ್ಪು ಹೊರುವುದಿಲ್ಲ. ಆ ದೇವತೆಗಳೆಲ್ಲರೂ ಸ್ವಯಂವರಕ್ಕೆ ಬರಲಿ; ನಾನು ಅವರ ಸನ್ನಿಧಿಯಲ್ಲಿಯೇ ನಿನ್ನನ್ನು ವರಿಸುತ್ತೇನೆ.! ಹಾಗಾದರೆ ತಪ್ಪಾಗುವುದಿಲ್ಲ! ಎಂದಳು. ನಳನು ಹಿಂತಿರುಗಿ ಬಂದು ದೇವತೆಗಳಿಗೆ ನಡೆದದ್ದನ್ನೆಲ್ಲಾ ನಡೆದಂತೆಯೇ ತಿಳಿಸಿದನು. </span>
</p>
<p>
<span> ಸ್ವಯಂವರದ ದಿನ ಬಂತು. ರಾಜರು ತುಂಬ ಉತ್ಸುಕರಾಗಿ ದಮಯಂತಿಯನ್ನು ಪಡೆಯಬೇಕೆಂಬ ಆಸೆಯಿಂದ ಸ್ವಯಂವರ ಮಂಟಪವನ್ನು ಪ್ರವೇಶಮಾಡಿದರು. ರತ್ನಾಭರಣಗಳನ್ನೂ ಪುಷ್ಪಮಾಲಿಕೆಗಳನ್ನೂ ಧರಿಸಿ ಕುಳಿತಿದ್ದ ಅವರು ಅಂತರಿಕ್ಷದಲ್ಲಿ ನಕ್ಷತ್ರಗಳು ಹೊಳೆಯುವಂತೆ ಶೋಭಿಸುತ್ತಿದ್ದರು. ದಮಯಂತಿ ಬಂದ ಕೂಡಲೆ ಅವಳಿಗೆ ಆಯಾ ರಾಜರ ಪೂರ್ವೋತ್ತರಗಳನ್ನೆಲ್ಲಾ ತಿಳಿಸುತ್ತಿರುವಾಗ ಅವಳು ನಳನಂತೆಯೇ ಇರುವ ಐದು ಜನರನ್ನು ಕಂಡಳು. ಯಾರನ್ನು ದೃಷ್ಟಿಸಿ ನೋಡಿದರೂ ನಳನಂತೆಯೇ ಕಾಣುತ್ತಿದ್ದರು. ದೇವತೆಗಳನ್ನು ತಿಳಿಯುವುದು ಹೇಗೆ? ನಳನನ್ನು ತಿಳಿಯುವುದು ಹೇಗೆ? ಎಂದು ಚಿಂತಿಸುತ್ತ ಹಿರಿಯರಿಂದ ದೇವತೆಗಳ ಲಕ್ಷಣಗಳೇನೇನೆಂದು ಕೇಳಿದ್ದಳೋ ಅವುಗಳನ್ನೆಲ್ಲಾ ಜ್ಞಾಪಿಸಿಕೊಂಡಳು. ಅವೊಂದೂ ಇವರಲ್ಲಿ ಕಂಡುಬರಲಿಲ್ಲ. ಆದ್ದರಿಂದ ಮನಸ್ಸಿನಲ್ಲಿಯೂ ಮಾತಿನಲ್ಲಿಯೂ ಆ ದೇವತೆಗಳಿಗೆ ನಮಸ್ಕರಿಸಿ , ಕೈಮುಗಿದುಕೊಂಡು ಕಂಪಿಸುತ್ತಾ, ಹಂಸಗಳ ಮಾತನ್ನು ಕೇಳಿ ನಾನು ನಷಧರಾಜನನ್ನು ಪತಿಯಾಗಿ ವರಿಸಿದ್ದೇನೆ. ದೇವತೆಗಳು ಅವನನ್ನು ನನಗೆ ಕೊಡಿಸಿಕೊಡಬೇಕು. ಮನೋವಾಕ್ಕುಗಳಲ್ಲಿ ನಾನು ಮತ್ತಾರನ್ನೂ ಯೋಚಿಸದೆ ಇದ್ದರೆ ಆ ಸತ್ಯದಿಂದ ದೇವತೆಗಳು ಅವನನ್ನೇ ನನಗೆ ದಯಪಾಲಿಸಲಿ. ನಿಷಧರಾಜನೇ ನನಗೆ ಪತಿಯೆಂದು ದೇವತೆಗಳು ವಿಧಾಯಕ ಮಾಡಿದ್ದರೆ ಆ ಸತ್ಯದಿಂದ ದೇವತೆಗಳು ಅವನನ್ನೇ ನನಗೆ ದಯಪಾಲಿಸಲಿ. ನಾನು ಪುಣ್ಯಶ್ಲೋಕನಾದ ಆ ರಾಜನನ್ನು ಗುರುತಿಸುವಂತೆ ಲೋಕಪಾಲಕರು ತಮ್ಮ ತಮ್ಮ ರೂಪನ್ನು ಧರಿಸಲಿ" ಎಂದು ಪ್ರಾರ್ಥಿಸಿದಳು. ಹಾಗೆ ಅವಳು ಅಂಗಲಾಚಿ ಬೇಡಿಕೊಂಡದ್ದನ್ನು ಕೇಳಿ , ನಳನಲ್ಲಿದ್ದ ದೃಢವಾದ ಅನುರಾಗವನ್ನೂ ಭಕ್ತಿಯನ್ನೂ ಮನಶ್ಯುದ್ಧಿಯನ್ನೂ ನೋಡಿ ದೇವತೆಗಳು ಪ್ರಸನ್ನರಾದರು. ಬೆವರಿಲ್ಲದ ಮೈ, ಬಿಡುಗಣ್ಣು, ಬಾಡದ ಮಾಲಿಕೆ ಭೂಮಿಯನ್ನು ಮುಟ್ಟದಿರುವುದು, ಈ ದೇವತೆಗಳ ವಿಶೇಷ ಚಿಹ್ನೆಗಳನ್ನು ತೋರಿದರು. ಆಗ ಇವುಗಳಿಗೆ ಪ್ರತಿಯಾದ ಚಿಹ್ನೆಗಳಿಂದ ನಳನನ್ನು ಗುರುತಿಸಿ ದಮಯಂತಿಯು ಅವನ ಕೊರಳಿಗೆ ಮಾಲೆ ಹಾಕಿದಳು. ದೇವತೆಗಳೂ ಸಂತೋಷಪಟ್ಟು ನಳನಿಗೆ ಎಂಟು ವರಗಳನ್ನು ಕೊಟ್ಟರು. ಇಂದ್ರನು ಯಜ್ಞದಲ್ಲಿ ಪ್ರತ್ಯಕ್ಷ ದರ್ಶನವನ್ನೂ, ಉತ್ತಮ ಗತಿಯನ್ನೂ ಕೊಟ್ಟನು. ಅಗ್ನಿಯು ನಳನಿಗೆ ಬೇಕಾದ ಕಡೆಗಳಲ್ಲಿ ಕಾಣಿಸಿಕೊಳ್ಳುವಂತೆಯೂ ತೇಜೋಲೋಕಗಳು ಲಭಿಸುವಂತೆಯೂ ಅನುಗ್ರಹಿಸಿದನು; ಯಮನು ಅವನಿಗೆ ಅನ್ನರಸವನ್ನೂ ಧರ್ಮಸ್ಥಿತಿಯನ್ನೂ ಕೊಟ್ಟನು; ವರುಣನು ನಳನಿಗೆ ಬೇಕಾದ ಕಡೆಯಲ್ಲಿ ನೀರು ಬರುವಂತೆಯೂ ಅವನು ಧರಿಸಿದ ಮಾಲಿಕೆ ಬಾಡದಿರುವಂತೆಯೂ ಅನುಗ್ರಹಿಸಿದನು. ಹೀಗೆ ನಳನು ದಮಯಂತಿಯನ್ನು ಪಡೆದು ಅವಳೊಡನೆ ಸುಖವಾಗಿ ರಾಜ್ಯಭಾರ ಮಾಡಿಕೊಂಡಿದ್ದನು. </span>
</p>
<p>
<span> ಲೋಕಪಾಲಕರಾದ ಇಂದ್ರಾದಿಗಳು ಸ್ವಯಂವರದಿಂದ ಹಿಂತಿರುಗಿ ಹೋಗುತ್ತ ದಾರಿಯಲ್ಲಿ ದ್ವಾಪರವನ್ನೂ ಕಲಿಯನ್ನೂ ಕಂಡು ಅವರು ಎಲ್ಲಿಗೆ ಹೋಗುತ್ತಿದ್ದರೆಂದು ವಿಚಾರಿಸಿದರು. ಅವರೂ ದಮಯಂತಿಯ ಸ್ವಯಂವರಕ್ಕೆ ಹೋರುತ್ತಿದ್ದರೆಂದು ಕೇಳಿ ಇಂದ್ರನು ಸ್ವಯಂವರ ಆಗಲೇ ನಡೆಯಿತೆಂದೂ ದಮಯಂತಿಯು ನಳನನ್ನು ವರಿಸಿದಳೆಂದೂ ಹೇಳಿದನು. ಕಲಿಗೆ ತುಂಬ ಕೋಪ ಬಂತು. “ದೇವತೆಗಳಿರುವಾಗ ಮನುಷ್ಯನನ್ನು ವರಿಸುವುದೇ? ಅವಳಿಗೆ ಶಿಕ್ಷೆಯಾಗಬೇಕು !” ಎಂದನು. ದೇವತೆಗಳು “ನಮ್ಮ ಅನುಮತಿಯಿಂದಲೇ ಅವಳು ನಳನನ್ನು ವರಿಸಿದಳು. ನಳನು ಧರ್ಮ ಬಲ್ಲವನು. ಸತ್ಯವ್ರತ; ಧೃತಿ ದಾನ ತಪಸ್ಸು ಶೌಚ ದಮ ಶಮ ಮುಂತಾದ ಗುಣಗಳೆಲ್ಲಾ ಉಳ್ಳವನು; ಅವನನ್ನು ಯಾರು ವರಿಸರು? ಅಂಥ ಗುಣಶಾಲಿಯಾದವರನ್ನು ಕೆಡಿಸಬೇಕೆನ್ನುವವರು ತಾನೇ ಕೆಟ್ಟು ನರಕಕ್ಕೆ ಹೋಗುವನು.” ಎಂದರು. ಆದರೂ ಕಲಿಗೆ ರೋಷವಡಗಲಿಲ್ಲ. ದೇವತೆಗಳು ಹೊರಟುಹೋದಮೇಲೆ, ದ್ವಾಪರನನ್ನು ಕುರಿತು, “ದ್ವಾಪರ! ನಾನು ನಳನಲ್ಲಿಯೇ ಇದ್ದು ಅವನನ್ನು ದಮಯಂತಿಯೊಡನೆ ರಾಜ್ಯಭ್ರಷ್ಠನಾಗುವ ಹಾಗೆ ಮಾಡುತ್ತೇನೆ. ನೀನೂ ಪಗಡೆಯನ್ನು ಸಿದ್ಧವಾಗಿಟ್ಟುಕೊಂಡು ನನಗೆ ಸಹಾಯಮಾಡು!” ಎಂದು ಹೇಳಿದನು.</span>
</p>
<p>
<span> ನಳನಲ್ಲಿ ತಪ್ಪು ಸಿಕ್ಕಬೇಕಾದರೆ ಕಲಿಯು ಹನ್ನೆರಡು ವರ್ಷ ಕಾಯಬೇಕಾಯಿತು. ಆಗ ಅವನಲ್ಲಿ ಹೊಕ್ಕು ಪುಷ್ಕರನ ಹತ್ತಿರಕ್ಕೆ ಹೋಗಿ ನಳನನ್ನು ಜೂಜಿಗೆ ಕರೆಯುವಂತೆ ಪ್ರೇರೇಪಿಸಿ ತಾನು ದಾಳವಾಗಿ ಅವನೊಡನೆ ಸೇರಿಕೊಂಡನು. ಆಟಕ್ಕೆ ಕರೆದಾಗ ನಳನು ಒಲ್ಲೆನೆನ್ನಲಾಗಲಿಲ್ಲ. ಕಲಿಯ ಆವೇಶಕ್ಕೆ ಒಳಗಾಗಿ ದಮಯಂತಿ ನೋಡುತ್ತಿರುವ ಹಾಗೆಯೇ ಧನಕನಕ ವಸ್ತುವಾಹನಗಳೆಲ್ಲ ಸೋತನು. ಆಟದ ಹುಚ್ಚು ಏರಿ ಮೈಮೇಲೆ ಪ್ರಜ್ಞೆಯಿಲ್ಲದಂತೆ ಆದನು. ಯಾವ ಸ್ನೇಹಿತರೂ ಅವನನ್ನು ತಡೆಯುವುದಕ್ಕಾಗಲಿಲ್ಲ. ಮಂತ್ರಿಗಳೂ ಪುರಜನರೂ ಅವನನ್ನು ನೋಡಿ ಪ್ರಾರ್ಥಿಸುವ ಸಲುವಾಗಿ ಬಂದರು. ದಮಯಂತಿಯು ಆ ಸಂಗತಿಯನ್ನು ಅಳುತ್ತ ಅಳುತ್ತ ನಳನಿಗೆ ತಿಳಿಸಿದಳು. ಆದರೆ ಅವನು ಒಂದು ಮಾತನ್ನೂ ಆಡಲಿಲ್ಲ. ಆದ್ದರಿಂದ ಅವರೆಲ್ಲರೂ ದುಃಖ ಪಡುತ್ತ ಹಿಂತಿರುಗಿ ಹೊರಟುಹೋದರು. ನೆತ್ತಗಳು ನಳನಿಗೆ ವಿರೋಧವಾಗಿಯೇ ಬೀಳುತ್ತಿದ್ದುದನ್ನು ನೋಡಿ ದಮಯಂತಿಯು ಹೆದರಿ ಸಾರಥಿಯಾದ ವಾರ್ಷ್ನೇಯನನ್ನು ಕರೆಸಿ ಅವನೊಡನೆ ತನ್ನ ಮಗನಾದ ಇಂದ್ರಸೇನನನ್ನೂ ಮಗಳಾದ ಇಂದ್ರಸೇನೆಯನ್ನೂ ರಥದಲ್ಲಿ ತಂದೆಯಾದ ಭೀಮರಾಜರ ಹತ್ತಿರಕ್ಕೆ ಕಳುಹಿಸಿಕೊಟ್ಟಳು. ವಾರ್ಷ್ಣೇಯನು ಋತುಪರ್ಣ ರಾಜನಲ್ಲಿ ಸಾರಥಿಯಾಗಿ ಕೆಲಸಕ್ಕೆ ಸೇರಿಕೊಂಡನು. </span>
</p>
<p>
<span> ಪುಷ್ಕರನು ನಳನಿಂದ ಎಲ್ಲವನ್ನೂ ಗೆದ್ದುಕೊಂಡು “ಇನ್ನೂ ಆಡುವ ಹಾಗಿದ್ದರೆ ಆಡು! ದಮಯಂತಿ ಒಬ್ಬಳು ಉಳಿದಿದ್ದಾಳೆ! ಅವಳನ್ನು ಒಡ್ಡುವುದಕ್ಕೆ ಇಷ್ಟವಿದ್ದರೆ ಒಡ್ಡು!” ಎಂದನು. ಆ ಮಾತನ್ನು ಕೇಳಿ ನಳನ ಎದೆ ಸೀಳಿಹೋದಂತಾಯಿತು. ಪರಮ ದುಃಖದಿಂದ ಪುಷ್ಕರನನ್ನು ನೋಡಿ ಯಾವ ಮಾತನ್ನೂ ಆಡದೆ ತನ್ನ ಮೈಮೇಲಿನ ಒಂದು ಬಟ್ಟೆಹೊರತು ಮಿಕ್ಕ ಒಡವೆ ವಸ್ತುಗಳನ್ನೆಲ್ಲಾ ತೆಗೆದಿಟ್ಟು ಹೊರಟುಬಿಟ್ಟನು. ದಮಯಂತಿಯೂ ಉಟ್ಟಿದ್ದ ಒಂದು ಬಟ್ಟೆಯಲ್ಲಿಯೇ ಅವನ ಹಿಂದೆ ಹೊರಟಳು. ಪುಷ್ಕರನು ರಾಜನಾಗಿ ನಳನಿಗೆ ಯಾರಾದರೂ ಸಹಾಯಮಾಡುವುದಾದರೆ ಅಂಥವರನ್ನು ಕೊಲ್ಲಿಸುತ್ತೇನೆ ಎಂದು ಸಾರಿಸಿದನು. ಆದ್ದರಿಂದ ನಳದಮಯಂತಿಯರು ಆ ಊರಿನಲ್ಲಿ ತಿನ್ನುವುದಕ್ಕೆ ಏನೂ ಸಿಕ್ಕದೆ ಮೂರು ರಾತ್ರಿ ಬರಿಯ ನೀರು ಕುಡಿದು ಕಾಲಹಾಕಿ ಹಸಿವಿನಿಂದ ಬಳಲಿ ಹೋಗುತ್ತಿರುವಾಗ, ಕೆಲವು ಹೊಂಬಣ್ಣದ ಹಕ್ಕಿಗಳನ್ನೂ ಕಂಡರು. ಅವುಗಳನ್ನು ಹಿಡಿದರೆ ಹಣವೂ ದೊರೆಯುವುದು, ಹೊಟ್ಟೆಗೂ ಆಧಾರವಾಗುವುದು ಎಂದು ನಳನು ತಾನು ಉಟ್ಟಿದ್ದ ಬಟ್ಟೆಯನ್ನು ತೆಗೆದು ಅವುಗಳ ಮೇಲೆ ಕವಿಚಿದನು. ಅವು ಆ ಬಟ್ಟೆಯನ್ನೇ ಎತ್ತಿಕೊಂಡು ಹಾರಿಹೋಗುತ್ತ, ಬೆತ್ತಲೆಯಾಗಿ ನಾಚಿಕೆಯಿಂದ ನೆಲದ ಮೇಲೆ ತಲೆ ತಗ್ಗಿಸಿಕೊಂಡು ನಿಂತಿದ್ದ ನಳನನ್ನು ಕುರಿತು, “ಅಯ್ಯೋ ದಡ್ಡ! ನಾವು ದಾಳಗಳು. ನೀನು ಬಟ್ಟೆಯುಟ್ಟು ಹೋಗುವುದೂ ನಮಗೆ ಇಷ್ಟವಿಲ್ಲ. ಆದ್ದರಿಂದ ಅದನ್ನು ತೆಗೆದುಕೊಂಡು ಹೋಗೋಣವೆಂದು ಬಂದೆವು!” ಎಂದವು. ಆಗ ರಾಜನು ದಮಯಂತಿಯನ್ನು ಕುರಿತು “ಎಲೌ ಸುಗುಣೆ! ಈ ದಾಳಗಳು ನನ್ನ ಐಶ್ವರ್ಯವನ್ನು ಕಿತ್ತುಕೊಂಡವು. ನಿಷಧ ದೇಶದಲ್ಲಿ ಅನ್ನ ಹುಟ್ದದೆ ಹಸಿವಿನಿಂದ ಬಳಲುವಂತೆ ಮಾಡಿದವು. ಈಗ ಉಟ್ಟಿದ್ದ ಬಟ್ಟೆಯನ್ನೂ ಕಿತ್ತುಕೊಂಡು ಹೋದವು. ಪರಮ ಕಷ್ಟ ಪ್ರಾಪ್ತವಾಗಿ ದುಃಖದಿಂದ ಪ್ರಾಣವೇ ಹೋದಂತಾಗಿದೆ. ಆದ್ದರಿಂದ ನಿನ್ನ ಗಂಡನಾಗಿ ನಿನಗೆ ಹಿತವಾದ ಒಂದು ಮಾತನ್ನು ಹೇಳುತ್ತೇನೆ.: ಇದೋ ನೋಡು! ಇಲ್ಲಿಂದ ದಕ್ಷಿಣ ದಿಕ್ಕಿಗೆ ಹಲವು ದಾರಿಗಳು ಹೋಗುತ್ತಿವೆ. ಇದೇ ವಿಂಧ್ಯಪರ್ವತ: ಇದು ಪಯೋಷ್ನೀನದಿ. ಅಲ್ಲಿ ಹಣ್ಣು ಹಂಪಲುಗಳಿಂದ ಕೂಡಿದ ಋಷ್ಯಾಶ್ರಮಗಳಿವೆ. ಇದು ವಿದರ್ಭಕ್ಕೆ ಹೋಗುವ ದಾರಿ: ಇದು ಕೋಸಲಕ್ಕೆ ಹೋಗುವ ದಾರಿ!” ಎಂದನು. ದುಃಖದಿಂದ ನವೆದು ಹೋಗಿದ್ದ ದಮಯಂತಿಗೆ ಈ ಮಾತನ್ನು ಕೇಳಿ ಕಣ್ಣಿನಲ್ಲಿ ನೀರು ಬಂತು. ಅವಳು ಮಹಾರಾಜ! ನಿನ್ನ ಸಂಕಲ್ಪವನ್ನು ಯೋಚಿಸಿಕೊಂಡರೆ ನನ್ನ ಎದೆ ನಡುಗುತ್ತದೆ; ದೇಹವೇ ಸ್ವಾಧೀನ ತಪ್ಪುತ್ತದೆ. ದೇಶಕೋಶಗಳನ್ನು ಕಳೆದುಕೊಂಡು ಉಣ್ಣುವುದಕ್ಕೆ ಉಡುವುದಕ್ಕೆ ಇಲ್ಲದೆ ತೊಳಲುತ್ತಿರುವ ನಿನ್ನನ್ನು ನಿರ್ಜನವಾದ ಕಾಡಿನಲ್ಲಿ ತೊರೆದು ನಾನು ಹೇಗೆ ಹೋಗಲಿ? ಎಂಥ ದುಃಖ ಬರಲಿ, ಹೆಂಡತಿಗೆ ಸಮನಾದ ಸಹಾಯವುಂಟೇ?“ ಎಂದಳು. ನಳನು, ”ನೀನು ಹೇಳುವುದು ನಿಜ, ದಮಯಂತಿ! ಮನುಷ್ಯನಿಗೆ ಸತಿಯಂಥ ಸ್ನೇಹಿತನಿಲ್ಲ. ನಾನು ನಿನ್ನನ್ನು ಬಿಡಬೇಕೆಂದಿಲ್ಲವಲ್ಲ! ಏಕೆ ಶಂಕಿಸುತ್ತೀಯೆ? ನನ್ನನ್ನಾದರೂ ಬಿಟ್ಟೇನು ನಿನ್ನನ್ನು ಬಿಡುವುದಿಲ್ಲ!“ ಎಂದನು. ದಮಯಂತಿಯು ”ಮಹಾರಾಜ! ಹಾಗಾದರೆ ನನಗೆ ವಿದರ್ಭದ ದಾರಿಯನ್ನೇಕೆ ತೋರಿಸುತ್ತೀಯೆ? ನೀನು ನನ್ನನ್ನು ಬಿಡುವವನಲ್ಲವೆಂದು ನಾನು ಬಲ್ಲೆ. ಆದರೆ ಮನಸ್ಸು ಕೆಟ್ಟುಹೋಗಿರುವಾಗ ಬಿಟ್ಟರೂ ಬಿಡಬಹುದು. ಮತ್ತೆ ಮತ್ತೆ ನನಗೆ ದಾರಿಯನ್ನು ತೋರಿಸುತ್ತಿರುವುದರಿಂದ ಹಾಗೆನ್ನಿಸುತ್ತದೆ. ನಾನು ಹೋಗಬೇಕೆನ್ನುವುದು ನಿನ್ನ ಇಷ್ಟವಾದರೆ ಇಬ್ಬರೂ ವಿದರ್ಭಕ್ಕೆ ಹೋಗೋಣ ಬಾ. ರಾಜನು ನಿನ್ನನ್ನು ಗೌರವದಿಂದ ಕಾಣುವನು. ಇಬ್ಬರೂ ನಮ್ಮ ಮನೆಯಲ್ಲಿ ಸುಖವಾಗಿ ಇರೋಣ!“ ಎಂದಳು. ನಳನು ”ಪ್ರಿಯೆ! ನಿನ್ನ ತಂದೆಯ ರಾಜ್ಯವು ನನ್ನ ರಾಜ್ಯದ ಹಾಗೆಯೇ ! ಸಂಶಯವಿಲ್ಲ. ಆದರೆ ಕಷ್ಟದಲ್ಲಿದ್ದುಕೊಂಡು ಅಲ್ಲಿಗೆ ಬರಲಾರೆ. ಹಿಂದೆ ಸಮೃದ್ಧಿಯಾಗಿ ಐಶ್ವರ್ಯವಿದ್ದಾಗ ನಿನಗೆ ಸಂತೋಷವಾಗುವಂತೆ ಅಲ್ಲಿಗೆ ಹೋಗಿದ್ದೆವು. ಈಗ ಎಲ್ಲವನ್ನೂ ಕಳೆದುಕೊಂಡು ಹೋದರೆ ನಿನಗೆ ದುಃಖ ಹೆಚ್ಚಾಗುತ್ತದೆ." ಎಂದನು. </span>
</p>
<p>
<span> ನಳನು ಅವಳ ಸೀರೆಯನ್ನೇ ಅರ್ಧ ಸುತ್ತಕೊಂಡಿರುತ್ತ ಅವಳನ್ನು ಬಗೆಬಗೆಯಾಗಿ ಸಮಾಧಾನಮಾಡುತ್ತಿದ್ದನು. ಹೀಗೆ ಒಂದೇ ಬಟ್ಟೆಯಲ್ಲಿ ಮುಂದೆ ಹೋಗುತ್ತಿರಲು ಒಂದು ಮಂದಿರವು ಸಿಕ್ಕಿತು. ಅಲ್ಲಿ ಹಸಿವು ನೀರಡಿಕೆಗಳಿಂದ ಬಳಲಿ ಇಬ್ಬರೂ ನೆಲದ ಮೇಲೆ ಮಲಗಿದರು. ದಮಯಂತಿಗೆ ಆಯಾಸದಿಂದ ನಿದ್ರೆ ಬಂದುಬಿಟ್ಟಿತು. ನಳನಿಗೆ ನಿದ್ರೆ ಬಾರದು. ಬೆತ್ತಲೆ; ಮೈಯೆಲ್ಲಾ ಧೂಳು; ಮನಸ್ಸು ತುಂಬ ಕಳವಳಗೊಂಡಿದೆ; ರಾಜ್ಯಹೋದ ದುಃಖ ಒಂದುಕಡೆ, ನೆಂಟರಿಷ್ಟರನ್ನು ತೊರೆದುಬಂದ ದುಃಖ ಒಂದು ಕಡೆ: ಕಾಡಿನಲ್ಲಿ ಈ ದುರವಸ್ಥೆ ಮತ್ತೊಂದು ಕಡೆ. ಆದ್ದರಿಂದ ಅವನು ಹೀಗೆ ಮಾಡಬಹುದೇ, ಮಾಡಬಾರದೆ? ಸಾಯುವುದು ಒಳ್ಳೆಯದೇ, ಎಲ್ಲರನ್ನೂ ಬಿಟ್ಟು ಹೋಗುವುದೇ ಒಳ್ಳೆಯದೇ?ಇವಳು ನನ್ನಲ್ಲಿ ಅನುರಾಗದಿಂದ ನನ್ನ ಜೊತೆಗೆ ಕಷ್ಟಪಡುತ್ತಾಳೆ. ನಾನಿಲ್ಲದಿದ್ದರೆ ಯಾವಾಗಲಾದರೂ ತವರಮನೆಗೆ ಸೇರಬಹುದು!“ ಎಂದು ಯೋಚನೆಮಾಡಿ ಕೊನೆಗೆ ತಾನು ಅವಳನ್ನು ಬಿಟ್ಟುಹೋದರೆ ಅವಳಿಗೆ ಸುಖವಾಗುವುದೆಂದು ನಿರ್ಧರಿಸಿ ಅವಳ ಸೀರೆಯಲ್ಲಿ ಅರ್ಧವನ್ನು ಕತ್ತರಿಸಿಕೊಂಡು ಅದನ್ನು ಉಟ್ಟು ಹುಚ್ಚನಂತೆ ಓಡಿಹೋಗಿಬಿಟ್ಟನು. ಆದರೆ ಮನಸ್ಸು ತಡೆಯಲಾರದೆ ಹಿಂತಿರುಗಿ ಬಂದು ದಮಯಂತಿಯನ್ನು ನೋಡಿ ಅತ್ತನು. ‘ಹಿಂದೆ ಗಾಳಿಯಾಗಲಿ ಸೂರ್ಯನಾಗಲಿ ನೋಡದಿದ್ದ ಈ ನನ್ನ ಪ್ರಿಯೆ ನೆಲದಮೇಲೆ ದಿಕ್ಕಿಲ್ಲದವಳಂತೆ ಒಂದು ತುಂಡು ಸುತ್ತಿಕೊಂಡು ಮಲಗಿದ್ದಾಳೆ. ಎಚ್ಚರವಾದ ಮೇಲೆ ನಾನಿಲ್ಲದಿರುವುದನ್ನು ನೋಡಿ ಹುಚ್ಚು ಹಿಡಿದವಳಂತಾಗಿ ಬಿಡುತ್ತಾಳೆ. ಕಾಡು ಮೃಗಗಳಿಂದ ಪೀಡಿತವಾದ ಈ ಘೋರಾರಣ್ಯದಲ್ಲಿ ಹೇಗಿರುತ್ತಾಳೋ!” ಎಂದುಕೊಂಡು, ಹೋಗಲಾರದೆ ಇರಲಾರದೆ, ಮನಸ್ಸು ಇಬ್ಬಗೆಯಾಗಿ ಹಿಂದಕ್ಕೂ ಮುಂದಕ್ಕೂ ಉಯ್ಯಾಲೆಯಂತೆ ಓಡಾಡುತ್ತಿದ್ದನು. ಕೊನೆಗೆ ಕಲಿಯ ಪ್ರೇರಣೆಯಿಂದ, ಎಷ್ಟೋ ಅತ್ತೂ ಕರೆದೂ ವಿಗನವಾದ ಆ ಕಾಡಿನಲ್ಲಿ ಹೆಂಡತಿಯನ್ನು ತೊರೆದು ಹೊರಟೇಹೋದನು.</span>
</p>
<p>
<span> ದಮಯಂತಿಗೆ ಎಚ್ಚರವಾಗಲು ತಾನು ಒಬ್ಬಳೇ ಇರುವುದು ತಿಳಿದು ತುಂಬ ಹೆದರಿಕೆಯಾಯಿತು. ಕೂಗಿದಳು; ಅರಚಿದಳು; ಮಹಾರಾಜ! ಎಂದು ಕರೆದಳು. ‘ಅಯ್ಯೋ ಕೆಟ್ಟೆನಲ್ಲಾ’ ಎಂದಳು. ‘ನಿನಗೆ ವಿಧೇಯಳಾಗಿದ್ದ ಹೆಂಡತಿಯನ್ನು ನಿದ್ರೆ ಮಾಡುತ್ತಿದ್ದಾಗ ಬಿಟ್ಟು ಹೋಗಬಹುದೇ? ಇಲ್ಲ. ಪೊದರುಗಳಲ್ಲಿ ಎಲ್ಲಿಯಾದರೂ ಅವಿತುಕೊಂಡು ಮಾತನಾಡದೆ ಇದ್ದೀಯೋ? ನನಗಾಗಿ ನಾನು ಚಿಂತಿಸುವುದಿಲ್ಲ. ನೀನು ಒಬ್ಬನೇ ಹೇಗಿರುತ್ತೀ? ಹಸಿವು ಬಾಯಾರಿಕೆ ಬಳಲಿಕೆಗಳನ್ನು ಹೇಗೆ ಸಹಿಸುತ್ತಿ?“ ಎಂದು ಅವಳು ಅಲ್ಲಿಂದಿಲ್ಲಿಗೆ ಓಡುತ್ತ ಬೀಳುತ್ತ ಏಳುತ್ತ ಅಳುತ್ತ ನಿಟ್ಟುಸಿರುಬಿಡುತ್ತ ಅವನನ್ನು ಹುಡುಕುತ್ತಿದ್ದಳು. ಹೀಗೆ ಓಡಾಡುತ್ತಿರುವಾಗ ಅವಳನ್ನು ಒಂದು ಹೆಬ್ಬಾವು ಹಿಡಿದುಕೊಂಡಿತು. ‘ಹಾ ನಾಥ! ನನ್ನನ್ನು ಹಾವು ನುಂಗುತ್ತಿದೆ! ಬಿಡಿಸು!” ಎಂದು ಕೂಗುತ್ತಿರಲು ಅದನ್ನು ಕೇಳಿದ ಒಬ್ಬ ವ್ಯಾಧನು ತನ್ನ ಹರಿತವಾದ ಕತ್ತಿಯಿಂದ ಆ ಹಾವನ್ನು ಸೀಳಿ ಅವಳನ್ನು ಬಿಡಿಸಿದನು. ಅವಳು ಮೈತೊಳೆದುಕೊಂಡು ಸಮಾಧಾನವಾಗಲು ಅವಳು ಯಾರು ಎಂತು ಎಂಬುದನ್ನೆಲ್ಲಾ ಅವನು ಕೇಳಿ ತಿಳಿದುಕೊಂಡನು. ಅರೆಬೆತ್ತಲೆಯಾಗಿದ್ದ ಅವಳನ್ನು ನೋಡುತ್ತ ನೋಡುತ್ತ ಅವಳ ಮಧುರವಾದ ಮಾತನ್ನು ಕೇಳುತ್ತ ಕೇಳುತ್ತ ಅವನು ಕಾಮಪರವಶನಾದನು. ಪಾಪಬುದ್ಧಿಯಿಂದ ಮೇಲೆ ಬೀಳುವುದಕ್ಕೆ ಬರುತ್ತಿದ್ದ ಅವನನ್ನು ನೋಡಿ ದುಃಖದಿಂದಲೂ ರೋಷದಿಂದಲೂ ದಮಯಂತಿಯು ‘ನಿಷಧರಾಜನಿಗಿಂತ ಬೇರೆ ಯಾವನನ್ನೂ ನಾನು ಮನಸ್ಸಿನಲ್ಲಿಯೂ ಚಿಂತಿಸದಿದ್ದರೆ ಆ ಸತ್ಯದಿಂದ ಈ ನೀಚನು ಸಾಯಲಿ!’ ಎಂದು ಶಪಿಸಿದಳು. ಕೂಡಲೆ ಅವನು ಸುಟ್ಟು ಕರಿಕಾಗಿ ನೆಲಕ್ಕುರುಳಿದನು.</span>
</p>
<p>
<span> ಅಲ್ಲಿಂದ ಮುಂದೆ ದಮಯಂತಿಯು ಘೋರಾರಣ್ಯದಲ್ಲಿ ಹೋಗುತ್ತ ಬೆಟ್ಟಗುಡ್ಡಗಳನ್ನು ಕಳೆದು ಕೊನಗೆ ಒಂದು ದಾರಿಯನ್ನು ಕಂಡಳು. ಅದನ್ನು ಹಿಡಿದು ಹೋಗುತ್ತಿರಲು ಒಂದು ಹೊಳೆಯ ಹತ್ತಿರ ವರ್ತಕರ ಪಡೆಯೊಂದು ತಂಗಿದ್ದುದನ್ನು ನೋಡಿ ಅಲ್ಲಿಗೆ ಹೋದಳು. ಕೃಶಳಾಗಿ ಬಣ್ಣಗುಂದಿ ತಲೆಕೆದರಿಕೊಂಡು ಮೈಯೆಲ್ಲಾ ಧೂಳಾಗಿ ಅರ್ಧಸೀರೆಯನ್ನುಟ್ಟು ಹುಚ್ಚಿಯಂತಿದ್ದ ಅವಳನ್ನು ನೋಡಿ ಕೆಲವರು ಹೆದರಿದರು. ಕೆಲವರು ಓಡಿಯೇ ಹೋದರು. ಕೆಲವರು ನಕ್ಕರು. ಕೆಲವರು ಮಾತ್ರ ಕನಿಕರಗೊಂಡು ಅವಳು ಯಾರು ಏನು ಎಂದು ವಿಚಾರಿಸಿದರು. ಅವಳು ತನ್ನ ವೃತ್ತಾಂತವನ್ನು ಹೇಳಿ ನಳನನ್ನು ಕಂಡಿದ್ದರೆ ತಿಳಿಸಬೇಕೆಂದು ಬೇಡಿದಳು. ಆ ಪಡೆಯ ಯಜಮಾನನು “ಅಮ್ಮಾ! ನಾವು ನಳನನ್ನು ಕಾಣಲಿಲ್ಲ; ನಾವು ವರ್ತಕರು: ಚೇದಿದೇಶಕ್ಕೆ ಹೋಗುತ್ತಿದ್ದೇವೆ” ಎಂದನು. ದಮಯಂತಿಯು ಅವರೊಡನೆ ಸೇರಿಕೊಂಡು ಪ್ರಯಾಣಮಾಡುತ್ತಿದ್ದಳು. ಕೆಲವು ದಿವಸಗಳ ಮೇಲೆ ಅವರೆಲ್ಲರೂ ಒಂದು ಸರೋವರದ ಹತ್ತಿರ ಬೀಡುಬಿಟ್ಟು ರಾತ್ರಿ ಮಲಗಿರಲು ಒಂದು ಆನೆಯ ಹಿಂಡು ನೀರು ಕುಡಿಯುವುದಕ್ಕೆಂದು ಬಂದು ಅಲ್ಲಿ ಮಲಗಿದ್ದವರನ್ನೆಲ್ಲಾ ತುಳಿಯುವುದಕ್ಕೆ ಮೊದಲುಮಾಡಿತು. ಜನರೆಲ್ಲರೂ ನಿದ್ರೆಗಣ್ಣಿನಲ್ಲಿ ಹಾಹಾಕಾರ ಮಾಡಿಕೊಂಡು ಚಲ್ಲಾಪಿಲ್ಲಿಯಾಗಿ ಭಯದಿಂದ ಓಡುತ್ತ ಪೊದರುಗಳಲ್ಲಿ ಅವಿತುಕೊಂಡರು. ಎಷ್ಟೋ ದನ ಕುದುರೆ ಹೇಸರಗತ್ತೆಗಳು ನಷ್ಟವಾದವು. ಬೆಳಗಾದ ಮೇಲೆ ಕಳೆದುಳಿದವರು ಅವಿತುಕೊಂಡಿದ್ದ ಸ್ಥಳಗಳಿಂದ ಹೊರಕ್ಕೆ ಬಂದರು. ಎಲ್ಲರೂ ಗೋಳಾಡುವವರೇ! ಅದನ್ನು ನೋಡಿ ದಮಯಂತಿಯು “ಇದೇನು ನನ್ನ ಪಾಪಕರ್ಮ! ನಿರ್ಜನವಾದ ಅರಣ್ಯದಲ್ಲಿ ಒಂದು ಜನದ ಗುಂಪು ಗುಂಪೇ ಸಿಕ್ಕಿದರೆ ಅವರನ್ನು ಆನೆಗಳ ಹಿಂಡು ತುಳಿದುಹಾಕಬೇಕೆ? ನಾನು ಇನ್ನೂ ಹೆಚ್ಚಿನ ಕಷ್ಟವನ್ನು ಅನುಭವಿಸಬೇಕಾಗಿರುವುದರಿಂದ ಉಳಿದುಕೊಂಡೆ. ಇಷ್ಟು ದುಃಖದಲ್ಲಿದ್ದ ನನ್ನನ್ನು ಆನೆಗಳು ತುಳಿದುಹಾಕಬಾರದಾಗಿತ್ತೇ? ಕಾಲ ಬಂದ ಹೊರತು ಯಾರೂ ಸಾಯುವುದಿಲ್ಲವೆಂದು ಹಿರಿಯರು ಹೇಳುವುದು ನಿದರ್ಶನಕ್ಕೆ ಬಂದ ಹಾಗಾಯಿತು. ಎಲ್ಲಾ ದೈವಸಂಕಲ್ಪ! ಇದರಲ್ಲಿ ಮನುಷ್ಯ ಯತ್ನವೇನಿದೆ? ನಾನು ಚಿಕ್ಕಂದಿನಿಂದಲೂ ಒಬ್ಬರನ್ನು ಅಂದವಳಲ್ಲ ಆಡಿದವಳಲ್ಲ ನೋಯಿಸಿದವಳಲ್ಲ. ಹೀಗಿದ್ದರೂ ನನಗೆ ಈ ದುಃಖ ಏತಕ್ಕೆ ಪ್ರಾಪ್ತವಾಯಿತು? ಲೋಕಪಾಲಕರನ್ನು ಬಿಟ್ಟು ನಳನನ್ನು ವರಿಸಿದ್ದರಿಂದಲೇ, ಅವರು ಈ ವಿಯೋಗವನ್ನು ಉಂಟುಮಾಡಿರಬೇಕು!” ಎಂದು ಹಲವು ಬಗೆಯಲ್ಲಿ ಯೋಚಿಸುತ್ತ ಆ ಪಡೆಯವರೊಡನೆಯೇ ಒಂದು ದಿನ ಸಂಜೆ ಚೇದಿರಾಜನಾದ ಸುಬಾಹುವಿನ ನಗರಕ್ಕೆ ಬಂದಳು. ಹುಚ್ಚಿಯಂತಿದ್ದ ಅವಳ ಹಿಂದೆ ಒಂದು ಹಿಂಡು ಹುಡುಗರು ಕುತೂಹಲದಿಂದ ಹೋಗುತ್ತಿದ್ದರು. ಅರಮನೆಯ ಹತ್ತಿರಕ್ಕೆ ಬಂದಾಗ ಉಪ್ಪರಿಗೆಯ ಮೇಲಿಂದ ರಾಜನ ತಾಯಿಯು ಅವಳನ್ನು ನೋಡಿ , ಆ ಹುಡುಗರನ್ನೆಲ್ಲಾ ಓಡಿಸಿ ಅವಳನ್ನು ಕರೆತರುವಂತೆ ತನ್ನವರಿಗೆ ಅಪ್ಪಣೆಮಾಡಿದಳು. ಅವಳು ಬರಲು ರಾಣಿಯು, “ನೀನು ಯಾರು ತಾಯಿ, ಇಷ್ಟು ಕಷ್ಟದಲ್ಲಿದ್ದರೂ ಮೋಡದಲ್ಲಿನ ಮಿಂಚಿನಂತೆ ಹೊಳೆಯುತ್ತಿದ್ದೀಯೆ?ಯಾವ ಒಡವೆ ವಸ್ತುಗಳನ್ನು ಉಡದೆ ತೊಡದೆ ಇದ್ದರೂ ಅಮಾನುಷವಾದ ಸೌಂದರ್ಯದಿಂದ ಶೋಭಿಸುತ್ತಿದ್ದೀಯೆ?” ಎಂದು ಕೇಳಿದಳು. ದಮಯಂತಿಯು ತನ್ನ ಮತ್ತು ನಳನ ಹೆಸರುಗಳನ್ನು ಮಾತ್ರ ಹೇಳದೆ ಮಿಕ್ಕ ವೃತ್ತಾಂತವನ್ನೆಲ್ಲಾ ತಿಳಿಸಿ, ತಾನು ಒಬ್ಬ ಸೈರಂಧ್ರಿಯೆಂದೂ ಮೇಲುಜಾತಿಯವಳೆಂದೂ ಹೇಳಿ ಬಹುವಾಗಿ ಶೋಕಿಸಿದಳು. ರಾಣಿಯು ತುಂಬ ಅನುತಾಪಪಟ್ಟು “ನೀನು ನನ್ನ ಹತ್ತಿರವೇ ಇರು; ನಿನ್ನ ಗಂಡನನ್ನು ಹುಡುಕಿಸಿ ಬರಮಾಡುತ್ತೇನೆ; ಇಲ್ಲದಿದ್ದರೆ ಅವನೇ ಬಂದರೂ ಬರಬಹುದು” ಎಂದು ಸಮಾಧಾನಮಾಡಿ ಅವಳನ್ನು ತನ್ನ ಮಗಳಾದ ಸುನಂದೆಯ ಹತ್ತಿರವಿರುವಂತೆ ಏರ್ಪಡಿಸಿದಳು. </span>
</p>
<p>
<span> ಇತ್ತ ನಳನು ದಮಯಂತಿಯನ್ನು ಬಿಟ್ಟು ಹೋದಮೇಲೆ ಮುಂದೆ ಒಂದು ದೊಡ್ಡ ಕಾಡುಗಿಚ್ಚನ್ನು ಕಂಡನು. ಅದರ ಮಧ್ಯದಿಂದ “ನಳಮಹಾರಾಜ! ಪುಣ್ಯಾತ್ಮ! ಓಡಿ ಬಾ; ಹೆದರಬೇಡ! ” ಎಂಬ ಧ್ವನಿಯನ್ನು ಕೇಳಿ ನಳನು ಹೋಗಿ ನೋಡಲು ಒಂದು ಹೆಬ್ಬಾವು ಸುತ್ತಿಕೊಂಡು ಬಿದ್ದಿದ್ದು, “ಮಹಾರಾಜಅ! ನಾನು ಕರ್ಕೋಟಕನೆಂಬ ನಾಗ; ಶಾಪದಿಂದ ಚಲಿಸಲಾರದವನಾಗಿದ್ದೇನೆ. ನನ್ನನ್ನು ಈ ಬೆಂಕಿಯಿಂದ ಪಾರುಮಾಡಿದರೆ ನಾನು ನಿನ್ನ ಗೆಳೆಯನಾಗಿ ನಿನಗೆ ಉಪಕಾರ ಮಾಡುತ್ತೇನೆ: ನೀನು ಎತ್ತುವ ಹಾಗೆ ಹಗುರವಾಗುತ್ತೇನೆ, ಬೇಗ ಬಾ!” ಎಂದಿತು. ನಳನು ಅದರಂತೆ ಅದನ್ನು ಎತ್ತಿತಂದು ಬೆಂಕಿಯಿಲ್ಲದ ಕಡೆ ಬಿಟ್ಟನು. ಅದು ಅವನನ್ನು ಕಚ್ಚಿ ತನ್ನ ನಿಜರೂಪದಿಂದ ಸಮಾಧಾನಮಾಡುತ್ತ “ನಿನ್ನ ರೂಪು ಬದಲಾಗಿ ಜನರಿಗಾರಿಗೂ ತಿಳಿಯದಂತಾಗಲಿ ಎಂದು ನಿನ್ನನ್ನು ಕಚ್ಚಿದ್ದೇನೆ ಮತ್ತು ಇದರಿಂದ ನಿನಗೆ ಮತ್ತಾವ ವಿಷದ ಭಯವೂ ಇರುವುದಿಲ್ಲ. ನೀನು ಮುಂದೆ ಯುದ್ಧದಲ್ಲಿ ಜಯವನ್ನು ಪಡೆಯುವೆ. ಬಾಹುಕನೆಂಬ ಹೆಸರಿಟ್ಟುಕೊಂಡು ಋತುಪರ್ಣ ರಾಜನಲ್ಲಿ ಸಾರಥಿಯಾಗು. ನಿನ್ನ ಅಶ್ವಹೃದಯ ವಿದ್ಯೆಯನ್ನು ಅವನಿಗೆ ಹೇಳಿಕೊಟ್ಟು ಅವನಿಂದ ಅಕ್ಷವಿದ್ಯೆಯನ್ನು ಕಲಿತುಕೊ; ಅದರಿಂದ ನಿನಗೆ ಶುಭವಾಗುತ್ತದೆ. ನಿನ್ನ ಹೆಂಡತಿ ಮಕ್ಕಳೊಡನೆ ಸೇರುತ್ತೀಯೆ; ನಿನ್ನ ರಾಜ್ಯ ನಿನಗೆ ಲಭಿಸುತ್ತದೆ; ನಿನ್ನ ಮೊದಲ ರೂಪ ಬೇಕಾದಾಗ ನನ್ನನ್ನು ನೆನೆದು ಈ ವಸ್ತ್ರಗಳನ್ನು ಹೊದೆದುಕೋ!” ಎಂದು ಹೇಳಿ ಒಂದು ಜೊತೆ ವಸ್ತ್ರಗಳನ್ನು ಕೊಟ್ಟು ಅಂತರ್ಧಾನವಾಯಿತು. ಅದರಂತೆ ಅವನು ಋತುಪರ್ಣನಲ್ಲಿಗೆ ಹೋಗಿ “ನಾನು ಅಶ್ವನಿದ್ಯಯನ್ನು ಬಲ್ಲೆ: ಅನ್ನ ಸಂಸ್ಕಾರವನ್ನು ಬಲ್ಲೆ; ಇತರರು ಅರಿಯದ ಶಿಲ್ಪಗಳನ್ನು ಬಲ್ಲೆ” ಎಂದು ಹೇಳಿದನು. ಅವನು “ಒಳ್ಳೆಯದು ಬಾಹುಕ! ನನಗೆ ಯಾವಾಗಲೂ ಶೀಘ್ರಯಾನದಲ್ಲಿ ತುಂಬ ಅಭಿಲಾಷೆ; ಆದ್ದರಿಂದ ನನ್ನಲ್ಲಿ ಅಶ್ವಾಧ್ಯಕ್ಷನಾಗಿದ್ದುಕೊಂಡು ನನ್ನ ಕುದುರೆಗಳು ವೇಗವಾಗಿ ಹೋಗುವಂತೆ ತಯಾರುಮಾಡು. ಈ ವಾರ್ಷ್ಣೇಯ ಜೀವಲರು ನಿನಗೆ ಅಧೀನರಾಗಿರಲಿ!” ಎಂದು ಅವನನ್ನು ತನ್ನಲ್ಲಿ ಇಟ್ಟುಕೊಂಡನು. ನಳನು ಅವರೊಡನೆ ಬರುತ್ತ ಪ್ರತಿಸಂಜೆಯೂ, ಪಾಪ! ಆ ಬಡಪಾಯಿ, ಬಲು ಹಸಿದು ಬಾಯಾರಿ </span>
</p>
<p>
<span>ಬಳಲಿ ಮಲಗಿಹಳೆಲ್ಲೋ, ಮಂದಭಾಗ್ಯನ ನೆನೆದು!</span>
</p>
<p>
<span>ಯಾರಲ್ಲಿ ದುಡಿದುಕೊಂಡಿರುತಿಹಳೊ ಅವಳಿಂದು!</span>
</p>
<p>
<span>ಎಂದು ಹೇಳಿಕೊಳ್ಳುತ್ತಿದ್ದನು. ಜೀವಲನು ಅದನ್ನು ಕೇಳಿ “ಯಾವಳನ್ನು ಕುರಿತು ಹೀಗೆ ನಿತ್ಯವೂ ಶೋಕಿಸುತ್ತೀಯೆ ಭಾವುಕ?” ಎಂದು ನಳನನ್ನು ಪ್ರಶ್ನೆಮಾಡಿದನು. ನಳನು ಒಬ್ಬ ನಿರ್ಭಾಗ್ಯನಿಗೆ ತುಂಬ ಪೀತಿಪಾತ್ರಳಾದ ಸ್ತ್ರೀಯಿದ್ದಳು; ಅವನಿಗೂ ಅವಳಲಿ ಧೃಢವಾದ ಪ್ರೀತಿ ಇತ್ತು; ಹೀಗಿರಲು ಏನೋ ಒಂದು ನಿಮಿತ್ತವಾಗಿ ಅವರಿಗೆ ವಿಯೋಗವುಂಟಾಯಿತು. ಬೇರೆಯಾದ ಮೇಲೆ ಅವನು ಶೋಕಸಂತಪ್ತನಾಗಿ ಹಗಲೂ ರಾತ್ರಿಯೂ ವ್ಯಥೆಪಡುತ್ತ ಅಲೆಯುತ್ತಿಧ್ದಾನೆ. ರಾತ್ರಿ ಅವಳನ್ನು ಜ್ಞಾಪಕಕ್ಕೆ ತಂದುಕೊಂಡು ಪದ್ಯವನ್ನು ಹಾಡಿಕೊಳ್ಳುತ್ತಿದ್ದಾನೆ. ಎಲ್ಲಾ ಕಡೆಯಲ್ಲಿಯೂ ಅಲೆಯುತ್ತ ಅವಳ ದುಃಖವನ್ನು ನೆನೆದು ಕೊರಗುತ್ತ ಎಲ್ಲಿ ಏನು ಸಿಕ್ಕಿದರೆ ಅದರಿಂದ ಜೀವಿಸಿಕೊಂಡಿದ್ದಾನೆ. ಕಷ್ಟದಲ್ಲಿಯೂ ಎಡೆಬಿಡದೆ ಇದ್ದ ಪ್ರಿಯೆಯನ್ನು ಹಾಗೆ ಬಿಟ್ಟಿದ್ದರಿಂದ ಅವಳು ಬದುಕಿದ್ದಾಳೆಯೋ ಇಲ್ಲವೇ ಇಲ್ಲವೋ! ಇನ್ನೂ ಚಿಕ್ಕ ವಯಸ್ಸು; ಒಬ್ಬೊಂಟಿಗಳು; ಏನೂ ಅರಿಯದವಳು; ಅವಳು ತನ್ನ ಪ್ರಿಯನನ್ನು ಹುಡುಕಿಕೊಂಡು. ಹಸಿವು ಬಾಯಾರಿಕೆ ಗಳೆನ್ನದೆ ಅಲೆಯುವುದರಲ್ಲಿ ಇನ್ನೂ ಜೀವದಿಂದ ಇದ್ದರೆ ಅದೇ ಹೆಚ್ಚು! ನಿರ್ಭಾಗ್ಯನೂ ಅಲ್ಪಮತಿಯೂ ಆದ ಅವನು ಅವಳನ್ನು ಕ್ರೂರಮೃಗಗಳು ಸಂಚರಿಸುವ ಭಯಂಕರವಾದ ಕಾಡಿನಲ್ಲಿ ತೊರೆದು ಬಂದು ಬಿಟ್ಟನಯ್ಯಾ!" ಎಂದು ಉತ್ತರಕೊಟ್ಟನು. ಹೀಗೆ ನಿಷಧರಾಜನು ದಮಯಂತಿಯನ್ನು ನೆನೆದು ಕೊರಗುತ್ತ ಋತುಪರ್ಣನ ಅರಮನೆಯಲ್ಲಿ ಅಜ್ಙಾತವಾಸ ಮಾಡಿಕೊಂಡಿದ್ದನು. </span>
</p>
<p>
<span> ನಳನು ರಾಜ್ಯವನ್ನು ಕಳೆದುಕೊಂಡು ಹೆಂಡತಿಯೊಡನೆ ಕಾಡಿಗೆ ಹೋದನೆಂದು ತಿಳಿದಕೂಡಲೇ ಭೀಮರಾಜನು ಅವರನ್ನು ಹುಡುಕುವ ಸಲುವಾಗಿ ಪುಷ್ಕಳವಾದ ಹಣವನ್ನು ಕೊಟ್ಟು ಬ್ರಾಹ್ಮಣರನ್ನು ಕಳುಹಿಸಿದನು. “ಅವರನ್ನು ಕರೆದುಕೊಂಡು ಬಂದರೆ ನಿಮಗೆ ಒಂದು ಸಾವಿರ ಹಸುಗಳನ್ನು ಕೊಡುತ್ತೇನೆ.; ಅಗ್ರಹಾರವನ್ನು ಕೊಡುತ್ತೇನೆ; ನಗರದಂಥ ಗ್ರಾಮವನ್ನು ಕೊಡುತ್ತೇನೆ; ಅವರನ್ನು ಕರೆದುತರುವುದಾಗದಿದ್ದರೆ ದಮಯಂತಿಯೋ ನಳನೋ ಇರುವ ಸ್ಥಳವನ್ನು ತಿಳಿದುಬಂದು ಹೇಳಿದರೂ ಒಂದು ಸಾವಿರ ಹಸುಗಳನ್ನು ಕೊಡುತ್ತೇನೆ” ಎಂದು ಹೇಳಿದನು. ಅವರು ಎಲ್ಲಾ ದಿಕ್ಕುಗಳಿಗೂ ಹೋಗಿ ಹುಡುಕುತ್ತ, ಅವರಲ್ಲಿ ಒಬ್ಬನಾದ ಸುದೇವನೆಂಬ ಬ್ರಾಹ್ಮಣನು ಚೇದಿ ನಗರಕ್ಕೆ ಬಂದು ಸುನಂದೆಯ ಜೊತೆಯಲ್ಲಿದ್ದ ದಮಯಂತಿಯನ್ನು ಅರಮನೆಯಲ್ಲೇ ನೋಡಿದನು. ಹೊಗೆಯಿಂದ ಮುಚ್ಚಿದ ಬೆಂಕಿಯಂತೆ ಮಂಕಾಗಿ ಬಡವಾಗಿದ್ದರೂ ಅವಳ ಸೌಂದರ್ಯದಿಂದ ಗುರುತು ಹಿಡಿದನು. “ಪತಿಚಂತೆಯಿಂದ ವ್ಯಾಕುಲಳಾಗಿ ಹೇಗೋ ಜೀವಹಿಡಿದುಕೊಂಡು ಬತ್ತಿಹೋದ ಹೊಳೆಯಂತಿದ್ದಾಳೆ; ಆನೆ ಕಿತ್ತೊಗೆದ ತಾವರೆಯಂತಿದ್ದಾಳೆ! ಗಂಡನೆಂಬ ವಸ್ತು ಹೆಂಗಸಿಗೆ ಒಡವೆಯಲ್ಲದ ಒಡವೆ; ಆ ಒಡವೆ ಒಂದಿಲ್ಲದಿದ್ದರೆ ಎಂಥ ಸುಂದರಿಯೂ ಶೋಭಿಸಳು; ಅಯ್ಯೋ ಪಾಪ! ಈ ಮಂಗಳಾಂಗಿಯು ಎಂದಿಗೆ ತನ್ನ ದುಃಖದಿಂದ ಪಾರಾಗುವಳೋ!” ಎಂದುಕೊಂಡು ಅವಳನ್ನು ನೋಡಿ, ’ಅಮ್ಮಾ ನಾನು ಸುದೇವ; ನಿನ್ನ ಅಣ್ಣಸ ಸ್ನೇಹಿತ; ಭೀಮರಾಜನ ಅಪ್ಪಣೆಯಂತೆ ನಿನ್ನನ್ನು ಹುಡುಕಲು ಬಂದಿದ್ದೇನೆ. ನಿನ್ನ ತಾಯಿತಂದೆಗಳೂ ಸೋದರರೂ ಕುಶಲರಾಗಿದ್ದಾರೆ; ನಿನ್ನ ಮಕ್ಕಳೂ ಕ್ಷೇಮವಾಗಿದ್ದಾರೆ. ಆದರೆ ನಿನಗಾಗಿ ನಿನ್ನ ಬಂಧು ಬಳಗವೆಲ್ಲಾ ಜೀವಹೋದಂತಾಗಿದ್ದಾರೆ" ಎಂದನು. ದಮಯಂತಿಗೂ ಸುದೇವನ ಗುರುತಾಯಿತು. ಅವಳು ಗೋಳೋ ಎಂದು ಅತ್ತಳು. ಇದು ಸುನಂದೆಯ ಮೂಲಕ ಮಹಾರಾಣಿಗೆ ತಿಳಿಯಿತು. ಆಕೆಯು ಸುದೇವನನ್ನು ಕರೆಸಿ ವಿಚಾರಮಾಡಲು ನಿಜಸ್ಥಿತಿ ಗೊತ್ತಾಯಿತು. ದಮಯಂತಿಯು ತನ್ನ ಅಕ್ಕನ ಮಗಳೆಂದು ತಿಳಿದು ಅವಳನ್ನು ಆಲಿಂಗಿಸಿ ಉಪಚರಿಸಿದಳು. ಆಮೇಲೆ ತನ್ನ ತವರುಮನೆಗೆ ಬರಲು ತಡವಾಗಲಿಲ್ಲ; ಅವಳನ್ನು ನೋಡಿ ತಾಯಿತಂದೆ ಅಣ್ಣ ತಮ್ಮ ಮಕ್ಕಳು ಬಂಧುಗಳು ಎಲ್ಲರೂ ಸಂತೋಷಗೊಂಡರು. ದಮಯಂತಿ ಬಂದ ಸಲುವಾಗಿ ದೇವ ಬ್ರಾಹ್ಮಣರಿಗೆ ಪೂಜೋಪಚಾರಗಳು ನಡೆದುವು. ತಾನು ಮಾತು ಕೊಟ್ಟಿದ್ದಂತೆ ಭೀಮರಾಜನು ಸುದೇವನಿಗೆ ಒಂದು ಸಾವಿರ ಗೋವುಗಳನ್ನು ಕೊಟ್ಟನು. </span>
</p>
<p>
<span> ಅಂದಿನ ರಾತ್ರಿ ಕಳೆಯುತ್ತಿದ್ದ ಹಾಗೆಯೇ ದಮಯಂತಿಯು ತಾಯಿಯನ್ನು ಕುರಿತು “ಅಮ್ಮಾ! ನಾನು ಜೀವದಿಂದಿರಬೇಕಾದರೆ ನಿನ್ನ ಅಳಿಯನನ್ನು ಹುಡುಕಿಸು!” ಎಂದು ಕೇಳಿಕೊಂಡಳು. ಅದರಂತೆ ಅವನನ್ನು ಹುಡುಕಿಕೊಂಡು ಬರಲು ಬ್ರಾಹ್ಮಣರು ಸಿದ್ಧವಾದರು. ಅವರನ್ನು ಕುರಿತು ದಮಯಂತಿಯು “ನೀವು ಹೋದಕಡೆಗಳಲ್ಲೆಲ್ಲಾ ಜನ ಸೇರಿದ ಕಡೆಗಳಲ್ಲಿ ಮತ್ತೆ ಮತ್ತೆ ಹೀಗೆಂದು ಹೇಳಿ‘ಅಯ್ಯಾ ಜೂಜುಗಾರ! ಕಾಡಿನಲ್ಲಿ ನಿದ್ರೆ ಹೋಗಿ ಮಲಗಿದ್ದ ನಿನ್ನ ಪ್ರಿಯೆಯ ಸೀರೆಯನ್ನು ಹರಿದುಕೊಂಡು ಎಲ್ಲಿಗೆ ಹೋದೆ? ಅವಳು ಆ ಅರ್ಧ ಬಟ್ಟೆಯಲ್ಲಿಯೇ ಸಂಕಟ ಪಡುತ್ತ ನಿನ್ನನ್ನು ನಿರೀಕ್ಷಿಸಿಕೊಂಡಿದ್ದಾಳೆ. ಅದೇ ದುಃಖದಿಂದ ಯಾವಾಗಲೂ ಅಳುತ್ತಿರುವ ಅವಳಿಗೆ ಉತ್ತರ ಹೇಳು. ಸಮಾಧಾನ ಮಾಡು!” ನನ್ನಲ್ಲಿ ಮನಸ್ಸು ಕರಗಿ ದಯೆ ಹುಟ್ಟುವಂತೆ ಇದರ ಜೊತೆಗೆ ಇನ್ನು ಏನು ಹೇಳಬೇಕೋ ಅದನ್ನೂ ಹೇಳಿ - ಗಂಡನು ಹೆಂಡತಿಯನ್ನು ಸಾಕಿ ಸಲಹಿ ಮಾಡಬೇಕಾದದ್ದು ಧರ್ಮ. ಧರ್ಮವನ್ನು ತಿಳಿದವನಾಗಿಯೂ ನೀನು ಇದನ್ನು ಏಕೆ ಮಾಡುತ್ತಿಲ್ಲ? ನೀನು ಪ್ರಖ್ಯಾತನೂ ಪ್ರಾಜ್ಞನೂ ಸತ್ಕುಲಪ್ರಸೂತನೂ ದಯಾಶಾಲಿಯೂ ಆಗಿದ್ದು ಹೀಗೆ ನಿರ್ದಯನಾದದ್ದು ಅವಳ ಭಾಗ್ಯಹೀನತೆಯಿಂದಲೇ. ಆದ್ದರಿಂದ ಅವಳಲ್ಲಿ ದಯೆ ತೋರಿಸು. ಅಹಿಂಸೆಯೇ ಪರಮ ಧರ್ಮ. ಇದೇ ಮುಂತಾಗಿ ಹೇಳಿ ಯಾರಾದರೂ ಪ್ರತ್ಯುತ್ತರ ಕೊಟ್ಟರೆ ಆತ ಯಾರು ಎಲ್ಲಿದ್ದಾನೆ, ಎಂಬುದನ್ನು ಚೆನ್ನಾಗಿ ತಿಳಿದುಕೊಂಡು ಅದನ್ನೂ ಅವನು ಏನು ಹೇಳಿದನು ಎಂಬುದನ್ನೂ ನನಗೆ ಜಾಗ್ರತೆಯಾಗಿ ಬಂದು ತಿಳಿಸಿ. ಇದನ್ನು ನೀವು ಬೇಗ ಮಾಡಬೇಕು. ಅವನು ಐಶ್ವರ್ಯವಂತನಾಗಲೀ ನಿರ್ಗತಿಕನಾಗಲೀ ದ್ರವ್ಯವನ್ನು ಅಪೇಕ್ಷಿಸುವವನಾಗಲಿ ಅದನ್ನೂ ಅವನೇನು ಮಾಡುತ್ತಿದ್ದಾನೆ ಎಂಬುದನ್ನೂ ತಿಳಿದುಕೊಂಡು ಬನ್ನಿ; ಹೋಗಿ!" ಎಂದಳು. ಬ್ರಾಹ್ಮಣರು ಅವಳು ಹೇಳಿದ ಮಾತುಗಳನ್ನು ಅಲ್ಲಲ್ಲೇ ತಿಳಿಸುತ್ತ ನಳನನ್ನು ಹುಡುಕಿಕೊಂಡು ಹೊರಟರು. </span>
</p>
<p>
<span> ಹೀಗೆ ಅವರು ಹೊರಟ ಬಹು ದಿವಸದ ಮೇಲೆ ಪರ್ಣಾದನೆಂಬ ಬ್ರಾಹ್ಮಣನು ಹಿಂತಿರುಗಿ ಬಂದು ದಮಯಂತಿಯನ್ನು ನೋಡಿ, “ಅಮ್ಮಾ! ನಿಷಧರಾಜನನ್ನು ಹುಡುಕಿಕೊಂಡು ಹೊರಟು ನಾನು ಹಗಲೂ ರಾತ್ರಿಯೂ ಪ್ರಯಾಣ ಮಾಡುತ್ತ ಅಯೋಧ್ಯಾನಗರಕ್ಕೆ ಹೋಗಿ ರಾಜಸಭೆಯಲ್ಲಿ ನೀನು ಹೇಳಿದ ಮಾತುಗಳನ್ನು ಹೇಳಿದೆ. ಅದನ್ನು ಕೇಳಿ ಋತುಪರ್ಣರಾಜನಾಗಲೀ ಅವನ ಪರಿವಾರದವರಾಗಲೀ ಯಾರೂ ಏನೂ ಹೇಳಲಿಲ್ಲ. ಆದರೆ ಬಾಹುಕನೆಂಬ ಅವನ ಸಾರಥಿಯು ನಾನು ಒಬ್ಬನೇ ಇದ್ದಾಗ ಉತ್ತರಕೊಟ್ಟನು. ಅವನು ನೋಡುವುದಕ್ಕೆ ಕುರೂಪಿ; ಆಕಾರದಲ್ಲಿ ಕುಳ್ಳ; ಆದರೆ ರಥವನ್ನು ಬಹು ಶೀಘ್ರವಾಗಿ ನಡೆಸಬಲ್ಲವನಂತೆ. ಸೊಗಸಾಗಿ ಅಡಿಗೆ ಮಾಡಬಲ್ಲನಂತೆ; ಅವನು ನಿಟ್ಟುಸಿರು ಬಿಟ್ಟು ಅತ್ತು ಕರೆದು, ನನ್ನ ಯೋಗಕ್ಷೇಮ ವಿಚಾರಿಸಿ ಆಮೇಲೆ ‘ಕುಲಸ್ತ್ರೀಯರು ಕಷ್ಟಕ್ಕೆ ಸಿಕ್ಕಿದರೂ ತಮ್ಮನ್ನು ತಾವು ಕಾಪಾಡಿಕೊಳ್ಳುತ್ತಾರೆ. ಸುಖವನ್ನು ಕಳೆದುಕೊಂಡು ಕಷ್ಟಕ್ಕೆ ಸಿಕ್ಕಿ ಮಂಕು ಕವಿದು, ಅವಳನ್ನು ಬಿಟ್ಟದ್ದರಿಂದ ಅವನ ಮೇಲೆ ಆಕೆ ಕೋಪಿಸಿಕೊಳ್ಳಬಾರದು. ಹೇಗಾದರೂ ಜೀವನಸಾಗಲಿ ಎಂದು ಯತ್ನಮಾಡುವುದಕ್ಕೆ ಹೋದರೆ ಹಕ್ಕಿಗಳು ಉಟ್ಟಬಟ್ಟೆಯನ್ನು ಕಿತ್ತುಕೊಂಡು ಹೋದವು; ಇದೇ ಮುಂತಾದ ಹಲವು ಸಂಕಟಗಳಿಂದ ಸಂತಪಿಸುತ್ತಿರುವ ಅವನ ಮೇಲೆ ಆಕೆ ಕೋಪಿಸಿಕೊಳ್ಳಬಾರದು. ದೇಶಕೋಶಗಳನ್ನು ಕಳೆದುಕೊಂಡು ಆಂಥ ನಿರ್ಭಾಗ್ಯಸ್ಥಿತಿಯಲ್ಲಿದ್ದ ಗಂಡನು ತನ್ನನ್ನು ಪುರಸ್ಕರಿಸಲಿ ತಿರಸ್ಕರಿಸಲಿ ಅವನ ಮೇಲೆ ಆಕೆ ಕೋಪಿಸಿಕೊಳ್ಳಬಾರದು!” ಎಂದನು. ಅವನ ಆ ಮಾತನ್ನು ಕೇಳಿದ ಕೂಡಲೆ ಬಂದು ತಿಳಿಸಿದ್ದೇನೆ. ಇದನ್ನು ಮಹಾರಾಜನಿಗೆ ತಿಳಿಸುವುದೂ ಮುಂದೇನು ಮಾಡಬೇಕೆಂದು ಯೋಚಿಸುವುದೂ ನಿನಗೆ ಸೇರಿದ್ದಾಗಿದೆ. “ ಎಂದನು. ಈ ಮಾತನ್ನು ಕೇಳಿ ದಮಯಂತಿಯು ಕಣ್ಣಿನಲ್ಲಿ ನೀರು ತಂದುಕೊಂಡು ತಾಯಿಯ ಹತ್ತಿರಕ್ಕೆ ಹೋಗಿ ”ಅಮ್ಮಾ, ಈಗ ನಿನ್ನೆದುರಿಗೆ ಸುದೇವನನ್ನು ಕರೆದು ಅವನಿಗೆ ಒಂದು ಕೆಲಸವನ್ನು ಹೇಳುತ್ತೇನೆ.; ನನ್ನ ಮೇಲೆ ಪ್ರೀತಿಯಿದ್ದರೆ ಅದನ್ನು ತಂದೆಗೆ ತಿಳಿಸಬೇಡ. ಸುದೇವನು ನನ್ನನ್ನು ಕರೆತರುವುದಕ್ಕೆ ಹೋದಂತೆಯೆ ನಳಮಹಾರಾಜನನ್ನೂ ಕರೆತರುವುದಕ್ಕೆ ಅಯೋಧ್ಯೆಗೆ ಹೊರಡಲಿ“ ಎಂದು ಅವನಿಗೆ ಹೇಳಿ ಕಳುಹಿಸಿದಳು. ಪರ್ಣಾದನನ್ನು ಗೌರವಿಸಿ ಯಥೇಚ್ಛವಾದ ಹಣವನ್ನು ಕೊಟ್ಟು ”ಅಯ್ಯಾ! ನಿನ್ನಿಂದ ದೊಡ್ಡ ಉಪಕಾರವಾಯಿತು. ನಳವiಹಾರಾಜನು ಇಲ್ಲಿಗೆ ಬಂದ ಒಡನೆ ನಿನಗೆ ಇನ್ನೂ ಮರ್ಯಾದೆಮಾಡುತ್ತೇನೆ!“ ಎಂದಳು. ಅನಂತರ ಸುದೇವನಿಗೆ ”ಸುದೇವ! ಅಯೋಧ್ಯೆಗೆ ಹೋಗಿ, ‘ದಮಯಂತಿಯು ಇನ್ನೊಬ್ಬ ಗಂಡನನ್ನು ವರಿಸಲು, ಸ್ವಯಂವರವು ಏರ್ಪಟ್ಟಿದೆ. ರಾಜರೆಲ್ಲರೂ ಹೋಗುತ್ತಿದ್ದಾರೆ; ಲಗ್ನವನ್ನು ನಾಳೆಯೇ ಇಟ್ಟಿದೆ; ನಿನಗೆ ಅದರಲ್ಲಿ ಆಸಕ್ತಿಯಿದ್ದರೆ ಶೀಘ್ರದಲ್ಲಿಯೇ ಹೊರಡು!“ ಎಂದು ಹೇಳು” ಎಂದಳು. ಅವನು ಅದರಂತೆಯೇ ಮಾಡಿದನು. ಋತುಪರ್ಣನು ಬಾಹುಕನನ್ನು ಕರೆದು “ನಾನು ವಿದರ್ಭದೇಶಕ್ಕೆ ದಮಯಂತಿಯ ಸ್ವಯಂವರಕ್ಕೆ ಹೋಗಬೇಕೆಂದಿದ್ದೇನೆ. ನೀನು ಅಶ್ವಹೃದಯವನ್ನು ಬಲ್ಲವನು; ನನ್ನನ್ನು ಒಂದೇ ಹಗಲಿನಲ್ಲಿ ಅಲ್ಲಿಗೆ ಕರೆದುಕೊಂಡು ಹೋಗಬೇಕು!” ಎಂದು ಹೇಳಿದನು. ನಳನಿಗೆ ಆ ಮಾತನ್ನು ಕೇಳಿ ದುಃಖದಿಂದ ಹೃದಯವು ಸೀಳಿ ಎರಡು ಪಾಲಾದ ಹಾಗಾಯಿತು. “ದಮಯಂತಿಯು ದುಃಖಾತಿರೇಕದಿಂದ ಬುದ್ಧಿತೋರದೆ ಹೀಗೆ ಮಾಡುತ್ತಿದ್ದಾಳೆಯೆ? ಅಥವಾ ಇದೆಲ್ಲಾ ನನಗೋಸ್ಕರವಾಗಿ ಯೋಚಿಸಿರುವ ತಂತ್ರವೋ? ಪಾಪಿಯಾದ ನಾನು ನೀಚತನದಿಂದಲೂ ಅವಿವೇಕದಿಂದಲೂ ಅವಳಿಗೆ ಮೋಸಮಾಡಿದೆ. ಆದರೂ ಅವಳು ಬಹು ನಿರ್ದಯವಾದ ಕಾರ್ಯವನ್ನು ಕೈಕೊಂಡಿದ್ದಾಳೆ. ಲೋಕದಲ್ಲಿ ಸ್ತ್ರೀ ಸ್ವಭಾವವೆನ್ನುವುದೇ ಹೀಗೆ ತುಂಬ ಚಂಚಲ. ನನ್ನ ತಪ್ಪೂ ದಾರುಣವಾದದ್ದೇಯೆ. ಆದರೂ ಇಷ್ಟುಮಟ್ಟಿಗೆ ಸ್ನೇಹವನ್ನೆಲ್ಲಾ ತೊರೆದು, ಶೋಕಪರವಶಳಾಗಿ, ನಿರಾಶೆಯನ್ನು ಅವಲಂಬಿಸಿ ನಡೆದುಕೊಳ್ಳಲಾರಳು! ಅದರಲ್ಲಿಯೂ ಅವಳು ಮಕ್ಕಳ ತಾಯಿ! ಇದರಲ್ಲಿ ಸತ್ಯವಾವುದು ಅಸತ್ಯವಾವುದು ಎಂಬುದು ಅಲ್ಲಿಗ ಹೋದರೆ ಸರಿಯಾಗಿ ತಿಳಿಯುತ್ತದೆ. ಅಲ್ಲದೆ, ಅದರಿಂದ ಋತುಪರ್ಣನ ಕಾರ್ಯವೂ ಆದಂತಾಗುತ್ತದೆ. ನನ್ನ ಕಾರ್ಯವೂ ಆದಂತಾಗುತ್ತದೆ! ಎಂದು ನಿಶ್ಚಯಮಾಡಿಕೊಂಡು ”ಆಗಲಿ, ಒಂದೇ ಹಗಲಿನಲ್ಲಿ ವಿದರ್ಭನಗರಕ್ಕೆ ಕರೆದುಕೊಂಡು ಹೋಗುತ್ತೇನೆ!“ ಎಂದನು. ಅನಂತರ ಅಶ್ವಶಾಲೆಗೆ ಹೋಗಿ ತೇಜಶ್ಯಾಲಿಗಳಾದ ಸಿಂಧೂ ದೇಶದ ಕುದುರೆಗಳನ್ನು ಆರಿಸಿಕೊಂಡನು. ಅವು ಒಳ್ಳೆಯ ಜಾತಿಯವು; ವಾಯುವೇಗವುಳ್ಳವು; ಲಕ್ಷಣವಾದ ಹತ್ತು ಸುಳಿಗಳುಳ್ಳವು. ನೋಡುವುದಕ್ಕೆ ತೆಳ್ಳಗಿದ್ದ ಅವುಗಳನ್ನು ನೋಡಿ ಋತುಪರ್ಣನು ಅಸಮಾಧಾನಪಟ್ಟು ”ಏನಯ್ಯ! ಈ ಕುದುರೆಗಳು ಹೀಗಿವೆ? ಇವು ನಮ್ಮನ್ನು ಕರೆದುಕೊಂಡು ಹೋದಾವೇ? ಇವಕ್ಕೆ ಉಸಿರೇ ಇರುವಂತಿಲ್ಲ; ಪ್ರಯಾಣವೋ ದೊಡ್ಡದು!“ ಎಂದು ಆಕ್ಷೇಪಿಸಿದನು. ಬಾಹುಕನು ”ಇವು ಖಂಡಿತವಾಗಿಯೂ ನಮ್ಮನ್ನು ಸಕಾಲದಲ್ಲಿ ಕರೆದುಕೊಂಡು ಹೋಗುತ್ತವೆ; ಇವು ಬೇಡವೆನ್ನುವುದಾದರೆ ಮತ್ತಾವ ಕುದುರೆಗಳನ್ನು ಬೇಕಾದರೂ ಕಟ್ಟುತ್ತೇನೆ“ ಎಂದನು. ಋತುಪರ್ಣನು, ”ನನಗೇನು ಗೊತ್ತು? ನೀನು ಅಶ್ವವಿದ್ಯಾನಿಪುಣ; ನಿನಗೆ ಯಾವುದು ಬೇಕೋ ಅದನ್ನು ಬೇಗ ಹೂಡು!“ ಎಂದನು. ನಳನು ಮೊದಲು ತಾನು ಆರಿಸಿಕೊಂಡಿದ್ದ ಕುದುರೆಗಳನ್ನೇ ಹೂಡಿ, ಅವುಗಳನ್ನು ಸಮಾಧಾನ ಮಾಡಿದನು. ಋತುಪರ್ಣನೂ ವಾರ್ಷ್ಣೇಯನೂ ಕುಳಿತು ಬಾಹುಕನು ಚಪ್ಪರಿಸಿದ ಕೂಡಲೆ, ಕುದುರೆಗಳು ಅವರಿಗೆ ದಿಗ್ಭ್ರಮೆಯಾಗುವಂತೆ ರಥವನ್ನು ಹಾರಿಸಿಕೊಂಡು ಓಡತೊಡಗಿದುವು. ಆ ರಥಧ್ವನಿಯನ್ನೂ ಬಾಹುಕನು ಕುದುರೆಗಳನ್ನು ಬಿಡುವ ಸಾಮರ್ಥ್ಯವನ್ನೂ ನೋಡಿ ಋತುಪರ್ಣನು ಪರಮಾಶ್ಚರ್ಯಪಟ್ಟು ”ಇವನೇನು ಇಂದ್ರಸಾರಥಿಯಾದ ಮಾತಲಿಯೋ? ಇಲ್ಲ. ನಳಮಹಾರಾಜನೋ? ಅದೇ ವಯಸ್ಸು. ಅದೇ ತಿಳುವಳಿಕೆ; ಆದರೆ ಇವನು ನಳನಲ್ಲ: ಇಲ್ಲದಿದ್ದರೆ ಈ ಕುರೂಪವನ್ನು ನೋಡಿ ನಾನೇ ಭ್ರಾಂತಿಪಡುತ್ತಿದ್ದೇನೆಯೋ?“ ಎಂದು ಬಗೆಬಗೆಯಾಗಿ ಯೋಚಿಸುತ್ತಿದ್ದನು. ಋತುಪರ್ಣನು ಅವನ ಕೌಶಲ್ಯವನ್ನು ನೋಡಿ ತುಂಬ ಸಂತೋಷಪಟ್ಟನು. ರಥವು ನದಿ ಬೆಟ್ಟ ಕಾಡು ಕೊಳ ಎಲ್ಲವನ್ನೂ ದಾಟಿ ದಾಟಿ ಹೋಗುತ್ತಿರಲು ಋತುಪರ್ಣಸ ಉತ್ತರೀಯವು ಮಧ್ಯದಲ್ಲಿ ಬಿದ್ದುಹೋಯಿತು. ರಾಜನು ಸ್ವಲ್ಪ ನಿಲ್ಲಿಸು; ನನ್ನ ಉತ್ತರೀಯ ಬಿದ್ದುಹೋಯಿತು! ವಾರ್ಷ್ಣೇಯ ಅದನ್ನು ತೆಗೆದುಕೊಂಡು ಬಾ ಎನ್ನಲು, ನಳನು ಆಗಲೇ ಅಲ್ಲಿಂದ ಒಂದು ಯೋಜನ ಬಂದುಬಿಟ್ಟಿದ್ದೇವೆ. ಅದು ಸಾಧ್ಯವಿಲ್ಲ!” ಎಂದನು. ಸ್ವಲ್ಪ ಮುಂದೆ ಹೋಗಲು ಹಣ್ಣುಬಿಟ್ಟಿದ್ದ ಒಂದು ತಾಳೆಯ ಮರ ಕಂಡಿತು. ಅದನ್ನು ನೋಡಿ ಋತುಪರ್ಣನು “ನನಗೆ ಲೆಕ್ಕಾಚಾರದಲ್ಲಿ ಇರುವ ಸಾಮರ್ಥ್ಯವನ್ನು ನೋಡು! ಎಲ್ಲರೂ ಎಲ್ಲವನ್ನೂ ಬಲ್ಲವರಲ್ಲ; ಯಾರೂ ಸರ್ವಜ್ಞರಲ್ಲ; ಈ ಮರದಲಿ ಎಷ್ಟು ಎಲೆ ಇದೆ? ಎಷ್ಟು ಹಣ್ಣು ಇದೆ? ಎಷ್ಟು ಕೆಳಗೆ ಬಿದ್ದಿದೆ? ಕೆಳಗೆ ಉದಿರಿರುವುದರಲ್ಲಿ ಮೇಲೆ ಇರುವುದಕ್ಕಿಂತ ಒಂದು ಎಲಿ ಹೆಚ್ಚು, ಇಂದು ಹಣ್ಣು ಹೆಚ್ಚು! ಈ ಎರಡು ಕೊಂಬೆಗಳಲ್ಲಿ ಐದು ಕೋಟಿ ಎಲಿಗಳಿವೆ. ಎರಡುಸಾವಿರದ ತೊಂಬತ್ತೈದು ಹಣ್ಣುಗಳಿವೆ!” ಎಂದನು. ಕೂಡಲೆ ಬಾಹುಕನು ರಥದಿಂದ ಧುಮುಕಿ, ವಾರ್ಷ್ಣೇಯನನ್ನು ಲಗಾಮು ಹಿಡಿದುಕೊಂಡಿರೆಂದು ಹೇಳಿ, ಹಣ್ಣುಗಳನ್ನು ಎಣಿಸಿದನು. ಅವು ಸರಿಯಾಗಿದ್ದವು. ಅದನ್ನು ನೋಡಿ ನಳನಿಗೆ ಆಶ್ಚರ್ಯವಾಗಿ ಋತುಪರ್ಣನಿಂದ ಆ ವಿದ್ಯೆಯನ್ನು ಪಡೆಯಲಿಚ್ಛಿಸಿದನು. ನಳನು ಋತುಪರ್ಣನಿಗೆ ಅಶ್ವಹೃದಯವನ್ನೂ, ಋತುಪರ್ಣನು ನಳನಿಗೆ ಅಕ್ಷಹೃದಯವನ್ನೂ ಉಪದೇಶ ಮಾಡಿದರು. ಕೂಡಲೆ ನಳನಲ್ಲಿದ್ದ ಕಲಿಯು ಕರ್ಕೋಟಕನ ವಿಷವನ್ನು ಕಕ್ಕುತ್ತ ನಳನ ದೇಹದಿಂದ ಹೊರಬಿದ್ದನು. “ದಮಯಂತಿಯು ಕೊಟ್ಟ ಶಾಪದಿಂದಲೂ, ಕರ್ಕೋಟಕನ ವಿಷದಿಂದಲೂ ಇಷ್ಟುದಿನವೂ ನಿನ್ನೊಳಗೆ ಬಹು ಬಾಧೆಯನ್ನು ಅನುಭವಿಸುತ್ತಿದ್ದೆ!” ಎಂದು ಹೇಳಿ ಕಲಿಯು ಆ ತಾಳೆಮರದಲ್ಲಿ ಸೇರಿಕೊಂಡನು. ನಳನಿಗೆ ಸಂಕಟ ಕಡಿಮೆಯಾಯಿತು; ಕಷ್ಟ ಪರಿಹಾರವಾಯಿತು. ಆದರೆ ಕುರೂಪು ಮಾತ್ರ ಇತ್ತು.</span>
</p>
<p>
<span> ಅಂದಿನ ಸಂಜೆಯೇ ಅವರು ಕುಂಡಿನಪುರವನ್ನು ತಲುಪಿದರು. ಆ ರಥದ ಧ್ವನಿಯನ್ನು ಕೇಳಿ ದಮಯಂತಿಯು ಗುರುತಿಸಿದ್ದು ಮಾತ್ರವಲ್ಲದೆ ಅರಮನೆಯಲ್ಲಿದ್ದ ಆನೆ ಕುದುರೆ ನವಿಲು ಎಲ್ಲಾ ಗುರುತಿಸಿ ನಲಿಯುವುದಕ್ಕೆ ಮೊದಲುಮಾಡಿದವು. ಅವಳೂ ಉಪ್ಪರಿಗೆಯ ಮೇಲಕ್ಕೆ ಹೋಗಿ ನೋಡಲು, ಮಧ್ಯದ ಅಂಗಳದಲ್ಲಿ ರಥವನ್ನೂ ಅದರಲ್ಲಿ ಋತುಪರ್ಣ ವಾರ್ಷ್ಣೇಯ ಬಾಹುಕರನ್ನೂ ಕಂಡಳು. ಋತುಪರ್ಣನು ರಥದಿಂದ ಇಳಿದು ಭೀಮರಾಜನನ್ನು ನೋಡಲು ಅವನು, ಅವನನ್ನು ಸ್ವಾಗತಿಸಿ ಬಂದ ಕಾರ್ಯವೇನೆಂದು ಕೇಳಿದನು. ಹೆಂಗಸರು ಮಾಡಿದ್ದ ತಂತ್ರ ಅವನಿಗೆ ಗೊತ್ತಿರಲಿಲ್ಲ. ಋತುಪರ್ಣನು ಹೊರತು ಮತ್ತಾರೂ ರಾಜರು ಬಂದಿರಲಿಲ್ಲ; ಸ್ವಯಂವರದ ಸುದ್ದಿಯೇ ಇಲ್ಲ. ಇದನ್ನು ನೋಡಿ ಋತುಪರ್ಣನು, “ನಿನಗೆ ನಮಸ್ಕಾರಮಾಡಿ ಹೋಗೋಣವೆಂದು ಬಂದೆ!” ಎಂದು ಉತ್ತರವಿತ್ತನು. ನೂರು ಯೋಜನಕ್ಕೆ ಮೇಲ್ವಟ್ಟು ಈ ಅಲ್ಲಕಾರ್ಯಕ್ಕೆ ಬಂದಿದ್ದಾನೆಯೇ? ಇದು ಕಾರಣವಿರಲಾರದು!“ ಎಂದುಕೊಂಡು ಭೀಮರಾಜನು ಅವನನ್ನು ಗೌರವಿಸಿ ವಿಶ್ರಾಂತಿಗಾಗಿ ಬಿಡಾರಕ್ಕೆ ಕಳುಹಿಸಿಕೊಟ್ಟನು. ಋತುಪರ್ಣನೂ ವಾರ್ಷ್ಣೇಯನೂ ಅತ್ತ ಹೋಗಲು, ಇತ್ತ ಬಾಹುಕನು ರಥವನ್ನು ರಥಶಾಲೆಗೆ ತೆಗೆದುಕೊಂಡು ಹೋಗಿ ಕುದುರೆಗಳನ್ನು ಬಿಚ್ಚಿ ಉಪಚರಿಸಿ ತಾನು ರಥದಲ್ಲಿಯೇ ಕುಳಿತಿದ್ದನು. ದಮಯಂತಿಯು ಅವನನ್ನು ನೋಡಿ ”ರಥಧ್ವನಿಯೇನೋ ನಳನದರ ಹಾಗೆಯೇ ಇತ್ತು; ಆದರೆ ನಳನೇಇಲ್ಲ; ವಾರ಼್ಣೇಯನೇ ಈ ವಿದ್ಯೆಯನ್ನು ಕಲಿತಿರಬಹುದು; ಇಲ್ಲದಿದ್ದರೆ ನಳನಂತೆಯೇ ಋತುಪರ್ಣನೂ ರಥವನ್ನು ನಡೆಸಬಹುದು“ ಎಂದು ಚಿಂತಿಸುತ್ತ ಕೇಶಿನಿಯೆಂಬ ದೂತಿಯನ್ನು ಕರೆದು, ”ಈ ರಥದಲ್ಲಿ ಕುಳಿತಿರುವ ಗುಜ್ಜಾರಿಯೂ ಕುರೂಪಿಯೂ ಆದ ಸಾರಥಿ ಯಾರು ತಿಳಿದುಕೊಂಡು ಬಾ! ಅವನು ನಳನೇ ಇರಬೇಕೆಂದು ನನಗೆ ದೊಡ್ಡ ಸಂದೇಹ ಬಂದಿದೆ. ನನ್ನ ಹೃದಯ ಅದನ್ನೇ ಹೇಳುತ್ತಿದೆ. ಅವನೊಡನೆ ಮಾತನಾಡಿ, ಕೊನೆಗೆ ಪರ್ಣಾದನು ಹೇಳಿದ ವಾಕ್ಯಗಳನ್ನು ಹೇಳಿ ಏನು ಉತ್ತರ ಕೊಡುತ್ತಾನೋ ಅದನ್ನು ಬಂದು ತಿಳಿಸು" ಎಂದು ಆಜ್ಞೆ ಮಾಡಿದಳು. </span>
</p>
<p>
<span> ಅದರಂತೆ ಕೇಶಿನಿಯು ಬಾಹುಕನನ್ನು ಕಂಡು ಅವರು ಯಾವಾಗ ಹೊರಟು ಏಕೆ ಬಂದರು ಎಂದು ಕೇಳಲು, ಅವನು ಹಿಂದಿನ ದಿವಸ ಹೊರಟರೆಂದೂ ದಮಯಂತಿಯ ಎರಡನೆಯ ಸ್ವಯಂವರವೆಂದು ಕೇಳಿ ಅದಕ್ಕಾಗಿ ಬಂದರೆಂದೂ ಹೇಳಿದನು. </span>
</p>
<p>
<span> ಕೇಶಿನಿ - ಇನ್ನೊಬ್ಬ ಬಂದಿದ್ದಾನಲ್ಲ ಆತ ಯಾರು; ಆತನಿಗೇನು ಕೆಲಸ? ನಿನ್ನದೇನು ಉದ್ಯೋಗ?</span>
</p>
<p>
<span> ಬಾಹುಕ- ಆತನ ಹೆಸರು ವಾರ್ಷ್ಣೇಯ; ಅವನು ಹಿಂದೆ ನಳನಲ್ಲಿ ಸಾರಥಿಯಾಗಿದ್ದು ಈಗ ಋತುಪರ್ಣನಲ್ಲಿದ್ದಾನೆ. ನಾನು ಅಶ್ವಹೃದಯವನ್ನೂ ಪಾಕಶಾಸ್ತ್ರವನ್ನೂ ಬಲ್ಲೆ. ಆದ್ದರಿಂದ ನನ್ನನ್ನು ಋತುಪರ್ಣನು ಅಶ್ವಶಾಲೆಯ ಮತ್ತು ಪಾಕಶಾಲೆಯ ಯಜಮಾನನಾಗಿ ನೇಮಿಸಿದ್ದಾನೆ. </span>
</p>
<p>
<span> ಕೇಶಿನಿ - ನಳಮಹಾರಾಜ ಎಲ್ಲಿದ್ದಾನೆ ಎಂಬುದು ವಾರ್ಷ್ಣೇಯನಿಗೆ ಗೊತ್ತೆ? ನಿನ್ನ ಹತ್ತಿರ ಎಂದಾದರೂ ಹೇಳಿದ್ದನೇ?</span>
</p>
<p>
<span> ಬಾಹುಕ - ನಳನು ಕಷ್ಟಕ್ಕೆ ಸಿಕ್ಕಿದಮೇಲೆ ಅವನು ತನ್ನ ಇಬ್ಬರು ಮಕ್ಕಳನ್ನೂ ಇಲ್ಲಿ ಬಿಟ್ಟು ಎಲ್ಲಿಯೋ ಹೊರಟುಹೋದ. ಅವನ ವಿಚಾರ ಅವನೊಬ್ಬನಿಗೆ ಹೊರತು ಇನ್ನಾರಿಗೂ ತಿಳಿಯದು. ಅವನು ಇದ್ದರೂ ಇಲ್ಲದಂತೆ ರಹಸ್ಯವಾಗಿದ್ದಾನೆ.</span>
</p>
<p>
<span> ಕೇಶಿನಿ- ಅಯೋಧ್ಯೆಗೆ ಒಬ್ಬ ಬ್ರಾಹ್ಮಣ ಬಂದು ನಿನ್ನೊಡನೆ “ಅಯ್ಯಾ ಜೂಜುಗಾರ! ನನ್ನ ಬಟ್ಟೆಯಲ್ಲಿ ಅರ್ಧವನ್ನು ಹರಿದುಕೊಂಡು ನಿನ್ನಲ್ಲಿ ಅನುರಕ್ತಳಾಗಿದ್ದ ನನ್ನನ್ನು ಬಿಟ್ಟು ಎಲ್ಲಿ ಹೋದೆ?” ಎಂದು ಹೇಳಿದಾಗ ನೀನು ಏನು ಉತ್ತರಕೊಟ್ಟೆ? ಅದನ್ನು ನಮ್ಮ ರಾಜಪುತ್ರಿ ಕೇಳಬೇಕೆಂದು ಇಷ್ಟಪಡುತ್ತಾಳೆ.</span>
</p>
<p>
<span> ಈ ಮಾತನ್ನು ಕೇಳಿ ನಳನಿಗೆ ತುಂಬ ವ್ಯಥೆಯಾಯಿತು. ಕಣ್ಣಿನಲ್ಲಿ ನೀರು ತುಂಬಿತು. ಅದನ್ನು ತಡೆದುಕೊಂಡು ಸೆರೆಬಿಗಿದು ಅಸ್ಪಷ್ಟವಾದ ಮಾತಿನಿಂದ “ಕುಲಸ್ತ್ರೀಯರು ಕಷ್ಟಕ್ಕೆ ಸಿಕ್ಕಿದರೂ ತಮ್ಮನ್ನು ತಾವು ಕಾಪಾಡಿಕೊಳ್ಳುತ್ತಾರೆ. ಗಂಡಂದಿರಿಂದ ಬೇರೆಯಾದರೂ ಅವರ ಮೇಲೆ ಎಂದಿಗೂ ಕೋಪಿಸಿಕೊಳ್ಳುವುದಿಲ್ಲ.; ಅವರ ಸಚ್ಚರಿತ್ರೆಯೇ ಅವರ ಜೀವನದ ರಕ್ಷಾಕವಚ. ಜೀವನ ನಡೆದೀತೇನೋ ಎಂದು ಹಕ್ಕಿಗಳನ್ನು ಹಿಡಿಯುವುದಕ್ಕೆ ಹೋಗಿ ಅವು ಉಡುಗೆಯನ್ನು ಹೊತ್ತುಕೊಂಡು ಹೋಗಲು, ನಾನಾ ಸಂಕಟಗಳಿಗೆ ತುತ್ತಾದ ಅವನ ಮೇಲೆ ಆಕೆ ಕೋಪಿಸಿಕೊಳ್ಳಬಾರದು. ದೇಶಕೋಶಗಳನ್ನು ಕಳೆದುಕೊಂಡು ಹೊಟ್ಟೆಗಿಲ್ಲದೆ ಅಂಥ ನಿರ್ಭಾಗ್ಯ ಸ್ಥಿತಿಯಲ್ಲಿದ್ದ ಗಂಡನು ತನ್ನನ್ನು ಪುರಸ್ಕರಿಸಲಿ ತಿರಸ್ಕರಿಸಲಿ ..” ಎನ್ನುತ್ತ ದುಃಖವನ್ನೂ ಕಣ್ಣೀರನ್ನೂ ತಡೆದುಕೊಳ್ಳಲಾರದೆ ಗಟ್ಟಿಯಾಗಿ ಅತ್ತುಬಿಟ್ಟನು. ಆಗ ಕೇಶಿನಿಯು ಅಲ್ಲಿಂದ ಹೊರಟು ಇದೆಲ್ಲವನ್ನೂ ದಮಯಂತಿಗೆ ತಿಳಿಸಿದಳು. </span>
</p>
<p>
<span> ದಮಯಂತಿಗೆ ಶೋಕ ಸಂದೇಹಗಳೆರಡೂ ಹೆಚ್ಚಾದುವು. ಮತ್ತೆ ಕೇಶಿನಿಯನ್ನು ಕುರಿತು “ಆ ಬಾಹುಕನನ್ನು ಇನ್ನೂ ಸ್ವಲ್ಪ ಪರೀಕ್ಷೆಮಾಡಬೇಕು. ಕೇಶಿನಿ! ಅವನಿಗೆ ತಿಳಿಯದ ಹಾಗೆ ಅವನ ಹತ್ತಿರವಿದ್ದು ಅವನು ಯಾವಾಗ ಏನು ಮಾಡುತ್ತಾನೆ ಎಂಬುದನ್ನು ನೋಡಿ ಬಂದು ಹೇಳು. ಕೇಳಿದರೂ ಅವನಿಗೆ ಬೆಂಕಿ ಕೊಡಬೇಡಿ, ನೀರೂ ಕೊಡಬೇಡಿ. ಏನು ಮಾಡುತ್ತಾನೋ ನೋಡೋಣ! ಇನ್ನೇನಾದರೂ ವಿಶೇಷವನ್ನು ಕಂಡರೆ ಅದನ್ನೂ ಹೇಳು!” ಎಂದಳು. ಅವಳು ಹಾಗೆಯೇ ಹೋಗಿ ನೋಡಿಬಂದು, “ಅಮ್ಮಾ! ಆತನು ಶುದ್ದಾಚಾರವುಳ್ಳವನು. ಅಂಥ ಮನುಷ್ಯವ್ಯಕ್ತಿಯನ್ನು ನಾನು ಹಿಂದೆ ಎಂದೂ ನೋಡಿರಲಿಲ್ಲ, ಕೇಳಿಯೂ ಇರಲಿಲ್ಲ. ಅವನು ತಿರುಗಾಡುವಾಗ ತಲೆ ಬಗ್ಗಿಸುವುದಿಲ್ಲ; ಅವನು ಬಂದಾಗ ಕುಳ್ಳ ಬಾಗಿಲುಗಳು ತಾವೇ ಎತ್ತರವಾಗುತ್ತವೆ. ಇಕ್ಕಟ್ಟಾದವು ಹಿಗ್ಗುತ್ತವೆ. ಪಾಕಶಾಲೆಯಲ್ಲಿ ಅವನಿಗೆ ಬರಿಯ ಬಿಂದಿಗೆಗಳನ್ನು ಮಾತ್ರ ಒದಗಿಸಿತ್ತು. ಅವುಗಳನ್ನು ಅವನು ನೋಡಿದ ಕೂಡಲೆ ಅವು ನೀರಿನಿಂದ ತುಂಬಿದವು. ಒಂದು ಹಿಡಿ ಹುಲ್ಲನ್ನು ತಿರಿಚಿ ಹಿಡಿದುಕೊಂಡ ಕೂಡಲೆ ಅದು ಉರಿಯಲಾರಂಭಿಸಿತು. ಇನ್ನೊಂದು ಆಶ್ಚರ್ಯವೆಂದರೆ, ಬೆಂಕಿಯನ್ನು ಮುಟ್ಟಿದರೂ ಅವನ ಕೈ ಸುಡುವುದಿಲ್ಲ. ನೀರು ಬಗ್ಗಿಸಿದ ಹಾಗೆಲ್ಲಾ ಬರುತ್ತಲೇ ಇರುತ್ತದೆ. ಮತ್ತೊಂದು ದೊಡ್ಡ ಆಶ್ಚರ್ಯ ನಾನು ಕಂಡದ್ದೇನೆಂದರೆ ಅವನು ಹೂವುಗಳನ್ನು ಹಿಸುಕಿಹಾಕಿದರೂ ಅವು ಕಂದುವುದಿಲ್ಲ. ನಲುಗುವುದಿಲ್ಲ, ವಾಸನೆ ಕೆಡುವುದಿಲ್ಲ. ಈ ಅದ್ಭುತಗಳನ್ನು ನೋಡಿ ನಿನಗೆ ತಿಳಿಸೋಣವೆಂದು ಓಡೋಡಿ ಬಂದೆ!” ಎಂದಳು. ಆಮೇಲೆ ಅವಳೊಡನೆಯೇ ತನ್ನ ಇಬ್ಬರು ಮಕ್ಕಳನ್ನು ಅವನಲ್ಲಿಗೆ ಕಳುಹಿಸಲು, ಅವನು ಓಡಿಬಂದು ಅವುಗಳನ್ನು ಬಾಚಿ ತಬ್ಬಿಕೊಂಡು ತೊಡೆಯಮೇಲೆ ಕೂರಿಸಿಕೊಂಡು ಗಟ್ಟಿಯಾಗಿ ಅತ್ತನು. ಅನಂತರ ತಟ್ಟನೆದ್ದು ಮಕ್ಕಳನ್ನು ಬಿಟ್ಟು ಕೇಶಿನಿಯನ್ನು ಕುರಿತು “ಭದ್ರೆ! ಇವು ನನ್ನ ಮಕ್ಕಳ ಹಾಗೇ ಇವೆ; ಆದ್ದರಿಂದ ಅವನ್ನು ನೋಡಿದ ಕೂಡಲೆ ಕಣ್ಣೀರು ಬಂತು. ನೀನು ಮತ್ತೆ ಮತ್ತೆ ಇಲ್ಲಿಗೆ ಬರುತ್ತಿರುವುದನ್ನು ಯಾರಾದರೂ ನೋಡಿದರೆ ತಪ್ಪತಿಳಿದುಕೊಂಡಾರು! ನಾನೋ ಪರಕೀಯ; ಅತಿಥಿ; ಆದ್ದರಿಂದ ಹೋಗು! ನಮಸ್ಕಾರ!” ಎಂದನು.</span>
</p>
<p>
<span> ಈಗ ದಮಯಂತಿಯು ತಾಯಿಗೆ ಹೇಳಿಕಳುಹಿಸಿದಳು-“ಬಾಹುಕನೇ ನಳನಿರಬಹುದೆಂದು ಬಗೆಬಗೆಯಾಗಿ ಪರೀಕ್ಷೆ ಮಾಡಿದೆ; ಅವನ ರೂಪ ಒಂದರಲ್ಲಿ ಮಾತ್ರ ನನಗೆ ಸಂದೇಹ ಹೋಗಿಲ್ಲ; ಆದ್ದರಿಂದ ಅವನನ್ನಾದರೂ ಇಲ್ಲಿಗೆ ಬರಮಾಡು; ಇಲ್ಲ ನನ್ನನ್ನಾದರೂ ಅಲ್ಲಿಗೆ ಹೋಗಲು ಅನುಜ್ಞೆ ಕೊಡು” ಎಂದು. ಅವಳು ಭೀಮರಾಜನಿಗೆ ಹೇಳಿದಳು. ಇಬ್ಬರೂ ಒಪ್ಪಿ ನಳನನ್ನೇ ದಮಯಂತಿ ಇದ್ದೆಡೆಗೆ ಬರಮಾಡಿದರು. ಅವನನ್ನು ನೋಡಿ ದಮಯಂತಿಗೆ ದುಃಖ ಉಕ್ಕಿ ಬಂತು; ಅವಳು ಕಾವಿಯುಟ್ಟಿದ್ದಳು; ತಲೆ ಜಟೆಕಟ್ಟಿತ್ತು; ಮೈ ಕೊಳಕು ಕೊಳಕಾಗಿತ್ತು. ಈ ಅವಸ್ಥೆಯಲ್ಲಿ ಆ ಕುರೂಪಿ ಬಾಹುಕನನ್ನು ಕುರಿತು “ಬಾಹುಕ! ನಿರಪರಾಧಿಯಾದ ಪ್ರಿಯಪತ್ನಿಯನ್ನು ಆಯಾಸದಿಂದ ಮೈಮರೆತು ಮಲಗಿದ್ದಾಗ, ನಿರ್ಜನವಾದ ಕಾಡಿನಲ್ಲಿ ಬಿಟ್ಟುಹೋದ ಒಬ್ಬ ಧರ್ಮಾತ್ಮನನ್ನು ನೀನು ಈ ಹಿಂದೆ ನೋಡಿದ್ದೆಯಾ? ಪುಣ್ಯಶ್ಲೋಕನಾದ ನಳನಲ್ಲದೆ ಮತ್ತಾರು ಈ ಕೆಲಸ ಮಾಡಿಯಾರು? ಹಾಗೆ ನನ್ನನ್ನು ಬಿಟ್ಟುಹೋಗಲು ನಾನೇನು ತಪ್ಪು ಮಾಡಿದೆ? ದೇವತೆಗಳು ಪ್ರತ್ಯಕ್ಷವಾಗಿ ಬಂದು ಕುಳಿತಿದ್ದಾಗ ಅವರನ್ನು ಬಿಟ್ಟು ಅವನನ್ನು ನರಿಸಿದೆ. ಅಂಥವಳನ್ನು ಹಂಸಗಳ ಮಾತಿನಂತೆ ಅಗ್ನಿಸಾಕ್ಷಿಕವಾಗಿ ಮದುವೆಯಾದ ಹೆಂಡತಿಯನ್ನು ಮಕ್ಕಳ ತಾಯಿಯನ್ನು ಕೈಬಿಟ್ಟು ಎಲ್ಲಿ ಹೋದ?” ಎಂದಳು. ಈ ಮಾತನ್ನಾಡುವಾಗ ಅವಳ ಕಣ್ಣಿನಲ್ಲಿ ಧಾರಾಕಾರವಾಗಿ ನೀರು ಸುರಿಯುತ್ತಿತ್ತು. ನಳನೂ ಶೋಕಾರ್ತನಾಗಿ ಅಳುತ್ತ “ರಾಜ್ಯವನ್ನು ಕಳೆದುಕೊಂಡದ್ದೂ, ನಿನ್ನನ್ನು ಬಿಟ್ಟದ್ದೂ ನಾನು ಮಾಡಿದ ಕೆಲಸವಲ್ಲ; ಕಲಿಯೇ ಅದಕ್ಕೆ ಕಾರಣ; ಅವನು ನನ್ನಲ್ಲಿ ಸೇರಿಕೊಂಡಿದ್ದು ಬೆಂಕಿಯಲ್ಲಿ ಬೇಯುವಂತೆ ನಿನ್ನ ಶಾಪದಿಂದ ಸಂತತವಾಗಿ ಬೇಯುತ್ತಿದ್ದನು. ಆ ಪಾಪಿ ನನ್ನ ಯತ್ನದಿಂದಲೂ ತಪಶ್ಚರ್ಯೆಯಿಂದಲೂ ಪರಾಜಿತನಾಗಿ ನನ್ನನ್ನು ಬಿಟ್ಟು ಹೋದನು. ಆಮೇಲೆ ನಾನು ಇಲ್ಲಿಗೆ ಬಂದೆ. ಇನ್ನು ನಮ್ಮ ಕಷ್ಟ ಕೊನೆಗೊಂಡಿತೆಂದು ತೋರುತ್ತದೆ. ನಾನು ಇಲ್ಲಿಗೆ ಬಂದದ್ದು ನಿನ್ನ ಸಲುವಾಗಿಯೇ. ತನ್ನಲ್ಲಿ ಅನುರಕ್ತನಾದ ಗಂಡನನ್ನು ಬಿಟ್ಟು ನಿನ್ನಂಥವಳು ಹೇಗೆ ಮತ್ತೊಬ್ಬನನ್ನು ವರಿಸಿಯಾಳು? ದಮಯಂತಿ ನಿಶ್ಚಿಂತೆಯಾಗಿ ಎರಡನೆಯ ಸಾರಿ ಸ್ವಯಂವರ ಮಾಡಿಕೊಳ್ಳುತ್ತಾಳೆ ಎಂದು ರಾಜದೂತರು ಹೇಳುತ್ತ ದೇಶದೇಶಗಳಲ್ಲೆಲ್ಲಾ ಸುತ್ತುತ್ತಿದ್ದಾರಲ್ಲ ನೋಡೋಣ ಎಂದು ಋತುಪರ್ಣನೂ ಬಂದನು” ಎಂದನು. ಈ ಮಾತನ್ನು ಕೇಳಿ ದಮಯಂತಿಯು ಹೆದರಿ ನಡುಗುತ್ತಾ ಕೈಮುಗಿದುಕೊಂಡು “ಮಹಾರಾಜ! ನನ್ನಲ್ಲಿ ದೋಷವನ್ನು ಶಂಕಿಸಬೇಡ! ನಾನು ದೇವತೆಗಳನ್ನೂ ಬಿಟ್ಟು ನಿನ್ನನ್ನು ವರಿಸಿದೆನಲ್ಲವೇ? ನಾನು ಕಟ್ಟಿಕೊಟ್ಟ ಗಾಥೆಗಳನ್ನು ಹಾಡುತ್ತಾ ಬ್ರಾಹ್ಮಣರು ನಿನ್ನನ್ನು ಹುಡುಕಲು ಎಲ್ಲೆಡೆಗಳಿಗೂ ಹೋದರು. ಪರ್ಣಾದನೆಂಬುವನು ನಿಮ್ಮಲ್ಲಿಗೆ ಬಂದು ವಾಕ್ಯಕ್ಕೆ ತಕ್ಕ ಪ್ರತಿವಾಕ್ಯವನ್ನು ಉತ್ತರವಾಗಿ ತಂದಮೇಲೆ ನಾನು ನಿನ್ನನ್ನು ಬರಮಾಡಿಕೊಳ್ಳಲು ಈ ಉಪಾಯವನ್ನು ಹೂಡಿದೆ. ಒಂದು ಹಗಲಿಗೆ ನೂರು ಯೋಜನ ದೂರ ಕುದುರೆಗಳನ್ನು ನಡೆಸಬೇಕಾದರೆ ನಿನ್ನ ಹೊರತು ಇನ್ನು ಯಾರಿಂದಲೂ ಸಾಧ್ಯವಿಲ್ಲ ಎಂಬುದು ನನಗೆ ಗೊತ್ತು. ಇಗೋ ನಿನ್ನ ಪಾದಮುಟ್ಟಿ ಹೇಳುತ್ತೇನೆ. ಮನಸ್ಸಿನಲ್ಲಿಯೂ ನಾನು ಬೇರೆ ಯೋಚಿಸಿದವಳಲ್ಲ. ಇದಕ್ಕೆ ಚಂದ್ರ ಸೂರ್ಯರು ಸಾಕ್ಷಿ ವಾಯುದೇವನು ಸಾಕ್ಷಿ; ನನ್ನಲ್ಲಿ ಕಳಂಕವಿದ್ದರೆ ಅವರು ಈಗಲೇ ನನ್ನ ಪ್ರಾಣವನ್ನು ತೆಗೆಯಲಿ!” ಎಂದಳು. ಕೂಡಲೇ ಆಕಾಶವಾಣಿಯಾಗಿ ಅವಳು ಹೇಳಿದ್ದನ್ನು ಅನುಮೋದಿಸಿತು. ಪುಷ್ಪವೃಷ್ಟಿಯಾಯಿತು, ದೇವದುಂದುಭಿ ಮೊಳಗಿತು; ಸುಖವಾಗಿ ಗಾಳಿ ಬೀಸಿತು. ಅದನ್ನೆಲ್ಲಾ ನೋಡಿ ನಳನು ದಮಯಂತಿಯನ್ನು ಆಲಿಂಗಿಸಿಕೊಂಡು, ನಾಗರಾಜನು ಕೊಟ್ಟಿದ್ದ ವಸ್ತ್ರಗಳನ್ನು ಧರಿಸಿ ಅವನನ್ನು ಸ್ಮರಿಸಲು ತನ್ನ ನಿಜರೂಪವುಂಟಾಯಿತು. ದಮಯಂತಿಯು ಗಂಡನ ನಿಜರೂಪವನ್ನು ನೋಡಿ ಸಂತೋಷದಿಂದ ಚೀರಿ ಅವನನ್ನು ಆಲಿಂಗಿಸಿಕೊಂಡಳು. ಮೈಕೊಳೆಯಾಗಿದ್ದರೂ ಅವನ ತಲೆಯನ್ನು ತನ್ನ ಹೃದಯದಲ್ಲಿಟ್ಟುಕೊಂಡು ನಿಟ್ಟುಸಿರು ಬಿಟ್ಟು ಅಳುತ್ತ, ಬಹಳ ಹೊತ್ತು ಹಾಗೆಯೇ ಇದ್ದಳು. ಭೀಮರಾಜನಿಗೆ ಇದೆಲ್ಲವೂ ಹೆಂಡತಿಯ ಮೂಲಕ ತಿಳಿಯಿತು. ಅವನು “ನಳಮಹಾರಾಜನು ಸ್ನಾನಮಾಡಿ ದಮಯಂತಿಯೊಡನೆ ವಿಶ್ರಾಂತಿ ಪಡೆಯಲಿ; ನಾಳೆ ಬೆಳಿಗ್ಗೆ ಅವನನ್ನು ನೋಡುತ್ತೇನೆ!” ಎಂದನು. ಹೀಗೆ ಮೂರು ವರ್ಷ ಕಳೆದು ನಾಲ್ಕನೆಯ ವರ್ಷದಲ್ಲಿ ನಳನು ತನ್ನ ಹೆಂಡತಿಯೊಡಗೂಡಿದನು. ದಮಯಂತಿಯೂ ನಳನನ್ನು ಪಡೆದು ಅರ್ಧ ಪೈರು ಬಂದ ನೆಲವು ನೀರನ್ನು ಪಡೆದಂತೆ ಹರ್ಷಗೊಂಡಳು. </span>
</p>
<p>
<span> ಬೆಳಗಾದ ಮೇಲೆ ಮಾವನೂ ಅಳಿಯನೂ ಸೇರಿದರು; ಅಭಿವಾದನ ಆಶೀರ್ವಾದಗಳಾದುವು. ದಮಯಂತಿಯು ಗಂಡನೊಡನೆ ತಂದೆಗೆ ನಮಸ್ಕರಿಸಿದಳು. ಅವನು ಅವಳನ್ನು ಹಿಡಿದೆತ್ತಿ, ಯುಕ್ತರೀತಿಯಲ್ಲಿ ಸಮಾಧಾನ ಹೇಳಿದನು. ಊರಿನಲ್ಲೆಲ್ಲಾ ಜನಕ್ಕೆ ಸಂತೋಷವೂ ಸಂತೋಷ! ಬೀದಿಬೀದಿಗೂ ಬಾಗಲುಬಾಗಿಲಿಗೂ ಅಲಂಕಾರ ಮಾಡಿದರು. ಎಲ್ಲಾ ದೇವಾಲಯಗಳಲ್ಲಿಯೂ ಅರ್ಚನೆಗಳನ್ನು ನಡೆಸಿದರು. </span>
</p>
<p>
<span> ಋತುಪರ್ಣನಿಗೆ ತನ್ನ ಹತ್ತಿರ ಬಾಹುಕನ ರೂಪಿನಲ್ಲಿದ್ದವನು ನಳಮಹಾರಾಜನೆಂದೂ ಈಗ ತನ್ನ ಹೆಂಡತಿಯೊಡನೆ ಮತ್ತೆ ಸೇರಿದನೆಂದೂ ಕೇಳಿ ತುಂಬ ಹರ್ಷವಾಯಿತು. ಅವನು ನಳಮಹಾರಾಜನನ್ನು ಅಭಿನಂದಿಸಿ “ಮಹಾರಾಜ! ನನ್ನ ಮನೆಯಲ್ಲಿ ನೀನು ಅಜ್ಞಾತವಾಸ ಮಾಡಿಕೊಂಡಿದ್ದಾಗ ಬುದ್ಧಿಪೂರ್ವಕವಾಗಿಯಾಗಲಿ ಅಲ್ಲದೆಯಾಗಲಿ ಏನಾದರೂ ನನ್ನಿಂದ ಅಪಚಾರಗಳು ನಡೆದಿದ್ದರೆ ಅದನ್ನು ನೀನು ಕ್ಷಮಿಸಬೇಕು!” ಎಂದನು. ನಳನು, “ನಿನ್ನಿಂದ ಅಪಚಾರವೇನು ನಡೆಯಿತು ಮಹಾರಾಜ! ಏನೂ ನಡೆಯಲಿಲ್ಲ. ನಡೆದಿದ್ದರೂ ನನಗೆ ಕೋಪವಿಲ್ಲ; ಅದೆಲ್ಲವೂ ಕ್ಷಮಿಸತಕ್ಕದ್ದೇಯೆ; ಹಿಂದೆಯೇ ನೀನು ನನ್ನ ಸ್ನೇಹಿತನೂ ಸಂಬಂಧಿಯೂ ಆಗಿದ್ದೆ; ಇನ್ನು ಮೇಲಂತೂ ಆ ಸ್ನೇಹ ಸಂಬಂಧಗಳು ಅತಿಶಯವಾಗುತ್ತವೆ. ನಿನ್ನಲ್ಲಿ ನಾನು ಸುಖವಾಗಿದ್ದೆ; ನನ್ನ ಮನೆಯಲ್ಲಿದ್ದಂತೆಯೇ ಇದ್ದೆ. ನೀನು ಒಪ್ಪುವುದಾದರೆ ನನ್ನಲ್ಲಿರುವ ಅಶ್ವವಿದ್ಯೆಯನ್ನು ನಿನಗೆ ಉಪಕಾರರೂಪವಾಗಿ ಕೊಡಲಿಚ್ಛಿಸುತ್ತೇನೆ!” ಎಂದನು. ಋತುಪರ್ಣನು ಒಪ್ಪಿ ಅದನ್ನು ಅವನಿಂದ ಪಡೆದು ಬೇರೊಬ್ಬ ಸಾರಥಿಯೊಡನೆ ತನ್ನ ಊರಿಗೆ ಪ್ರಯಾಣ ಮಾಡಿದನು. </span>
</p>
<p>
<span> ಋತುಪರ್ಣನು ತನ್ನ ಊರಿಗೆ ಪ್ರಯಾಣಮಾಡಿದ ಸುಮಾರು ಒಂದು ತಿಂಗಳವರೆಗೂ ನಳನು ಕುಂಡಿನಪುರದಲ್ಲಿಯೇ ಇದ್ದು ಅನಂತರ ಒಂದು ದಿವಸ ಭೀಮರಾಜನಿಗೆ ಹೇಳಿ ಮಿತಪರಿವಾರದೊಡನೆ ನಿಷಧದೇಶಕ್ಕೆ ಹೋಗಿ ಪುಷ್ಕರನನ್ನು ಕಂಡು ಅವನನ್ನು ಜೂಜಿಗೆ ಕರೆದನು. “ಈಗ ಬೇಕಾದಷ್ಟು ಧನವನ್ನು ಸಂಪಾದಿಸಿಕೊಂಡು ಬಂದಿದ್ದೇನೆ. ಇದೆಲ್ಲವನ್ನೂ ದಮಯಂತಿಯನ್ನೂ ಒಡ್ಡುತ್ತೇನೆ. ನಿನ್ನ ರಾಜ್ಯವನ್ನು ನೀನು ಒಡ್ಡು; ಜೊತೆಗೆ ಪ್ರಾಣವನ್ನೂ ಒಡ್ಡೋಣ. ನಿನಗೆ ಜೂಜು ಬೇಡದಿದ್ದರೆ ಯುದ್ದಕ್ಕೆ ಬಾ! ಇದು ವಂಶಪರಂಪರೆಯಿಂದ ಬಂದ ರಾಜ್ಯ. ಇದನ್ನು ಬಿಡಲಾರೆ!”ಎಂದನು. ಪುಷ್ಕರನು ನಗುತ್ತ “ಪುಣ್ಯವಶದಿಂದ ಒಡ್ಡಲು ಹಣವನ್ನು ಸಂಪಾದಿಸಿಕೊಂಡು ಬಂದೆ. ದಮಯಂತಿಯ ಕಷ್ಟವೂ ಕಳೆಯಿತು. ಇನ್ನು ಅವಳು ಅಪ್ಸರಸ್ತ್ರೀಯು ಇಂದ್ರನನ್ನು ಸೇವಿಸುವಂತೆ ನನ್ನನ್ನು ಸೇವಿಸಲಿ! ನಿತ್ಯವೂ ನಾನು ಅವಳ ಯೋಚನೆಯಲ್ಲಿಯೇ ಇದ್ದೆ!” ಎಂದನು. ಅವನ ಈ ತಲೆಹರಟೆಯನ್ನು ಕೇಳಿ ನಳನಿಗೆ ಅಲ್ಲೇ ಕತ್ತಿಯಿಂದ ಅವನ ಕತ್ತನ್ನು ಕಡಿದುಹಾಕಿಬಿಡುವಷ್ಟು ಸಿಟ್ಟು ಬಂದಿತು. ಆದರೆ ಕಣ್ಣು ಕೆಂಪಗೆ ಮಾಡಿಕೊಂಡು “ಏಕೆ ಮಾತಾಡುತ್ತೀಯೆ? ಗೆದ್ದು ಆಮೇಲೆ ಮಾತಾಡುವಿಯಂತೆ!” ಎಂದು ಮೂದಲಿಸಿದನು. ಆಟ ಮೊದಲಾಯಿತು. ಒಂದೇ ಆಟದಲ್ಲಿ ಪುಷ್ಖರನು ತನ್ನ ಸರ್ವಸ್ವವನ್ನೂ ಪ್ರಾಣವನ್ನೂ ನಳನಿಗೆ ಸೋತನು. ನಳನು ನಗುತ್ತ “ಈಗ ಈ ರಾಜ್ಯವೆಲ್ಲವೂ ನನ್ನದಾಯಿತು. ನಿಷ್ಕಂಟಕವಾಯಿತು. ನೀಚ! ದಮಯಂತಿಯು ನಿನಗೆ ನೋಡುವುದಕ್ಕೂ ಸಿಗುವುದಿಲ್ಲ. ನೀನೂ ನಿನ್ನ ಪರಿವಾರವೂ ಈಗ ಅವಳಿಗೆ ದಾಸರು. ಮೂಢ! ಹಿಂದೆ ನೀನು ಗೆದ್ದದ್ದು ಕಲಿಯ ಪ್ರಭಾವದಿಂದ; ಅದನ್ನು ನೀನು ಅರಿಯೆ. ಮತ್ತೊಬ್ಬರ ತಪ್ಪನ್ನು ನಾನು ನಿನ್ನ ಮೇಲೆ ಹೊರಿಸುವುದಿಲ್ಲ. ನೀನು ಸುಖವಾಗಿ ಬದುಕಿರು. ಪುಷ್ಕರ! ನೀನು ನನ್ನ ಸೋದರ; ಆ ಸೋದರಸ್ನೇಹವನ್ನು ಬಿಡಬೇಡ; ನಾನೂ ನಿನ್ನಲ್ಲಿ ಪ್ರೀತಿಯಿಟ್ಟಿರುತ್ತೇನೆ!” ಎಂದು ಅವನನ್ನು ಸಮಾಧಾನಗೊಳಿಸಿದನು. ಪುಷ್ಕರನೂ ನಳನಿಗೆ ಕೈಮುಗಿದು ನಮಸ್ಕರಿಸಿ “ನಿನ್ನ ಕೀರ್ತಿ ಅಕ್ಷಯವಾಗಲಿ; ನೀನು ಸಾವಿರಕಾಲ ಸುಖವಾಗಿ ಬಾಳು; ನೀನು ನನ್ನ ಪ್ರಾಣದಾತ!” ಎಂದು ಹೇಳಿ ಸಂತೋಷದಿಂದ ತನ್ನ ಊರಿಗೆ ಹೊರಟುಹೋದನು. </span>
</p>
<p>
<span> ಊರು ಶಾಂತವಾಯಿತು, ಸಂತೋಷಗೊಂಡಿತು; ಎಲ್ಲೆಲ್ಲೂ ಉತ್ಸವಗಳಾದುವು. ಆಗ ನಳನು ದಮಯಂತಿಯನ್ನು ಕರೆದುಕೊಂಡು ಬಂದು ಅವಳೊಡನೆಯೂ ಮಕ್ಕಳೊಡನೆಯೂ ದೇವೇಂದ್ರನಂತೆ ಸುಖವಾಗಿದ್ದನು. </span>
</p>
<p>
<span> ಬೃಹದಶ್ವನು ಈ ಕಥೆಯನ್ನು ಹೇಳಿ “ಮಹಾರಾಜ! ನಳನು ಜೂಜಿನಿಂದ ಹೀಗೆ ಹೆಂಡತಿಯೊಡನೆ ಪಡಬಾರದ ಕಷ್ಟಪಟ್ಟು, ಅಮೇಲೆ ಒಬ್ಬೊಂಟಿಗನಾಗಿ ಘೋರವಾದ ದುಃಖವನ್ನು ಅನುಭವಿಸಿ, ಕೊನೆಗೆ ಮತ್ತೆ ಅಭ್ಯುದಯವನ್ನು ಪಡೆದನು. ನಿನ್ನ ಜೊತೆಯಲ್ಲಿ ನಿನ್ನ ತಮ್ಮಂದಿರಿದ್ದಾರೆ. ಕೃಷ್ಣೆಯಿದ್ದಾಳೆ. ಈ ಕಾಡಿನಲ್ಲಿ ಧರ್ಮಚಿಂತನೆ ಮಾಡುತ್ತ ಸುಖವಾಗಿದ್ದೀಯೆ. ನೀನೇಕೆ ಕೊರಗಬೇಕು? ಮತ್ತೆ ನಿನ್ನನ್ನು ಎಲ್ಲಿ ಜೂಜಿಗೆ ಕರೆಯುತ್ತಾರೋ ಎಂದು ನೀನು ಹೆದರಬೇಡ; ನನಗೆ ಅಕ್ಷಹೃದಯ ಗೊತ್ತು. ನಾನು ಅದನ್ನು ನಿನಗೆ ಹೇಳಿಕೊಡುತ್ತೇನೆ!” ಎಂದನು. ಧರ್ಮರಾಜನು ಸಂತೋಷದಿಂದ ಅದನ್ನು ಅವನಿಂದ ಕಲಿತನು.</span>
</p>
<p>
<span> ಪಾಂಡವರಿಗೆ ಅರ್ಜುನನಿಲ್ಲದೆ ಬೇಸರವಾಯಿತು; ಅದರಿಂದಲೂ ಮತ್ತು ಪುಣ್ಯಗಳಿಸುವ ಉದ್ದೇಶದಿಂದಲೂ ಅವರು ತೀರ್ಥಯಾತ್ರಿ ಹೊರಟು ನೈಮಿಷಾರಣ್ಯಕ್ಕೆ ಬಂದು ಗೋಮತಿಯಲ್ಲಿ ಸ್ನಾನಮಾಡಿ ಪ್ರಸಿದ್ಧವಾದ ಕ್ಷೇತ್ರಗಳನ್ನು ನೋಡುತ್ತ ಅಗಸ್ತ್ಯಾಶ್ರಮಕ್ಕೆ ಬಂದರು. ಅಲ್ಲಿ ಲೋಮಶನು ಅವರಿಗೆ ಅಗಸ್ತ್ಯ ಮಹಿಮೆಯನ್ನು ಹೇಳಿದನು:-</span>
</p>
<p>
<span> ಅಗಸ್ತ್ಯನು ವಿದರ್ಭರಾಜಪುತ್ತಿಯಾದ ಲೋಪಾಮುದ್ರೆಯನ್ನು ಮದುವೆಯಾಗಿ, ಅವಳೊಡನೆ ಸಂಸಾರವನ್ನು ಮಾಡಲು ಐಶ್ವರ್ಯ ಸಂಪಾದಿಸುತ್ತೇನೆಂದು ಅಲ್ಲಿ ಸುತ್ತುತ್ತ ಇಲ್ವಲನ ಹತ್ತಿರಕ್ಕೆ ಬಂದನು. ಇಲ್ವಲನು ಅಗಸ್ತ್ಯನನ್ನು ಉಪಚರಿಸಿ ತನ್ನ ಹತ್ತಿರ ಇದ್ದ ಆಡನ್ನು ಕೊಂದು ಅಡಿಗೆಮಾಡಿ ಅಗಸ್ತ್ಯನಿಗೆ ಬಡಿಸಿದನು. ಆ ಆಡು ತನ್ನ ತಮ್ಮನಾದ ವಾತಾಪಿ. ಬಂದವರಿಗೆ ಅವನನ್ನು ಹೀಗೆ ಆಹಾರಮಾಡಿ ಬಡಿಸಿ ಊಟವಾದ ಮೇಲೆ ‘ವಾತಾಪೀ ಬಾ!’ ಎಂದು ಕರೆಯುವುದು. ಅವನು ಅತಿಥಿಯ ಹೊಟ್ಟೆಯೊಡೆದುಕೊಂಡು ಬರುವುದು; ಆಮೇಲೆ ಹೊಟ್ಟೆಯೊಡೆದು ಸತ್ತ ಅತಿಥಿಯನ್ನು ಇಬ್ಬರೂ ತಿನ್ನುವುದು ಇದು ರೂಢಿಯಾಗಿತ್ತು. ಆದರೆ ಈಗ ಅಗಸ್ತ್ಯನು ಅವನನ್ನು ತಿಂದಕೂಡಲೆ ತೇಗಿ ‘ವಾತಾಪಿ! ಜೀರ್ಣವಾಗಿಬಿಡು’ ಎಂದನು. ಅವನು ಹೊಟ್ಟೆಯಲ್ಲಿಯೇ ಅರಗಿಹೋದನು. ಆಗ ಇಲ್ವಲನು ತಮ್ಮನನ್ನು ಕರೆದರೆ ಅವನು ಬರಲೇಇಲ್ಲ. ಆಮೇಲೆ ಅಗಸ್ತ್ಯನು ಇಲ್ವಲನನ್ನೂ ಸುಟ್ಟುಬಿಟ್ಟನು. </span>
</p>
<p>
<span> ವೃತ್ರಾಸುರ ಸಂಹಾರವಾದ ಮೇಲೆ ಅವನ ಸಹಾಯಕರಾಗಿದ್ದ ಕಾಲೇಯರೆಂಬ ರಾಕ್ಷಸರು ಸಮುದ್ರದಲ್ಲಿ ಅವಿತುಕೊಂಡು ರಾತ್ರಿಯ ಹೊತ್ತು ಆಶ್ರಮಗಳಿಗೆ ನುಗ್ಗಿ ಋಷಿಗಳನ್ನು ತಿನ್ನುತ್ತಿದ್ದರು. ದೇವತೆಗಳ ಪ್ರಾರ್ಥನೆಯಂತೆ ಅಗಸ್ತ್ಯನು ಸಮುದ್ರವನ್ನು ಆಪೋಶನಮಾಡಿ ಕುಡಿದು ಬರಿದು ಮಾಡಿಬಿಟ್ಟನು. ಆಮೇಲೆ ದೇವತೆಗಳು ಕಾಲೇಯರನ್ನು ಸುಲಭವಾಗಿ ಕೊಂದರು. </span>
</p>
<p>
<span> ಸಗರನ ಯಜ್ಞಾಶ್ವವು ಈ ಬರಿಗಡಲಲ್ಲಿ ಅದೃಶ್ಯವಾಗಲು ಅವನ ಅರವತ್ತು ಸಾವಿರ ಮಕ್ಕಳು ಅದನ್ನು ಅಗೆದು ಪಾತಾಳಕ್ಕೆ ಹೋದರು. ಅಲ್ಲಿ ಅದು ಕಪಿಲ ಋಷಿಯ ಹತ್ತಿರ ಓಡಾಡುತ್ತಿತ್ತು. ಅವನ ಮೇಲೆ ಹೋಗಿ ಬೀಳಲು ಅವರೆಲ್ಲರೂ ಅವನ ತೇಜಸ್ಸಿನಿಂದ ಸುಟ್ಟು ಬೂದಿಯಾದರು. ಮುಂದೆ ಅವರ ವಂಶದಲ್ಲಿ ಹುಟ್ಟಿದ ಭಗೀರಥನು ತಪಸ್ಸುಮಾಡಿ ಗಂಗೆಯನ್ನು ಭೂಲೋಕಕ್ಕೆ ತಂದು ಆ ಬೂದಿಯ ಮೇಲೆ ಹರಿಸಿ ಅವರಿಗೆ ಸದ್ಗತಿಯನ್ನು ಕಾಣಿಸಿದನು. ಸಾಗರವು ಮತ್ತೆ ತುಂಬಿತು. </span>
</p>
<p>
<span> ವಿಂಧ್ಯಪರ್ವತವು ಮೇಲೆ ಮೇಲೆ ಬೆಳೆಯುತ್ತ ಸೂರ್ಯ ಚಂದ್ರರ ಸಂಚಾರಕ್ಕೆ ಅಡ್ಡಿಯಾಯಿತು. ಆಗ ದೇವತೆಗಳ ಪ್ರಾರ್ಥನೆಯಂತೆ ಅಗಸ್ತ್ಯನು ಲೋಪಾಮುದ್ರೆಯೊಡನೆ ಅದರ ಹತ್ತಿರ ಹೋಗಿ “ಅಯ್ಯಾ ಪರ್ವತರಾಜ! ನಾನು ಕಾರ್ಯಾಂತರದಿಂದ ದಕ್ಷಿಣಕ್ಕೆ ಹೋಗಬೇಕಾಗಿದೆ. ಆದ್ದರಿಂದ ನಾನು ಹೋಗಿ ಬರುವವರೆಗೂ ನಿನ್ನ ಬೆಳವಣಿಗೆಯನ್ನು ನಿಲ್ಲಿಸಿರು” ಎಂದು ಹೇಳಿ ಅದನ್ನು ದಾಟಿಬಂದನು. ವಿಂಧ್ಯವು ಅದರಂತೆ ಬೆಳೆಯುವುದನ್ನು ನಿಲ್ಲಿಸಿತು. ಅಗಸ್ತ್ಯನು ಉತ್ತರಕ್ಕೆ ಹಿಂತಿರುಗಿ ಹೋಗಿಲ್ಲವಾಗಿ ಮತ್ತೆ ಬೆಳೆಯುವುದಕ್ಕೆ ಆರಂಭಿಸಿಯೇ ಇಲ್ಲ. </span>
</p>
<p>
<span> ಅಗಸ್ತ್ಯಾಶ್ರಮವನ್ನು ಬಿಟ್ಟು ಪಾಂಡವರು ಮುಂದೆ ನಂದೆ ಅಪರನಂದೆಯೆಂಬ ಪುಣ್ಯನದಿಗಳನ್ನೂ ಹೇಮಕೂಟವನ್ನೂ ನೋಡಿಕೊಂಡು ಕೌಶಿಕೀತೀರಕ್ಕೆ ಬಂದರು. ಅಲ್ಲಿ ವಿಭಾಂಡಕಮುನಿಯ ಆಶ್ರಮವಿತ್ತು. ಆ ವಿಭಾಂಡಕನ ಮಗನೇ ಋಷ್ಯಶೃಂಗ. ಲೋಮಶನು ಅವನ ಕಥೆಯನ್ನೂ ಹೇಳಿದನು:-</span>
</p>
<p>
<span> ಅಂಗದೇಶದಲ್ಲಿ ಲೋಮಪಾದನೆಂಬ ರಾಜನಿದ್ದನು. ಅವನ ರಾಜ್ಯದಲ್ಲಿ ಅನಾವೃಷ್ಟಿಯಿಂದ ಘೋರಕ್ಷಾಮವುಂಟಾಯಿತು. ಋಷ್ಯಶೃಂಗನನ್ನು ಕರೆಸಿದರೆ ಪರಿಶುದ್ಧನೂ ಋಜುಸ್ವಭಾದವನೂ ಆದ ಆ ಋಷಿಯು ಕಾಲಿಟ್ಟ ಕೂಡಲೇ ಮಳೆ ಬಂದು ದೇಶವು ಸುಭಿಕ್ಷವಾಗುವುದೆಂದು ಮಹರ್ಷಿಯೊಬ್ಬನು ಹೇಳಿದನು. ಆದರೆ ಅವನನ್ನು ಕರೆತರುವುದು ಹೇಗೆ? ಅವನು ಪ್ರಪಂಚವನ್ನೇ ಕಂಡು ಅರಿಯನು. ತಮ್ಮ ತಂದೆ ಹೊರತು ಮತ್ತಾರನ್ನೂ ಕಾಣನು. ಆದರೂ ಕೆಲವು ವೇಶ್ಯೆಯರನ್ನು ಕಳುಹಿಸಲು ಅವರು ವಿಭಾಂಡಕನಿಲ್ಲದ ವೇಳೆಯಲ್ಲಿ ಋಷ್ಯಶೃಂಗನನ್ನು ಮೋಹಗೊಳಿಸಿ ಅವನ್ನು ಅಂಗರಾಜ್ಯಕ್ಕೆ ಕರೆತಂದರು. ಮಳೆಬಂದು ದೇಶವು ಸುಭಿಕ್ಷವಾಯಿತು. ಲೋಮಪಾದನು ತನ್ನ ಮಗಳಾದ ಶಾಂತೆಯನ್ನು ಅವನಿಗೆ ಮದುವೆಮಾಡಿಕೊಟ್ಟು ಅವನನ್ನು ತನ್ನ ಅರಮನೆಯಲ್ಲಿಟ್ಟುಕೊಂಡನು.</span>
</p>
<p>
<span> ಅಲ್ಲಿಂದ ಮುಂದಕ್ಕೆ ಹೋಗುತ್ತ ಅವರು ಮಹೇಂದ್ರಪರ್ವತಕ್ಕೆ ಬಂದರು. ಅದು ಪರಶುರಾಮಕ್ಷೇತ್ರ; ಅಲ್ಲಿ ಪರಶುರಾಮ, ಕಾರ್ತವೀರ್ಯ ಇವರ ಚರಿತ್ರೆಯನ್ನೆಲ್ಲಾ ಕೇಳಿದರು. ಅಲ್ಲಿ ಚತುರ್ದಶಿ ಅಷ್ಟಮಿ ಈ ಎರಡು ದಿನಗಳಲ್ಲಿ ಪರಶುರಾಮನು ತಪಸ್ವಿಗಳಿಗೆ ಕಾಣಿಸಿಕೊಳ್ಳುತ್ತಿದ್ದನು. ಚತುರ್ದಶಿಯು ಹತ್ತಿರವೇ ಇದ್ದದ್ದರಿಂದ ಅಲ್ಲಿಯವರೆಗೆ ಆ ಸ್ಥಳದಲ್ಲಿಯೇ ಇದ್ದು ಅವನ ದರ್ಶನಮಾಡಿಕೊಂಡು ಮುಂದೆ ಹೊರಟರು. </span>
</p>
<p>
<span> ಆಮೇಲೆ ಪ್ರಭಾಸಪುರವನ್ನು ಹಾಯಿಸಿ ಪಯೋಷ್ಣೀನದಿಯ ತೀರಕ್ಕೆ ಬಂದರು. ಅಲ್ಲಿ ಹಿಂದೆ ಗಯನು ಏಳು ಅಶ್ವಮೇಧ ಯಜ್ಞಗಳನ್ನು ನಡೆಸಿ ಭೂರಿ ದಕ್ಷಿಣೆಗಳನ್ನು ಕೊಟ್ಟಿದ್ದನು. ಅವನು ಮರಳರಾಶಿಯಂತೆ, ಆಕಾಶದ ನಕ್ಷತ್ರಗಳಂತೆ, ಮಳೆಯ ಧಾರೆಗಳಂತೆ, ಲೆಕ್ಕಮಾಡುವುದಕ್ಕೇ ಸಾಧ್ಯವಿರಲಿಲ್ಲ. ಮುಂದೆ ವೈಢೂರ್ಯಪರ್ವತಕ್ಕೆ ಬಂದರು. ಅದರ ಹತ್ತಿರವಿದ್ದ ಒಂದು ಸರಸ್ಸಿನ ತೀರದಲ್ಲಿ ಚ್ಯವನನು ತಪಸ್ಸು ಮಾಡುತ್ತಿದ್ದನು. ಅವನ ಸುತ್ತ ಹುತ್ತ ಬೆಳೆದುಕೊಂಡಿತ್ತು. ಅಲ್ಲಿಗೆ ಒಂದು ದಿವಸ ಶರ್ಯಾತಿಯು ತನ್ನ ಹೆಂಡತಿ ಮಕ್ಕಳೊಡನೆ ಬಂದಿರಲು ಅವನ ಮಗಳಾದ ಸುಕನ್ಯೆಯು ಅಲ್ಲಲ್ಲಿ ಓಡಾಡುತ್ತ ಹುತ್ತದ ಹತ್ತಿರಕ್ಕೆ ಬಂದು ಅದರೊಳಗಿನಿಂದ ಮಣಿಗಳಂತೆ ಏನೋ ಎರಡು ಹೊಳೆಯುತ್ತಿರಲು ಕುತೂಹಲದಿಂದ ಅವುಗಳನ್ನು ಮುಳ್ಳಿನಿಂದ ಚುಚ್ಚಿದಳು. ಅವು ಚ್ಯವನ ಋಷಿಯ ಕಣ್ಣುಗಳು. ಅವನ ಕಣ್ಣುಗಳಿಂದ ರಕ್ತ ಸುರಿದು ಇಂಗಿಹೋಗಲು ಶರ್ಯಾತಿಯ ಸೇನಾಪರಿವಾರದಲ್ಲಿ ಮಲಮೂತ್ತಗಳು ಕಟ್ಟಿ ಹಿಂಸೆಯಾಯಿತು. ಸುಕನ್ಯೆಯಿಂದ ಅವಳು ಮಾಡಿದ ಹುಡುಗುಚೇಷ್ಟೆಯನ್ನು ಕೇಳಿ ಶರ್ಯಾತಿಯು ಹುತ್ತಕ್ಕೆ ಬಂದು ಚ್ಯವನನನ್ನು ಕಂಡು ಕ್ಷಮೆಬೇಡಿದನು. ಅವನು ಸುಕನ್ಯೆಯನ್ನು ತನಗೆ ಮದುವೆಮಾಡಿಕೊಟ್ಟರೆ ಕ್ಷಮಿಸುವುದಾಗಿ ಹೇಳಲು ಶರ್ಯಾತಿಯು ಹಾಗೆಯೇ ಮಾಡಿ ಸುಕನ್ಯೆಯನ್ನು ಅಲ್ಲಿಯೇ ಬಿಟ್ಟುಹೋದನು. ಸುಕನ್ಯೆಯು ತನ್ನ ಈ ಕುರುಡುಗಂಡನನ್ನು ನಿಷ್ಠೆಯಿಂದ ಸೇವಿಸುತ್ತಿರಲು ಒಂದು ದಿನ ಅಶ್ವಿನೀದೇವತೆಗಳು ಬಂದು ಅವಳನ್ನು ಅಪೇಕ್ಷಿಸಿದರು. ಅವಳು ಒಪ್ಪಲಿಲ್ಲ. ಕೊನೆಗೆ ಅವರು ಅವಳ ಗಂಡನಿಗೆ ಆ ಸರೋವರದಲ್ಲಿ ಸ್ನಾನಮಾಡಿಸಿ ತಮ್ಮಂತೆ ಯೌವನವೂ ರೂಪವೂ ಕಣ್ಣೂ ಬರುವಂತೆ ಮಾಡಿದರು. ಅವನು ಮುಂದೆ ಯಾಗಮಾಡಿ ಅದರಲ್ಲಿ ಅಶ್ವಿನೀದೇವತೆಗಳಿಗೆ ಸೋಮವನ್ನು ಕೊಟ್ಟನು. ಇಂದ್ರನು ಅದಕ್ಕೆ ಅಡ್ಡಿಬಂದು ತನ್ನ ವಜ್ರಾಯುಧವನ್ನು ಎತ್ತಲು ಚ್ಯವನನು ಅವನ ತೋಳನ್ನು ಹಾಗೆಯೇ ನಿಲ್ಲಸಿದನು.</span>
</p>
<p>
<span> ಅನಂತರ ಅವರು ಮೈತ್ರಗಿರಿಯ ಹತ್ತಿರ ಮಾಂಧಾತರಾಜನು ಯಾಗಗಳನ್ನು ಮಾಡಿದ ಸ್ಥಳಗಳನ್ನೂ ಸೋಮಕಾಶ್ರಮ ಮಾರ್ಕಂಡೇಯಾಶ್ರಮಗಳನ್ನೂ ನೋಡಿಕೊಂಡು ಮುಂದೆ ಹೋಗುತ್ತ ಜಲೆ ಉಪಜಲೆ ಎಂಬ ನದಿಗಳ ಹತ್ತಿರಕ್ಕೆ ಬಂದರು. ಅದು ಶಿಬಿ ಚಕ್ರವರ್ತಿಯು ಯಾಗಮಾಡಿದ ಸ್ಥಳ. ಶಿಬಿಚಕ್ರವರ್ತಿಯು ದಾನಧರ್ಮಗಳಿಗೆ ಬಹಳ ಪ್ರಸಿದ್ದನಾದವನು. ಒಂದು ಸಾರಿ ಇಂದ್ರಾಗ್ನಿಗಳು ಗಿಡುಗ ಪಾರಿವಾಳಗಳಾಗಿ ಯಜ್ಞದಲಿದ್ದ ಅವನನ್ನು ಪರೀಕ್ಷಿಸುವುದಕ್ಕೆ ಬಂದರು. ಪಾರಿವಾಳವು ಗಿಡುಗಕ್ಕೆ ಹೆದರಿ ಅವನನ್ನು ಮೊರೆಹೊಕ್ಕಿತು. ಗಿಡುಗವು, “ಅಯ್ಯಾ ಧರ್ಮಾತ್ಮಾ೧ ಇದೇನು ಧರ್ಮಕ್ಕೆ ವಿರುದ್ಧವಾಗಿ ನೀನು ಮಾಡುತ್ತಿರುವ ಕೆಲಸ? ಹಸಿವಿನಿಂದ ಪೀಡಿತನಾದ ನನ್ನ ಆಹಾರವನ್ನು ಏಕೆ ಮುಚ್ಚಿಟ್ಟುಕೊಂಡಿದ್ದೀಯೆ? ಬಿಡು!” ಎಂದಿತು. ಶಿಬಿಯು ತನ್ನ ಹತ್ತಿರ ಪ್ರಾಣಾಪಾಯಕ್ಕೆ ಹೆದರಿ ಆಶ್ರಯ ಪಡೆದಿರುವ ಪ್ರಾಣಿಯನ್ನು ತಾನು ಬಿಟ್ಟುಕೊಡುವುದಿಲ್ಲವೆಂದನು. ಗಿಡುಗವು“ಮಹಾರಾಜ! ನೀನು ಒಂದು ಪ್ರಾಣವನ್ನು ರಕ್ಷಿಸುವುದಕ್ಕೆ ಹೋದರೆ ಹಲವು ಪ್ರಾಣಿಗಳನ್ನು ಕೊಂದ ಪಾಪಕ್ಕೆ ಹೋಗುವೆ. ಏಕೆಂದರೆ ಈ ಪಾರಿವಾಳವಿಲ್ಲದೆ ನಾನು ಹಸಿದು ಸತ್ತರೆ, ನನ್ನ ಹಿಂದೆ ನನ್ನ ಹೆಂಡತಿ ಮಕ್ಕಳು ಸಾಯುತ್ತಾರೆ. ಆದ್ದರಿಂದ ಇದು ಧರ್ಮವಾಗುವುದಿಲ್ಲ. ಧರ್ಮಕ್ಕೆ ವಿರೋಧವಾಗದಿರುವುದೇ ಧರ್ಮ; ಧರ್ಮಕ್ಕೆ ಅಡ್ಡಿಬರುವುದು ಕುತ್ಸಿತ ಧರ್ಮ; ಇದನ್ನು ಯೋಚಿಸಿ ನೀನೇ ನಿಶ್ಚಯಿಸು!” ಎಂದು ವಾದಿಸಿತು. ಶಿಬಿಯು “ನಿನಗೆ ಆಹಾರ ತಾನೇ ಬೇಕಾದದ್ದು? ಹಸುವೋ ಹೋರಿಯೋ ಹಂದಿಯೋ ಜಿಂಕೆಯೋ ಕೋಣವೋ ನಿನಗೆ ಏನು ಬೇಕಾದರೆ ಅದನ್ನು ಇದಕ್ಕೆ ಬದಲಾಗಿ ಕೊಡುತ್ತೇನೆ” ಎಂದನು. ಗಿಡುಗವು ಒಪ್ಪಲಿಲ್ಲ. “ಗಿಡುಗಕ್ಕೆ ಆಹಾರ ಪಾರಿವಾಳ: ಇದು ದೇವರು ಮಾಡಿಟ್ಟಿದ್ದು; ನಾನು ಹಸು ಹೋರಿ ಹಂದಿಗಳನ್ನು ಕಟ್ಟಿಕೊಂಡು ಏನುಮಾಡಲಿ?” ಎಂದಿತು. ಕೊನೆಗೆ ಪಾರಿವಾಳದ ತೂಕಕ್ಕೆ ಸರಿಸಮನಾದ ಮಾಂಸವನ್ನು ಶಿಬಿಯು ತನ್ನ ಮೈಯಿಂದ ಕೊಡುವುದಾದರೆ ಗಿಡುಗವು ಒಪ್ಪುವುದಾಗಿ ಹೇಳಿತು. ಅದಕ್ಕೆ ಶಿಬಿಯು ಒಪ್ಪಿ ಚಿಂತಾಲನ್ನು ತರಿಸಿ ಒಂದು ಕಡೆ ಪಾರಿವಾಳವನ್ನಿಟ್ಟು ಇನ್ನೊಂದು ಕಡೆ ತನ್ನ ಮೈಯಿಂದ ಮಾಂಸವನ್ನು ಕುಯ್ದು ಕುಯ್ದು ಇಡುತ್ತಾ ಬಂದನು. ಎಷ್ಟು ಇಟ್ಟರೂ ಅದು ಪಾರಿವಾಳದ ತೂಕಕ್ಕೆ ಬರಲಿಲ್ಲ. ಆಗ ಶಿಬಿಯು ತಾನೇ ಹೋಗಿ ತಕ್ಕಡಿಯಲ್ಲಿ ಕುಳಿತನು. ಆಗ ಇಂದ್ರಾಗ್ನಿಗಳು ಪ್ರತ್ಯಕ್ಷರಾಗಿ ಅವನಿಗೆ ಬೇಕಾದ ವರಗಳನ್ನು ಕೊಟ್ಟುಹೋದರು.</span>
</p>
<p>
<span> ಅನಂತರ ಅವರು ಶ್ವೇತಕೇತುವಿನ ಆಶ್ರಮಕ್ಕೆ ಬಂದರು. ಶ್ವೇತಕೇತುವು ಸರಸ್ವತಿಯೊಡನೆಯೇ ವಾದಮಾಡಿದವನು. ಅವನೂ ಅವನ ಸೋದರಳಿಯನಾದ ಅಷ್ಟಾವಕ್ರನೂ ವಿದೇಹರಾಜನ ಪಟ್ಟಣಕ್ಕೆ ಹೋಗಿ ಅಲ್ಲಿ ವಂದಿಯೆಂಬುವನನ್ನು ವಾದದಲ್ಲಿ ಜಯಿಸಿ ನದಿಯಲ್ಲಿ ಮುಳುಗಿಸಿದರು. ವಂದಿಯು ಇದಕ್ಕೆ ಮೊದಲು ಅಷ್ಟಾವಕ್ರನ ತಂದೆಯಾದ ಕಹೋಡನನ್ನು ಹೀಗೆಯೇ ವಾದದಲ್ಲಿ ಸೋಲಿಸಿ ನೀರಿನಲ್ಲಿ ಮುಳುಗಿಸಿದ್ದನು. ಅಷ್ಟಾವಕ್ರನು ಸಮಂಗೆ ಎಂಬ ನದಿಯಲ್ಲಿ ಸ್ನಾನಮಾಡಲು ಅವನ ದೇಹದ ವಕ್ರತೆಯೆಲ್ಲಾ ಹೋಗಿ ನೆಟ್ಟಗಾಯಿತು. </span>
</p>
<p>
<span> ಹೀಗೆಯೇ ಅವರು ಅನೇಕ ಪ್ರದೇಶಗಳನ್ನೂ ಉತ್ತರಕುರುವನ್ನೂ ದಾಟಿ ಕೈಲಾಸ ಪರ್ವತವನ್ನೂ ನರನಾರಾಯಣಾಶ್ರಮವನ್ನೂ ಬದರೀವೃಕ್ಷವನ್ನೂ ಕಂಡರು. ಅದರ ಹತ್ತಿರ ಮಂಗಳವಾದ ಭಾಗೀರಥಿಯು ತಿಳಿಯಾಗಿಯೂ ತಂಪಾಗಿಯೂ ಹರಿಯುತ್ತಿತ್ತು; ದಿವ್ಯವಾದ ಹೂವುಗಳೂ ರಸ ತೊಟ್ಟಿಕ್ಕುವ ಹಣ್ಣುಗಳೂ ಇದ್ದವು: ಬ್ರಾಹ್ಮಣರೂ ಮಹರ್ಷಿಗಳೂ ಇದ್ದರು. ಅಲ್ಲಿ ಅವರು ಸ್ನಾನಾಹ್ನೀಕಗಳಲ್ಲಿಯೂ ದೇವಪಿತೃತರ್ಪಣಗಳಲ್ಲಿಯೂ ನಿರತರಾಗಿ ಆರು ದಿವಸಗಳಿದ್ದರು. </span>
</p>
<p>
<span> ಅಲ್ಲಿ ಒಂದು ದಿವಸ ಈಶಾನ್ಯವಾಯುವು ಒಂದು ದಿವ್ಯವಾದ ಸೌಗಂಧಿಕ ಪುಷ್ಪವನ್ನು ಹೊಡೆದುಕೊಂಡು ಬಂತು. ಅದು ಒಂದು ಶುಭಸೂಚನೆಯೆಂದು ಭಾವಿಸಿ ದ್ರೌಪದಿಯು ಸಂತೋಷದಿಂದ ಅದನ್ನು ಎತ್ತಿಕೊಂಡು ಭೀಮಸೇನನಲ್ಲಿಗೆ ಬಂದು, “ಭೀಮಸೇನ! ಈ ಹೂವನ್ನು ನೋಡಿದೆಯಾ, ಎಷ್ಟು ಸೊಗಸಾಗಿದೆ! ಇದನ್ನು ಧರ್ಮರಾಜನಿಗೆ ತೆಗೆದುಕೊಂಡು ಹೋಗಿ ಕೊಡುತ್ತೇನೆ. ಇಂಥ ಹೂಗಳನ್ನು ತುಂಬ ತಂದುಕೊಡು; ಕಾಮ್ಯಕವನಕ್ಕೆ ತೆಗೆದುಕೊಂಡು ಹೋಗೋಣ!” ಎಂದಳು. ಭೀಮನು ಅದರಂತೆ, ಗಾಳಿ ಆ ಹೂವನ್ನು ಹೊಡೆದುಕೊಂಡು ಬಂದ ದಿಕ್ಕನ್ನು ಹಿಡಿದು ಆಯುಧಪಾಣಿಯಾಗಿ ಹೊರಟನು. ಆ ಗಂಧಮಾದನ ಪರ್ವತದ ಗಾಳಿಯು ಸುಖವಾಗಿ ಬೀಸುತ್ತಿರಲು ತಂದೆಯು ಬೆನ್ನು ತಟ್ಟಿದಂತಾಗಿ, ಭೀಮನು ಅ ತಪ್ಪಲಲ್ಲೆಲ್ಲಾ ಹೂವನ್ನು ಹುಡುಕಿಕೊಂಡು ತಿರುಗುತ್ತಿದ್ದನು. ಗಿರಿನಿರ್ಝರಗಳು ಮುತ್ತಿನ ಹಾರಗಳಂತೆ ಬೀಳುತ್ತಿದ್ದವು. ಅಪ್ಸರಸ್ತ್ರೀಯರ ನೂಪುರ ಧ್ವನಿಯಂತೆ ಕೂಗುತ್ತ ನವಿಲುಗಳು ನರ್ತಿಸುತ್ತಿದ್ದವು. ಬಿಚ್ಚಿಎಸೆದ ಬಟ್ಟೆಗಳಂತೆ ಹೊಳೆಗಳು ಹಳ್ಳಗಳಲ್ಲಿ ಹರಿಯುತ್ತಿದ್ದವು. ಭಯವನ್ನೇ ಕಂಡು ಅರಿಯದ ಜಿಂಕೆಗಳು ಕುತೂಹಲದಿಂದ ನೋಡುತ್ತ ನಿಂತಿರುತ್ತಿದ್ದವು. ಇವುಗಳ ಮಧ್ಯೆ ಭೀಮನು ಲೀಲಾಜಾಲವಾಗಿ ಮತ್ತವಾರಣದಂತೆ ಹೋಗುತ್ತಿದ್ದನು. ವನವಾಸದಲ್ಲಿ ತೊಳಲುತ್ತಿರುವ ದ್ರೌಪದಿಗೆ ಈ ಹೂವಿನಿಂದ ಸ್ವಲ್ಪವಾದರೂ ಸಂತೋಷವಾದೀತೇನೋ ಎಂಬುದು ಅವನ ಆಸೆ. ಅದನ್ನು ಬೇಗ ತರುವುದು ಹೇಗೆ ಎಂದು ಯೋಚಿಸುತ್ತ ಭೀಮನು ಕಾಲಿಗೆ ವೇಗವನ್ನು ಹೆಚ್ಚುಮಾಡಿದನು. ದಾರಿಯಲ್ಲಿ ಸಿಕ್ಕುತ್ತಿದ್ದ ಆನೆಗಳ ಹಿಂಡನ್ನು ತನ್ನ ಕೂಗಿನಿಂದ ಓಡಿಸುತ್ತ, ಹುಲಿ ಸಿಂಹಗಳನ್ನು ಮರ್ದಿಸುತ್ತ ದಾರಿಗೆ ಅಡ್ಡಲಾದ ಗಿಡಮರಬಳ್ಳಿಗಳನ್ನು ಕಿತ್ತೊಗೆಯುತ್ತ ಮೇಲೆ ಮೇಲೆ ಏರಿಹೋಗುತ್ತಿದ್ದನು. ಅವನ ಗರ್ಜನೆಯಿಂದಲೇ ಮೃಗಗಳು ಚೆದರಿ ಚೆಲ್ಲಾಪಿಲ್ಲಿಯಾಗುತ್ತಿದ್ದವು.</span>
</p>
<p>
<span> ಹೀಗೆ ಹೋಗುತ್ತಿರುವಾಗ ದಾರಿಯಲ್ಲಿ ಒಂದು ದೊಡ್ಡ ಬಾಳೆಯತೋಟ ಸಿಕ್ಕಿತು. ಅವನು ಅದರೊಳಗೆ ಆನೆಯಂತೆ ನುಗ್ಗಿದನು. ಅವನ ಅವಾಂತರದಿಂದ ಪಕ್ಷಿಗಳೆಲ್ಲಾ ಹೆದರಿ ಹಾರಿಹೋದುವು. ಅಲ್ಲಿ ಒಂದು ದೊಡ್ಡ ಸರೋವರವನ್ನು ಕಂಡು ಅದರಲ್ಲಿ ಸ್ವೇಚ್ಛೆಯಾಗಿ ಸ್ನಾನಮಾಡಿ ಒಂದು ಸಾರಿ ತನ್ನ ಶಂಖವನ್ನು ಧ್ವನಿಮಾಡಿದನು. ಆ ಧ್ವನಿಯಿಂದ ಗಿರಿಗುಹೆಗಳೆಲ್ಲಾ ತುಂಬಿ ಮೊಳಗಿದುವು. ಅದನ್ನು ಕೇಳಿ ಅಲ್ಲಿ ತೂಕಡಿಸುತ್ತಿದ್ದ ಹನುಮಂತನೆಂಬ ದೊಡ್ಡ ವಾನರನು ಆಕಳಿಸಿ ತನ್ನ ಬಾಲವನ್ನು ಒಂದು ಸಾರಿ ಬಡಿದನು. ಆ ಮಹಾಶಬ್ದವನ್ನು ಕೇಳಿ ರೋಮಾಂಚನವಾಗಲು, ಭೀಮಸೇನನು ಅದನ್ನು ಅರಸಿ ಬಂದು ಒಂದು ದೊಡ್ಡ ಅರೆಬಂಡೆಯ ಮೇಲೆ ಮಲಗಿದ್ದ ವಾನರನನ್ನು ನೋಡಿದನು. ಅವನ ಮೈ ಹೊಂಬಣ್ಣವಾಗಿ ಮಿಂಚಿನಂತೆ ಹೊಳೆಯುತ್ತಿತ್ತು. ತನ್ನ ಕೆಂಗಣ್ಣುಗಳಿಂದ ನಿರ್ಭಯವಾಗಿ ನೋಡುತ್ತಿದ್ದ ಆ ಮಹಾವಾನರನ ಹತ್ತಿರಕ್ಕೆ ಹೋಗಿ ಭೀಮನು ಸಿಂಹನಾದ ಮಾಡಿದನು. ಹನುಮಂತನು ಕಣ್ಣು ತೆರೆದು ನಿರ್ಲಕ್ಷ್ಯವಾಗಿ “ಅಯ್ಯಾ, ನಾನು ಆಲಸ್ಯದಿಂದ ನಿದ್ರಿಸುತ್ತಿದ್ದರೆ ಏಕೆ ಎಬ್ಬಿಸಿದೆ? ನೀನು ತಿಳಿದವನಾದ್ದರಿಂದ ಪ್ರಾಣಿಗಳಲ್ಲಿ ದಯೆ ತೋರಬೇಕು. ನಾವಂತೂ ಮೃಗಗಳು. ಧರ್ಮವನ್ನರಿಯೆವು; ತಿಳಿದ ಮನುಷ್ಯರು ದಯೆ ತೋರಬೇಕು. ಅದು ಬಿಟ್ಟು ಅಲ್ಪಬುದ್ಧಿಯಿಂದ ನೀನು ಕಾಡಿನ ಪ್ರಾಣಿಗಳನ್ನೆಲ್ಲಾ ತೊಂದರೆಪಡಿಸುತ್ತಿದ್ದೀಯಲ್ಲಾ? ನೀನು ಯಾರು? ಮನುಷ್ಯ ಸಂಚಾರವಿಲ್ಲದ ಈ ಕಾಡಿಗೆ ಏಕೆ ಬಂದೆ? ಇಲ್ಲಿಂದ ಮುಂದೆ ಈ ಬೆಟ್ಟ ಕಡಿದು; ಸಿದ್ದಗತಿ ಇಲ್ಲದವರಿಗೆ ಹೋಗಲಾಗುವುದಿಲ್ಲ; ಆದ್ದರಿಂದ ಈ ಹಣ್ಣುಹಂಪಲನ್ನು ತಿಂದು ಸುಧಾರಿಸಿಕೊಂಡು ಹಿಂತಿರುಗಿ ಹೋಗು! ನಿನ್ನಲ್ಲಿ ಕರುಣೆಯಿಂದಲೂ ಪ್ರೀತಿಯಿಂದಲೂ ಈ ಮಾತನ್ನು ಹೇಳುತ್ತಿದ್ಧೇನೆ!” ಎಂದನು. </span>
</p>
<p>
<span> ಭೀಮನು, “ನಾನು ಚಂದ್ರವಂಶದಲ್ಲಿ ಹುಟ್ಟಿದ ಕ್ಷತ್ರಿಯ; ಕುಂತಿಯ ಹೊಟ್ಟೆಯಲ್ಲಿ ವಾಯುವಿನಿಂದ ಹುಟ್ಟಿದ ಪಾಂಡವ. ನೀನು ಯಾರು? ಹೀಗೇಕೆ ವಾನರರೂಪದಲ್ಲಿದ್ದೀಯೆ?” ಎಂದು ಕೇಳಿದನು. ಹನುಮಂತನು “ನಾನು ವಾನರ; ದಾರಿ ಬಿಡುವುದಿಲ್ಲ; ಒಳ್ಳೆಯಮಾತಿನಲ್ಲಿ ಹಿಂತಿರುಗಿ ಹೋಗು; ಕಷ್ಟಕ್ಕೆ ಒಳಗಾಗಬೇಡ!” ಎಂದನು. ಭೀಮನು “ಕಷ್ಟವೋ, ಸುಖವೋ, ಏಳು ನನಗೆ ದಾರಿಬಿಡು!” ಎಂದನು.</span>
</p>
<p>
<span> ಹನುಮಂತ- “ನಾನು ಏಳಲು ಶಕ್ತಿಯಿಲ್ಲ; ಮೈಯಲ್ಲಿ ಆಲಸ್ಯವಾಗಿದೆ; ಹೋಗಲೇ ಬೇಕಾದರೆ ದಾಟಿಕೊಂಡು ಹೋಗು!”</span>
</p>
<p>
<span> ಭೀಮ- “ನಿನ್ನನ್ನು ದಾಟಿ ನಿನ್ನಲ್ಲಿರುವ ಪರಮಾತ್ಮನನ್ನು ತಿರಸ್ಕಾರಮಾಡಲಿಷ್ಟವಿಲ್ಲ. ಇಲ್ಲದಿದ್ದರೆ ಹನುಮಂತನು ಸಾಗರವನ್ನು ದಾಟಿದಹಾಗೆ ನಿನ್ನನ್ನೂ ಈ ಪರ್ವತವನ್ನೂ ದಾಟಿಕೊಂಡು ಹೋಗುತ್ತಿದ್ದೆ”.</span>
</p>
<p>
<span> ಹನುಮಂತ- “ಈ ಹನುಮಂತನೆನ್ನುವವನು ಯಾರು?”</span>
</p>
<p>
<span> ಭೀಮ- “ಹನುಮಂತ ನನಗೆ ಅಣ್ಣನಾಗಬೇಕು; ಮಹಾಗುಣವಂತ, ಬುದ್ದಿವಂತ, ಶಕ್ತಿವಂತ; ರಾಮಾಯಣದಲ್ಲಿ ಪ್ರಸಿದ್ಧನಾದ ವಾನರಶ್ರೇಷ್ಠ. ರಾಮನ ಹೆಂಡತಿಯನ್ನು ಹುಡುಕಿಕೊಂಡು ಬರುವುದಕ್ಕಾಗಿ ಒಂದೇ ನೆಗೆತಕ್ಕೆ ಸಾಗರವನ್ನು ಹಾರಿದ. ನಾನೂ ಅವನ ಹಾಗೇ ಸಮರ್ಥ; ನಿನ್ನನ್ನು ನಿಗ್ರಹಿಸಬಲ್ಲೆ, ಏಳು, ದಾರಿಕೊಡು! ಇಲ್ಲದಿದ್ದರೆ ನನ್ನ ಪರಾಕ್ರಮವನ್ನು ನೋಡುವೆ. ”</span>
</p>
<p>
<span> ಭೀಮನ ಈ ಬಲೋನ್ಮತ್ತತೆಯನ್ನೂ ಬಾಹುಗರ್ವವನ್ನೂ ನೋಡಿ ಹನುಮಂತನು ಮನಸ್ಸಿನಲ್ಲಿಯೇ ನಕ್ಕು “ಅಯ್ಯಾ, ಪ್ರಸನ್ನನಾಗು! ನಾನು ಮುದುಕ ಏಳಲಾರೆ. ಆದ್ದರಿಂದ ನನ್ನ ಮೇಲೆ ಕನಿಕರ ತೋರಿ ಈ ಬಾಲವನ್ನು ಅತ್ತಲಾಗಿ ಇಟ್ಟುಹೋಗು!” ಎಂದನು. ಭೀಮನು ಅದನ್ನು ಎತ್ತುವುದಕ್ಕೆ ಹೋಗಲು, ಆ ಬಾಲವನ್ನು ಅಲ್ಲಾಡಿಸುವುದಕ್ಕೆ ಆಗಲಿಲ್ಲ. ಎರಡು ಕೈಗಳಿಂದಲೂ ಎತ್ತಿದ; ಆಗಲಿಲ್ಲ; ಹಲ್ಲುಮಿಡಿಕಚ್ಚಿ ಕಣ್ಣರಳಿಸಿ ಹುಬ್ಬೆತ್ತಿ ಅಲ್ಲಾಡಿಸಿದ; ಮೈ ಎಲ್ಲಾ ಬೆವರಿಹೋಯಿತು. ಆದರೂ ಬಾಲ ಏಳಲಿಲ್ಲ. ಆಗ ಭೀಮನು ನಾಚಿಕೆಯಿಂದ ಕಪಿಯ ಹತ್ತಿರ ತಲೆತಗ್ಗಿಸಿ ನಿಂತು ಕೈಮುಗಿದು "ಕಪಿಶ್ರೇಷ್ಠ! ಪ್ರಸನ್ನನಾಗು! ನಾನು ಆಡಿದ ದುರ್ಭಾಷೆಯನ್ನು ಕ್ಷಮಿಸು. ನೀನು ಸಿದ್ಧನೋ ಯಕ್ಷನೋ ಗಂಧರ್ವನೋ ದೇವತೆಯೋ, ಈ ವಾನರ ರೂಪಿನಲ್ಲಿರುವ ನೀನು ಯಾರು? ಎಂದು ಕೇಳಿದನು. </span>
</p>
<p>
<span> ಹನುಮಂತ- “ಅಯ್ಯಾ ಪಾಂಡುಕುಮಾರ! ನನ್ನ ವಿಚಾರವನ್ನು ತಿಳಿದುಕೊಳ್ಳಬೇಕೆಂದು ಕುತೂಹಲವಿದ್ದರೆ, ಕೇಳು; ವಾಯು ನನ್ನ ತಂದೆ; ಕೇಸರಿ ನನ್ನ ತಾಯಿ; ಹನುಮಂತನೆಂಬುದು ನನ್ನ ಹೆಸರು. ಹಿಂದೆ ವಾಲಿ ಸುಗ್ರೀವರು ವಾನರರಾಜ ರಾಗಿದ್ದಾಗ, ಸುಗ್ರೀವನಲ್ಲಿ ನನಗೆ ತುಂಬ ಪ್ರೀತಿಯಿತ್ತು. ಅವನು ಋಷ್ಯಮೂಕದಲ್ಲಿದ್ದಾಗ ದಶರಥಪುತ್ರನಾದ ರಾಮನು ತಂದೆಗೆ ಪ್ರೀತಿಯುಂಟಾಗಲು ಹೆಂಡತಿ ತಮ್ಮಂದಿರೊಡನೆ ದಂಡಕಾರಣ್ಯದಲ್ಲಿದ್ದನು. ಅವನ ಹೆಂಡತಿಯನ್ನು ರಾವಣನು ಬಲಾತ್ಕಾರವಾಗಿ ಹೊತ್ತುಕೊಂಡು ಹೋಗಲು, ರಾಮನು ಹೆಂಡತಿಯನ್ನು ಹುಡುಕುತ್ತ ಬಂದು ಸುಗ್ರೀವನನ್ನು ಕಂಡನು. ಅವರಿಗೆ ಸ್ನೇಹವಾಯಿತು. ರಾಮನು ವಾಲಿಯನ್ನು ಕೊಂದು ರಾಜ್ಯವನ್ನು ಸುಗ್ರೀವನಿಗೆ ಕೊಟ್ಟನು. ಅವನು ಸೀತೆಯನ್ನು ಹುಡುಕುವುದಕ್ಕೋಸ್ಕರ ಎಲ್ಲಾ ಕಡೆಗೂ ವಾನರರನ್ನು ಕಳುಹಿಸಿದನು. ನಾವು ಹೋದ ಕಡೆಯಲ್ಲಿ ಸಂಪಾತಿಯಿಂದ ವರ್ತಮಾನ ತಿಳಿಯಲು ನಾನು ಸಾಗರವನ್ನು ಹಾರಿ ಸೀತೆಯನ್ನು ರಾವಣನ ಮನೆಯಲ್ಲಿ ಕಂಡೆ. ರಾಮನಿಗೆ ಇದನ್ನು ತಿಳಿಸಿದ ಮೇಲೆ ಅವನು ರಾಕ್ಷಸರನ್ನೆಲ್ಲಾ ಕೊಂದು ಹೆಂಡತಿಯನ್ನು ಹಿಂದಕ್ಕೆ ಕರೆತಂದನು. ರಾಮನು ನೆಲೆಯಾಗಿ ನಿಂತಾಗ ನಾನು ರಾಮಕಥೆಯು ಪ್ರಪಂಚದಲ್ಲಿರುವ ತನಕ ಜೀವಿಸಿರಬೇಕೆಂದು ವರ ಕೇಳಿದೆ. ಇಲ್ಲಿ ಅಪ್ಸರೆಯರೂ ಗಂಧರ್ವರೂ ಅವನ ಚರಿತೆಯನ್ನು ಸದಾ ಗಾನ ಮಾಡುತ್ತಿರುತ್ತಾರೆ. ಅದನ್ನು ಕೇಳುತ್ತ ನಾನು ಸುಖವಾಗಿದ್ದೇನೆ. ಈ ದಾರಿಯಲ್ಲಿ ಮನುಷ್ಯರು ಹೋಗಲಸಾಧ್ಯ. ಯಾರಾದರೂ ನಿನಗೆ ಶಾಪ ಕೊಟ್ಟಾರು ಅಥವಾ ತೊಂದರೆಪಡಿಸಿಯಾರು ಎಂದು ನಿನ್ನನ್ನು ನಾನು ತಡೆದೆ. ನೀನು ಹುಡುಕಿಕೊಂಡು ಬಂದ ಸರೋವರವು ಇಲ್ಲಿಯೇ ಹತ್ತಿರದಲ್ಲಿ ಇದೆ” ಎಂದನು. ಭೀಮನು ಕೂಡಲೆ ಅಣ್ಣನಿಗೆ ನಮಸ್ಕಾರಮಾಡಿ, “ಆರ್ಯ, ನಿನ್ನನ್ನು ನೋಡಿದ್ದರಿಂದ ನಾನು ಧನ್ಯನಾದೆ; ನಿನ್ನ ದರ್ಶನವಾದದ್ದು ಒಂದು ದೊಡ್ಡ ಅನುಗ್ರಹ; ನೀನು ಸಾಗರವನ್ನು ದಾಟಿದಾಗ ಯಾವ ರೂಪು ಇತ್ತೋ ಅದನ್ನು ನೋಡಬೇಕೆಂದು ನನಗೆ ತುಂಬ ಆಸೆಯಾಗಿದೆ!” ಎಂದನು. ಹನುಮಂತನು ಈಗ ಇನ್ನೇನು ಕಲಿಯುಗ ಬರುವುದರಲ್ಲಿದೆ. ಆದ್ದರಿಂದ ಆ ರೂಪವನ್ನು ನೋಡುವುದು ಕಷ್ಟ“ ಎಂದು ಹೇಳಿದರೂ ಕೇಳದೆ ಮತ್ತೆ ಮತ್ತೆ ಪ್ರಾರ್ಥಿಸಿದ್ದರಿಂದ ತನ್ನ ಆಗಿನ ರೂಪವನ್ನು ತೋರಿಸಬೇಕಾಯಿತು. ಅವನ ಆ ತೇಜೋಮಯವಾದ ಅದ್ಭುತಾಕಾರವನ್ನು ನೋಡಿ ಭೀಮನು ಬೆರಗುಪಟ್ಟು ಹೋದನು. ಹನುಮಂತನು ಮೊದಲಿನ ರೂಪವನ್ನೇ ಧರಿಸಿ ಭೀಮನನ್ನು ಆಲಿಂಗಿಸಲು ಅವನ ಮೈನೋವೆಲ್ಲಾ ಹೋಗಿ ಆಯಾಸ ಪರಿಹಾರವಾಯಿತು. ಅನಂತರ ಅವನು ತೋರಿಸಿದ ದಾರಿಯಲ್ಲಿಯೇ ಮುಂದುವರಿದು ಭೀಮನು ಅನೇಕ ರಾಕ್ಷಸರು ಕಾವಲಿದ್ದ ಸುಂದರವಾದ ಸೌಗಂಧಿಕ ಸರೋವರವನ್ನು ಕಂಡನು. ಅದು ಕುಬೇರನ ಅರಮನೆಯ ಹತ್ತಿರ ಗಿರಿ ನಿರ್ಝರದಿಂದ ಆದದ್ದು. ಅದರ ಸುತ್ತ ವಿವಿಧ ಗಿಡಮರಬಳ್ಳಿಗಳು ಬೆಳೆದು ದಟ್ಟವಾದ ನೆರಳಿನಲ್ಲಿ ಅದನ್ನು ತಂಪಾಗಿ ಇಟ್ಟಿದ್ದವು. ಅದರಲ್ಲಿ ಹಳದಿಯ ಕಮಲಗಳು ತುಂಬಿ ಅದನ್ನು ಕನಕಪುಷ್ಕರವೆನ್ನುವಂತೆ ಮಾಡಿದ್ದವು. ಆ ಕಮಲಗಳ ಸುಗಂಧ ಎಲ್ಲೆಲ್ಲಿಯೂ ಆವರಿಸಿಕೊಂಡಿತ್ತು. ಆ ಕೊಳಕ್ಕೆ ಭೀಮನು ನಿರ್ಭಯವಾಗಿ ಹೋಗುತ್ತಿರಲು, ಅದನ್ನು ಕಂಡ ಕಾವಲಿನ ರಾಕ್ಷಸರು ”ಅಯ್ಯಾ ಇದು ಕುಬೇರನ ಕ್ರೀಡಾಪ್ರದೇಶ. ಮನುಷ್ಯರು ಇಲ್ಲಿ ಬರಲಾಗದು. ದೇವತೆಗಳೂ ದೇವರ್ಷಿಗಳೂ ಯಕ್ಷರೂ ಕೂಡ ಇಲ್ಲಿ ಬಂದರೆ ಕುಬೇರನ ಅಪ್ಪಣೆ ಯಿಂದಲೇ ಇಲಿ ನೀರು ಕುಡಿಯುವರು. ವಿಹಾರ ಮಾಡುವರು. ಅಂಥದರಲ್ಲಿ ನೀನು ಕುಬೇರನನ್ನು ಅಲಕ್ಷ್ಯಮಾಡಿ ಗಂಡಾಗುಂಡಿಯಿಂದ ಹೂಗಳನ್ನು ತೆಗೆದುಕೊಂಡು ಹೋಗಬೇಕೆನ್ನುತ್ತೀಯೆ!“ ಎಂದರು. ಭೀಮನು, ”ಕುಬೇರನು ಇಲ್ಲೆಲ್ಲಿಯೂ ಕಾಣುವುದಿಲ್ಲ; ಕಂಡರೂ ಅವನನ್ನು ನಾನು ಯಾಚಿಸುವುದಿಲ್ಲ; ಯಾಚನೆಮಾಡುವುದು ಕ್ಷತ್ರಿಯರಿಗೆ ಬಂದದ್ದಲ್ಲ. ಅಲ್ಲದೆ ಕೊಳವು ಪರ್ವತದ ನಿರ್ಝರದಿಂದ ಆಗಿದೆ; ಇದೇನು ಕುಬೇರನ ಮನೆಗೆ ಸೇರಿಲ್ಲ. ಆದ್ದರಿಂದ ಕುಬೇರನಿಗೆ ಹೇಗೋಹಾಗೆ ಇದು ಮಿಕ್ಕವರಿಗೂ ಸೇರಿದ್ದೇ. ಇಂಥ ವಿಷಯಗಳಲ್ಲಿ ಯಾರನ್ನು ಯಾರು ಬೇಡಿಕೊಳ್ಳುತ್ತಾರೆ?“ ಎಂದು ಕೊಳದೊಳಕ್ಕೆ ಇಳಿದನು. ರಾಕ್ಷಸರು ಬೇಡವೆಂದು ತಡೆದರು. ”ಹಿಡಿ! ಕಟ್ಟು! ಕೊಲ್ಲು!!“ ಎಂದು ಆಯುಧಗಳನ್ನೆತ್ತಿ ಅಟ್ಟಿಸಿಕೊಂಡು ಬಂದರು. ಭೀಮನು ಅವರನ್ನೆಲ್ಲಾ ತಡೆದು ಗದೆಯಿಂದ ನೂರಾರು ಜನರನ್ನು ಕೊಂದನು. ಮಿಕ್ಕವರು ಕೈಲಾಸಗಿರಿಯ ಕಡೆಗೆ ಓಡಿದರು. ಆಗ ಭೀಮನು ನಿಶ್ಚಿಂತೆಯಾಗಿ ಕೊಳದಲ್ಲಿ ಇಳಿದು ತನಗೆ ಬೇಕಾದಷ್ಟು ಒಳ್ಳೆಯ ಕಮಲಗಳನ್ನು ಕಿತ್ತುಕೊಂಡು, ನೀರು ಕುಡಿದನು. ಅಮೃತದಂತಿದ್ದ ಆ ನೀರನ್ನು ಕುಡಿದ ಮೇಲೆ ಅವನಿಗೆ ಹೊಸ ಉತ್ಸಾಹ ಬಲಗಳು ಬಂದಂತಾಯಿತು. ಓಡಿಹೋದ ಕೆಲವು ರಾಕ್ಷಸರು ಕುಬೇರನಲ್ಲಿ ದೂರು ಹೇಳಿದರು. ಅವನು ನಕ್ಕು ”ಕುಯ್ದುಕೊಂಡು ಹೋಗಲಿ ಬಿಡಿ! ದ್ರೌಪದಿಗೆ ಕೊಡುವುದಕ್ಕೆ ತೆಗೆದುಕೊಂಡು ಹೋಗುತ್ತಿದ್ದಾನೆ. ಅದೆಲ್ಲಾ ನನಗೆ ಗೊತ್ತು!" ಎಂದು ಬಿಟ್ಟನು.</span>
</p>
<p>
<span> ಭೀಮನು ಇಲ್ಲದಿದ್ದಾಗ ಒಂದು ಪ್ರಮಾದ ನಡೆಯಿತು. ಜಟಾಸುರನೆಂಬ ರಾಕ್ಷಸನು ಪಾಂಡವರ ಮಧ್ಯದಲ್ಲಿ ಬ್ರಾಹ್ಮಣ ವೇಷದಿಂದ ಇರುತ್ತ ಸಮಯ ನೋಡಿಕೊಂಡು ತನ್ನ ರಾಕ್ಷಸ ರೂಪವನ್ನು ತಾಳಿ ಅವರನ್ನೆಲ್ಲಾ ಎತ್ತಿಕೊಂಡು ಹೊರಟನು. ಸಹದೇವನು ತಪ್ಪಿಸಿಕೊಂಡು ಅವನ ಮೇಲೆ ಹೋರಾಟ ನಡೆಸುತ್ತಿದ್ದಾಗ ಭೀಮನು ಬಂದು ಎದುರಿಸಿ “ಹಿಡಿಂಬನೂ ಬಕಾಸುರನೂ ಹೋದ ದಾರಿಗೆ ನೀನೂ ಹೋಗು!” ಎಂದು ಅವನನ್ನು ಕುಕ್ಕಿ ಕೊಂದು ಹಾಕಿದನು. </span>
</p>
<p>
<span> ಪಾಂಡವರು ಗಂಧಮಾದನ ಪರ್ವತದಲ್ಲಿದ್ದಾಗಲೇ ಅರ್ಜುನನು ತನ್ನ ತಪಶ್ಚರ್ಯೆ ಅಸ್ತ್ರಸಂಪಾದನೆ ಮುಂತಾದವುಗಳನ್ನು ಮುಗಿಸಿಕೊಂಡು ದೇವೇಂದ್ರನ ರಥದಲ್ಲಿ ಅಲ್ಲಿಗೆ ಬಂದು ಇಳಿದನು. ಅವನನ್ನು ಅಣ್ಣತಮ್ಮಂದಿರೂ ದ್ರೌಪದಿಯೂ ತುಂಬ ಉತ್ಸಾಹದಿಂದ ಬರಮಾಡಿಕೊಂಡರು. ಅವರಿಗೆ ತಾನು ಮಾಡಿದ ತಪಸ್ಸಿನ ಮತ್ತು ಪಡೆದ ವರಗಳ ವಿವರಗಳನ್ನೆಲ್ಲಾ ಹೇಳಿ, ದೇವೇಂದ್ರನ ಆಜ್ಞೆಯಂತೆ ಅವನ ಶತ್ರುಗಳಾಗಿದ್ದ ನಿವಾತಕವಚರೆಂಬ ರಾಕ್ಷಸರನ್ನೂ ಪೌಲೋಮ ಕಾಲಕೇಯರೆಂಬ ಮಹಾಸುರರನ್ನೂ ಕೊಂದದ್ದನ್ನೂ ವಿವರಿಸಿದನು.</span>
</p>
<p>
<span> ಗಂಧಮಾದನ ಪರ್ವತವು ಗಿರಿನಿರ್ಝರಗಳಿಂದಲೂ ಕಿನ್ನರಪಕ್ಷಿ ಮುಂತಾದವುಗಳಿಂದಲೂ ಬಹು ಸುಂದರವಾಗಿತ್ತು. ಪಾಂಡವರು ಅದನ್ನು ಬಿಟ್ಟು ಬರಲಾರದೆ ಸ್ವಲ್ಪ ದಿವಸ ಅಲ್ಲಿಯೇ ಇದ್ದು ಆಮೇಲೆ ಕೈಲಾಸ ಪರ್ವತ ವೃಷಪರ್ವಾಶ್ರಮ ಮುಂತಾದ ಸ್ಥಳಗಳನ್ನು ನೋಡಿಕೊಂಡು ಮತ್ತೆ ದ್ವೈತವನಕ್ಕೆ ಬಂದು ಸರಸ್ವತೀನದಿಯ ತೀರದಲ್ಲಿ ಸುಖವಾಗಿದ್ದರು.</span>
</p>
<p>
<span> ಇದಕ್ಕೆ ಸ್ವಲ್ಪ ಮುಂಚೆ ಕಾಡಿನಲ್ಲಿ ಬೇಟೆಗೆ ಹೋಗಿದ್ದಾಗ ಭೀಮನು ಒಂದು ಅಜಗರದ ಕೈಗೆ ಸಿಕ್ಕಿಬಿದ್ದನು. ಅದು ಅವನನ್ನು ಸುತ್ತಿಬಿಗಿದು ಕದಲದಂತೆ ಮಾಡಿತು. ಅವನ ಅಮಾನುಷ ಬಲಸಾಹಸಗಳೇನೂ ಪ್ರಯೋಜನಕ್ಕೆ ಬರಲಿಲ್ಲ. ಆಗ ಧರ್ಮರಾಜನು ಅವನನ್ನು ಹುಡುಕುತ್ತ ಬಂದು ಈ ಸ್ಥಿತಿಯಲ್ಲಿ ಕಂಡನು. ಆ ಅಜಗರ ಸರ್ಪವು ನಹುಷಚಕ್ರವರ್ತಿಯೆಂದೂ ಐಶ್ವರ್ಯಮದಗರ್ವಿತನಾಗಿದ್ದ ಅವನಿಗೆ ಅಗಸ್ತ್ಯ ಶಾಪದಿಂದ ಈ ಜನ್ಮ ಪ್ರಾಪ್ತವಾಗಿತ್ತೆಂದೂ ಅದು ಕೇಳುವ ಪ್ರಶ್ನೆಗಳಿಗೆ ಸರಿಯಾದ ಉತ್ತರಗಳನ್ನು ಕೊಟ್ಟರೆ ಭೀಮನನ್ನು ಬಿಡುವುದಾಗಿಯೂ ತಿಳಿಸಿತು. ಧರ್ಮರಾಜನು ಅದಕ್ಕೆ ಒಪ್ಪಿದನು. </span>
</p>
<p>
<span> ಅಜಗರ- ಬ್ರಾಹ್ಮಣನು ಯಾರು? ಅವನು ತಿಳಿದುಕೊಳ್ಳಬೇಕಾದದ್ದೇನು? </span>
</p>
<p>
<span> ಯುಧಿಷ್ಠಿರ-ಸತ್ಯ, ದಾನ, ತಾಳ್ಮೆ, ಶೀಲ, ಅಹಿಂಸೆ, ದಮ, ದಯೆ-ಇವು ಯಾರಲ್ಲಿ ಕಂಡುಬರುತ್ತವೆಯೋ ಅವನೇ ಬ್ರಾಹ್ಮಣ. ಸುಖದುಃಖರಹಿತವಾದ ಪರಬ್ರಹ್ಮವೇ ಅವನು ತಿಳಿಯಬೇಕಾದದ್ದು. </span>
</p>
<p>
<span> ಅಜಗರ- ಶೂದ್ರನಲ್ಲಿಯೂ ಸತ್ಯ ದಾನ ಮುಂತಾದ ಗುಣಗಳು ಇರುತ್ತವೆ. ಸುಖದುಃಖರಹಿತವಾದದ್ದು ಎಂದು ಏನೋ ಹೇಳಿದೆಯಲ್ಲ, ಅಂಥ ವಸ್ತುವೇ ಇರುವುದನ್ನು ಕಾಣೆ.</span>
</p>
<p>
<span> ಯುಧಿಷ್ಠಿರ -ಶೂದ್ರನಲ್ಲಿ ಅವು ಇದ್ದು, ಬ್ರಾಹ್ಮಣನಲ್ಲಿ ಇಲ್ಲದಿದ್ದರೆ ಅಂಥ ಶೂದ್ರನು ಶೂದ್ರನೂ ಅಲ್ಲ, ಬ್ರಾಹ್ಮಣನು ಬ್ರಾಹ್ಮಣನೂ ಅಲ್ಲ. ಇನ್ನು ಶೀತಕ್ಕೂ ಉಷ್ಣಕ್ಕೂ ನಡುವೆ ಶೀತೋಷ್ಣಗಳೆರಡೂ ಇಲ್ಲದ ಒಂದು ಸ್ಥಿತಿಯಿರುವಂತೆ ಸುಖದುಃಖಗಳೆರಡೂ ಇಲ್ಲದ ಒಂದು ಸ್ಥಿತಿಯೂ ಇದ್ದೇ ಇದೆ. </span>
</p>
<p>
<span> ಅಜಗರ- ಬ್ರಾಹ್ಮಣನಿಗೆ ವಿಶೇಷ ಕರ್ಮವೇನೂ ಇಲ್ಲದೆ ಅವನನ್ನು ಅವನ ನಡತೆಯಿಂದಲೇ ನಿರ್ಣಯಿಸಬೇಕಾದರೆ ಜಾತಿಯು ವ್ಯರ್ಥವಾಗುತ್ತದಲ್ಲಾ?</span>
</p>
<p>
<span> ಯುಧಿಷ್ಠಿರ- ಎಲ್ಲರಲ್ಲಿಯೂ ಎಲ್ಲರೂ ಮಕ್ಕಳನ್ನು ಪಡೆದು ವರ್ಣಗಳು ಬೆರೆತುಹೋಗಿರುವುದರಿಂದ ಹುಟ್ಟುಜಾತಿಯಿಂದಲೇ ಪರೀಕ್ಷಿಸಿ ಇದನ್ನು ನಿರ್ಣಯ ಮಾಡುವುದಕ್ಕಾಗುವುದಿಲ್ಲ. ಆದ್ದರಿಂದ ಶೀಲವೇ ಮುಖ್ಯ. .ಬ್ರಾಹ್ಮಣನಿಗೆ ಗಾಯತ್ರಿಯೇ ತಾಯಿ, ಆಚಾರ್ಯನೇ ತಂದೆ; ವೇದಾಭ್ಯಾಸಮಾಡುವವರೆಗೂ ಅವನು ಶೂದ್ರನಿಗೆ ಸಮಾನ.. ಹೀಗೆ ಸಂಸ್ಕಾರಗಳಿಂದ ಕೂಡಿದ ಶೀಲವುಳ್ಳವನನ್ನೇ ಬ್ರಾಹ್ಮಣನೆಂದು ನಾನು ಹಿಂದೆ ಹೇಳಿದ್ದು. ನೀನು ತಿಳಿದವನಾಗಿ ಕಾಣುತ್ತೀಯೆ; ಯಾವ ಕರ್ಮ ಮಾಡಿದರೆ ಉತ್ತಮ ಗತಿ ಬರುತ್ತದೆ ಹೇಳು.</span>
</p>
<p>
<span> ಅಜಗರ- ಸತ್ಪಾತ್ರದಲ್ಲಿ ದಾನ. ಪ್ರಿಯವಾದ ಮಾತು, ಸತ್ಯ, ಅಹಿಂಸೆ ಇವು ಸ್ವರ್ಗವನ್ನು ಕೊಡುವುವೆಂಬುದು ನನ್ನ ಅಭಿಪ್ರಾಯ.</span>
</p>
<p>
<span> ಯುಧಿಷ್ಠಿರ- ಇವುಗಳಲ್ಲಿ ದೊಡ್ಡದಾವುದು, ಚಿಕ್ಕದಾವುದು?</span>
</p>
<p>
<span> ಅಜಗರ- ಅದು ಅಯಾ ಕಾರ್ಯಗೌರವದ ಮೇಲೆ ಹೋಗುತ್ತದೆ; ಹೀಗೆ ದಾನಕ್ಕಿಂತ ಸತ್ಯವೇ ಮೇಲಾಗುವುದೂ ಉಂಟು. ಸತ್ಯಕ್ಕಿಂತ ದಾನವೇ ಮೇಲಾಗುವುದೂ ಉಂಟು; ಹಾಗೆಯೇ ಪ್ರಿಯವಾದ ಮಾತಿಗಿಂತ ಅಹಿಂಸೆಯೇ ಮೇಲಾಗುವುದುಂಟು; ಅಹಿಂಸೆಗಿಂತ ಪ್ರಿಯವಚನವೇ ಮೇಲಾಗುವುದೂ ಉಂಟು; ಹೀಗೆ ಸತ್ಯ ದಮ ತಪಸ್ಸು ಯೋಗ ಅಹಿಂಸೆ ದಾನ ಇವು ಸದ್ಗತಿಗೆ ಸಾಧಕಗಳೇ ಹೊರತು ಜಾತಿಕುಲಗಳಲ್ಲ. </span>
</p>
<p>
<span> ಹೀಗೆಂದು ಹೇಳಿ ನಹುಷನು ಶಾಪವಿಮುಕ್ತನಾಗಿ ಸ್ವರ್ಗಕ್ಕೆ ತೆರಳಲು ಧರ್ಮರಾಜನು ಭೀಮನನ್ನು ಕರೆದುಕೊಂಡು ಬಂದನು. </span>
</p>
<p>
<span> ಪಾಂಡವರು ದ್ವೈತವನದಲ್ಲಿದ್ದಾಗ ಮಾರ್ಕಂಡೇಯ ಮುನಿಯು ಅವರಿಗೆ ಅನೇಕ ಪುರಾಣ ಕಥೆಗಳನ್ನೂ ಪುಣ್ಯಕಥೆಗಳನ್ನೂ ಹೇಳಿದನು. ಅವುಗಳಲ್ಲಿ ಧರ್ಮವ್ಯಾಧೋಪಾಖ್ಯಾನವೂ ಒಂದು:-</span>
</p>
<p>
<span> ಹಿಂದೆ ಕೌಶಿಕನೆಂಬ ಒಬ್ಬ ಬ್ರಾಹ್ಮಣನಿದ್ದನು. ಅವನು ವೇದಾಧ್ಯಯನ ಸಂಪನ್ನ. ತಪಸ್ವಿ, ಧರ್ಮಶೀಲ. ಅವನು ಒಂದು ದಿನ ಒಂದು ಮರದ ಕೆಳಗೆ ವೇದ ಹೇಳುತ್ತ ಕುಳಿತಿದ್ದಾಗ ಮರದ ಮೇಲಿದ್ದ ಒಂದು ಬಲಾಕಾ ಪಕ್ಷಿಯು ಅವನ ಮೇಲೆ ಅಚ್ಚಿಕ್ಕಿತು. ಬ್ರಾಹ್ಮಣನಿಗೆ ತುಂಬ ಕೋಪ ಬಂತು. ಕೋಪಾವಿಷ್ಟನಾಗಿ ಅದನ್ನು ನೋಡಿದಕೂಡಲೆ ಅದು ಸತ್ತು ಕೆಳಕ್ಕೆ ಬಿತ್ತು. ಅದನ್ನು ನೋಡಿ ಅವನಿಗೆ ಪಶ್ಚಾತ್ತಾಪವಾಯಿತು. ರಾಗದ್ವೇಷಪರವಶನಾಗಿ ನಾನು ಎಂಥ ಅಕಾರ್ಯಮಾಡಿದೆ ಎಂದು ಅಲ್ಲಿಂದ ಎದ್ದು ಹೋಗಿ ಊರೊಳಗೆ ಭಿಕ್ಷೆ ಮಾಡುತ್ತಿದ್ದನು. ಒಂದು ಮನೆಯ ಬಾಗಿಲಲ್ಲಿ ಹೋಗಿ ನಿಂತು ಅಲ್ಲಿ ಭಿಕ್ಷೆ ಕೇಳಲು ಮನೆಯ ಯಜಮಾನಿಯು “ನಿಂತುಕೊಳ್ಳಿ!” ಎಂದಳು. ಅಷ್ಟರೊಳಗೆ ಗಂಡನು ಹಸಿದು ಬರಲು, ಅವನಿಗೆ ಬಡಿಸುತ್ತ ಬ್ರಾಹ್ಮಣನನ್ನು ಮರೆತಳು. ಸ್ವಲ್ಪಹೊತ್ತಿನ ಮೇಲೆ ಜ್ಞಾಪಿಸಿಕೊಂಡು ಅವನನ್ನು ಕಾಯಿಸಿದ್ದಕ್ಕೆ ಸಂಕೋಚಪಡುತ್ತ ಭಿಕ್ಷೆಯನ್ನು ತಂದಳು. ಬ್ರಾಹ್ಮಣನು ಕೋಪದಿಂದ “ಹೀಗೆ ತೊಂದರೆ ಮಾಡಬಹುದೇ?” ಎಂದನು. ಆಕೆ “ಅಯ್ಯಾ ಬ್ರಾಹ್ಮಣಶ್ರೇಷ್ಠ! ಕ್ಷಮಿಸು. ನನ್ನ ಪತಿಹಸಿದು ಬಳಲಿ ಬಂದಿದ್ದ; ಅವನ ಉಪಚಾರದಲ್ಲಿದ್ದೆ!” ಎಂದಳು. </span>
</p>
<p>
<span> ಬ್ರಾಹ್ಮಣ- ಗರ್ವಿಷ್ಠೆ! ನಿನಗೆ ಬ್ರಾಹ್ಮಣರು ದೊಡ್ಡವರಾಗಲಿಲ್ಲ. ನಿನ್ನ ಗಂಡ ದೊಡ್ಡವನಾದನೋ? ಗೃಹಸ್ಥೆಯಾಗಿದ್ದು ಹೀಗೆ ಬ್ರಾಹ್ಮಣರನ್ನು ತಿರಸ್ಕರಿಸಬಹುದೇ? ಬ್ರಾಹ್ಮಣರು ಬೆಂಕಿಯಹಾಗೆ; ಭೂಲೋಕವನ್ನೇ ಸುಡಬಲ್ಲರು; ಎಂದು ದೊಡ್ಡವರು ಹೇಳುವುದನ್ನು ತಿಳಿಯೆಯಾ?</span>
</p>
<p>
<span> ಹೆಂಗಸು- ಅಯ್ಯಾ! ನೀನು ಬಲಾಕಾಪಕ್ಷಿಯನ್ನು ಕೋಪದಿಂದ ಕೊಂದು ಬಂದಿರುವುದನ್ನು ನಾನು ಬಲ್ಲೆ. ಬ್ರಾಹ್ಮಣರು ದೇವತಾಸಮಾನರು; ನಾನು ಅವರನ್ನು ಎಂದಿಗೂ ತಿರಸ್ಕರಿಸುವುದಿಲ್ಲ; ನನ್ನ ಈ ಅಪರಾಧವನ್ನು ಕ್ಷಮಿಸಬೇಕು. ನಾನು ಗಂಡನನ್ನು ದೇವರೆಂದು ಭಾವಿಸಿ ಶುಶ್ರೂಷೆ ಮಾಡತಕ್ಕವಳು. ಕೋಪವೆಂಬುದು ಮನುಷ್ಯನ ದೇಹದಲ್ಲಿಯೇ ಇರುವ ಶತ್ರು; ಆದ್ದರಿಂದ ಕೋಪಮಾಡಬಾರದು. ಜಿತೇಂದ್ರಿಯನೇ ಬ್ರಾಹ್ಮಣ; ಹಿಂಸೆಗೆ ಪ್ರತಿಹಿಂಸೆ ಮಾಡದವನೇ ಬ್ರಾಹ್ಮಣ; ತನ್ನಂತೆಯೇ ಲೋಕವನ್ನು ಭಾವಿಸುವವನೇ ಬ್ರಾಹ್ಮಣ. ಅಧ್ಯಯನ ನಿರತನಾದ ನೀನು ಧರ್ಮಜ್ಞನೇ; ಅದರೆ ಧರ್ಮವನ್ನು ಸರಿಯಾಗಿ ತಿಳಿದುಕೊಂಡಿಲ್ಲವೆಂದು ನನಗೆ ತೋರುತ್ತದೆ; ಅದು ಸರಿಯಾಗಿ ತಿಳಿಯಬೇಕಾದರೆ ಮಿಥಿಲೆಯಲ್ಲಿರುವ ವ್ಯಾಧನ ಹತ್ತಿರಕ್ಕೆ ಹೋಗು; ನಾನು ಮಾಡಿದ್ದು ಅಯುಕ್ತವಾದರೆ ಕ್ಷಮಿಸಿಬಿಡು; ಸ್ತ್ರೀಯರನ್ನು ಕೊಲ್ಲಬಾರದು!</span>
</p>
<p>
<span> ಬ್ರಾಹ್ಮಣನಿಗೆ ಈ ಮಾತನ್ನು ಕೇಳಿ ಕೋಪ ಇಳಿಯಿತು. ಕುತೂಹಲದಿಂದ ಆ ಕೂಡಲೆ ಹೊರಟು ಮಿಥಿಲೆಗೆ ಹೋಗಿ ಧರ್ಮವ್ಯಾಧನನ್ನು ಕಂಡನು. ಅವನು ಕಟುಕರ ಅಂಗಡಿಯಲ್ಲಿ ಜಿಂಕೆ ಕೋಣ ಮುಂತಾದ ಮೃಗಗಳ ಮಾಂಸವನ್ನಿಟ್ಟುಕೊಂಡು ಮಾರುತ್ತಿದ್ದನು. ಕೊಳ್ಳುತ್ತಿದ್ದ ಜನರೆಲ್ಲರೂ ಹೋದಮೇಲೆ ಬ್ರಾಹ್ಮಣನು ಕಾಣಿಸಿಕೊಳ್ಳಲು, ವ್ಯಾಧನು ಅವನಿಗೆ ನಮಸ್ಕಾರಮಾಡಿ “ಒಬ್ಬ ಗೃಹಸ್ಥೆ ನಿನ್ನನ್ನು ಕಳುಹಿಸಿಕೊಟ್ಟಳಲ್ಲವೇ? ನೀನು ಬಂದ ಉದ್ದೇಶ ನನಗೆ ಗೊತ್ತು!” ಎಂದನು. ಆ ಮಾತನ್ನು ಕೇಳಿ ಸಂತೋಷಪಟ್ಟು ಕೌಶಿಕನು “ಆಹಾ! ಇದು ಎರಡನೆಯ ಆಶ್ಚರ್ಯ!” ಎಂದುಕೊಂಡನು. ವ್ಯಾಧನು “ಅಯ್ಯಾ! ಇದು ಮಾತನಾಡುವುದಕ್ಕೆ ತಕ್ಕ ಸ್ಥಳವಲ್ಲ. ನಮ್ಮ ಮನೆಗೆ ಹೋಗೋಣ!” ಎಂದು ಕರೆದುಕೊಂಡು ಹೋಗಿ ಕುಳ್ಳಿರಿಸಿ ಅರ್ಘ್ಯಪಾದ್ಯಾದಿಗಳಿಂದ ಅವನನ್ನು ಉಪಚರಿಸಿದನು. ಕೌಶಿಕನು ಕನಿಕರದಿಂದ, “ಅಯ್ಯಾ! ಈ ಕೆಲಸ ನಿನಗೆ ತಕ್ಕದ್ದಲ್ಲವೆನಿಸುತ್ತದೆ. ಈ ಘೋರ ಕರ್ಮವನ್ನು ಕಂಡು ನನಗೆ ವ್ಯಥೆಯಾಗಿದೆ!” ಎಂದನು. ವ್ಯಾಧನು, “ಅಯ್ಯಾ! ಇದು ನನಗೆ ಕ್ರಮಪ್ರಾಪ್ತವಾಗಿ ಕುಲೋಚಿತವಾಗಿ ಬಂದ ಕರ್ಮ. ಅದೇ ನನಗೆ ಧರ್ಮ; ಅದನ್ನು ನಾನು ನಡೆಸುತ್ತಿದ್ದೇನೆ; ಜೊತೆಗೆ ತಾಯಿತಂದೆಗಳನ್ನು ಸೇವಿಸಿಕೊಂಡು ಸತ್ಯವಾಡುತ್ತ ಹೊಟ್ಟೆಯಕಿಚ್ಚುಪಡದೆ, ಕೈಲಾದಷ್ಟು ದಾನಮಾಡುತ್ತ ಇದ್ದೇನೆ. ಯಾವುದನ್ನೂ ಹಳಿಯುವುದಿಲ್ಲ; ದೊಡ್ಡವರನ್ನು ತಿರಸ್ಕರಿಸುವುದಿಲ್ಲ. ಮೃಗಗಳನ್ನು ಕೊಲ್ಲವುದಿಲ್ಲ; ಅವುಗಳ ಮಾಂಸವನ್ನು ಮಾರುತ್ತೇನೆ; ಅದನ್ನು ತಿನ್ನುವುದಿಲ್ಲ. ಒಂದು ವಿಧದಲ್ಲಿ ನೋಡಿದರೆ ಈ ಲೋಕದಲ್ಲಿ ಪ್ರಾಣಿಹಿಂಸೆ ಮಾಡದವನೊಬ್ಬನೂ ಇಲ್ಲ...ಧರ್ಮದಲ್ಲಿ ನಂಬಿಕೆ ಇಲ್ಲದೆ ಅದನ್ನು ಪರಿಹಾಸ್ಯಮಾಡುವವರು ಕೆಟ್ಟುಹೋಗುತ್ತಾರೆ...ಪಾಪಕ್ಕೆ ಲೋಭವೇ ಮೂಲ...ಕೊಳದಲ್ಲಿ ಜೊಂಡು ಬೆಳೆದು ನೀರನ್ನು ಮುಚ್ಚಿರುವಂತೆ ಅಧರ್ಮವು ಬೆಳೆದು ಧರ್ಮವನ್ನು ಮುಚ್ಚಿಬಿಟ್ಟಿರುತ್ತದೆ; ಅದನ್ನು ಒಳಹೊಕ್ಕು ನೋಡಬಲ್ಲ ಶಿಷ್ಠರು ಅಪರೂಪ” ಎಂದು ಧರ್ಮಾಧರ್ಮಗಳನ್ನು ವಿಸ್ತಾರವಾಗಿ ವಿವೇಚನೆ ಮಾಡಿದನು. </span>
</p>
<p>
<span> ಕೌಶಿಕ- ನೀನು ಹೇಳುವುದೆಲ್ಲಾ ನ್ಯಾಯವಾಗಿದೆ; ನೀನು ಧರ್ಮಸಿದ್ಧನಾಗಿ ಕಾಣುತ್ತೀಯೆ; ನಿನಗೆ ತಿಳಿಯದ್ದೇ ಇಲ್ಲವೆಂದು ನನಗೆ ತೋರುತ್ತದೆ. </span>
</p>
<p>
<span> ವ್ಯಾಧ-ಅಯ್ಯಾ ಬ್ರಾಹ್ಮಣಶ್ರೇಷ್ಠ! ನನಗೆ ಈ ಸಿದ್ಧಿಯನ್ನು ದೊರಕಿಸಿಕೊಟ್ಟ ಪ್ರತ್ಯಕ್ಷಧರ್ಮವನ್ನು ತೋರಿಸುತ್ತೇನೆ ಬಾ೧</span>
</p>
<p>
<span> ಹೀಗೆಂದು ಹೇಳಿ ವ್ಯಾಧನು ಕೌಶಿಕನನ್ನು ತನ್ನ ಮನೆಯೊಳಕ್ಕೆ ಕರೆದುಕೊಂಡು ಹೋಗಿ, ಊಟಮಾಡಿ ತೃಪ್ತರಾಗಿ ಕುಳಿತಿದ್ದ ತನ್ನ ತಾಯಿತಂದೆಗಳನ್ನು ತೋರಿಸಿ ಅವರಿಗೆ ನಮಸ್ಕರಿಸಿದನು. ಅವರು ಕೌಶಿಕನನ್ನು ಕುಶಲಪ್ರಶ್ನೆ ಮಾಡಿದಮೇಲೆ ವ್ಯಾಧನು “ಅಯ್ಯಾ! ಇವರೇ ನನ್ನ ದೇವರು! ದೇವರಿಗೆ ಮಾಡಬೇಕಾದ ಸೇವೆಯನ್ನೆಲ್ಲಾ ನಾನು ಇವರಿಗೇ ಮಾಡುತ್ತೇನೆ. ಇದೇ ನನ್ನ ತಪಸ್ಸು; ನಿನ್ನನ್ನು ಕಳುಹಿಸಿದ ಆಕೆ ಮಾಡುವ ತಪಸ್ಸೂ ಆಕೆಯ ಪತಿಶುಶ್ರೂಷೆಯೇ! ನನ್ನ ಹಿತವಚನವನ್ನು ಕೇಳುವುದಾದರೆ ನೀನೂ ಮನೆಗೆ ಹೋಗಿ ನಿನ್ನ ತಂದೆತಾಯಿಗಳನ್ನು ಸೇವಿಸು. ಅವರನ್ನು ನೀನು ನಿರಾಕರಿಸಿ, ವೇದಾಧ್ಯಯನ ಮಾಡುತ್ತೇನೆಂದು ಮನೆಬಿಟ್ಟು ಬಂದಿದ್ದೀಯೆ. ಆ ದುಃಖದಿಂದ ಮುದುಕರು ತೊಳಲುತ್ತಿದ್ದಾರೆ. ಬೇಗ ಮನೆಗೆ ಹೋಗಿ ಅವರನ್ನು ಸಂತೋಷಗೊಳಿಸು. ಅದಕ್ಕಿಂತ ಬೇರೆ ಧರ್ಮವಿಲ್ಲ!” ಎಂದು ಬುದ್ಧಿಹೇಳಿ ಆ ಬ್ರಾಹ್ಮಣನನ್ನು ಕಳುಹಿಸಿಕೊಟ್ಟನು. </span>
</p>
<p>
<span> ಪಾಂಡವರು ದ್ವೈತವನದಲ್ಲಿದ್ದಾಗ ಅಲ್ಲಿಂದ ಹಸ್ತಿನಾವತಿಗೆ ಬಂದ ಬ್ರಾಹ್ಮಣನೊಬ್ಬನು ಧೃತರಾಷ್ಟ್ರನಿಗೆ ಪಾಂಡವರ ಸ್ಥಿತಿಗತಿಗಳನ್ನು ವಿವರಿಸಿದನು. “ಅವರು ಗಾಳಿ ಮಳೆ ಬಿಸಿಲುಗಳಿಗೆ ಸಿಕ್ಕಿ ತುಂಬ ಬಡವಾಗಿದ್ದಾರೆ. ಕೃಷ್ಣೆಯು ವೀರರಾದ ಗಂಡಂದಿರಿದ್ದರೂ ಅನಾಥೆಯಂತೆ ಬಹುಕ್ಲೇಶಗಳಿಗೆ ಬಳಲಿದ್ದಾಳೆ!” ಎಂದನು. ಧೃತರಾಷ್ಟ್ರನಿಗೆ ಅದನ್ನು ಕೇಳಿ ಮನಸ್ಸು ಮರುಗಿತು. ಅವರಿಗೆ ಆ ಕಷ್ಟವೆಲ್ಲಾ ಉಂಟಾದದ್ದು ತನ್ನಿಂದಲೇ ಎಂದುಕೊಂಡು, “ಮನುಷ್ಯನು ಒಳ್ಳೆಯದೋ ಕೆಟ್ಟದ್ದೋ ಕರ್ಮವನ್ನು ಮಾಡಿದಮೇಲೆ ಅದರ ಫಲವನ್ನು ಅನುಭವಿಸಿಯೇ ತೀರಬೇಕು. ನೆಲವನ್ನು ಉತ್ತು ಬಿತ್ತು ಮಳೆಯೂ ಬಂದರೆ ಪಯಿರಾಗದೇ ಇರುತ್ತದೆಯೇ? ಬಸಿರಾದವಳು ಹೆರದೆ ಇರುತ್ತಾಳೆಯೇ? ಫಲಪ್ರಾಪ್ತಿಕಾಲ ಬಂದರೆ ಅದನ್ನು ಅಡ್ಡಿಪಡಿಸುವುದಕ್ಕಾಗುತ್ತದೆಯೇ? ಅರ್ಜುನನು ಕಾಡಿನಲ್ಲಿದ್ದರೂ ಅಲ್ಲಿಂದ ಇಂದ್ರಲೋಕಕ್ಕೆ ಹೋಗಿ ನಾಲ್ಕುವಿಧವಾದ ಅಸ್ತ್ರಗಳನ್ನು ಸಂಪಾದಿಸಿಕೊಂಡು ಮನುಷ್ಯಲೋಕಕ್ಕೆ ಹಿಂತಿರುಗಿ ಬಂದ! ಸಶರೀರನಾಗಿ ಸ್ವರ್ಗಕ್ಕೆ ಹೋಗಿ ಯಾವನು ಹಿಂದಕ್ಕೆ ಬರಲಿಷ್ಟಪಡುತ್ತಾನೆ? ಕಾಲವಶರಾಗಿ ಸಾಯಲಿರುವ ಕೌರವರನ್ನು ನೋಡಬೇಕೆಂದಲ್ಲವೇ ಅವನು ಬಂದದ್ದು? ಅರ್ಜುಸ, ಅವನ ಗಾಂಡೀವ, ಅವನ ಅಸ್ತ್ರಗಳುಇವುಗಳ ತೇಜಸ್ಸನ್ನು ಯಾರು ಸಹಿಸಿಕೊಂಡಾರು?” ಎಂದು ವ್ಯಥೆಪಟ್ಟನು. ಅವನ ಆಮಾತನ್ನು ಕೇಳುತ್ತಿದ್ದ ಕರ್ಣನು ಶಕುನಿಯೊಡನೆ ದುರ್ಯೋಧನನಲ್ಲಿಗೆ ಹೋಗಿ, ಮಹಾರಾಜ! ನಿನ್ನ ಶೌರ್ಯದಿಂದ ಪಾಂಡವರನ್ನು ಕಾಡಿಗೆ ಅಟ್ಟಿ ಭೂಮಂಡಲದಲ್ಲಿ ಏಕಚಕ್ರಾಧಿಪತ್ಯ ಮಾಡುತ್ತಿದ್ದೀಯೆ. ಎಲ್ಲ ದಿಕ್ಕಿನ ರಾಜರೂ ನಿನಗೆ ಕಪ್ಪವನ್ನು ಸಲ್ಲಿಸುತ್ತಿದ್ದಾರೆ.: ಏನಪ್ಪಣೆ? ಎಂದು ನಿನ್ನ ಆಜ್ಞೆಯನ್ನು ಎದುರುನೋಡುತ್ತಿದ್ದಾರೆ. ನಿನ್ನನ್ನು ಹಿಂದೆ ಲಕ್ಷ್ಯಮಾಡದೆ ಇದ್ದ ಪಾಂಡವರು ಇಂದು ಹೀನಸ್ಥಿತಿಗೆ ಬಂದು ಕಾಡಿನಲ್ಲಿ ಅಲೆಯುತ್ತಿದ್ದಾರೆ. ಅವರು ದ್ವೈತವನದಲ್ಲಿರುವ ಸರೋವರದ ಹತ್ತಿರ ವಾಸವಾಗಿದ್ದಾರಂತೆ. ಅಲ್ಲಿಗೆ ನಿನ್ನ ಸಕಲೈಶ್ವರ್ಯ ವೈಭವಗಳೊಡನೆ ಹೋಗಿ ಅವರನ್ನು ಸೂರ್ಯನು ಕಣ್ಣು ಕುಕ್ಕುವಂತೆ, ಬೆರಗುಗೊಳಿಸು. ರಾಜ್ಯಭ್ರಷ್ಠರೂ ನಿರ್ಭಾಗ್ಯರೂ ಆದ ಅವರು ರಾಜ್ಯಸಂಪನ್ನನೂ ಸಂಪದ್ಯುಕ್ತನೂ ಆದ ನಿನ್ನನ್ನು ನೋಡಲಿ! ಐಶ್ವರ್ಯವಿದ್ದದ್ದಕ್ಕೆ ನಮ್ಮ ಸ್ನೇಹಿತರೂ ಶತುಗಳೂ ಅದನ್ನು ನೋಡಿದರೆ ಸಾರ್ಥಕ! ಬೆಟ್ಟದ ಮೇಲಿರುವವನು ನೆಲದ ಮೇಲೆ ನಿಂತಿರುವವರನ್ನು ನೋಡುವುದಕ್ಕಿಂತ ಸಂತೋಷ ಇನ್ನು ಉಂಟೇ? ನಮ್ಮ ಶತ್ರುಗಳ ಕಷ್ಟವನ್ನು ನೋಡುವುದರಿಂದ ಆಗುವ ಸಂತೋಷ ಪುತ್ರಪ್ರಾಪ್ತಿಯಿಂದಾಗಲೀ ರಾಜ್ಯಪ್ರಾಪ್ತಿಯಿಂದಾಗಲೀ ಆಗುವುದಿಲ್ಲ! ಅರ್ಜುನನು ನಾರುಮಡಿಯನ್ನು ಕೃಷ್ಣಾಜಿನವನ್ನೂ ಧರಿಸಿ ಆಶ್ರಮದಲ್ಲಿ ವಾಸಿಸುತ್ತಿರುವುದನ್ನು ನೋಡುವುದಕ್ಕಿಂತ ಹೆಚ್ಚಿನ ಸುಖವಿದ್ದೀತೇ? ಅದರಂತೆಯೇ ನಿನ್ನ ಹೆಂಡತಿಯೂ ಚೆನ್ನಾಗಿ ಉಟ್ಟು ತೊಟ್ಟು ಹೋಗಿ ಜಿಂಕೆಯ ಚರ್ಮವನ್ನು ಸುತ್ತಿಕೊಂಡು ಕ್ಲೇಶಪಡುತ್ತಿರುವ ದ್ರೌಪದಿಯನ್ನು ನೋಡಲಿ! ಆಗ ಅವಳು ತನ್ನ ದರಿದ್ರ ಬಾಳನ್ನು ನಿಂದಿಸಿಕೊಳ್ಳಲಿ! ನಿನ್ನ ಹೆಂಡತಿ ಅಲಂಕಾರಭೂಷಿತಳಾಗಿರುವುದನ್ನು ನೋಡಿದರೆ, ಅವಳಿಗೆ ಸಭಾಮಧ್ಯದಲ್ಲಿ ಆದ ಸಂಕಟಕ್ಕಿಂತ ಹೆಚ್ಚಿನ ಸಂಕಟವಾಗುತ್ತದೆ!“ ಎಂದನು. ದುರ್ಯೋಧನನಿಗೆ ಈ ಮಾತನ್ನು ಕೇಳಿ ಉಲ್ಲಾಸವುಂಟಾಯಿತು. ಆದರೆ ನಿರುತ್ಸಾಹದಿಂದ, ”ನೀನು ಹೇಳಿದುದೆಲ್ಲಾ ನನ್ನ ಮನಸ್ಸಿನಲ್ಲಿಯೂ ಉಂಟು, ಕರ್ಣ! ಆದರೆ ಪಾಂಡವರಿರುವ ಕಡೆಗೆ ನಾನು ಹೋಗಲು ಧೃತರಾಷ್ಟ್ರನು ಅನುಮತಿ ಕೊಡುವುದಿಲ್ಲ. ನಮಗಿಂತ ಅವರು ವೀರರು, ತಪೋಬಲವುಳ್ಳವರು ಎಂದು ತಿಳಿದುಕೊಂಡಿದ್ದಾನೆ. ಅವರ ಹೊಟ್ಟೆ ಉರಿಸುವುದು ಹೊರತು ದ್ವೈತವನದಲ್ಲಿ ನಮಗೆ ಬೇರೆ ಕೆಲಸವಿಲ್ಲ. ಹಿಂದೆ ಜೂಜಿನ ಸಂದರ್ಭದಲ್ಲಿ ವಿದುರನು ಆಡಿದ ಮಾತುಗಳು ಜ್ಞಾಪಕವಿದೆಯೋ ಇಲ್ಲವೋ? ಆ ರಗಳೆಯನ್ನೆಲ್ಲಾ ಯೋಚಿಸಿಕೊಂಡರೆ ಹೋಗುವುದು ಬೇಡವೆನ್ನಿಸುತ್ತದೆ. ನನಗೂ ದ್ರೌಪದಿಯು ಕಾವಿಯುಟ್ಟಿರುವುದನ್ನೂ ಪಾಂಡವರು ನಾರುಬಟ್ಟೆಯುಟ್ಟಿರುವುದನ್ನು ನೋಡಬೇಕೆಂದು ಆಸೆ. ಆದರೆ ಅಲ್ಲಿಗೆ ಹೋಗಲು ನಮ್ಮ ತಂದೆ ಒಪ್ಪುವಂಥ ಯಾವುದಾದರೂ ಒಂದು ನೆವವನು ಯೋಚಿಸಬೇಕು. ಇವೊತ್ತು ರಾತ್ರಿ ಯೋಚಿಸಿಬಂದು ಹೇಳು!“ ಎಂದನು. ಅದರಂತೆ ಕರ್ಣನು ಬೆಳಗಾದ ಕೂಡಲೆ ಬಂದು, ”ನನಗೆ ಉಪಾಯ ಹೊಳೆಯಿತು, ಮಹಾರಾಜ! ದ್ವೈತವನದಲ್ಲಿ ನೀನು ನೋಡಬೇಕಾದ ಗೊಲ್ಲರ ಗ್ರಾಮಗಳಿವೆ. ಅವುಗಳನ್ನು ನೋಡುವ ನೆವದಿಂದ ಹೋಗೋಣ!“ ಎಂದನು. ಶಕುನಿಯೂ ಅದನ್ನು ಅನುಮೋದಿಸಿದನು. ”ದ್ವೈತವವನದ ಹಳ್ಳಿಗಳವರೆಲ್ಲರೂ ನಿನ್ನನ್ನು ನಿರೀಕ್ಷಿಸುತ್ತಿದ್ದಾರೆ“ ಎಂದನು. ಆಮೇಲೆ ಅವರು ಒಬ್ಬರ ಕೈ ಒಬ್ಬರು ಹಿಡಿದುಕೊಂಡು ನಗುತ್ತ ಧೃತರಾಷ್ಟ್ರನ ಹತ್ತಿರಕ್ಕೆ ಹೋದರು. ಅವರು ಅಲ್ಲಿ ಯೋಗಕ್ಷೇಮದ ಮಾತುಗಳನ್ನು ಆಡುತ್ತಿದ್ದಾಗ , ಮೊದಲೇ ಹೇಳಿಕೊಟ್ಟಿದ್ದ ಸಮಂಗನೆಂಬ ಗೊಲ್ಲನೊಬ್ಬನು ಬಂದು ಧೃತರಾಷ್ಟ್ರನಲ್ಲಿ ”ಹಸುಗಳು ಬಂದಿವೆ!“ ಎಂದು ತಿಳಿಸಿದನು. ಆಗ ಶಕುನಿಯೂ ಕರ್ಣನೂ ಬಾಯಿಹಾಕಿ ”ಮಹಾರಾಜ! ಗೊಲ್ಲರ ಗ್ರಾಮಗಳಿಗೆ ಹೋಗಿ ದನಕರುಗಳನ್ನು ನೋಡಿಕೊಂಡು ಎಣಿಸಿಕೊಂಡು ಬರಬೇಕು; ಬೇಟೆಗೂ ಇದು ಅನುಕೂಲವಾದ ಕಾಲವಾಗಿದೆ; ಆದ್ದರಿಂದ ನಿನ್ನ ಮಗನಿಗೆ ಹೋಗುವುದಕ್ಕೆ ಅನುಜ್ಞೆಕೊಡು!“ ಎಂದನು. ಧೃತರಾಷ್ಟ್ರನು ”ಬೇಟೆಯೂ ದನಕರುಗಳ ಪರಿಶೀಲನೆಯೂ ಒಳ್ಳೆಯದೇ! ಗೊಲ್ಲರನ್ನೇ ನಂಬಿಕೊಂಡಿರಬಾರದು. ಆದರೆ ಪಾಂಡವರು ಅಲ್ಲಿಯೇ ಇದ್ದಾರಂತೆ; ಆದ್ದರಿಂದ ಅಲ್ಲಿಗೆ ನೀವೇ ಹೋಗುವುದು ನನಗೆ ಸಮ್ಮತವಲ್ಲ. ಅವರು ಮೋಸಕ್ಕೆ ಸಿಕ್ಕಿ ಸೋತು ಕಾಡಿನಲ್ಲಿ ನವೆದಿದ್ದಾರೆ. ಆದರೆ ತಪೋನಿರತರು, ಮಹಾರಥರ; ಧರ್ಮರಾಜನು ಕೋಪಕ್ಕೆ ವಶನಾಗದಿದ್ದರೂ ಭೀಮನು ಸಹನೆಯುಳ್ಳವನಲ್ಲ. ದ್ರೌಪದಿಯೋ ಸಾಕ್ಷಾತ್​ ಬೆಂಕಿಯೇ; ನೀವೂ ದರ್ಪ ಮೋಹಗಳಿಂದ ಏನಾದರೂ ಅಪರಾಧ ಮಾಡುತ್ತೀರಿ; ಅವರು ತಪಸ್ಸಿನಿಂದಲೋ ಶಸ್ತ್ರದಿಂದಲೋ ನಿಮ್ಮನ್ನು ನಾಶಮಾಡುತ್ತಾರೆ. ನೀವು ಬಹು ಜನರಿದ್ದೀರೆಂಧುಕೊಂಡು ಅವರ ಮೇಲೆ ಬಿದ್ದರೆ ಅದು ಒಂದು ಕಡೆ ಅನ್ಯಾಯ, ಇನ್ನೊಂದು ಕಡೆ ಅಸಾಧ್ಯ. ಅರ್ಜುನನು ಈಗ ಇಂದ್ರಲೋಕಕ್ಕೆ ಹೋಗಿ ಅಸ್ತ್ರಗಳನ್ನು ತಂದಿದ್ದಾನೆ; ಅವು ಇಲ್ಲದೆಯೇ ಹಿಂದೆ ಅವನು ಭೂಮಂಡಲವನ್ನು ಜಯಿಸಿಕೊಂಡು ಬಂದ. ಇನ್ನು ಈಗ ಕೇಳಬೇಕೆ? ಅಥವಾ ನನ್ನ ಮಾತಿನ ಮೇಲೆ ನೀವು ಸುಮ್ಮನಿದ್ದರೂ ನಿಮಗೇನು ಅಲ್ಲಿ ಸುಖವಿರುವುದಿಲ್ಲ. ಇಲ್ಲದಿದ್ದರೆ ಸೈನಿಕರು ಏನಾದರೂ ಅವಿವೇಕಮಾಡಬಹುದು. ಅದು ನಮ್ಮ ಮೇಲೆ ಬರುತ್ತದೆ. ಆದ್ದರಿಂದ ಯಾರಾದರೂ ನಂಬಿಕೆಯುಳ್ಳ ಸೇವಕರನ್ನು ಕಳುಹಿಸಿ; ನೀವೇ ಹೋಗಬೇಡಿ!“ ಎಂದನು. ಶಕುನಿಯು, ”ಮಹಾರಾಜ! ಧರ್ಮರಾಜನು ಹನ್ನೆರಡು ವರ್ಷ ವನವಾಸಮಾಡುತ್ತೇವೆಂದು ತುಂಬಿದ ಸಭೆಯಲ್ಲಿ ಪ್ರತಿಜ್ಞೆ ಮಾಡಿದ್ದಾನೆ. ಅವನ ತಮ್ಮಂದಿರೂ ಅವನಿಗೆ ವಿಧೇಯರಾಗಿದ್ದಾರೆ . ಯುಧಿಷ್ಠಿರನೂ ಕೋಪಮಾಡಿಕೊಳ್ಳುವುದಿಲ್ಲ; ಬೇಟೆಯಾಡಿಕೊಂಡು ಬರಬೇಕೆಂದು ನಮಗೆ ತುಂಬ ಆಸೆಯಾಗಿದೆ. ಹಾಗೆಯೇ ದನಕರುಗಳನ್ನೂ ನೋಡಿಕೊಂಡು ಬರುತ್ತೇವೆ. ನಾವು ಪಾಂಡವರನ್ನು ತಾನೇ ಏಕೆ ನೋಡಬೇಕು? ಅವರಿರುವ ಕಡೆಗೇ ಸುಳಿಯದಿದ್ದರೆ ಅವರ ವಿಚಾರದಲ್ಲಿ ಅವಿವೇಕವಾದ ನಡತೆಗೆ ಅವಕಾಶವೆಲ್ಲಿ?" ಎಂದನು. </span>
</p>
<p>
<span> ಇಷ್ಟು ಹೇಳಿದಮೇಲೆ ಧೃತರಾಷ್ಟ್ರನು ಸಮ್ಮತಿಸಿದನು. ದುರ್ಯೋಧನನು ದೊಡ್ಡ ಸೈನ್ಯವನ್ನು ತೆಗೆದುಕೊಂಡು ದುಶ್ಯಾಸನ ಶಕುನಿ ಅಂತಃಪುರದ ಸ್ತ್ರೀಯರು ಮೊದಲಾದವರನ್ನೊಡಗೂಡಿ ದ್ವೈತವನಕ್ಕೆ ಹೊರಟರು. ಅವನ ಹಿಂದೆ ಎಷ್ಟೋ ಪುರಜನರೂ, ಗಾಡಿಗಳೂ, ಅಂಗಡಿಗಳೂ, ವೇಶ್ಯೆಯರೂ ವರ್ತಕರೂ ಬೇಟೆಗಾರರೂ ಹೊರಟರು. ಮಳೆಗಾಲದಲ್ಲಿ ಬಿರುಗಾಳಿ ಎದ್ದಾಗ ಆಗುವ ಅವಾಂತರದಂತೆ ದೊಡ್ಡಗದ್ದಲದಿಂದ ನಾನಾ ಯಾನವಾಹನಗಳೂ ಹೊರಟವು. </span>
</p>
<p>
<span> ಗೊಲ್ಲರಹಳ್ಳಿಗೆ ತಲುಪಿದ ಮೇಲೆ ನೀರೂ ನೆರಳೂ ಇದ್ದು ಸಮತಲವಾದ ಒಂದು ಸುಂದರ ಪ್ರದೇಶದಲ್ಲಿ ಬೀಡುಬಿಟ್ಟಿತು. ದನಗಳನ್ನು ನೋಡಿ ಲೆಕ್ಕಮಾಡಿಯಾಯಿತು. ಗೋಪಾಲಕರೂ ಅವರ ಹೆಂಗಸರೂ ಅಲಂಕರಿಸಿಕೊಂಡು ನೃತ್ಯ ಗೀತೆಗಳಿಂದ ಎಲ್ಲರನ್ನೂ ಸಂತೋಷಗೊಳಿಸಿದರು. ಅವರಿಗೆ ದುರ್ಯೋಧನನು ತಿಂಡಿತೀರ್ಥಗಳನ್ನು ಹಣವನ್ನೂ ಕೊಡಿಸಿದನು. ಆಮೇಲೆ ಬೇಟೆಯಾಡಿಕೊಂಡು ಸುಂದರವಾದ ಸ್ಥಳಗಳನ್ನೂ ಹೂಗಳಿಂದ ನಿಬಿಡವಾಗಿ ದುಂಬಿಗಳ ಝೇಂಕಾರದಿಂದಲೂ ನವಿಲುಗಳ ನರ್ತನದಿಂದಲೂ ರಮಣೀಯವಾಗಿದ್ದ ಪ್ರದೇಶಗಳನ್ನು ನೋಡುತ್ತ ದ್ವೈತವನದ ಸರೋವರದ ಹತ್ತಿರಕ್ಕೆ ದೇವೇಂದ್ರನಂತೆ ಮಹಾವೈಭವದಿಂದ ಬಂದನು. ಅವನ ಅಪ್ಪಣೆಯಂತೆ ಅಲ್ಲಿ ಕ್ರೀಡಾಸ್ಥಾನಗಳನ್ನೂ ಸಿದ್ಧಪಡಿಸುವುದಕ್ಕೆ ಹೋದಾಗ ಅವನ ಸೇವಕರನ್ನು ಅಲ್ಲಿದ್ದ ಗಂಧರ್ವರು ತಡೆದರು. ಅವರು ಕುಬೇರಭವನದಿಂದ ಮೊದಲೇ ಅಲ್ಲಿ ಬಂದು ಬೀಡುಬಿಟ್ಟಿದ್ದರು. ದುರ್ಯೋಧನನ ಹತ್ತಿರಕ್ಕೆ ದೂರು ಹೋಗಲು ಅವನು ಸೇನೆಯನ್ನು ಕಳುಹಿಸಿದನು. ಅವರು ಹೋಗಿ ನಮ್ಮ ಮಹಾರಾಜನಾದ ದುರ್ಯೋಧನನು ಇಲ್ಲಿಗೆ ಕ್ರೀಡೆಗಾಗಿ ಬರುತ್ತಾನೆ, ದಾರಿಬಿಡಿ!“ ಎಂದರು. ಗಂಧರ್ವರು ನಗುತ್ತ,”ನಿಮ್ಮ ರಾಜನಾದ ದುರ್ಯೋಧನನಿಗೆ ಬುದ್ಧಿಯಿಲ್ಲ; ದೇವತೆಗಳಾದ ನಮ್ಮನ್ನು ಹೀಗೆ ಆಜ್ಞೆಮಾಡಲು ನಾವೇನು ಅವನ ಕೈಕೆಳಗಿನವರು ಕೆಟ್ಟುಹೋದೆವೇ? ಅವನ ಮಾತನ್ನು ಕೇಳಿಕೊಂಡು ಬಂದ ನಿಮಗೂ ಬುದ್ದಿಯಿಲ್ಲ; ಜೀವದ ಮೇಲೆ ಆಸೆಯಿದ್ದರೆ ನಿಮ್ಮ ಕೌರವನಿರುವ ಕಡೆಗೆ ಓಡಿ!“ ಎಂದು ಗದರಿಸಿದರು. ದುರ್ಯೋಧನನು ಇದನ್ನು ಕೇಳಿ ಕೋಪಗೊಂಡು ”ದೇವೇಂದ್ರನೇ ದೇವತೆಗಳನ್ನೆಲ್ಲಾ ಕಟ್ಟಿಕೊಂಡು ಅಲ್ಲಿ ವಿಹರಿಸುತ್ತಿದ್ದರೂ ಚಿಂತೆಯಿಲ್ಲ; ಹೋಗಿ ನನಗೆ ವಿರೋಧವಾಗಿ ನಡೆಯುವ ಅವರನ್ನು ಶಿಕ್ಷಿಸಿ!“ ಎಂದು ಆಜ್ಞೆಮಾಡಿದನು. ಅದರಂತೆ ಅವರು ಆ ವನಕ್ಕೆ ನುಗ್ಗಿ ಸಿಂಹನಾದಮಾಡುತ್ತ ಗಂಧರ್ವರನ್ನು ತದಕುವುದಕ್ಕೆ ಮೊದಲುಮಾಡಿದರು. ಅವರು ಒಳ್ಳೆಯ ಮಾತಿನಲ್ಲಿ ಹೇಳಿ ನೋಡಿದರು ಕೇಳಲಿಲ್ಲ. ಆದ್ದರಿಂದ ಗಂಧರ್ವರೂ ಆಯುಧ ಹಿಡಿದು ಯುದ್ಧಕ್ಕೆ ನಿಂತರು. ಅವರ ಏಟನ್ನು ತಡೆಯಲಾರದೆ ಕೌರವ ಸೈನಿಕರು ಓಡಿದರು. ಆಗ ದುರ್ಯೋಧನ ಕರ್ಣ ಶಕುನಿ ಮುಂತಾದ ನಾಯಕರು ಮುಂದೆ ಬಂದು ಶೌರ್ಯದಿಂದ ಕಾದಿದರು. ಗಂಧರ್ವರ ಕೈ ಬೀಳಾಗಲು ಅವರು ಮಾಯಾಯುದ್ಧಕ್ಕೆ ಮೊದಲುಮಾಡಿದರು. ಕರ್ಣನು ಅವರ ಏಟನ್ನು ತಡೆಯಲಾರದೆ ಕತ್ತಿ ಗುರಾಣಿಗಳೊಡನೆ ವಿಕರ್ಣಸ ರಥಕ್ಕೆ ನೆಗೆದು ಯುದ್ಧದಿಂದ ತಪ್ಪಿಸಿಕೊಂಡು ಹೋದನು. ದುರ್ಯೋಧನ ದುಶ್ಯಾಸನ ವಿವಿಶಂತಿ ಮುಂತಾದವರು ಸೆರೆಸಿಕ್ಕಿದರು. ಆಗ ಕೌರವ ಸೈನಿಕರೂ ಬಂಡಿಯವರೂ ಅಂಗಡಿ ಮುಂಗಟ್ಟಿನವರೂ ಯುಧಿಷ್ಠಿರನನ್ನು ಕಂಡು ತಮ್ಮ ರಾಜನನ್ನು ಬಿಡಿಸಿಕೊಡಬೇಕೆಂದು ಅರ್ತರಾಗಿ ಬೇಡಿಕೊಂಡರು. ಅದನ್ನು ಕೇಳಿ ಭೀಮನು, ”ಏನೋ ಮಾಡುವುದಕ್ಕೆ ಹೋಗಿ ಏನೋ ಆಯಿತು! ನಾವು ಮಾಡಬೇಕಾದದ್ದನ್ನು ಗಂಧರ್ವರು ಮಾಡಿದರು! ಭಾಗ್ಯವಶದಿಂದ ನಮಗೂ ಬೇಕಾದವರಿದ್ದಾರೆ ಎಂದು ತಿಳಿದ ಹಾಗಾಯಿತು. ಬಿಸಿಲು ಮಳೆ ಗಾಳಿಗಳಿಗೆ ಸಿಕ್ಕಿ ತಪಸ್ಸಿನಲ್ಲಿ ನವೆಯುತ್ತಿದ್ದ ನಮ್ಮನ್ನು ಸುಖವಾಗಿದ್ದ ಈ ದುಷ್ಟ ನೋಡಿ ಹೊಟ್ಟೆ ತಣ್ಣಗೆ ಮಾಡಿಕೊಳ್ಳಬೇಕೆಂದು ಬಂದನು. ಆಧರ್ಮಾಚರಣೆಗೆ ತಕ್ಕ ಶಾಸ್ತಿಯಾಯಿತು. ಆದರೆ ಪಾಂಡವರು ಹಿಂಸೆ ಮಾಡುವವರಲ್ಲ!“ ಎಂದನು. ಧರ್ಮರಾಜನು ಅವನನ್ನು ತಡೆದು ಇದು ಕಠಿಣವಾದ ಮಾತಿಗೆ ಕಾಲವಲ್ಲ, ಭೀಮ! ಹೆದರಿ ಶರಣಾಗತರಾಗಿ ಬಂದಿರುವವರಿಗೆ ಹೀಗೆಂದು ಹೇಳಬಹುದೇ? ದಾಯಾದಿಗಳಿಗೆ ಜಗಳ ಬರುತ್ತದೆ, ಹೋಗುತ್ತದೆ; ಆದರೆ ನಂಟು ಹೋಗುತ್ತದೆಯೇ? ಹೊರಗಿನವರು ಬಂದು ಮೇಲೆ ಬಿದ್ದಾಗ ಅದನ್ನು ನೋಡಿಕೊಂಡು ಸುಮ್ಮನಿರುವುದೇ? ಗಂಧರ್ವರು ದುರ್ಯೋಧನನನ್ನೂ ಅವನ ಹೆಂಡಿರನ್ನೂ ಎಳೆದುಕೊಂಡು ಹೋದರೆ ಅದು ನಮ್ಮ ಕುಲಕ್ಕೇ ಅವಮಾನ! ಆದ್ದರಿಂದ ಏಳಿ! ಹೋಗಿ ಅವರನ್ನು ಬಿಡಿಸಿಕೊಂಡು ಬನ್ನಿ! ಕೌರವರ ರಥಗಳೇ ಇವೆ; ಅವರ ಸಾರಥಿಗಳೇ ಇದ್ದಾರೆ. ಶರಣು ಬಂದವರಿಗೆ ಒಬ್ಬ ಸಾಮಾನ್ಯನಾದ ರಾಜನೂ ಸಹಾಯಮಾಡುತ್ತಾನೆ; ಅಂಥದರಲ್ಲಿ ನೀವು ಸುಮ್ಮನಿರುವುದೇ? ಆಪತ್ತಿಗೆ ಸಿಕ್ಕಿದ ದುರ್ಯೋಧನನು ನಿಮ್ಮ ಬಾಹುಬಲದಿಂದ ಉಳಿದುಕೊಂಡು ತನ್ನ ಬಾಳನ್ನು ನೂಕುವಂತಾದರೆ ಅದಕ್ಕಿಂತ ಅತಿಶಯವಾದದ್ದು ಇನ್ನೇನು ಬೇಕು?” ಎಂದನು. ಆ ಮಾತನ್ನು ಕೇಳಿ ಭೀಮಾರ್ಜುನ ನಕುಲ ಸಹದೇವರು ನಾಲ್ವರೂ ಸಜ್ಜಾಗಿ ಹೊರಟರು. ಅರ್ಜುನನು ಗಂಧರ್ವರನ್ನು ನೋಡಿ “ಈ ನೀಚಕೆಲಸ ಗಂಧರ್ವರಿಗೆ ಯೋಗ್ಯವಾದದ್ದಲ್ಲ; ಕೌರವರನ್ನೂ ಅವರ ಹೆಂಡಿರನ್ನೂ ಬಿಟ್ಟುಬಿಡಿ! ಇದು ಧರ್ಮರಾಜನ ಆಜ್ಞೆ. ಎಂದು ಒಳ್ಳೆಯ ಮಾತಿನಲ್ಲಿ ಹೇಳಿದನು. ಅವರು ”ಇಂದ್ರನೊಬ್ಬನೇ ನಮಗೆ ಯಜಮಾನ! ನಾವು ಅವನು ಹೇಳಿದ ಹಾಗೆ ಮಾತ್ರ ಕೇಳತಕ್ಕವರು!“ ಎಂದು ಉತ್ತರಕೊಟ್ಟರು. ಅರ್ಜುನನು ”ನೀವು ಬಿಡದಿದ್ದರೆ ನಾನು ಬಿಡಿಸಿಕೊಳ್ಳುತ್ತೇನೆ!“ ಎಂದು ಬಾಣಪ್ರಯೋಗಕ್ಕೆ ಆರಂಭಿಸಿದನು. ತುಮುಲಯುದ್ಧದಲ್ಲಿ ಪಾಂಡವರ ಕೈ ಮೇಲಾಯಿತು. ಅವರ ಏಟನ್ನು ತಡೆಯಲಾರದೆ ಗಂಧರ್ವರು ಆಕಾಶಕ್ಕೆ ಹಾರಿದರು. ಅರ್ಜುನನು ತನ್ನ ಶರಜಾಲದಿಂದ ಹಕ್ಕಿಗಳನ್ನು ಪಂಜರದಲ್ಲಿ ಕೂಡಿದಂತೆ ಅವರ ರಥಗಳನ್ನು ಮುಚ್ಚಿದನು. ಗಂಧರ್ವರಾಜನು ಅಂತರ್ಧಾನನಾಗಿ ಮಾಯೆಯಿಂದ ಬಾಣಬಿಡುವುದಕ್ಕೆ ಮೊದಲುಮಾಡಿದನು. ಅರ್ಜುನನು ಶಬ್ದವೇಧಿಗಳಿಂದ ಯುದ್ಧವಾರಂಭಿಸಿದನು. ಆಗ ಅವನು ಕಾಣಿಸಿಕೊಂಡು ”ಅಯ್ಯಾ! ನಾನು ನಿನ್ನ ಸ್ನೇಹಿತ ಚಿತ್ರಸೇನ!“ ಎಂದನು. ಅವನನ್ನು ಕಂಡು ಅರ್ಜುನನು ಬಾಣವನ್ನು ಉಪಸಂಹರಿಸಿದನು. ಚಿತ್ರಸೇನನು ದುರ್ಯೋಧನನ ದುರುದ್ದೇಶಗಳನ್ನು ತಿಳಿಸಿ ತಾನು ದೇವೇಂದ್ರನ ಅಪ್ಪಣೆಯಂತೆ ಅಲ್ಲಿಗೆ ಬಂದಿದ್ದಾಗಿಯೂ ದುರ್ಯೋಧನನನ್ನು ದೇವೇಂದ್ರನಲ್ಲಿಗೆ ಸೆರೆಹಿಡಿದುಕೊಂಡು ಹೋಗುತ್ತಿದ್ದುದಾಗಿಯೂ ತಿಳಿಸಿದನು. ಅರ್ಜುನನು, ”ಚಿತ್ರಸೇನ! ಎಷ್ಟಾದರೂ ದುರ್ಯೋಧನನು ನಮಗೆ ಸೋದರನಾಗಬೇಕು; ಅಲ್ಲದೆ ಅವನನ್ನು ಬಿಡಿಸಿಕೊಂಡು ಬರಬೇಕೆಂದು ಧರ್ಮರಾಜನು ಆಜ್ಞೆಮಾಡಿದ್ದಾನೆ“ ಎಂದನು. ಚಿತ್ರಸೇನನು, ”ಈ ಪಾಪಿಯನ್ನು ಬಿಡುವುದು ತರವಲ್ಲ; ಅದು ಧರ್ಮರಾಜನ ಇಷ್ಟವಾದರೆ ಹಾಗೆಯೇ ಆಗಲಿ!“ ಎಂದು ಎಲ್ಲರೂ ಧರ್ಮರಾಜನ ಬಳಿಗೆ ಹೋದರು. ಧರ್ಮರಾಜನು ಗಂಧರ್ವರನ್ನು ಉಪಚಾರಮಾಡಿ ಕಳುಹಿಸಿ ದುರ್ಯೋಧನನನ್ನೂ ಇತರ ಕೌರವರನ್ನೂ ಕುರಿತು, ”ಇನ್ನು ಮೇಲೆ ಇಂಥ ಸಾಹಸಕ್ಕೆ ಕೈಯಿಡಬೇಡಿರಪ್ಪ! ಬರಿಯ ಸಾಹಸದಿಂದ ಸುಖವಿಲ್ಲ. ಮನಸ್ಸನ್ನು ಕಹಿಮಾಡಿಕೊಳ್ಳದೆ ತಮ್ಮಂದಿರನ್ನು ಕರೆದುಕೊಂಡು ಮನೆಗೆ ಹಿಂತಿರುಗಿಹೋಗು ದುರ್ಯೋಧನ!" ಎಂದು ಬುದ್ಧಿಹೇಳಿ ಕಳುಹಿಸಿದನು. </span>
</p>
<p>
<span> ದುರ್ಯೋಧನನು ತಲೆತಗ್ಗಿಸಿಕೊಂಡು ಹೊರಟನು. ತನಗಾದ ಅಪಮಾನದ ಚಿಂತೆಯೇ ಅವನ ಮನಸ್ಸಿನ ತುಂಬ ತುಂಬಿಕೊಂಡಿತ್ತು. ಹೀಗೆ ಅವನು ಚಿಂತಿಸುತ್ತ ಊರಿಗೆ ಹೋಗುವ ದಾರಿಯಲ್ಲಿ ಒಂದು ಕಡೆ ಬೀಡುಬಿಟ್ಟಿರಲು, ರಣರಂಗದಿಂದ ಓಡಿಹೋಗಿದ್ದ ಕರ್ಣನು ಅವನನ್ನು ಸೇರಿಕೊಂಡು, “ದುರ್ಯೋಧನ! ಪುಣ್ಯದಿಂದ ಆ ಕಾಮರೂಪಿಗಳಾದ ಗಂಧರ್ವರನ್ನು ನೀನು ಗೆದ್ದು ಬಂದೆ; ಅದರಿಂದ ನಾವಿಬ್ಬರೂ ಮತ್ತೆ ಸೇರುವ ಹಾಗಾಯಿತು! ನನ್ನ ಸೈನ್ಯವೆಲ್ಲಾ ಚದರಿಹೋಯಿತು; ಮೈಯೆಲ್ಲಾ ಗಾಯವಾಗಿ ನಾನು ಅಲ್ಲಿ ನಿಲ್ಲಲಾರದೆ ಹೊರಟುಹೋಗಬೇಕಾಯಿತು!” ಎಂದನು. ಅವನಿಗೆ ನಡೆದಿದ್ದ ಸಂಗತಿಯೊಂದೂ ಗೊತ್ತಿರಲಿಲ್ಲ; ದುರ್ಯೋಧನನು ಗಂಧರ್ವರನ್ನು ಗೆದ್ದು ಬಂದಿದ್ದನೆಂದೇ ಅವನು ತಿಳಿದುಕೊಂಡಿದ್ದನು. ಆದ್ದರಿಂದ ದುರ್ಯೋಧನನಿಗೆ ದುಃಖ ಉಕ್ಕಿ ಬಂತು; ಕಣ್ಣಿನಲ್ಲಿ ನೀರು ತುಂಬಿ ಮಾತು ಸರಿಯಾಗಿ ಹೊರಡದೆ, “ಕರ್ಣ! ನೀನು ಒಂದೂ ತಿಳಿಯದೆ ಮಾತನಾಡುತ್ತಿದ್ದೀಯೆ; ಆದ್ದರಿಂದ ನಿನ್ನ ಮೇಲೆ ನನಗೆ ಕೋಪವಿಲ್ಲ. ನಾನು ಗಂಧರ್ವರನ್ನು ಗೆದ್ದು ಬಂದೆನೆಂದು ನೀನು ತಿಳಿದುಕೊಂಡಿದ್ದೀಯೆ. ನಿಜವಾದ ಸಂಗತಿಯೇನೆಂದರೆ, ಅವರು ಆಕಾಶಕ್ಕೆ ಹಾರಿದರು; ಅವರೊಡನೆ ಯುದ್ಧಮಾಡುವುದಕ್ಕೆ ಸಾಧ್ಯವಿಲ್ಲದೆ ಹೋಯಿತು; ನಾವು ಸೋತು ಸೆರೆಸಿಕ್ಕಿದೆವು; ನಮ್ಮನ್ನು ಆಕಾಶಮಾರ್ಗದಿಂದ ತೆಗೆದುಕೊಂಡು ಹೋಗುತ್ತಿದ್ದರು. ನಮ್ಮ ಕಡೆಯ ಕೆಲವರು ಪಾಂಡವರಲ್ಲಿಗೆ ಹೋಗಿ ಇದನ್ನು ತಿಳಿಸಿ ನನ್ನನ್ನೂ ಹೆಂಗಸರನ್ನೂ ಬಿಡಿಸಿಕೊಂಡು ಬರಬೇಕೆಂದು ಕೇಳಿಕೊಂಡರು. ಆ ಧರ್ಮಾತ್ಮನು ತನ್ನ ತಮ್ಮಂದಿರಿಗೆ ಆಜ್ಞೆಮಾಡಲು, ಅವರು ದಿವ್ಯಾಸ್ತ್ರಗಳಿಂದ ಗಂಧರ್ವರನ್ನು ಸೋಲಿಸಿದರು. ಗಂಧರ್ವರಾಜನಾದ ಚಿತ್ರಸೇನನೂ ಅರ್ಜುನನೂ ಆಲಿಂಗನ ಮಾಡಿಕೊಂಡರು. ಆರ್ಜುನನು ನಮ್ಮನ್ನು ಬಿಡಿಸಿದನು. ”ಭಾಗ್ಯಹೀನರಾದ ಪಾಂಡವರನ್ನು ಆ ಸ್ಥಿತಿಯಲ್ಲಿ ನೋಡುವುದಕ್ಕಿಂತ ಸಂತೋಷವಿಲ್ಲ’ ಎಂದು ಮುಂತಾಗಿ ನಾವು ಆಲೋಚಿಸಿದ್ದನ್ನೆಲ್ಲಾ ಗಂಧರ್ವನು ಅವರಿಗೆ ಹೇಳಿಬಿಟ್ಟನು. ಆಗ ನನಗೆ ತುಂಬ ನಾಚಿಕೆಯಾಗಿ ‘ನೆಲದಲಿ ಎಲ್ಲಿಯಾದರೂ ಒಂದು ಬಿಲ ಸಿಕ್ಕಿದರೆ ಅವಿತುಕೊಂಡುಬಿಟ್ಟೇನಲ್ಲಾ!“ ಎನ್ನಿಸಿತು. ಹೆಂಗಸರ ಎದುರಿಗೆ ಶತ್ರುಗಳ ಬಂದಿಯಾಗಿ ಹೀಗೆ ಅವಮಾನಪಟ್ಟು ನಾವು ಹಿಂದೆ ತಿರಸ್ಕಾರಮಾಡಿದ್ದವರ ಸಹಾಯದಿಂದಲೇ ಬಿಡುಗಡೆಹೊಂದಿ ಜೀವಿಸುವುದಕ್ಕಿಂತಲೂ ಯುದ್ದದಲ್ಲಿ ಸತ್ತಿದ್ದರೆ ಚೆನ್ನಾಗಿತ್ತು. ನೀವೆಲ್ಲಾ ಊರಿಗೆ ಹೋಗಿ! ನಾನು ಹೀಗೆ ಅವಮಾನವನ್ನು ಹೊತ್ತು ಬರಲಾರೆ. ಬಂದರೆ ನನ್ನನ್ನು ನೋಡಿ ಜನರು ಏನೆಂದಾರು? ನಾನು ಇಲ್ಲಿಯೇ ಪ್ರಾಯೋಪ್ರವೇಶಮಾಡಿ ಪ್ರಾಣಬಿಡುತ್ತೇನೆ” ಎಂದನು. ದುಶ್ಯಾಸನನು “ಎಲ್ಲಾದರೂ ಉಂಟೇ!” ಎಂದು ದುಃಖಾರ್ತನಾಗಿ ಅಳುತ್ತ ನಮಸ್ಕಾರಮಾಡಿ ಅವನ ಪಾದಗಳನ್ನು ಕಣ್ಣೀರಿನಿಂದ ತೋಯಿಸಿದನು. ಕರ್ಣನು ಅವನನ್ನು ಸಮಾಧಾನಮಾಡುತ್ತ “ಇದೇನು ನೀವು ಹೀಗೆ ಮೂಢರಂತೆ ಅಳುತ್ತಿದ್ಧೀರಿ! ದುಃಖವಿದ್ದವನ ಮುಂದೆ ದುಃಖಪಡುತ್ತ ಕುಳಿತರೆ ಅವನ ದುಃಖವೇನೂ ಹೋಗುವುದಿಲ್ಲ! ಧೈರ್ಯ ತಂದುಕೊಳ್ಳಿ! ಪಾಂಡವರು ನಿಮ್ಮನ್ನು ಬಿಡಿಸಿದರೆ ಅವರ ಕರ್ತವ್ಯವನ್ನು ಅವರು ಮಾಡಿದಹಾಗಾಯಿತು; ಅವರು ನಿನ್ನ ಪ್ರಜೆಗಳು; ರಾಜನಿಗೆ ಪ್ರಿಯವನ್ನು ಮಾಡಿಯೇ ಮಾಡಬೇಕು. ಪಾಂಡವರ ಸರ್ವಸ್ವವನ್ನೂ ನೀನು ಪಡೆದುಕೊಂಡೆ; ಅವರೇನು ಪ್ರಾಯೋಪ್ರವೇಶಮಾಡಿದರೇ? ನೀನು ಏಳದಿದ್ದರೆ ನಾನೂ ನಿನ್ನೊಡನೆ ಇಲ್ಲಿಯೇ ಇದ್ದು ನಿನ್ನನ್ನು ಸೇವಿಸಿಕೊಂಡಿರುತ್ತೇನೆ.” ಎಂದನು. ಶಕುನಿಯೂ ಅದನ್ನು ಅನುಮೋದಿಸಿ ಎಷ್ಟೆಷ್ಟೋ ಸಮಾಧಾನಗಳನ್ನು ಹೇಳಿದರು. ಆದರೂ ದುರ್ಯೋಧನನು ಕದಲಲಿಲ್ಲ. ಆಗ ಮತ್ತೆ ಕರ್ಣನು ದುರ್ಯೊಧನನ ಮುಂದೆ ಕೈಮುಗಿದುಕೊಂಡು, “ಮಹಾರಾಜ! ಸತ್ತರೇನು ಶತ್ರುಗಳನ್ನು ಗೆದ್ದಹಾಗಾಗಲಿಲ್ಲ. ಬದುಕಿದ್ದರೆ ಶುಭವನ್ನು ನೋಡಬಹುದು. ಸತ್ತರೆ ಶುಭವೂ ಇಲ್ಲ ಜಯವೂ ಇಲ್ಲ. ಇದು ದುಃಖಕ್ಕಾಗಲೀ ಭಯಕ್ಕಾಗಲೀ ಮರಣಕ್ಕಾಗಲೀ ಕಾಲವಲ್ಲ. ಅರ್ಜುನನ ಪರಾಕ್ರಮವನ್ನು ನೋಡಿ ನಿನಗೆ ದಿಗಿಲಾಗಿರಬಹುದು. ಹಾಗಿದ್ದರೆ ಇಗೋ ನಾನು ಪ್ರತಿಜ್ಞೆಮಾಡುತ್ತೇನೆ- ಹದಿಮೂರನೆಯ ವರ್ಷ ಕಳೆಯಲಿ; ಯುದ್ಧದಲ್ಲಿ ಅರ್ಜುನನನ್ನು ಕೊಂದು ಪಾಂಡವರನ್ನು ನಿನ್ನ ವಶ ಮಾಡುತ್ತೇನೆ. ಇದು ಸತ್ಯ!” ಎಂದನು. ಎಲ್ಲರೂ ನಮಸ್ಕರಿಸಿ ಬೇಡಿಕೊಂಡರು. ಇಷ್ಠಾದಮೇಲೆ ದುರ್ಯೋಧನನು ಎದ್ದನು. ರಾಜಪರಿವಾರವೆಲ್ಲವೂ ಸಿದ್ಧವಾಗಿ ಹೊರಟಿತು. ಎಲ್ಲರೂ ಶೀಘ್ರದಲ್ಲಿಯೇ ಹಸ್ತಿನಗರವನ್ನು ತಲುಪಿದರು. </span>
</p>
<p>
<span> ಇದಾದ ಸ್ವಲ್ಪಕಾಲದ ಮೇಲೆ ದುರ್ಯೋಧನನಿಗೆ ಧರ್ಮರಾಜನಂತೆ ತಾನೂ ಯಾಗಮಾಡಬೇಕೆಂದು ಮನಸ್ಸು ಬಂತು. ಕರ್ಣನು, “ಆಹಾ! ಆಗಬಹುದು. ಈಗ ಎಲ್ಲಾ ರಾಜರೂ ನಿನಗೆ ವಶರಾಗಿದ್ದಾರೆ; ಋತ್ವಿಜರನ್ನು ಕರೆಸಿ ಯಜ್ಞೋಪಕರಣಗಳನ್ನು ಸಿದ್ಧಗೊಳಿಸುವುದೇ!” ಎಂದನು. ಪುರೋಹಿತರನ್ನು ಕರೆಸಿ ಕೇಳಲು ಅವನು “ಮಹಾರಾಗ! ಯುಧಿಷ್ಠಿರನು ಇನ್ನೂ ಬದುಕಿದ್ದಾನೆ. ನಿನ್ನ ತಂದೆ ದೀರ್ಘಾಯುಷ್ಮಂತನಾಗಿದ್ದಾನೆ. ಆದ್ದರಿಂದ ನೀನು ರಾಜಸೂಯಯಾಗಮಾಡುವುದು ಶಾಸ್ತ್ರಕ್ಕೆ ವಿರೋಧವಾಗುತ್ತದೆ; ಅದಕ್ಕೆ ಬದಲಾಗಿ ರಾಜಸೂಯಕ್ಕೆ ಸರಿಸಮನಾದ ವೈಷ್ಣವ ಮಹಾಯಜ್ಞವನ್ನು ಮಾಡಬಹುದು. ನಿನಗೆ ಕಪ್ಪ ಕೊಡತಕ್ಕ ರಾಜರೆಲ್ಲಾ ಅದನ್ನು ಬಂಗಾರದ ರೂಪದಲ್ಲಿಯೇ ಸಲ್ಲಿಸಲಿ. ನೀನು ಆ ಚಿನ್ನದಿಂದಲೇ ನೇಗಿಲನ್ನು ಮಾಡಿಸಿ ಯಜ್ಞಭೂಮಿಯನ್ನು ಉಳಿಸು. ಯಥೇಚ್ಛವಾಗಿ ಅನ್ನದಾನ ಮಾಡು!” ಎಂದನು. ದುರ್ಯೋಧನನು ಅದಕ್ಕೆ ಒಪ್ಪಿ ಚಿನ್ನದ ನೇಗಿಲನ್ನು ಮಾಡಲು ಶಿಲ್ಪಿಗಳನ್ನು ನೇಮಿಸಿದನು. ಮಿಕ್ಕ ಸಂಭಾರಗಳೂ ಸಿದ್ದವಾದುವು. ದುರ್ಯೋಧನನು ದೀಕ್ಷೆ ವಹಿಸಿದನು. ರಾಜರಿಗೂ ಬ್ರಾಹ್ಮಣರಿಗೂ ಆಹ್ವಾನಗಳು ಹೋದುವು. ಹಾಗೆ ಆಹ್ವಾನ ಕೊಡಲು ಹೋಗುತ್ತಿದ್ದ ಒಬ್ಬನನ್ನು ದುಶ್ಯಾಸನನು ಕರೆದು, “ದ್ವೈತವನಕ್ಕೆ ಹೋಗಿ ಆ ಪಾಪಿ ಪಾಂಡವರನ್ನೂ ಅಲ್ಲಿರುವ ಬ್ರಾಹ್ಮಣರನ್ನೂ ಕರೆದು ಬಾ!” ಎಂದನು. ಅವನು ಧರ್ಮರಾಯನನ್ನು ಕಂಡು “ಮಹಾರಾಜ! ದುರ್ಯೋಧನ ಮಹಾರಾಜ ಯಜ್ಞ ಮಾಡುತ್ತಾನೆ. ನಿಮ್ಮನ್ನು ಕರೆದು ಬರುವುದಕ್ಕೆ ನನ್ನನ್ನು ಕಳುಹಿಸಿದ್ದಾನೆ. ನೀವು ಬಂದು ಆ ಯಜ್ಞವನ್ನು ನೋಡುವವರಾಗಬೇಕು!” ಎಂದನು. ಯುಧಿಷ್ಠಿರನು, “ಭಾಗ್ಯವಶದಿಂದ ದುರ್ಯೋಧನನು ಪೂರ್ವಿಕರ ಕೀರ್ತಿಯನ್ನು ಹೆಚ್ಚಿಸುವ ದೊಡ್ಡಯಾಗವನ್ನು ಮಾಡುತ್ತಿದ್ದಾನೆ! ನಾವೂ ಬರುವವರೇಯೆ! ಆದರೆ ಈಗ ಸಾಧ್ಯವಿಲ್ಲ; ಹದಿಮೂರು ವರ್ಷದ ಪ್ರತಿಜ್ಞೆ ಇದೆ!” ಎಂದನು. ಭೀಮನಿಗೆ ಈ ಮಾತಿನ ಸರಣಿ ಸಹಿಸಲಿಲ್ಲ. “ಹದಿಮೂರು ವರ್ಷ ಕಳೆದಮೇಲೆ ರಣಯಜ್ಞವನ್ನು ಕೈಕೊಂಡು ಅಸ್ತ್ರ ಶಸ್ತ್ರಗಳ ಅಗ್ನಿಜ್ವಾಲೆಯಲ್ಲಿ ನಿನ್ನನ್ನು ಹಾಕಿ ಅನಂತರ ಬರುತ್ತಾರೆ ಎಂದು ಹೇ:ಳು ಹೋಗು!” ಎಂದನು. ಅರ್ಜುನ ಮೊದಲಾದವರು ಅಪ್ರಿಯವಾದ ಮಾತನ್ನೇನೂ ಆಡಲಿಲ್ಲ. </span>
</p>
<p>
<span> ದುರ್ಯೋಧನನು ತುಂಬ ಉತ್ಸಾಹದಿಂದ ಯಜ್ಞ ನಡೆಸಿದನು. ಅನ್ನಪಾನ ಭಕ್ಷ್ಯಭೋಜ್ಯಾದಿಗಳಿಂದ ಅತಿಥಿಸತ್ಕಾರ ಮಾಡುವ ಕೆಲಸವನ್ನು ವಿದುರನಿಗೆ ಒಪ್ಪಿಸಿದನು. ಆದ್ದರಿಂದ ಎಲ್ಲವೂ ಅದ್ದೂರಿಯಿಂದ ನಡೆಯಿತು. ಅದನ್ನೂ ಅವನನ್ನೂ ಹೊಗಳುವವರು ಹೊಗಳಿದರು. “ಯುಧಿಷ್ಠಿರನು ಮಾಡಿದ ಯಜ್ಞಕ್ಕೆ ಇದು ಸಮನಲ್ಲ; ಅದರ ಬೇಳೆ ಪಾಲೂ ಇಲ್ಲ!: ಎಂದು ಎನ್ನುವವರು ಎಂದುಕೊಂಡರು. ದುರ್ಯೋಧನನು ಅವಭೃತ ಸ್ನಾನಮಾಡಿ ಮನೆಗೆ ಹಿಂತಿರುಗಿ ಬಂದು ತಾಯಿತಂದೆಗಳಿಗೂ ಭೀಷ್ಮ ದ್ರೋಣ ಕೃಪ ಮುಂತಾದ ಹಿರಿಯರಿಗೂ ನಮಸ್ಕರಿಸಿದನು. ಕಿರಿಯರೆಲ್ಲರೂ ಅವನಿಗೆ ನಮಸ್ಕರಿಸಿದರು. ಆಗ ಕರ್ಣನು ಎದ್ದು ”ಭಾಗ್ಯವಶದಿಂದ ಈ ಮಹಾಯಜ್ಞವನ್ನು ಮಾಡಿ ಮುಗಿಸಿದೆ. ಯುದ್ಧದಲ್ಲಿ ಪಾಂಡವರನ್ನು ಕೊಂದಮೇಲೆ ನೀನು ರಾಜಸೂಯಯಾಗ ಮಾಡುವಾಗಲೂ ನಿನ್ನನ್ನು ಹೀಗೆಯೇ ಸೇವಿಸಬೇಕೆಂದು ಆಸೆಪಡುತ್ತೇನೆ!“ ಎಂದನು. ಕೌರವನು ಅವನನ್ನು ಆಲಿಂಗಿಸಿಕೊಂಡು ”ವೀರಶ್ರೇಷ್ಠ! ಇದು ಸತ್ಯ; ಆದರೆ ಅದು ಎಂದಿಗೋ!“ ಎಂದನು. ಆ ಮಾತನ್ನು ಕೇಳಿ ಕರ್ಣನು ”ಇಗೋ ಇದು ನನ್ನ ಪ್ರತಿಜ್ಞೆ! ಅರ್ಜುನನನ್ನು ಕೊಲ್ಲುವವರೆಗೆ ನಾನು ಕಾಲುಗಳನು ತೊಳೆದುಕೊಳ್ಳುವುದಿಲ್ಲ!" ಎಂದನು. ಇದು ಪಾಂಡವರ ಕಿವಿಗೂ ಬಿತ್ತು. ಧರ್ಮರಾಜನು ಕರ್ಣನ ಅಭೇದ್ಯ ಕವಚವನ್ನೂ ಅದ್ಭುತ ಪರಾಕ್ರಮವನ್ನೂ ಮನಸ್ಸಿಗೆ ತಂದುಕೊಂಡು ಅವನು ಹೀಗೆ ಪ್ರತಿಜ್ಞೆ ಮಾಡಿದನಲ್ಲಾ ಎಂದು ಕಳವಳಕ್ಕೊಳಗಾದನು.</span>
</p>
<p>
<span> ಒಂದು ದಿನ ಧರ್ಮರಾಜನಿಗೆ ದ್ವೈತವನದ ಮೃಗಗಳೆಲ್ಲವೂ ಬಂದು ತಮ್ಮನ್ನು ಕೊಲ್ಲಬೇಡವೆಂದು ಬೇಡಿಕೊಂಡ ಹಾಗೆ ಕನಸಾಯಿತಂತೆ. ಆದ್ದರಿಂದ ಪಾಂಡವರು ಅದನ್ನು ಬಿಟ್ಟು ಮತ್ತೆ ಕಾಮ್ಯಕವನಕ್ಕೇ ಹೋದರು. ಅಲ್ಲಿ ಅವರೆಲ್ಲರೂ ಬೇಟೆಗೆ ಹೋಗಿದ್ದಾಗ ಸೌವೀರ ಸಿಂಧೂದೇಶಗಳ ರಾಜನಾದ ಜಯದ್ರಥನು ಆ ಮಾರ್ಗವಾಗಿ ಹೋಗುತ್ತ ಒಬ್ಬಳೇ ಇದ್ದ ದ್ರೌಪದಿಯನ್ನು ಕಂಡು ಮೋಹಿಸಿ ಬಲಾತ್ಕಾರವಾಗಿ ಅವಳನ್ನು ತನ್ನ ರಥದ ಮೇಲೆ ಕೂರಿಸಿಕೊಂಡು ಹೋದನು. ಅಷ್ಟರಲ್ಲಿಯೇ ಪಾಂಡವರು ಬಂದು ಅವನನ್ನು ಅಟ್ಟಿಸಿಕೊಂಡು ಹೋಗಲು, ಅವನು ದ್ರೌಪದಿಯನ್ನು ಬಿಟ್ಟು ಓಡಿಹೋದನು. ಭೀಮಾರ್ಜುನರು ಬಿಡದೆ ಅವನನ್ನು ಹಿಡಿದು ಹಣ್ಣುಗಾಯಿ ನೀರುಗಾಯಿಮಾಡಿ ಅವಮಾನಗೊಳಿಸಿ ಹೋದ ಕಡೆಯಲ್ಲಿ ಅವನು ತಾನು ಪಾಂಡವರ ದಾಸನೆಂದು ಹೇಳಿಕೊಳ್ಳಬೇಕು ಎಂದು ಮಾತು ತೆಗೆದುಕೊಂಡು, ಬಿಟ್ಟರು. “ಅವನು ಎಷ್ಠಾದರೂ ನಮ್ಮವನು: ದುಶ್ಯಲೆಯ ಗಂಡ! ಅವನ ಜೀವ ತೆಗೆಯಬೇಡಿ!” ಎಂದು ಧರ್ಮರಾಯನು ಅಡ್ಡಿಬಂದದ್ದರಿಂದ ಅವನು ಜೀವಸಹಿತ ಉಳಿದುಕೊಂಡನು. ಈ ಸಂದರ್ಭದಲ್ಲಿ ಮಾರ್ಕಂಡೇಯನು ಧರ್ಮರಾಜನಿಗೆ ರಾಮನ ಹೆಂಡತಿಯನ್ನು ರಾವಣನು ಹೊತ್ತುಕೊಂಡುಹೋದ ಕಥೆಯನ್ನು ಹೇಳಿ, ಕಪಿಕರಡಿಗಳು ಸಹಾಯವಾಗಿದ್ದ ರಾಮನ ಸ್ಥಿತಿಗಿಂತ ಯುಧಿಷ್ಠಿರನ ಸ್ಥಿತಿ ಎಷ್ಟೋ ಉತ್ತಮವೆಂದು ಅವನನ್ನು ಸಮಾಧಾನಗೊಳಿಸಿದನು. </span>
</p>
<p>
<span> ಯುಧಿಷ್ಠಿರನು, “ಮಹರ್ಷಿ! ನನಗಾಗಲೀ ನನ್ನ ತಮ್ಮಂದಿರಿಗಾಗಲೀ ನಾನು ಚಿಂತಿಸುತ್ತಿಲ್ಲ! ರಾಜ್ಯ ಹೋಯಿತಲ್ಲ ಎಂದೂ ನನಗೆ ವ್ಯಥೆಯಿಲ್ಲ. ಈ ದ್ರೌಪದಿಯನ್ನು ನೋಡಿದರೆ ಸಂಕಟವಾತುತ್ತದೆ; ಜೂಜಿನಲ್ಲಿ ದುರಾತ್ಮರಿಂದ ಕಷ್ಟಕ್ಕೆ ಸಿಕ್ಕಿದಾಗ ನಮ್ಮನ್ನು ಪಾರುಮಾಡಿದವಳು ಅವಳು. ಅವಳು ಕಾಡಿಗೆ ಬಂದರೆ, ಇಲ್ಲಿ ಜಯದ್ರಥನು ಬಲಾತ್ಕಾರವಾಗಿ ಎಳೆದುಕೊಂಡು ಹೋಗಬೇಕೆ? ದ್ರೌಪದಿಯಂಥ ಪತಿವ್ರತೆಯೂ ಸಚ್ಚರಿತ್ರಳೂ ಆದ ಹೆಂಗಸು ಹೀಗೆ ಕಷ್ಟಕ್ಕೆ ಸಿಕ್ಕಿದ್ದನ್ನು ಹಿಂದೆ ಎಂದಾದರೂ ಕಂಡದ್ದು ಅಥವಾ ಕೇಳಿದ್ದು ಉಂಟೆ? ಎಂದನು. ಆಗ ಮಾರ್ಕಂಡೇಯನು ”ಉಂಟು!" ಎಂದು ಸಾವಿತ್ರಿಯ ಕಥೆಯನ್ನು ಹೇಳಿದನು:-</span>
</p>
<p>
<span> ಮದ್ಯದೇಶದಲ್ಲಿ ಧರ್ಮಾತ್ಮನೂ ಸತ್ಯಸಂಧನೂ ಲೋಕಪ್ರಿಯನೂ ಆದ ಅಶ್ವಪತಿಯೆಂಬ ದೊರೆಯಿದ್ದನು. ಅವನಿಗೆ ವಯಸ್ಸಾದರೂ ಮಕ್ಕಳಾಗಲಿಲ್ಲ. ಆದ್ದರಿಂದ ಸಂತಾನಾರ್ಥವಾಗಿ ಕಠಿಣ ವ್ರತ ನಿಯಮಗಳನ್ನು ಕೈಕೊಂಡನು. ಮಿತಾಹಾರನೂ ಜಿತೇಂದ್ರಿಯನೂ ಆಗಿದ್ದುಕೊಂಡು ನಿತ್ಯವೂ ಸಾವಿತ್ತಿಯನ್ನುದ್ದೇಶಿಸಿ ಹತ್ತುಸಾವಿರ ಹೋಮವನ್ನು ಮಾಡುತ್ತಿದ್ದನು. ಹೀಗೆ ಹದಿನೆಂಟು ವರ್ಷ ನಡೆದಮೇಲೆ ಸಾವಿತ್ರೀದೇವಿಯು ಪ್ರತ್ಯಕ್ಷಳಾಗಿ “ನಿನಗೇನು ಬೇಕು?”ಎಂದು ಕೇಳಿದಳು. ಅವನು, “ತಾಯೀ! ಮಕ್ಕಳಿಗೋಸ್ಕರ ನಾನು ಈ ಕಾರ್ಯವನ್ನು ಕೈಕೊಂಡಿದ್ದು; ನನಗೆ ತುಂಬ ಮಕ್ಕಳು ಬೇಕು!” ಎಂದನು. ಸಾವಿತ್ರಿಯು “ನಾನು ಈ ವಿಚಾರವಾಗಿ ಬ್ರಹ್ಮನಲ್ಲಿ ಮಾತನಾಡಿಕೊಂಡು ಬಂದಿದ್ದೇನೆ; ಅವನ ಸಂಕಲ್ಪದಂತೆ ನಿನಗೆ ಬೇಗ ತೇಜಸ್ವಿನಿಯಾದ ಒಬ್ಬ ಮಗಳು ಹುಟ್ಟುತ್ತಾಳೆ. ಅದಕ್ಕಿಂತ ಹೆಚ್ಚಾಗಿ ನಾನೇನೂ ಹೇಳಲಾರೆ!” ಎಂದು ಹೇಳಿ ಮಾಯವಾದಳು. ಅದರಂತೆ ಸ್ವಲ್ಪಕಾಲದ ಮೇಲೆ ಹಿರಿಯ ರಾಣಿಯು ಗರ್ಭಧರಿಸಿ ಸಕಾಲದಲ್ಲಿ ಒಂದು ಹೆಣ್ಣು ಮಗುವನ್ನು ಹೆತ್ತಳು. ಸಾವಿತ್ರಿಯ ವರದಿಂದ ಹುಟ್ಟಿದವಳಾದ್ದರಿಂದ ಅವಳಿಗೆ ಸಾವಿತ್ರಿಯೆಂದೇ ಹೆಸರಿಟ್ಟರು. ಹುಡುಗಿ ಬೆಳೆದಳು. ಯೌವನ ಬಂದು ಬಂಗಾರದ ಪುತ್ಥಳಿಯಂತೆ ಶೋಭಿಸುವ ಹಾಗಾದಳು. ಎಲ್ಲರೂ ಇವಳು ದೇವಕನ್ಯೆಯೇ ಎಂದು ಭಾವಿಸಿದರು; ಅವಳ ಅಂಥ ದಿವ್ಯತೇಜಸ್ಸನ್ನು ನೋಡಿಯೇ ಅನೇಕರು ಅವಳನ್ನು ಮದುವೆ ಮಾಡಿಕೊಳ್ಳುತ್ತೇವೆಂದು ಮುಂದೆ ಬರಲು ಹಿಂಜರಿದರು. ಆಗ ರಾಜನು“ಮಗಳೇ ನಿನಗೆ ಮದುವೆಯ ಕಾಲವಾಗಿದೆ; ಆದರೂ ಯಾರೂ ಬಂದು ನಿನ್ನನ್ನು ಕೇಳುತ್ತಿಲ್ಲ; ಆದ್ದರಿಂದ ನಿನಗೆ ತಕ್ಕ ಗಂಡನನ್ನು ನೀನೇ ಹುಡುಕಿಕೊಂಡು ಬಾ. ನಿನ್ನನ್ನು ಅವನಿಗೆ ಮದುವೆಮಾಡಿಕೊಡುತ್ತೇನೆ. ಹೆಣ್ಣುಮಕ್ಕಳಿಗೆ ಮದುವೆಮಾಡದ ತಂದೆಯೂ, ಹೆಂಡತಿಯೊಡನೆ ಸಂಸಾರ ಮಾಡದ ಗಂಡನೂ, ಗಂಡ ಸತ್ತ ತಾಯಿಯನ್ನು ಸಲಹದ ಮಗನೂ ನಿಂದೆಗೆ ಪಾತ್ರರಾಗುತ್ತಾರೆ” ಎಂದು ಅವಳನ್ನು ವೃದ್ಧ ಮಂತ್ರಿಗಳೊಡನೆ ಸಂಚಾರಕ್ಕೆ ಕಳುಹಿಸಿದನು. ಅವಳೂ ಬೇರೆ ಏನೂ ವಿಚಾರಮಾಡದೆ ತಂದೆಗೆ ನಮಸ್ಕಾರಮಾಡಿ ಹೊರಟಳು; ಬಂಗಾರದ ರಥದಲ್ಲಿ ಕುಳಿತು ರಾಜರ್ಷಿಗಳು ವಾಸಿಸುತ್ತಿದ್ದ ರಮ್ಯಾಶ್ರಮಗಳನ್ನೆಲ್ಲ ಸುತ್ತಿದಳು. ಅಲ್ಲಿ ಕಂಡಕಂಡ ಮಾನ್ಯರಾದ ವೃದ್ಧರಿಗೆಲ್ಲಾ ನಮಸ್ಕರಿಸಿದಳು. ತೀರ್ಥಕ್ಷೇತ್ರಗಳಲ್ಲಿ ದಾನಧರ್ಮಗಳನ್ನು ಮಾಡಿದಳು. ಹೀಗೆ ಸುತ್ತಾಡಿಕೊಂಡು ಮನೆಗೆ ಬರುವ ಹೊತ್ತಿಗೆ ನಾರದನು ಬಂದು ಅಶ್ವಪತಿಯೊಡನೆ ಮಾತನಾಡುತ್ತ ಕುಳಿತಿದ್ದನು. ಸಾವಿತ್ರಿಯು ಅವರಿಬ್ಬರಿಗೂ ನಮಸ್ಕಾರ ಮಾಡಿದಳು. ನಾರದನು “ಇದೇನು! ನಿನ್ನ ಮಗಳು ಎಲ್ಲಿಗೆ ಹೋಗಿದ್ದಳು ಮಹಾರಾಜ? ಏಕೆ ಇನ್ನೂ ಅವಳಿಗೆ ಮದುವೆ ಮಾಡಿಲ್ಲ?” ಎಂದು ಕೇಳಿದನು. ಅಶ್ವಪತಿಯು “ಅದೇ ಕೆಲಸಕ್ಕಾಗಿ ಅವಳನ್ನು ಕಳುಹಿಸಿದ್ದೇ; ಯಾರನ್ನು ವರಿಸಿಕೊಂಡು ಬಂದಿದ್ದಾಳೋ ಅವಳ ಬಾಯಿಂದಲೇ ಕೇಳೋಣ, ಹೇಳಮ್ಮ!” ಎಂದನು. ಸಾವಿತ್ತಿಯು, “ಸಾಲ್ವದೇಶದಲ್ಲಿ ದ್ಯುಮತ್ಸೇನನೆಂಬ ರಾಜನು ಧರ್ಮದಿಂದ ಆಳುತ್ತಿದ್ದನು; ಅವನಿಗೆ ಎರಡು ಕಣ್ಣೂ ಹೋಗಲು, ಅವನ ಪೂರ್ವವೈರಿಯಾದ ನೆರೆಯರಸನು ಅವನ ರಾಜ್ಯವನ್ನು ಕಿತ್ತಿಕೊಂಡನು. ಅವನ ಹೆಂಡತಿಯೊಡನೆಯೂ ಗಂಡುಮಗುವಿನೊಡನೆಯೂ ಕಾಡಿಗೆಹೋಗಿ ತಪಸ್ಸುಮಾಡಲಾರಂಭಿಸಿದನು. ಆ ಮಗು ಈಗ ಬೆಳೆದು ವಯಸ್ಕನಾಗಿದ್ದಾನೆ. ಹೆಸರು ಸತ್ಯವಂತ; ಅವನು ನನಗೆ ಅನುರೂಪನೆಂದು ವರಿಸಿಕೊಂಡು ಬಂದಿದ್ದೇನೆ” ಎಂದಳು.</span>
</p>
<p>
<span> ನಾರದ- ಮಹಾರಾಜ! ಸಾವಿತ್ರಿಯು ತಿಳಿಯದೆ ಎಂಥ ಅಕಾರ್ಯಮಾಡಿಬಿಟ್ಟಳು! ಅವನ ತಾಯಿತಂದೆಗಳು ಸತ್ಯವನ್ನೇ ಆಡುತ್ತಾರೆ; ಆದ್ದರಿಂದ ಅವನನ್ನು ಸತ್ಯವಂತನೆಂದು ಕರೆದರು; ಹುಡುಗನಾಗಿದ್ದಾಗಿನಿಂದಲೇ ಅವನಿಗೆ ಕುದುರೆಗಳನ್ನು ಕಂಡರೆ ಇಷ್ಟ; ಮಣ್ಣಿನಲ್ಲಿ ಕುದುರೆಗಳನ್ನು ಮಾಡಿ ಇಡುತ್ತಿದ್ದನು; ಕುದುರೆಗಳನ್ನು ಬರೆಯುತ್ತಿದ್ದನು; ಆದ್ದರಿಂದ ಚಿತ್ರಾಶ್ವ ಎಂದೂ ಹೆಸರುಂಟು. </span>
</p>
<p>
<span> ಆಶ್ವಪತಿ- ಆ ಸತ್ಯವಂತ ತೇಜಸ್ವಿಯಾಗಿದ್ದಾನೆಯೇ? ಬುದ್ಧಿವಂತನೇ? ತಾಳ್ಮೆಯುಳ್ಳವನೇ? ಶೂರನೇ? </span>
</p>
<p>
<span> ನಾರದ- ಸೂರ್ಯನ ಹಾಗೆ ತೇಜಶ್ಯಾಲಿ! ಬುದ್ಧಿಯಲ್ಲಿ ಬೃಹಸ್ಪತಿ! ತಾಳ್ಮೆಯಲ್ಲಿ ಭೂಮಿ! ಶೌರ್ಯದಲ್ಲಿ ಮಹೇಂದ್ರ</span>
</p>
<p>
<span> ಅಶ್ವಪತಿ- ದಾನಬುದ್ದಿಯಿದೆಯೇ? ರೂಪವಂತನೇ? ಉದಾರಿಯೇ? ಲಕ್ಷಣವಾಗಿದ್ದಾನೆಯೇ?</span>
</p>
<p>
<span> ನಾರದ- ದಾನಬುದ್ಧಿಯಲ್ಲಿ ರಂತಿದೇವನೂ ಅವನಿಗೆ ಎಣೆಯಿಲ್ಲ; ರೂಪದಲ್ಲಿ ಅಶ್ವಿನೀದೇವತೆ; ಔದಾರ್ಯದಲ್ಲಿ ಯಯಾತಿ; ಲಕ್ಷಣದಲ್ಲಿ ಚಂದ್ರ. ಅಲ್ಲದೆ ದಾಂತ, ಮೃದು, ಶೂರ, ಜಿತೇಂದ್ರಿಯ, ಸ್ನೇಹಪರ, ಅಸೂಯೆಇಲ್ಲದವನು, ಧೈರ್ಯ ದಾಕ್ಷಿಣ್ಯಗಳುಳ್ಳವನು, ಋಜುತ್ವಸಂಪನ್ನ ಎಂದು ತಪೋವೃದ್ಧರೂ ಶೀಲವೃದ್ಧರೂ ಹೇಳುತ್ತಾರೆ. </span>
</p>
<p>
<span> ಅಶ್ವಪತಿ- ಇಷ್ಟೆಲ್ಲಾ ಗುಣಗಳನ್ನು ಹೇಳಿದಿರಿ. ದೋಷಗಳಿದ್ದರೆ ಅವನ್ನೂ ಹೇಳಿ.</span>
</p>
<p>
<span> ನಾರದ- ದೋಷ ಒಂದೇ! ಅದೇನೆಂದರೆ, ಅವನು ಇಂದಿನಿಂದ ಒಂದು ವರ್ಷಕ್ಕೆ, ಅಯುಸ್ಸು ಮುಗಿದು ದೇಹ ಬಿಟ್ಟುಬಿಡುತ್ತಾನೆ. </span>
</p>
<p>
<span> ಅಶ್ವಪತಿ- ಹೋಗು ಸಾವಿತ್ರಿ! ಇನ್ನೊಬ್ಬನನ್ನು ಹುಡುಕಿಕೊಂಡು ಬಾ ತಾಯಿ! ಈ ಒಂದು ದೋಷ ಆ ಗುಣಗಳನ್ನೆಲ್ಲಾ ಮುಳುಗಿಸಿಬಿಟ್ಟಿದೆ!</span>
</p>
<p>
<span> ಸಾವಿತ್ರಿ- ಅಪ್ಪಾ! ಇಂದು ಸಾರಿ ವರಿಸಿಯಾಯಿತು. ದೀರ್ಘಾಯುವೋ ಅಲ್ಪಾಯುವೋ ಗುಣವಂತನೋ ಅಲ್ಲವೋ, ಮತ್ತೊಬ್ಬನನ್ನು ನಾನು ಮತ್ತೆ ವರಿಸುವುದಕ್ಕೆ ಹೋಗುವುದಿಲ್ಲ. ಇದನ್ನು ಮನಸ್ಸಿನಲ್ಲಿ ನಿಶ್ಚಯಮಾಡಿಕೊಂಡು ಬಾಯಲ್ಲಿ ಆಡುತ್ತಿದ್ದೇನೆ. ಕಾರ್ಯದಲ್ಲಿ ಮಾಡುತ್ತೇನೆ. </span>
</p>
<p>
<span> ನಾರದ- ನಿನ್ನ ಮಗಳ ಸಂಕಲ್ಪ ದೃಢವಾಗಿರುವಂತಿದೆ; ಅದನ್ನು ಕದಲಿಸುವುದು ಸಾಧ್ಯವಿಲ್ಲ. ಸತ್ಯವಂತನಲ್ಲಿರುವ ಗುಣಗಳು ಮತ್ತಾರಲ್ಲಿಯೂ ಇಲ್ಲ. ಆದ್ದರಿಂದ ಅವನಿಗೇ ಮದುವೆಮಾಡಿ ಕೊಟ್ಟುಬಿಡು.</span>
</p>
<p>
<span> ಅಶ್ವಪತಿ- ತಾವು ದೊಡ್ಡವರು; ಹೀಗೆ ಮಾಡೆಂದ ಮೇಲೆ ಹಾಗೆಯೇ ಮಾಡುತ್ತೇನೆ. </span>
</p>
<p>
<span> ನಾರದ- ಸಾವಿತ್ರಿಯ ಮದುವೆ ನಿರ್ವಿಘ್ನವಾಗಿ ನಡೆಯಲಿ! ನಿಮಗೆಲ್ಲರಿಗೂ ಶುಭವಾಗಲಿ; ಹೋಗಿಬರುತ್ತೇನೆ.</span>
</p>
<p>
<span> ನಾರದನು ಹೋಗಲು ಅಶ್ವಪತಿಯು ಮದುವೆಗೆ ಬೇಕಾದ ಸಿದ್ಧತೆಗಳಿಗೆ ಆರಂಭಿಸಿ, ಒಳ್ಳೆಯ ದಿವಸದಲ್ಲಿ ವೃದ್ಧ ಬ್ರಾಹ್ಮಣರನ್ನೂ ಋತ್ವಿಜರನ್ನೂ ಪುರೋಹಿತರನ್ನೂ ಕರೆದುಕೊಂಡು ಮಗಳೊಡನೆ ದ್ಯುಮತ್ಸೇನನ ಆಶ್ರಮಕ್ಕೆ ಹೊರಟನು. ಒಂದು ಶಾಲವೃಕ್ಷದ ಕೆಳಗೆ ದರ್ಭಾಸನದ ಮೇಲೆ ಕುಳಿತಿದ್ದ ಆ ಅಂಧ ರಾಜರ್ಷಿಯನ್ನು ಕಂಡು ಅಶ್ವಪತಿಯು ತನ್ನ ವಿಚಾರವನ್ನು ಹೇಳಿದನು. </span>
</p>
<p>
<span> ಅಶ್ವಪತಿ- ಈ ಶೋಭನಾಂಗಿಯಾದ ಸಾವಿತ್ರಿ ನನ್ನ ಮಗಳು; ಅವಳನ್ನು ತಾವು ಸೊಸೆಯಾಗಿ ಮಾಡಿಕೊಳ್ಳಬೇಕು.</span>
</p>
<p>
<span> ದ್ಯುಮತ್ಸೇನ- ಮಹಾರಾಜ! ನಾವು ರಾಜ್ಯಬಿಟ್ಟು ಅರಣ್ಯದಲ್ಲಿ ತಪಸ್ಸು ಮಾಡಿಕೊಂಡಿದ್ದೇವೆ; ನಿಮ್ಮ ಮಗಳು ಈ ಶ್ರಮವನ್ನು ಹೇಗೆ ಸಹಿಸಿಕೊಂಡಿದ್ದಾಳು?</span>
</p>
<p>
<span> ಆಶ್ವಪತಿ- ಸುಖದುಃಖಗಳು ಬರುತ್ತವೆ, ಹೋಗುತ್ತವೆ; ಇದನ್ನು ನಾನೂ ನನ್ನ ಮಗಳೂ ಬಲ್ಲೆವು; ನನಗೆ ಈ ಮಾತನ್ನು ಹೇಳಬೇಕಾಗಿಲ್ಲ. ನಾನು ನಿಷ್ಕರ್ಷೆ ಮಾಡಿಕೊಂಡೇ ಬಂದಿದ್ದೇನೆ. ನಮ್ಮ ಸಂಬಂಧ ಅನುರೂಪವಾಗಿದೆ. ನಾವು ಹಳೆಯ ಸ್ನೇಹಿತರು; ಆದ್ದರಿಂದ ತಿರಸ್ಕರಿಸಬೇಡಿ.</span>
</p>
<p>
<span> ದ್ಯುಮತ್ಸೇನ-ನಾನು ಮೊದಲೇ ನಿನ್ನೊಡನೆ ಸಂಬಂಧ ಮಾಡಬೇಕೆಂದು ಯೋಚಿಸಿದ್ದೆ; ರಾಜ್ಯಭ್ರಷ್ಟನಾಗಿದ್ದೇನಲ್ಲಾ ಎಂದು ಸುಮ್ಮನಾದೆ; ಹಾಗಾದರೆ ಮೊದಲಯೋಚನೆಯೇ ನಡೆಯಲಿ! </span>
</p>
<p>
<span> ಆಶ್ರಮವಾಸಿಗಳೆಲ್ಲಾ ಕೂಡಿದರು; ವಿಧಿಯನ್ನನುಸರಿಸಿ ಮದುವೆ ನಡೆಯಿತು; ತಂದೆಯು ತನ್ನ ಶಕ್ತ್ಯಾನುಸಾರವಾಗಿ ಮಗಳಿಗೆ ಕೊಡಬೇಕಾದ್ದನ್ನೆಲ್ಲಾ ಕೊಟ್ಟು ಅವಳನ್ನು ಒಪ್ಪಿಸಿ ಊರಿಗೆ ಬಂದನು. ಸತ್ಯವಂತನಿಗೆ ಅಂಥ ಗುಣವಂತಳಾದ ಹೆಂಡಲಿ ದೊರೆತಳಲ್ಲಾ ಎಂದೂ, ಸಾವಿತ್ರಿಗೆ ತಾನು ಮೆಚ್ಚಿದ ಗಂಡ ದೊರೆತನಲ್ಲಾ ಎಂದೂ ತುಂಬ ಸಂತೋಷವಾಯಿತು. </span>
</p>
<p>
<span> ತಂದೆ ಹೊರಟುಹೋದಮೇಲೆ ಸಾವಿತ್ರಿಯು ತನ್ನ ಒಡವೆವಸ್ತುಗಳನ್ನೆಲ್ಲಾ ತೆಗೆದಿಟ್ಟು ನಾರುಮಡಿಯನ್ನೂ ಕಾವಿಯನ್ನೂ ಧರಿಸಿದಳು. ಸೇವೆಯಿಂದಲೂ ಸುಗುಣದಿಂದಲೂ, ವಿಧೇಯತೆಯಿಂದಲೂ, ಇಂದ್ರಿಯದಮನದಿಂದಲೂ, ಯಾರಾರಿಗೆ ಏನೇನು ಬೇಕೋ ಅದನ್ನು ಮಾಡಿಕೊಡುವುದರಿಂದಲೂ ಎಲ್ಲರಿಗೂ ಸಂತೋಷವುಂಟುಮಾಡುತ್ತಿದ್ದಳು. ಅತ್ತೆಗೆ ದೇಹೋಪಚಾರ ಮಾಡುತ್ತ ಮಾವನಿಗೆ ದೇವತಾಪೂಜಾದಿಗಳಲ್ಲಿ ಸಹಾಯವಾಗಿದ್ದಳು; ಮಾತು ಹಿತವಾಗಿಯೂ ಮಿತವಾಗಿಯೂ ಇರುತ್ತಿತ್ತು; ಕೆಲಸದಲ್ಲಿ ತುಂಬ ತಾಳ್ಮೆಯನ್ನೂ ಬುದ್ಧಿವಂತಿಕೆಯನ್ನೂ ತೋರಿಸುತ್ತಿದ್ದಳು; ಗಂಡನಿಗೆ ಏಕಾಂತದಲ್ಲಿ ಸೇವೆಮಾಡಿ ಅವನನ್ನು ಸುಖಪಡಿಸುತ್ತಿದ್ದಳು. ಹೀಗೆ ಆಶ್ರಮದಲ್ಲಿ ಅವರ ಕಾಲ ಕಳೆಯುತ್ತಿತ್ತು. ಸಾವಿತ್ರಿಗೆ ಮಾತ್ರ ಮಲಗಿದ್ದಾಗಲೂ ಕುಳಿತಿದ್ದಾಗಲೂ, ಹಗಲೂ ರಾತ್ರಿಯೂ ನಾರದನು ಹೇಳಿದ್ದ ಮಾತೇ ಮನಸ್ಸಿನಲ್ಲಿ ತುಡಿಯುತ್ತಿತ್ತು. ಆದ್ದರಿಂದ ಅವಳು ಒಂದೊಂದು ದಿವಸ ಕಳೆದ ಹಾಗೆಲ್ಲಾ ಅದನ್ನು ಲೆಕ್ಕಹಾಕುತ್ತಿದ್ದಳು. ತನ್ನ ಗಂಡನು ಸಾಯುವುದಕ್ಕೆ ಇನ್ನು ನಾಲ್ಕು ದಿನವಿದ್ದಾಗ, ಮೂರು ರಾತ್ರಿ ಮೂರು ಹಗಲು ವ್ರತ ಮಾಡುವುದಕ್ಕೆ ಆರಂಭಿಸಿದಳು. ದ್ಯುಮತ್ಸೇನನು ಇದನ್ನು ಕೇಳಿ “ಅಮ್ಮಾ ರಾಜಕುಮಾರಿ! ಇದೇನು ಇಷ್ಟು ಕಠಿಣವಾದ ವ್ರತವನ್ನು ಕೈಗೊಂಡೆ? ಮೂರು ದಿನ ಉಪವಾಸವಿರುವುದೆಂದರೆ ತುಂಬ ಕಷ್ಟ!” ಎಂದು ನಯವಾಗಿ ಹೇಳಿನೋಡಿದನು. ಆದರೆ ಸಾವಿತ್ರಿಯ ಮನಸ್ಸು ಕದಲಲಿಲ್ಲ. “ತಂದೆಯೇ, ನೀವೇನು ಚಿಂತೆಪಡಬೇಡಿ; ನಾನು ಈ ವ್ರತವನ್ನು ಮಾಡಿ ಮುಗಿಸುತ್ತೇನೆ. ಇದಕ್ಕೆ ಬೇಕಾದದ್ದು ದೃಢಪ್ರಯತ್ನ. ಅಷ್ಟೇಯೇ!”ಎಂದಳು. ದ್ಯುಮತ್ಸೇನನು “ವ್ರತವನ್ನು ನಿಲ್ಲಿಸಿಬಿಡು ಎಂದು ನಾನು ಹೇಳಲು ಶಕ್ತನಲ್ಲ; ಮಾಡಿ ಮುಗಿಸಲು ಸಮರ್ಥಳಾಗು!-ಎಂದು ಮಾತ್ರ ನಮ್ಮಂಥವರು ಹೇಳಬೇಕಾದದ್ದು!” ಎಂದು ಹೇಳಿ ಸುಮ್ಮನಾದನು. ಗಂಡ ಸಾಯುವುದು ನಾಳೆ ಎನ್ನುವವರೆಗೂ ಸಾವಿತ್ರಿಯು ಕುಳಿತವಳು ಮರದ ಕೊರಡಿನಂತೆ ಕುಳಿತಿದ್ದಳು; ಕೂತ ಸ್ಥಳವನ್ನು ಬಿಟ್ಟೇಳಲಿಲ್ಲ. ಅಂದಿನ ರಾತ್ರಿ ಅವಳ ಸಂಕಟ ಹೇಳತೀರದು. ಸಾಯುವ ದಿವಸ ಬೆಳಿಗ್ಗೆ ಬೆಂಕಿಯನ್ನು ಹೊತ್ತಿಸಿ ಬೆಳಗಿನ ಕೆಲಸವನ್ನೆಲ್ಲಾ ಮುಗಿಸಿ ಬ್ರಾಹ್ಮಣರಿಗೂ ಮುದುಕರಿಗೂ ಅತ್ತೆಮಾವಂದಿರಿಗೂ ನಮಸ್ಕರಿಸಿ, ಅವರಿಂದ ‘ದೀರ್ಘ ಸುಮಂಗಲಿಯಾಗು’ ಎಂದು ಆಶೀರ್ವಾದ ಪಡೆದಳು. ‘ಹೀಗಾದರೆ ಸಾಕಲ್ಲಾ ದೇವರೇ!!’ ಎಂದು ಮನಸ್ಸಿನಲ್ಲಿಯೇ ಅಂದುಕೊಂಡು ನಾರದನು ಹೇಳಿದ್ದ ಗಳಿಗೆಯನ್ನೇ ಎದುರುನೋಡುತ್ತಿದ್ದಳು. ಅತ್ತೆಮಾವಂದಿರು “ನೀನು ಸಂಕಲ್ಪಿಸಿದ ವ್ರತ ಮುಗಿಯಿತಲ್ಲಮ್ಮಾ, ಇನ್ನು ಊಟಮಾಡು ತಾಯಿ!” ಎಂದರು. ಸಾವಿತ್ತಿಯು “ಇವೊತ್ತೂ ಹೊತ್ತು ಮುಳುಗಿದಮೇಲೆ ಊಟ ಮಾಡುತ್ತೇನೆ. ನಾನು ಹಾಗೆ ಸಂಕಲ್ಪಮಾಡಿಕೊಂಡಿದ್ದೆ!” ಎಂದಳು. ಅಷ್ಟುಹೊತ್ತಿಗೆ ಸತ್ಯವಂತನು ಹೆಗಲಮೇಲೆ ಕೊಡಲಿಯನ್ನು ಹಾಕಿಕೊಂಡು ಸೌದೆ ತರುವುದಕ್ಕಾಗಿ ಕಾಡಿಗೆ ಹೊರಟನು. ಅದನ್ನು ನೋಡಿ ಸಾವಿತ್ರಿಯು “ಒಬ್ಬರೇ ಹೋಗಬೇಡಿ! ನಾನೂ ಬರುತ್ತೇನೆ. ನಿಮ್ಮನ್ನು ಬಿಟ್ಟಿರಲಾರೆ” ಎಂದಳು. </span>
</p>
<p>
<span> ಸತ್ಯವಂತ- ಸಾವಿತ್ರಿ! ನೀನು ಹಿಂದೆ ಎಂದೂ ಕಾಡಿಗೆ ಹೋದವಳಲ್ಲ; ದಾರಿ ತುಂಬ ಕಷ್ಟ; ಅಲ್ಲದೆ ಈಗ ಮೂರು ದಿವಸಗಳಿಂದ ವ್ರತೋಪವಾಸಗಳನ್ನು ಮಾಡಿ ಬಳಲಿದ್ದೀಯೆ. ನಿನಗೆ ನಡೆಯುವುದಕ್ಕಾಗುವುದಿಲ್ಲ. </span>
</p>
<p>
<span> ಸಾವಿತ್ರಿ- ಉಪವಾಸದಿಂದ ನಾನೇನು ಬಳಲಿಲ್ಲ; ನಡಗೆಯಿಂದ ಆಯಾಸವಾಗುವುದಿಲ್ಲ. ಬರಬೇಕೆಂದು ನನಗೆ ತುಂಬ ಆಸೆಯಾಗಿದೆ; ನನ್ನನ್ನು ಅಡ್ಡಿಮಾಡಬೇಡಿ.</span>
</p>
<p>
<span> ಸತ್ಯವಂತ- ಬರುವುದಕ್ಕೆ ನಿನಗೆ ಅಷ್ಟೊಂದು ಇಷ್ಟವಿದ್ದರೆ ಬಾ. ನಿನಗೆ ಸಂತೋಷವಾಗಲಿ. ಆದರೆ ನೀನುಂಟು ನಿನ್ನ ಅತ್ತೆಮಾವಂದಿರುಂಟು; ಇದರ ತಪ್ಪು ನನ್ನ ಮೇಲೆ ಬೇಡ!</span>
</p>
<p>
<span> ಗಂಡನ ಮಾತನ್ನು ಕೇಳಿ ಸಾವಿತ್ರಿಯುಅತ್ತೆಮಾವಂದಿರ ಬಳಿಗೆ ಹೋಗಿ“ನನ್ನ ಪತಿಯು ಹಣ್ಣುಹಂಪಲುಗಳನ್ನು ತರಲು ಕಾಡಿಗೆ ಹೊರಟಿದ್ದಾರೆ. ಅವು ಅಗ್ನಿಹೋತ್ರಕ್ಕೆ ಬೇಕಾಗಿರುವುದರಿಂದ ಹೋಗಿ ಎನ್ನುವ ಹಾಗಿಲ್ಲ. ಹೋಗಬೇಡಿ ಎನ್ನುವ ಹಾಗಿಲ್ಲ; ಅವರನ್ನು ಬಿಟ್ಟಿರಲಾರೆ; ನೀವು ಕಳುಹಿಸಿಕೊಟ್ಟರೆ ನಾನೂ ಅವರ ಜೊತೆಯಲ್ಲಿ ಹೋಗುತ್ತೇನೆ. ನಾನು ಬಂದು ಸುಮಾರು ಒಂದು ವರ್ಷವಾಯಿತು. ಎಂದೂ ಆಶ್ರಮವನ್ನು ಬಿಟ್ಟು ಹೊರಗೆ ಹೋಗಿಲ್ಲ; ಕಾಡಿನಲ್ಲಿ ಹೂ ಬಿಟ್ಟಿರುವುದನ್ನು ನೋಡಬೇಕೆಂದು ನನಗೆ ತುಂಬ ಆಸೆಯಾಗಿದೆ!” ಎಂದಳು. ದ್ಯುಮತ್ಸೇನನು “ಅಮ್ಮಾ! ನೀನು ನನ್ನ ಸೊಸೆಯಾದಾಗಿನಿಂದ ನನ್ನನ್ನು ಏನೂ ಕೇಳಿದಂತೆ ಜ್ಞಾಪಕವಿಲ್ಲ; ಆದ್ದರಿಂದ ಹೋಗಿಬಿಟ್ಟು ಬಾ; ದಾರಿಯಲ್ಲಿ ಎಚ್ಚರಿಕೆ!” ಎಂದನು. ಹೀಗೆ ಅತ್ತೆಮಾವಂದಿರು ಅನುಮತಿ ಕೊಡಲು ಸಾವಿತ್ರಿಯು ಮೇಲೆ ಸಂತೋಷದಿಂದ ನಗುತ್ತ, ಒಳಗೆ ಹೃದಯದಲ್ಲಿ ನೋಯುತ್ತ ಗಂಡನೊಡನೆ ಹೊರಟಳು. ಎಲ್ಲೆಲ್ಲಿ ನೋಡಿದರೂ ಸುತ್ತಮುತ್ತ ಚಿತ್ರವಿಚಿತ್ರವಾದ ಸುಂದರವಾದ ಕಾಡು! ಅದರಲ್ಲಿ ನವಿಲುಗಳ ಕೂಗು; ಪುಣ್ಯನದಿಗಳು; ಹೂಬಿಟ್ಟ ಮರಗಳು; ಅವುಗಳನ್ನು ನೋಡೆಂದು ಸತ್ಯವಂತನು ಮಧುರವಾದ ಮಾತುಗಳಿಂದ ಹೇಳುತ್ತ ತೋರಿಸುತ್ತ ಹೋಗುತ್ತಿದ್ದನು. ಅವಳು ಪ್ರತಿಕ್ಷಣವೂ ಅವನ ಸ್ಥಿತಿಯನ್ನೇ ನೋಡುತ್ತ ಅವನ ಹಿಂದೆ ಮೆಲ್ಲಮೆಲ್ಲಗೆ ಹೋಗುತ್ತ, ನಾರದ ಮುನಿಯು ಹೇಳಿದ ಗಳಿಗೆ ಬಂದ ಕೂಡಲೆ ಇನ್ನೇನು ತನ್ನ ಪತಿಯು ಸತ್ತನೆಂದುಕೊಂಡಳು; ಹೃದಯವು ಎರಡು ಪಾಲಾದಂತಾಯಿತು; ಕಾಲವನ್ನು ಎದುರುನೋಡುತ್ತಿದ್ದಳು.</span>
</p>
<p>
<span> ಗಂಡಹೆಂಡಿರಿಬ್ಬರೂ ಹಣ್ಣುಗಳನ್ನು ಕುಯ್ದುಕಟ್ಟಿದರು; ಸತ್ಯವಂತನು ಸೌದೆಯನ್ನು ಸೀಳುತ್ತಿರಲು, ಮೈಯೆಲ್ಲಾ ಬೆವರಿತು; ತಲೆ ನೋಯುವುದಕ್ಕೆ ಮೊದಲಾಯಿತು. ಆದ್ದರಿಂದ ಅದನ್ನು ಬಿಟ್ಟು ಸಾವಿತ್ರಿಯ ಬಳಿಗೆ ಹೋಗಿ, “ಸಾವಿತ್ರಿ! ತಲೆ ಮೈಕೈ ಎಲ್ಲಾ ನೋಯುತ್ತಿದೆ; ಎದೆಯಲ್ಲಿ ಏನೋ ಸಂಕಟವಾಗುತ್ತಿದೆ. ತಲೆಗೆ ಶೂಲಹಾಕಿ ಇರಿದಂತಾಗುತ್ತಿದೆ; ಮೈಗೆ ಸ್ವಸ್ಥವಿಲ್ಲ; ನಿಲ್ಲುವುದಕ್ಕಾಗುತ್ತಿಲ್ಲ; ಮಲಗಿ ಕೊಳ್ಳೋಣವೆನ್ನಿಸುತ್ತದೆ” ಎಂದನು. ಸಾವಿತ್ರಿಯು ಅವನನ್ನು ಒರಗಿಸಿಕೊಂಡು ಕರೆದುಕೊಂಡು ಬಂದು ತನ್ನ ತೊಡೆಯ ಮೇಲೆ ತಲೆಯಿಟ್ಟು ಮಲಗಿಸಿದಳು. ನಾರದನ ಮಾತೂ ಅವನು ಹೇಳಿದ ಗಳಿಗೆಯೂ ಮನಸ್ಸಿಗೆ ಬಂತು. ಮತ್ತೊಂದು ಕ್ಷಣದಲ್ಲಿ ಸತ್ಯವಂತನ ಹತ್ತಿರ ಒಬ್ಬ ವ್ಯಕ್ತಿಯು ನಿಂತದ್ದು ಕಂಡಿತು. ಅವನು ಆಜಾನುಬಾಹುವಾಗಿ ಸೂರ್ಯನಂತೆ ತೇಜಸ್ವಿಯಾಗಿದ್ದನು. ತಲೆಯಲ್ಲಿ ಕಿರೀಟವೂ ಕೈಯಲ್ಲಿ ಪಾಶವೂ ಇತ್ತು. ಮೈ ಕಪ್ಪಾಗಿಯೂ ಕಣ್ಣು ಕೆಂಪಾಗಿಯೂ, ನೋಡಿದರೆ ಹೆದರಿಕೆಯಾಗುತ್ತಿತ್ತು. ಸಾವಿತ್ರಿಯು ಅವನನ್ನು ನೋಡಿದ ಕೂಡಲೆ ಗಂಡನ ತಲೆಯನ್ನು ಮೆಲ್ಲಗೆ ನೆಲದ ಮೇಲಿರಿಸಿ ಛಟ್ಟನೆದ್ದು ಹೃದಯವು ತಲ್ಲಣಿಸುತ್ತಿರಲು, ಕೈ ಮುಗಿದುಕೊಂಡು ಆರ್ತಳಾಗಿ, “ಸ್ವಾಮೀ! ನೀನು ಯಾವುದೋ ದೇವತೆಯಾಗಿರಬೇಕು. ಇದು ಮನುಷ್ಯರೂಪವಲ್ಲ! ನೀನು ಯಾರು, ಏನು ಮಾಡಬೇಕೆಂದು ಬಂದಿದ್ದೀಯೆ ಹೇಳು!” ಎಂದು ಕೇಳಿದಳು. ಅವನು “ಸಾವಿತ್ರಿ! ನೀನು ಪತಿವ್ರತೆ ಮತ್ತು ತಪಸ್ವಿನಿ; ಆದ್ದರಿಂದ ನಿನಗೆ ಉತ್ತರ ಕೊಡುತ್ತೇನೆ; ನಾನು ಯಮ; ನಿನ್ನ ಗಂಡನ ಆಯುಸ್ಸು ಮುಗಿಯಿತು; ಆದ್ದರಿಂದ ಅವನನ್ನು ಪಾಶದಿಂದ ಕಟ್ಟಿ ತೆಗೆದುಕೊಂಡು ಹೋಗುತ್ತೇನೆ; ಇದೇ ನಾನು ಬಂದ ಉದ್ದೇಶ; ಈತನು ಧರ್ಮವಂತ, ರೂಪವಂತ, ಗುಣವಂತ; ಆದ್ದರಿಂದ ನನ್ನ ದೂತರು ಕರೆತರುವುದು ತರವಲ್ಲವೆಂದು ನಾನೇ ಬಂದಿದ್ದೇನೆ!” ಎಂದು ಸತ್ಯವಂತನ ದೇಹದಿಂದ ಹೆಬ್ಬೆರಳು ಗಾತ್ರದ ಜೀವವನ್ನು ಪಾಶದಲ್ಲಿ ಎಳೆದು ಕಟ್ಟಿದನು. ಸತ್ಯವಂತನ ಪ್ರಾಣ ಹೋಯಿತು; ಶ್ವಾಸ ನಿಂತಿತು; ಮುಖ ಕಳೆಗೆಟ್ಟಿತು; ಮೈ ಚಲಿಸುವುದು ನಿಂತು ನೋಡುವುದಕ್ಕೆ ವಿಕಾರವಾಯಿತು. ಅವನನ್ನು ಕಟ್ಟಿ ತೆಗೆದುಕೊಂಡು ಯಮನು ದಕ್ಷಿಣದ ಕಡೆಗೆ ಹೊರಟನು. ಸಾವಿತ್ರಿಯೂ ದುಃಖಾರ್ತಳಾಗಿ ಅವನ ಹಿಂದೆಯೇ ಹೊರಟಳು. ಅವಳು ಪತಿವ್ರತೆ; ಮಹಿಮಾವಂತೆ; ವ್ರತನಿಯಮಾದಿಗಳನ್ನು ನಡೆಸಿ ಸಿದ್ಧಿಪಡೆದವಳು; ಆದ್ದರಿಂದ ಅದು ಸಾಧ್ಯವಾಯಿತು. ಅವಳನ್ನು ನೋಡಿ ಯಮನು“ಹಿಂತಿರುಗಿ ಹೋಗು ಸಾವಿತ್ರಿ! ಅವನಿಗೆ ಉತ್ತರಕ್ರಿಯೆಗಳನ್ನು ಮಾಡು; ಎಷ್ಟುದೂರ ನಿನ್ನ ಗಂಡನನ್ನು ಅನುಸರಿಸಬಹುದೋ ಅಷ್ಟುದೂರ ಅನುಸರಿಸಿದೆ; ಇನ್ನು ಅವನ ಋಣ ಹರಿಯಿತು!” ಎಂದನು. </span>
</p>
<p>
<span> ಸಾವಿತ್ರಿ- ನನ್ನ ಗಂಡನು ಎಲ್ಲಿ ಹೋಗುತ್ತಾನೋ, ಅಥವಾ ಎಲ್ಲಿಗೆ ಅವನನ್ನು ಕರೆದುಕೊಂಡು ಹೋಗುತ್ತಾರೋ ನಾನೂ ಅಲ್ಲಿಗೆ ಹೋಗಬೇಕಾದದ್ದು ನನ್ನ ಧರ್ಮ. ತಪಸ್ಸು, ಗುರುಹಿರಿಯರ ಸೇವೆ, ಗಂಡನ ಪ್ರೀತಿ ಮತ್ತು ನಿನ್ನ ಅನುಗ್ರಹ- ಇವುಗಳ ಬಲದಿಂದ ಹೋಗಲು ನನಗೆ ತಡೆ ಏನೂ ಇಲ್ಲ. ಅಲ್ಲದೆ ಏಳು ಹೆಜ್ಜೆ ಜೊತೆಯಾಗಿ ಹೋದರೆ ಅಂಥವರು ಸ್ನೇಹಿತರಾಗುತ್ತಾರೆ ಎಂದು ತಿಳಿದವರು ಹೇಳುತ್ತಾರೆ; ನೀನು ಹೀಗೆ ಸ್ನೇಹಿತನಾದ್ದರಿಂದ ಒಂದೆರಡು ಮಾತನ್ನು ಹೇಳುತ್ತೇನೆ, ಆಲಿಸು! ಕಾಡಿನಲ್ಲಿದ್ದುಕೊಂಡು ಪಾಡುಪಟ್ಟು ತಪಸ್ಸುಮಾಡುವುದು ಆತ್ಮಜ್ಞಾನಕ್ಕಾಗಿ; ಆ ಜ್ಞಾನದಿಂದ ಬರುವುದು ಧರ್ಮ; ಆದ್ದರಿಂದಲೇ ಸಜ್ಜನರು ಧರ್ಮವೇ ದೊಡ್ಡದೆಂದು ಹೇಳುತ್ತಾರೆ; ಅವರ ಅಭಿಪ್ರಾಯದಲ್ಲಿ ಧರ್ಮ ಒಂದರಿಂದಲೇ ಎಲ್ಲರೂ ಉತ್ತಮಗತಿಯನ್ನು ಪಡೆದಿದ್ದಾರೆ; ಆದ್ದರಿಂದ ನನಗೂ ಅದನ್ನು ಬಿಟ್ಟು ಮತ್ತೊಂದರ ಮೇಲೋ ಮೂರನೆಯದರ ಮೇಲೋ ಇಷ್ಟವಿಲ್ಲ.</span>
</p>
<p>
<span> ಯಮ- ಸಾವಿತ್ರಿ! ನಿನ್ನ ಮಾತನ್ನು ಕೇಳಿ ನನಗೆ ಸಂತೋಷವಾಯಿತು. ಅದರ ಒಂದೊಂದು ಅಕ್ಷರವೂ ನಿರೂಪಣೆಯೂ ಅಷ್ಟು ಚೆನ್ನಾಗಿದೆ. ಇವನ ಜೀವವೊಂದನ್ನು ಬಿಟ್ಟು ನಿನಗೆ ಮತ್ತೇನು ವರ ಬೇಕೋ ಕೇಳು ಕೊಡುತ್ತೇನೆ</span>
</p>
<p>
<span> ಸಾವಿತ್ರಿ- ಹಾಗಾದರೆ, ರಾಜ್ಯಭ್ರಷ್ಠನಾಗಿ ಕಣ್ಣು ಕಳೆದುಕೊಂಡು ಕಾಡಿಗೆ ಬಂದಿರುವ ನನ್ನ ಮಾವನಿಗೆ ಕಣ್ಣು ಬಂದು ಬಲಪರಾಕ್ರಮಗಳುಂಟಾಗಲಿ.</span>
</p>
<p>
<span> ಯಮ- ಆಗಲಿ! ನಿನಗೆ ನಡೆದು ಆಯಾಸವಾಗಿರುವಂತೆ ಕಾಣುತ್ತಿದೆ; ಇನ್ನು ಹಿಂತಿರುಗು. </span>
</p>
<p>
<span> ಸಾವಿತ್ರಿ- ಗಂಡನ ಹತ್ತಿರವಿರುವಾಗ ಆಯಾಸವೆಲ್ಲಿ ಬಂತು? ಗಂಡನೆಲ್ಲಿದ್ದರೆ ಅಲ್ಲಿ ನಾನಿರಬೇಕಾದದ್ದು; ನನ್ನ ಗಂಡನನ್ನು ಎಲ್ಲಿಗೆ ಕರೆದುಕೊಂಡು ಹೋಗುತ್ತೀಯೋ ನಾನೂ ಅಲ್ಲಿಗೆ ಬರುತ್ತೇನೆ. ದೇವಶ್ರೇಷ್ಠ! ನನ್ನ ಮತ್ತೊಂದು ಮಾತನ್ನು ಆಲಿಸು. ಸಜ್ಜನರ ಸಹವಾಸ ಒಂದು ಸಾರಿ ದೊರೆತರೆ ಸಾಕು, ಅಲ್ಲಿಂದ ಮುಂದೆ ಅವರು ಮಿತ್ರರಾಗುವರೆಂದು ಹೇಳುತ್ತಾರೆ ಮತ್ತು ಸತ್ಸಂಗವು ಎಂದಿಗೂ ಫಲಕೊಡದೆ ಹೋಗುವುದಿಲ್ಲ; ಆದ್ದರಿಂದ ಸತ್ಸಹವಾಸದಲ್ಲಿರಬೇಕು. </span>
</p>
<p>
<span> ಯಮ- ನೀನು ನನಗೆ ಹೇಳಿದ ಮಾತು ಮನಸ್ಸಿಗೆ ಹಿತವಾಗಿಯೂ ಬುದ್ದಿಗೆ ಚೋದಕವಾಗಿಯೂ ಇದೆ. ಇನ್ನೊಂದು ಸಾರಿ ನಿನ್ನ ಗಂಡನ ಜೀವವನ್ನು ಹೊರತು, ಮತ್ತಾವುದಾದರೂ ವರವನ್ನು ಕೇಳು.</span>
</p>
<p>
<span> ಸಾವಿತ್ರಿ- ನನ್ನ ಮಾವನು ಕಳೆದುಕೊಂಡ ರಾಜ್ಯವನ್ನು ಪಡೆದು, ಧರ್ಮಾಚರಣೆ ಮಾಡಿಕೊಂಡಿರುವಂತಾಗಲಿ</span>
</p>
<p>
<span> ಯಮ- ಆಗಲಿ! ಹೊರಡು!; ನಿನಗೆ ಆಯಾಸವಾಗುತ್ತದೆ. </span>
</p>
<p>
<span> ಸಾವಿತ್ರಿ-ದೇವ! ಈ ಪ್ರಾಣಿಗಳನ್ನೆಲ್ಲಾ ನೀನು ಒಂದು ನಿಯಮದ ಕಟ್ಟಿನಲ್ಲಿ ಇಟ್ಟಿದ್ದೀಯೆ; ಆ ನಿಯಮವನ್ನು ಅನುಸರಿಸಿಯೇ ನೀನು ನಡೆದುಕೊಳ್ಳುತ್ತೀಯೆ; ಸ್ವೇಚ್ಛೆಯಿಂದಲ್ಲ. ಆದ್ದರಿಂದಲೇ ನಿನಗೆ ‘ಯಮ’ನೆಂದು ಹೆಸರು. ನಾನು ಇನ್ನೊಂದು ಮಾತನ್ನು ಹೇಳುತ್ತೇನೆ, ಆಲಿಸು; ಮನಸ್ಸಿನಲ್ಲಾಗಲೀ ಮಾತಿನಲ್ಲಾಗಲೀ ಕಾರ್ಯದಲ್ಲಾಗಲೀ ಯಾರಿಗೂ ದ್ರೋಹ ಮಾಡಬಾರದು; ಉಪಕಾರಮಾಡಬೇಕು, ದಾನಮಾಡಬೇಕು; ಇದು ಸನಾತನ ಧರ್ಮ; ಪ್ರಾಯಶಃ ಲೋಕ ನಿಂತಿರುವುದು ಇದರಿಂದಲೇ; ಏಕೆಂದರೆ ಮನುಷ್ಯರು ದುರ್ಬಲರು; ಸಜ್ಜನರು ತಮ್ಮಲ್ಲಿಗೆ ಶರಣು ಬಂದ ಶತ್ರುಗಳಿಗೂ ದಯೆಯನ್ನು ತೋರುವರು. </span>
</p>
<p>
<span> ಯಮ- ಮಂಗಳೆ! ನೀನು ಆಡಿದ ಮಾತು ಬಾಯಾರಿದವನಿಗೆ ಕೊಟ್ಟ ನೀರಿನಂತಿದೆ. ಸತ್ಯವಂತನ ಜೀವ ಒಂದನ್ನು ಬಿಟ್ಟು ನಿನಗೆ ಬೇಕಾದ ಇನ್ನೊಂದು ವರವನ್ನು ಕೇಳು.</span>
</p>
<p>
<span> ಸಾವಿತ್ರಿ- ನನ್ನ ತಂದೆಗೆ ಗಂಡು ಮಕ್ಕಳಿಲ್ಲ; ಅವನಿಗೆ ನೂರು ಜನ ಗಂಡು ಮಕ್ಕಳಾಗಿ ಅವನ ವಂಶ ವೃದ್ಧಿಯಾಗಬೇಕು. </span>
</p>
<p>
<span> ಉಮ- ಆಗಲಿ, ನಿನ್ನ ತಂದೆಗೆ ವರ್ಚಸ್ವಿಗಳೂ ಕುಲವರ್ಧಕರೂ ಆದ ನೂರು ಜನ ಗಂಡುಮಕ್ಕಳಾಗುತ್ತಾರೆ. ನಿನ್ನ ಇಷ್ಟ ನೆರವೇರಿತಲ್ಲ! ಇನ್ನು ಹಿಂತಿರುಗು; ಬಹಳ ದೂರ ಬಂದುಬಿಟ್ಟೆ!</span>
</p>
<p>
<span> ಸಾವಿತ್ರಿ- ಗಂಡನ ಹತ್ತಿರದಲ್ಲಿರುವಾಗ ಇದೇನು ನನಗೆ ದೂರವಲ್ಲ. ನನ್ನ ಮನಸ್ಸು ಇದಕ್ಕಿಂತ ಇನ್ನೂ ದೂರದೂರಕ್ಕೆ ಓಡುತ್ತಿದೆ. ಹೀಗೆ ಹೋಗುತ್ತ ಹೋಗುತ್ತಲೇ ನನ್ನ ಇನ್ನೊಂದು ಮಾತನ್ನು ಕೇಳು. ನೀನು ವಿವಸ್ವಂತನ ಮಗ; ತುಂಬ ಪ್ರತಾಪಶಾಲಿ. ಆದ್ದರಿಂದ ವಿದ್ವಾಂಸರು ನಿನ್ನನ್ನು ವೈವಸ್ವತನೆಂದು ಕರೆಯುತ್ತಾರೆ. ಶಾಂತಿಯಿಂದಲೂ ಧರ್ಮದಿಂದಲೂ ಪ್ರಜೆಗಳನ್ನು ರಂಜಿಸುವುದರಿಂದ ನೀನು ಧರ್ಮರಾಜನಾಗಿದ್ದೀಯೆ. ಸಜ್ಜವರಲ್ಲಿ ಉಂಟಾಗುವ ನಂಬಿಕೆ ತನ್ನಲ್ಲಿಯೂ ಉಂಟಾಗುವುದಿಲ್ಲ; ಆದ್ದರಿಂದ ಎಲ್ಲರೂ ಸಜ್ಜನರ ಪ್ರೀತಿಯನ್ನು ಇಚ್ಛಿಸುತ್ತಾರೆ. ಯಾರಿಗಾದರೂ ಸ್ನೇಹದಿಂದ ನಂಬಿಕೆ ಹುಟ್ಟುತ್ತದೆ. ಅದ್ದರಿಂದ ಜನಕ್ಕೆ ಸಜ್ಜನರಲ್ಲಿ ಅಷ್ಟೂ ಅಷ್ಟು ಹೆಚ್ಚು ನಂಬಿಕೆಯುಂಟಾಗುತ್ತದೆ. </span>
</p>
<p>
<span> ಉಮ- ಅಮ್ಮಾ! ನಿನ್ನಿಂದಲ್ಲದೆ ಈ ಮಾತನ್ನು ಇದುವರೆಗೆ ಯಾರ ಬಾಯಲ್ಲಿಯೂ ಕೇಳಿರಲಿಲ್ಲ. ಇದರಿಂದ ನನಗೆ ಸಂತೋಷವಾಗಿದೆ; ಇವನ ಜೀವ ಹೊರತು ಇನ್ನೇನಾದರೂ ಒಂದು ವರವನ್ನು ಕೇಳಿಬಿಟ್ಟು ಹೊರಟುಹೋಗು!</span>
</p>
<p>
<span> ಸಾವಿತ್ರಿ- ಸತ್ಯವಂತನಿಗೆ ನನ್ನ ಹೊಟ್ಟೆಯಲ್ಲಿ ಕುಲೋದ್ಧಾರಕರೂ ಬಲವೀರ್ಯಶಾಲಿಗಳೂ ಆದ ನೂರುಜನ ಗಂಡುಮಕ್ಕಳಾಗಲಿ!</span>
</p>
<p>
<span> ಯಮ- ಆಗಲಿ; ನಿನಗೆ ಆಯಾಸವಾಗುತ್ತದೆ; ಹಿಂತಿರುಗು; ಬಹಳ ದೂರ ಬಂದುಬಿಟ್ಟೆ!</span>
</p>
<p>
<span> ಸಾವಿತ್ರಿ- ಸಜ್ಜನರು ಎಂದೆಂದಿಗೂ ಧರ್ಮದಿಂದಲೇ ನಡೆಯತಕ್ಕವರು; ಅವರು ಹಿಮ್ಮೆಟ್ಟುವುದಿಲ್ಲ; ಪಶ್ಚಾತ್ತಾಪ ಪಡುವುದಿಲ್ಲ; ಸಜ್ಜನರ ಸಹವಾಸ ಎಂದಿಗೂ ವಿಫಲವಾಗುವುದಿಲ್ಲ. ಅವರಿಂದ ಒಳ್ಳೆಯವರಿಗೆ ಯಾವ ಭಯವೂ ಇರುವುದಿಲ್ಲ. ಸಜ್ಜನರೇ ಸೂರ್ಯನನ್ನು ತಮ್ಮ ಸತ್ಯದಿಂದ ನಡೆಸುತ್ತಿರುವವರು; ಸಜ್ಜನರೇ ಭೂಮಿಯನ್ನು ತಮ್ಮ ತಪಸ್ಸಿನಿಂದ ಎತ್ತಿಹಿಡಿದಿರುವವರು. ಹಿಂದೆ ಆದದ್ದು ಮುಂದೆ ಆಗಬೇಕಾದದ್ದು ಎಲ್ಲದಕ್ಕೂ ಸಜ್ಜನರೇ ಗತಿ; ಸಜ್ಜನರ ಮಧ್ಯೆ ಸಜ್ಜನರಿಗೆ ಯಾವ ಕೊರತೆಯೂ ಇರುವುದಿಲ್ಲ. ಸಜ್ಜನರು ಪ್ರತ್ಯುಪಕಾರವನ್ನು ನಿರೀಕ್ಷಿಸದೆ ಪರೋಪಕಾರ ಮಾಡುತ್ತಾರೆ. ಇದು ಎಂದೆಂದಿಗೂ ಆರ್ಯರು ಅನುಸರಿಸುತ್ತಿರುವ ಮಾರ್ಗ ಎಂಬುದನ್ನು ಅವರು ಬಲ್ಲರು. ಸತ್ಪುರುಷರ ಅನುಗ್ರಹ ವಿಫಲವಾಗುವುದಿಲ್ಲ; ಅದರಿಂದ ಅರ್ಥಹಾನಿಯಾಗುವುದಿಲ್ಲ. ಮಾನಹಾನಿಯಾಗುವುದಿಲ್ಲ; ಇದು ಖಂಡಿತ: ಆದ್ದರಿಂದ ಸಜ್ಜನರು ಪಾಲಕರಾಗುತ್ತಾರೆ. </span>
</p>
<p>
<span> ಯಮ- ಅಮ್ಮಾ! ಧರ್ಮಯುಕ್ತವಾಗಿಯೂ, ಮನಸ್ಸಿಗೆ ಹಿತವಾಗಿಯೂ, ಒಳ್ಳೆಯ ಶಬ್ದಗಳಿಂದ ಕೂಡಿಯೂ, ಘನವಾದ ಅರ್ಥದಿಂದ ತುಂಬಿಯೂ ಇರುವ ನಿನ್ನ ಮಾತನ್ನು ಕೇಳುತ್ತ ನಿನ್ನಲ್ಲಿ ನನಗೆ ಅತಿಶಯವಾದ ಭಕ್ತಿ ಹುಟ್ಟುತ್ತಿದೆ. ಆದ್ದರಿಂದ ಎಣೆಯಿಲ್ಲದ ಒಂದು ವರವನ್ನು ಕೇಳು!</span>
</p>
<p>
<span> ಸಾವಿತ್ರಿ- ನೀನು ಕೊಟ್ಟ ವರಗಳು ಸನ್ಮಾರ್ಗದಲ್ಲಿ ಲಭಿಸಬೇಕು; ಆದ್ದರಿಂದ ಸತ್ಯವಂತನು ಜೀವಿಸಲಿ ಎಂಬ ವರವನ್ನು ಬೇಡುತ್ತೇನೆ. ಅವನಿಲ್ಲದೆ ಇದ್ದರೆ ನಾನು ಸತ್ತಂತೆಯೇ; ಗಂಡನಿಲ್ಲದ ಸುಖ ನನಗೆ ಬೇಡ; ಗಂಡನಿಲ್ಲದ ಸ್ವರ್ಗ ಬೇಡ; ಸಂಪತ್ತು ಬೇಡ; ಗಂಡನಿಲ್ಲದೆ ಬದುಕಿರುವುದಕ್ಕೆ ನನಗೆ ಇಷ್ಟವಿಲ್ಲ. ನನಗೆ ನೂರು ಮಕ್ಕಳ ವರವನ್ನು ಕೊಟ್ಟೆ; ಆದರೆ ನನ್ನ ಗಂಡನನ್ನು ಕರೆದುಕೊಂಡು ಹೋಗುತ್ತಿದ್ದೀಯೆ; ಅವನು ಬದುಕಲಿ; ಇದೇ ನಾನು ಕೇಳುವ ವರ; ಆಗ ನಿನ್ನ ಮಾತು ಸತ್ಯವಾಗುತ್ತದೆ. </span>
</p>
<p>
<span> ಈ ಮಾತನ್ನು ಕೇಳಿ ಯಮನು “ಆಗಲಿ!” ಎಂದು ಪಾಶವನ್ನು ಕಳಚಿ ಸಂತೋಷದಿಂದ “ಭದ್ರೆ! ಇಗೋ ನಿನ್ನ ಗಂಡನನ್ನು ಬಿಟ್ಟುಕೊಟ್ಟಿದ್ದೇನೆ. ಅವನು ಆರೋಗ್ಯವಾಗುತ್ತಾನೆ; ಅವನನ್ನು ಕರೆದುಕೊಂಡು ಹೋಗು. ನಿನ್ನೊಡನೆ ಅವನು ನಾನೂರು ವರ್ಷ ಬಾಳುತ್ತಾನೆ. ಧರ್ಮ ಮಾರ್ಗದಿಂದ ಯಜ್ಞಯಾಗಾದಿಗಳನ್ನು ಮಾಡಿ ಲೋಕದಲ್ಲಿ ಖ್ಯಾತಿಯನ್ನು ಗಳಿಸುತ್ತಾನೆ. ನಿನ್ನಲ್ಲಿ ಅವನಿಂದ ನೂರು ಮಕ್ಕಳಾಗುತ್ತಾರೆ. ಆ ಮಕ್ಕಳೂ ಅವರ ಮಕ್ಕಳೂ ಸಾವಿತ್ರರೆಂದು ಹೆಸರುಪಡೆದು ಚಿರಕಾಲ ಬಾಳುತ್ತಾರೆ. ನಿನ್ನ ತಂದೆಯಿಂದ ನಿನ್ನ ತಾಯಿ ಮಾಳವಿಯಲ್ಲಿಯೂ ನೂರು ಮಕ್ಕಳಾಗುತ್ತಾರೆ. ಅವರೂ ಅವರ ಮಕ್ಕಳೂ ಮಾಳವರೆಂದು ಪ್ರಸಿದ್ಧರಾಗುತ್ತಾರೆ!” ಎಂದು ವರವನ್ನು ಕೊಟ್ಟು ಸಾವಿತಿಯನ್ನು ಹಿಂದಕ್ಕೆ ಕಳುಹಿಸಿ ತಾನು ತನ್ನ ಮನೆಗೆ ಹೋದನು.</span>
</p>
<p>
<span> ಯಮನು ಹೊರಟುಹೋದಮೇಲೆ ಸಾವಿತ್ರಿಯು ತನ್ನ ಗಂಡನ ಶವವಿದ್ದಲ್ಲಿಗೆ ಬಂದು ಮೊದಲಿನಂತೆ ಅವನ ತಲೆಯನ್ನು ತನ್ನ ತೊಡೆಯಮೇಲಿಟ್ಟುಕೊಂಡು ಕುಳಿತಳು. ಸತ್ಯವಂತನಲ್ಲಿ ಜೀವ ಕೂಡಿಕೊಂಡಿತು. ಅವನು ಎಲ್ಲಿಗೋ ಪ್ರಯಾಣ ಹೋಗಿ ಹಿಂತಿರುಗಿ ಬಂದಿದ್ದವನಂತೆ ಸಾವಿತ್ರಿಯನ್ನು ಪ್ರೀತಿಯಿಂದ ಮತ್ತೆ ಮತ್ತೆ ನೋಡುತ್ತ “ನಾನು ತುಂಬ ಹೊತ್ತು ಮಲಗಿಬಿಟ್ಟೆ ಎಂತ ಕಾಣುತ್ತದೆ. ಏಕೆ ಎಬ್ಬಿಸಲಿಲ್ಲ? ನನ್ನನ್ನು ಎಳೆದುಕೊಂಡು ಹೋದನಲ್ಲಾ ಆ ಕಪ್ಪುಮನುಷ್ಯ ಎಲ್ಲಿ?” ಎಂದು ಕೇಳಿದನು. ಸಾವಿತ್ರಿಯು, “ಹೌದು ಪ್ರಿಯ! ನನ್ನ ತೊಡೆಯನ್ನು ಒರಗಿಕೊಂಡು ತುಂಬಹೊತ್ತು ಮಲಗಿಬಿಟ್ಟಿದ್ದೆ. ಪ್ರಾಣಿಗಳಿಗೆಲ್ಲಾ ನಿಯಾಮಕನಾದ ಆ ಯಮದೇವನು ಹೊರಟುಹೋದ. ನಿದ್ರೆಯಾಗಿ ವಿಶ್ರಾಂತಿ ಹೊಂದಿದ್ದೀಯೆ. ಕೈಲಾಗುವ ಹಾಗಿದ್ದರೆ ಏಳು; ಎಷ್ಟು ರಾತ್ರಿಯಾಗಿದೆ ನೋಡು!” ಎಂದಳು. </span>
</p>
<p>
<span> ಅನಂತರ ಸತ್ಯವಾನನು ಸುಖವಾಗಿ ನಿದ್ದೆಮಾಡಿ ಎಚ್ಚರಗೊಂಡವನಂತೆ ಎದ್ದು ಸುತ್ತಲೂ ಕಾಡನ್ನು ನೋಡಿ, ಹಣ್ಣು ಹಂಪಲು ತರುವುದಕ್ಕೆಂದು ನಿನ್ನೊಡನೆ ಹೊರಟು ಬಂದು ಸೌದೆ ಸೀಳುತ್ತಿದ್ದಾಗ ತಲೆಯೊಡೆತದಿಂದ ನಿಂತುಕೊಳ್ಳಲಾರದೆ ನಿನ್ನ ತೊಡೆಯ ಮೇಲೆ ಮಲಗಿದೆ. ನಿದ್ರೆ ಬಂತು. ಆಮೇಲೆ ಕತ್ತಲೆಯಂತೆ ಘೋರರೂಪವುಳ್ಳ ಒಬ್ಬ ತೇಜಶ್ಯಾಲಿಯಾದ ವ್ಯಕ್ತಿಯನ್ನು ನೋಡಿದೆ. ನಿನಗೆ ಗೊತ್ತಿದ್ದರೆ ಅದು ಯಾರು ಹೇಳು? ಅದು ಬರಿಯ ಕನಸೋ ನಿಜವೋ?" ಎಂದು ಕೇಳಿದನು.</span>
</p>
<p>
<span> ಸಾವಿತ್ರಿ- ರಾಜಕುಮಾರ, ರಾತ್ರಿ ದಟ್ಟವಾಗುತ್ತಿದೆ. ನಾಳೆ ಅದನ್ನೆಲ್ಲಾ ನಡೆದದ್ದು ನಡೆದಂತೆ ಹೇಳುತ್ತೇನೆ. ಈಗ ಏಳು ಹೋಗೋಣ; ನಿಮ್ಮ ತಾಯಿತಂದೆಗಳಿಗೆ ಮುಖ ತೋರಿಸೋಣ. ನಿಶಾಚರರು ಕ್ರೂರವಾಗಿ ಮಾತನಾಡಿಕೊಂಡು ಸಂಚರಿಸುತ್ತಿದ್ದಾರೆ; ಮೃಗಗಳು ಓಡಾಡುವುದರಿಂದ ಆಗುವ ತರಗೆಲೆಯ ಮರಮರ ಶಬ್ದವು ಕೇಳುತ್ತಿದೆ. ನರಿಗಳು ಊಳಿಡುತ್ತ ಮನಸ್ಸಿಗೆ ಹೆದರಿಕೆಯುಂಟುಮಾಡುತ್ತಿವೆ. </span>
</p>
<p>
<span> ಸತ್ಯವಂತ- ಕಗ್ಗತ್ತಲೆ ಕವಿದುಕೊಂಡು ಕಾಡು ಭಯಂಕರವಾಗಿದೆ. ನನಗೆ ದಾರಿ ತಿಳಿಯದು. ನಡೆಯಲಾರೆ.</span>
</p>
<p>
<span> ಸಾವಿತ್ರಿ- ಇಗೋ ಇಲ್ಲೊಂದು ಒಣಗಿದ ಮರ ಕಾಡುಗಿಚಿನಲ್ಲಿ ಹತ್ತಿಕೊಂಡು ಉರಿಯುತ್ತಿದೆ; ಗಾಳಿ ಬೀಸಿದಾಗ ಉರಿಯೆದ್ದು ಸ್ವಲ್ಪ ಸ್ವಲ್ಪ ಕಣ್ಣುಕಾಣುತ್ತದೆ. ಅಲ್ಲಿಂದ ಬೆಂಕಿಯನ್ನು ತಂದು ಈ ಕಟ್ಟಿಗೆಗಳನ್ನು ಹೊತ್ತಿಸುತ್ತೇನೆ. ಚಿಂತೆಪಡಬೇಡ. ಇನ್ನೂ ಮೈಯಲ್ಲಿ ಆಲಸ್ಯವಾಗಿದ್ದು ಹೋಗುವುದಕ್ಕೆ ತ್ರಾಣವಿಲ್ಲದಿದ್ದರೆ, ಕತ್ತಲೆಯಿಂದ ದಾರಿಯೂ ಕಾಣದೆ ಇದ್ದರೆ, ನಾಳೆ ಬೆಳಿಗ್ಗೆ ಹೋಗೋಣ; ನೀನು ಇಷ್ಟಪಡುವುದಾದರೆ ಈ ರಾತ್ರಿ ಇಲ್ಲಿಯೇ ಇರೋಣ.</span>
</p>
<p>
<span> ಸತ್ಯವಂತ- ಈಗ ತಲೆನೋವಿಲ್ಲ ಸಾವಿತ್ತಿ! ಮೈಯೂ ಲಘುವಾಗಿದೆ; ಹೋಗಿ ಅಪ್ಪಅಮ್ಮಂದಿರನ್ನು ನೋಡೋಣ. ನಾನು ಎಂದೂ ಹೀಗೆ ಅವೇಳೆಯಲ್ಲಿ ಆಶ್ರಮದಿಂದ ಹೊರಗಿದ್ದವನಲ್ಲ; ಇನ್ನೂ ಸಂಜೆಗೆ ಮುಂಚೆಯೇ ನಮ್ಮ ತಾಯಿ ‘ಎಲ್ಲಿಗೂ ಹೋಗಬೇಡಪ್ಪ’ ಎಂದು ತಡೆಯುತ್ತಿದ್ದಳು. ನಾನು ಹಗಲುಹೊತ್ತು ಹೊರಗೆ ಹೊರಟರೂ ಅವರು ಕಳವಳ ಪಡುತ್ತಿದ್ದರು. ಅಪ್ಪನು ಆಶ್ರಮವಾಸಿಗಳನ್ನು ಜೊತೆಮಾಡಿಕೊಂಡು ಹುಡುಕುವುದಕ್ಕೆ ಬರುತ್ತಿದ್ದನು. ನಾನು ಮನೆಗೆ ಹೋಗಿ ಸೇರುವ ತನಕ ಅವರು ಚಿಂತಿಸುತ್ತಿದ್ದು ‘ಏಕಪ್ಪಾ ಇಷ್ಟುಹೊತ್ತು ಮಾಡಿಕೊಂಡೆ?’ ಎಂದು ಎಷ್ಟೋಸಾರಿ ನನ್ನನ್ನು ಆಕ್ಷೇಪಿಸಿದ್ದು ಉಂಟು. ಅಂಥವರು ಈಗ ನನ್ನ ಸಲುವಾಗಿ ಏನು ಪಾಡು ಪಟ್ಟುಕೊಂಡಿದ್ದಾರೆಯೋ! ನಾನು ಕಣ್ಮರೆಯಾದರೆ ಸಾಕು, ಅವರ ಕಳವಳ ಹೇಳತೀರದು. ಒಂದು ದಿವಸ ರಾತ್ರಿ ಅವರು ದುಃಖದಿಂದ ಕಣ್ಣೀರು ಹಾಕುತ್ತ, ‘ಮಗೂ, ನೀನಿಲ್ಲದೆ ನಾವು ಒಂದು ಕ್ಷಣವೂ ಬದುಕಿರಲಾರೆವು! ಮುಪ್ಪಿನಲ್ಲಿ ನಮಗೆ ನೀನೇ ಆಧಾರ; ಕುರುಡರ ಊರುಗೋಲು; ನಿನ್ನಿಂದ ನಮ್ಮ ವಂಶವೂ ಅದರ ಕೀರ್ತಿಯೂ ನಿಂತು ನಾವು ಅನ್ನ ನೀರನ್ನು ಕಾಣಬೇಕು!" ಎಂದು ಗೋಳಾಡಿದ್ದರು. ಅಂಥವರು ಇವೊತ್ತು ರಾತ್ರಿಯೆಲ್ಲಾ ನನ್ನನ್ನು ಕಾಣದೆ ಏನಾಗಿದ್ದಾರೋ! ನನ್ನ ಹಾಳುನಿದ್ರೆಯಿಂದ ಅವರ ಪ್ರಾಣಸಂಶಯಕ್ಕೆ ಕಾರಣವಾಯಿತು; ನಾನು ಇಂಥ ಆಪತ್ತಿಗೆ ಸಿಕ್ಕಿದೆ. ಅವರಿಗೇನಾದರೂ ಆಗಿಬಿಟ್ಟರೆ ನಾನಂತೂ ಬದುಕಿರುವುದಿಲ್ಲ. ನಮ್ಮ ತಂದೆ ಕಣ್ಣುಕಾಣದೆ, ಕಳವಳಗೊಂಡು, ಕ್ಷಣಕ್ಷಣಕ್ಕೂ ಆಶ್ರಮವಾಸಿಗಳನ್ನು ‘ನಾನು ಬಂದನೇ’ ಎಂದು ಕೇಳುತ್ತಿದ್ದಿರಬೇಕು. ನನಗಾಗಿ ನಾನು ವ್ಯಥೆಪಡುತ್ತಿಲ್ಲ. ಸಾವಿತ್ರಿ! ನನಗೋಸ್ಕರ ನನ್ನ ತಂದೆಯೂ ಕೈಲಾಗದ ನಮ್ಮ ತಾಯಿಯೂ ಸಂಕಟಪಡುತ್ತಾರಲ್ಲ ಎಂದು ವ್ಯಥೆಪಡುತ್ತೇನೆ. ಅವರು ಬದುಕಿರುವುದರಿಂದ, ಅವರನ್ನು ಕಾಪಾಡುವುದರ ಸಲುವಾಗಿ, ನಾನೂ ಬದುಕಿದ್ದೇನೆ. </span>
</p>
<p>
<span> ಹೀಗೆಂದು ಸತ್ಯವಂತನು ತನ್ನ ಎರಡು ಕೈಗಳನ್ನೂ ಎತ್ತಿ ಗಟ್ಟಿಯಾಗಿ ಅಳುವುದಕ್ಕೆ ಮೊದಲುಮಾಡಿದನು. ಶೋಕಪರವಶನಾದ ಗಂಡನನ್ನು ನೋಡಿ ಸಾವಿತ್ರಿಯು, ಅವನ ಕಣ್ಣಿನ ನೀರನ್ನು ಒರೆಸುತ್ತ “ನಾನೇನಾದರೂ ಅಲ್ಪಸ್ವಲ್ಪ ಜಪತಪ ದಾನಧರ್ಮಗಳನ್ನು ಮಾಡಿದ್ದರೆ, ನನ್ನ ಅತ್ತೆಮಾವಂದಿರಿಗೂ ಗಂಡನಿಗೂ ಇಂದಿನ ರಾತ್ರಿ ಶುಭವಾಗಲಿ! ನಾನು ಹಿಂದೆ ಬಾಯಿತಪ್ಪಿಯಾದರೂ ಸುಳ್ಳಾಡಿದ್ದು ನನಗೆ ಜ್ಞಾಪಕವಿಲ್ಲ. ಆ ಸತ್ಯದ ಬಲದಿಂದ ನನ್ನ ಅತ್ತೆಮಾವಂದಿರು ಬದುಕಿರಲಿ!” ಎಂದಳು. ಸತ್ಯವಂತನು, “ನಡೆ ಸಾವಿತ್ರಿ! ತಾಯಿತಂದೆಗಳಿಗೆ ಏನಾದರೂ ಅನಿಷ್ಠ ಸಂಭವಿಸುವುದಕ್ಕೆ ಮುಂಚೆಯೇ ಹೋಗಿ ಅವರನ್ನು ಕಾಣಬೇಕು. ನಿನಗೆ ಧರ್ಮದ ಮೇಲೆ ಮನಸ್ಸಿದ್ದು, ನಾನು ಬದುಕಿರಬೇಕು, ನನ್ನನ್ನು ಪ್ರೀತಿಗೊಳಿಸಬೇಕು ಎನ್ನುವ ಹಾಗಿದ್ದರೆ ಆದಷ್ಟು ಹತ್ತಿರದ ದಾರಿಯಿಂದ ಆಶ್ರಮಕ್ಕೆ ಹೋಗೋಣ!” ಎಂದನು. </span>
</p>
<p>
<span> ಸಾವಿತ್ರಿಯು ಕೂಡಲೆ ಎದ್ದು ಕೂದಲನ್ನು ಗಂಟುಹಾಕಿಕೊಂಡಳು; ಗಂಡನನ್ನು ಎಬ್ಬಿಸಿ ಅವನ ತೋಳನ್ನು ಹಿಡಿದುಕೊಂಡಳು. ಸತ್ಯವಂತನು ಎದ್ದುನಿಂತು ಮೈಯನ್ನೆಲ್ಲಾ ಸವರಿಕೊಂಡು ಸುತ್ತಲೂ ನೋಡಿದನು. ಸಾವಿತ್ರಿಯು ಹಣ್ಣಿನ ಬುಟ್ಟಿ ಅಲ್ಲಿರಲಿ; ನಾಳೆ ತಂದುಕೊಂಡರಾಯಿತು; ಕೊಡಲಿ ಮನೆಯಲ್ಲಿ ಏನಾದರೂ ಕೆಲಸಕ್ಕೆ ಬೇಕಾದೀತು: ಆದ್ದರಿಂದ ಇದನ್ನು ನಾನು ತರುತ್ತೇನೆ“ ಎಂದು ಹಣ್ಣಿನ ಬುಟ್ಟಿಯನ್ನು ಮರದಕೊಂಬೆಗೆ ತಗಲುಹಾಕಿ ಎಡಹೆಗಲಮೇಲೆ ಕೊಡಲಿಯನ್ನು ಹೊತ್ತುಕೊಂಡು ಬಲಗೈಯಿಂದ ಗಂಡನನ್ನು ಹಿಡಿದುಕೊಂಡು ಮೆಲ್ಲಮೆಲ್ಲಗೆ ಹೆಜ್ಜೆಯಿಡುತ್ತ ಹೊರಟಳು. ಸತ್ಯವಂತನು ಬಳಕೆಯ ಮೇಲೆ ನನಗೆ ದಾರಿ ತಿಳಿಯುತ್ತಿದೆ; ಮರದ ಸಂದಿಯಿಂದ ಬೀಳುವ ಬೆಳದಿಂಗಳಿಂದಲೂ ಸ್ವಲ್ಪ ಸ್ವಲ್ಪ ಕಾಣುತ್ತಿದೆ. ಈ ದಾರಿಯಿಂದಲೇ ನಾವು ಬಂದು ಹಣ್ಣು ಕೊಯ್ದಿದ್ದು; ನೆಟ್ಟಗೆ ನಡೆ; ಈ ಮುತ್ತಗದ ತೋಪಿನಲ್ಲಿ ದಾರಿ ಎರಡು ಕವಲಾಗುತ್ತದೆ; ಅದರಲ್ಲಿ ಉತ್ತರದ ದಾರಿ ಹಿಡಿದು ಮುಂದೆ ಹೋಗು; ಬೇಗ ಬೇಗ ನಡೆ; ತಾಯಿತಂದೆಗಳನ್ನು ನೋಡಬೇಕೆಂಬ ತವಕದಲ್ಲಿ ನಾನು ಸ್ವಸ್ಥನಾಗಿ ಬಿಟ್ಟಿದ್ದೇನೆ; ಮೈಗೆ ಬಲಬಂದಿದೆ!” ಎಂದನು. ಇಬ್ಬರೂ ಬೇಗ ಬೇಗ ಆಶ್ರಮದ ಕಡೆಗೆ ಹೊರಟರು. </span>
</p>
<p>
<span> ಅತ್ತ ದ್ಯುಮತ್ಸೇನನಿಗೆ ಕಣ್ಣುಬಂದು ಎಲ್ಲವೂ ಕಾಣುವ ಹಾಗಾಯಿತು. ಹೆಂಡತಿಯನ್ನು ಕರೆದುಕೊಂಟು ಅವನು ಮಗನ ವಿಚಾರ ತಿಳಿದುಕೊಳ್ಳಲು ಆಶ್ರಮಗಳನ್ನೆಲ್ಲಾ ಸುತ್ತಾಡಿದನು; ಹೊಳೆ ಕೆರೆ ಕಾಡು ಮೇಡು ಎಲ್ಲಾ ಹುಡುಕಾಡಿದರು. ಏನು ಸದ್ದಾದರೂ ಸಾವಿತ್ರಿಯೂ ಮಗನೂ ಬಂದರೇನೋ ಎಂದು ಆ ಕಡೆ ಓಡುತ್ತಿದ್ದರು. ಹುಚ್ಚು ಹಿಡಿದಂತೆ ಓಡಾಡಿ ಓಡಾಡಿ ಹೆಜ್ಜೆಗಳು ಕಲ್ಲುಮುಳ್ಳುಗಳಿಂದ ಗಾಯವಾದವು. ಆಗ ಆಶ್ರಮವಾಸಿಗಳಾದ ಬ್ರಾಹ್ಮಣರು ಅವರನ್ನು ಮನೆಗೆ ಕರೆದುಕೊಂಡು ಬಂದು ಬಗೆಬಗೆಯಾದ ಸಮಾಧಾನ ಮಾಡಿದರು. ಆದರೂ ಸತ್ಯವಂತನ ಬಾಲ್ಯದಲ್ಲಿ ನಡೆದ ಸಂಗತಿಗಳನ್ನೆಲ್ಲಾ ನೆನೆನೆನೆಸಿಕೊಂಡು ಅವರು, ಹಾ ಮಗ! ಹಾ ಸೊಸೆ, ಪತಿವ್ರತೆ! ಎಲ್ಲಿ ಹೋದಿರಿ?’ ಎಂದು ಗೋಳಿಡುತ್ತಿದ್ದರು. ಅಷ್ಟು ಹೊತ್ತಿಗೆ ಸಾವಿತ್ರಿಯು ಗಂಡನನ್ನು ಕರೆದುಕೊಂಡು ಸಂತೋಷದಿಂದ ಆಶ್ರಮಕ್ಕೆ ಬಂದಳು. ಅಲ್ಲಿ ಸೇರಿದ್ದ ಬ್ರಾಹ್ಮಣರೆಲ್ಲರೂ ಅವರನ್ನು ನೋಡಿ, ದ್ಯುಮತ್ಸೇನ , ಇಗೋ ನಿನ್ನ ಮಗ ಬಂದ! ನಿನ್ನ ಕಣ್ಣು ಬಂತು! ಸಾವಿತ್ರಿ ಬಂದಳು; ನಿನ್ನ ಪುಣ್ಯವೇ ಪುಣ್ಯ! ಇನ್ನು ಮುಂದೆ ಹೀಗೆಯೇ ಮೇಲಿಂದ ಮೇಲೆ ನಿನಗೆ ಆಭ್ಯುದಯ ಕಾದಿದೆ!“ ಎಂದರು. ಆಮೇಲೆ ಸತ್ಯವಂತನನ್ನು ಕುತೂಹಲದಿಂದ ”ಏಕೆ ಇದಕ್ಕೆ ಮೊದಲೇ ಬರಲಿಲ್ಲ? ನಡುರಾತ್ರಿಯಾಗಲು ಏನು ಅಡ್ಡಿಯಾಯಿತು? ನಿಮ್ಮ ತಂದೆತಾಯಿಗಳು ನಾವೂ ತುಂಬ ಕಳವಳಪಟ್ಟೆವು! ಏನೋ ಕಾರಣವಿರಬೇಕು ಹೇಳು!" ಎಂದು ಕೇಳಿದರು.</span>
</p>
<p>
<span> ಸತ್ಯವಂತ- ಅಪ್ಪನಿಗೆ ಹೇಳಿ ಸಾವಿತ್ರಿಯ ಜೊತೆಯಲ್ಲಿ ಹೋದವನು, ಸೌದೆ ಸೀಳುತ್ತಿದ್ದೆ. ಆಗ ತಲೆನೋವಾಯಿತು; ಮಲಗಿದೆ; ತುಂಬ ನಿದ್ರೆ ಬಂದುಬಿಟ್ಟಿತು; ನಾನು ಹಿಂದೆ ಎಂದೂ ಅಷ್ಟು ನಿದ್ರೆ ಮಾಡಿರಲಿಲ್ಲ; ನೀವೆಲ್ಲಾ ಎಷ್ಟು ಕಳವಳ ಪಡುತ್ತಿದ್ದೀರೋ ಏನೋ ನಡುರಾತ್ರಿಯಾದರೂ ಚಿಂತೆಯಿಲ್ಲ ಎಂದು ಬಂದುಬಿಟ್ಟೆ; ಅಷ್ಟೆ; ಇನ್ನೇನೂ ಕಾರಣವಿಲ್ಲ.</span>
</p>
<p>
<span> ಅದನ್ನು ಕೇಳಿ ಗೌತಮನೆಂಬ ಬ್ರಾಹ್ಮಣನು “ನಿನ್ನ ತಂದೆಗೆ ಇದ್ದಕ್ಕಿದ್ದ ಹಾಗೆಯೇ ಕಣ್ಣು ಬೇರೆ ಬಂದಿದೆ. ನಿನಗೆ ಕಾರಣ ಗೊತ್ತಿಲ್ಲ; ಸಾವಿತ್ರಿ ಹೇಳಿಯಾಳು. ಸಾವಿತ್ರಿ! ನೀನು ಇದರ ಪೂರ್ವಾಪರವನ್ನೆಲ್ಲ ಬಲ್ಲೆ! ನೀನು ಹೇಳು ತಾಯಿ! ನಿನ್ನಲ್ಲಿ ಸಾವಿತ್ರಿಯ ಕಳೆ ಇದೆ; ನಿನಗೆ ಕಾರಣ ಗೊತ್ತು. ಗುಟ್ಟೇನೂ ಇಲ್ಲದಿದ್ದರೆ, ನಿಜ ಹೇಳಿ ಬಿಡು; ನಮಗೂ ಸ್ವಲ್ಪ ತಿಳಿಯಲಿ!” ಎಂದನು.</span>
</p>
<p>
<span> ಸಾವಿತ್ರಿ- ನೀವು ಹೇಳಿದ್ದು ಸರಿ. ಇದರಲ್ಲಿ ಗುಟ್ಟೇನೂ ಇಲ್ಲ; ನಿಜವನ್ನೇ ಹೇಳುತ್ತೇನೆ. ಕೇಳಿ; ನಾರದನು ನನ್ನ </span>
</p>
<p>
<span>ಗಂಡನಿಗೆ ಇಂದು ಮೃತ್ಯು ಸಂಭವಿಸುವುದೆಂದು ಹೇಳಿದ್ದನು. ಆದ್ದರಿಂದ ನಾನು ಅವನನ್ನು ಎಡೆಬಿಡದೆ ಇದ್ದೆ; ಅವನು ಮಲಗಿ ನಿದ್ರೆ ಮಾಡುತ್ತಿದ್ದಾಗ ಯಮನು ತನ್ನ ಕಿಂಕರರೊಡನೆ ಬಂದು ಅವನನ್ನು ಪಾಶದಿಂದ ಕಟ್ಟಿ ತೆಗೆದುಕೊಂಡು ಹೊರಟನು. ನಾನು ಅವನನ್ನು ಸತ್ಯವಾದ ಮಾತಿನಿಂದ ಸ್ತುತಿಸಿದೆ. ಅವನು ನನಗೆ ಐದು ವರಗಳನ್ನು ಕೊಟ್ಟ; ನನ್ನ ಮಾವನಿಗೆ ಕಣ್ಣು ರಾಜ್ಯ ಇವು ಎರಡು ವರಗಳು. ನನ್ನ ತಂದೆಗೆ ನೂರು ಗಂಡು ಮಕ್ಕಳು, ನನಗೂ ನೂರು ಗಂಡು ಮಕ್ಕಳು-ಇವು ಎರಡು ವರಗಳು. ನನ್ನ ಗಂಡನಿಗೂ ನನಗೂ ನಾನೂರು ವರ್ಷ ಆಯುಸ್ಸು, ಐದನೆಯ ವರ. ನನ್ನ ಗಂಡ ಬದುಕಿಕೊಳ್ಳಲಿ ಎಂದೇ ನಾನು ವ್ರತವನ್ನು ಹಿಡಿದಿದ್ದದ್ದು; ಇದೆಲ್ಲವನ್ನೂ ನಿಮಗೆ ಯಥಾವತ್ತಾಗಿ ಹೇಳಿದ್ದೇನೆ; ಹೀಗೆ ನನ್ನ ದುಃಖವು ಸುಖವಾಗಿ ಪರಿಣಮಿಸಿತು!"</span>
</p>
<p>
<span> ಇದನ್ನು ಕೇಳಿ ಅವರೆಲ್ಲರಿಗೂ ಪರಮಸಂತೋಷವಾಯಿತು. “ಅಮ್ಮಾ, ನೀನು ಸಾಧ್ವಿ, ಸುಶೀಲೆ, ಕುಲೀನೆ, ಮುಳುಗಿಹೋಗಿದ್ದ ನಿನ್ನ ಮಾವನ ಮನೆಯನ್ನು ಉದ್ಧರಿಸಿದೆ!” ಎಂದು ಅವಳನ್ನು ಹೊಗಳಿ ಗೌರವಿಸಿ ಎಲ್ಲರೂ ಅವರವರ ಮನೆಗಳಿಗೆ ತೆರಳಿದರು.</span>
</p>
<p>
<span> ಆ ರಾತ್ರಿ ಕಳೆದು ಸೂರ್ಯೋದಯವಾಯಿತು. ಆಶ್ರಮದ ಮಹರ್ಷಿಗಳು ಆಹ್ನಿಕಗಳನ್ನು ಮುಗಿಸಿಕೊಂಡು ಸಾವಿತ್ರಿಯ ಸೌಭಾಗ್ಯವನ್ನು ದ್ಯುಮತ್ಸೇನನ ಮುಂದೆ ಪ್ರಶಂಸೆಮಾಡಿ ವರ್ಣಿಸಿದ್ದೂ ವರ್ಣಿಸಿದ್ದೇ. ಅಷ್ಟುಹೊತ್ತಿಗೆ ಸಾಲ್ವದೇಶದ ಪ್ರಜೆಗಳು ಬಂದು ತಮ್ಮ ಮಂತ್ರಿಯು ಶತ್ರುರಾಜನನ್ನು ಕೊಂದು ಅವನ ಸೇನೆಯನ್ನು ಓಡಿಸಿದನೆಂದೂ, ಕಣ್ಣುಕಾಣಲಿ ಬಿಡಲಿ ದ್ಯುಮತ್ಸೇನನೇ ತಮ್ಮ ರಾಜನಾಗಿರಬೇಕೆಂದು ಪ್ರಜೆಗಳೆಲ್ಲರೂ ಒಂದೇ ಆಭಿಪ್ರಾಯವುಳ್ಳವರಾಗಿದ್ದರೆಂದೂ ಆದ್ದರಿಂದ ತಾವು ಸೇನಾವಾಹನಾದಿಗಳನ್ನು ತೆಗೆದುಕೊಂಡು ಅವನನ್ನು ಕರೆಯುವುದಕ್ಕೆ ಬಂದಿದ್ದರೆಂದೂ ತಿಳಿಸಿದರು. ಅವನಿಗೆ ಕಣ್ಣು ಬಂದಿದ್ದನ್ನು ನೋಡಿ ಅವರೆಲ್ಲರಿಗೂ ಆಶ್ಚರ್ಯವೂ ಸಂತೋಷವೂ ಆದುವು. ಎಲ್ಲರೂ ಆಶ್ರಮವಾಸಿಗಳ ಅಪ್ಪಣೆ ಪಡೆದು ವೈಭವದಿಂದ ಪ್ರಯಾಣಬೆಳೆಸಿದರು. ದ್ಯುಮತ್ಸೇನನು ಮಹಾರಾಜನೂ ಸತ್ಯವಂತನು ಯುವರಾಜನೂ ಆದರು. ಸಕಾಲದಲ್ಲಿ ಸಾವಿತ್ರಿಗೆ ಶೂರರಾದ ನೂರು ಮಕ್ಕಳಾದರು. ನೂರು ತಮ್ಮಂದಿರಾದರು. ಹೀಗೆ ಸಾವಿತ್ರಿಯು ತನ್ನನ್ನೂ ತನ್ನ ತಾಯಿತಂದೆಗಳನ್ನೂ ಅತ್ತೆಮಾವಂದಿರನ್ನೂ ಗಂಡನನ್ನೂ ಕಷ್ಟದೆಸೆಯಿಂದ ಉದ್ದಾರಮಾಡಿದಳು. </span>
</p>
<p>
<span> ಹೀಗೆಂದು ಮಾರ್ಕಂಡೇಯನು ಸಾವಿತ್ರಿಯ ಕಥೆಯನ್ನು ಮುಗಿಸಿ, ಈ ದ್ರೌಪದಿಯೂ ಅವಳಂತೆ ಶೀಲವಂತೆ, ಸೌಭಾಗ್ಯವಂತೆ, ಕುಲೀನೆ; ಅವಳು ನಿಮ್ಮನ್ನೆಲ್ಲಾ ಕಷ್ಟದಿಂದ ಪಾರುಮಾಡುತ್ತಾಳೆ" ಎಂದನು.</span>
</p>
<p>
<span> ಧರ್ಮರಾಜನಿಗೆ ತುಂಬಾ ಸಮಾಧಾನವಾಯಿತು. ಹೆಚ್ಚು ಚಿಂತೆಯನ್ನು ಮನಸ್ಸಿಗೆ ಹತ್ತಿಸಿಕೊಳ್ಳದೆ ಕಾಮ್ಯಕವನದಲ್ಲಿ ಸ್ವಲ್ಪ ದಿನವಿದ್ದು, ಅನಂತರ ಮತ್ತೆ ದ್ವೈತವನಕ್ಕೇ ಎಲ್ಲರನ್ನೂ ಕರೆದುಕೊಂಡು ವಾಸಕ್ಕೆ ಹೋದನು. ಅಲ್ಲಿ ಅವರ ಹನ್ನೆರಡು ವರ್ಷಗಳ ವನವಾಸ ಕೊನೆಗೊಂಡಿತು. </span>
</p>
<p>
<span> ಈ ಸಾರಿ ದ್ವೈತವನದಲ್ಲಿದ್ದಾಗ ಒಬ್ಬ ಬ್ರಾಹ್ಮಣನ ಸಲುವಾಗಿ ಪಾಂಡವರು ಒಂದು ದೊಡ್ಡ ವಿಪತ್ತಿಗೆ ಸಿಕ್ಕಿಕೊಂಡಿದ್ದರು:-</span>
</p>
<p>
<span> ಒಂದು ದಿನ ಯುಧಿಷ್ಠಿರನು ತಮ್ಮಂದಿರೊಡನೆ ಕುಳಿತಿದ್ದಾಗ ಒಬ್ಬ ಬ್ರಾಹ್ಮಣನು ಓಡಿಬಂದು “ಮರಕ್ಕೆ ತಗುಲಿಹಾಕಿದ್ದ ನನ್ನ ಅರಣಿಜೊತೆಯು ಆ ಮರಕ್ಕೆ ಮೈ ಉಜ್ಜುತ್ತಿದ್ದ ಜಿಂಕೆಯ ಕೊಂಬಿಗೆ ಸಿಕ್ಕಿಕೊಂಡಿತು. ಅದರ ಸಮೇತವಾಗಿಯೇ ಜಿಂಕೆಯು ಓಡಿಹೋಯಿತು; ನನ್ನ ಅಗ್ನಿಹೋತ್ರಕ್ಕೆ ಲೋಪ ಬರುತ್ತದೆ; ಪಾಂಡವರೇ! ಬೇಗಹೋಗಿ ಅದನ್ನು ತಂದುಕೊಡಿ” ಎಂದು ಕೇಳಿಕೊಂಡನು.</span>
</p>
<p>
<span> ಎಲ್ಲರೂ ಬಿಲ್ಲುಬಾಣಗಳೊಡನೆ ಹೊರಟರು; ಅದನ್ನು ಅಟ್ಟಿಸಿಕೊಂಡು ಹೋಗಿ ಬಗೆಬಗೆಯ ಬಾಣಗಳನ್ನು ಬಿಟ್ಟರು; ಹತ್ತಿರದಲ್ಲಿಯೇ ಸಿಕ್ಕಿದರೂ ಅದಕ್ಕೆ ಬಾಣಗಳೇ ತಗುಲಲೊಲ್ಲವು; ಆಮೇಲೆ ಅದು ಕಣ್ಣಿಗೇ ಕಾಣದಂತಾಯಿತು. ಹೀಗಾಯಿತಲ್ಲಾ ಎಂದು ಚಿಂತಿಸುತ್ತಾ, ಹಸಿವಿ ನೀರಡಿಕೆಗಳಿಂದ ಬಳಲಿ ಅವರು ಒಂದು ಆಲದ ಮರದ ನೆರಳಲ್ಲಿ ಕುಳಿತರು. ನಕುಲನು ಆ ಮರವನ್ನು ಹತ್ತಿ ನೋಡಲು ಸ್ವಲ್ಪದೂರದಲ್ಲಿ ಒಂದು ಸರೋವರವು ಕಣ್ಣಿಗೆ ಬಿತ್ತು. ಧರ್ಮರಾಜನು ಅವನನ್ನು ಅಲ್ಲಿಂದ ತಮಗೆಲ್ಲರಿಗೂ ನೀರನ್ನು ತಂದುಕೊಡುವಂತೆ ಹೇಳಿಕಳುಹಿಸಿದನು. ನಕುಲನು ಅಲ್ಲಿಗೆ ಹೋಗಿ, ನೀರು ಕುಡಿಯಬೇಕೆಂದಿಳಿಯಲು , “ಬೇಡಪ್ಪ! ಸಾಹಸಕಾರ್ಯ ಮಾಡಬೇಡ! ಇದು ನನ್ನದು; ಬೇಕಾದರೆ ನಾನು ಕೇಳುವ ಪ್ರಶ್ನೆಗಳಿಗೆ ಉತ್ತರ ಹೇಳಿ ಆಮೇಲೆ ನೀರು ಕುಡಿ!” ಎಂದು ಆಕಾಶವಾಣಿಯಾಯಿತು. ನಕುಲನಿಗೆ ತುಂಬ ಬಾಯಾರಿಕೆಯಾಗಿತ್ತು; ಆದ್ದರಿಂದ ಆ ವಾಣಿಯನ್ನು ಅಲಕ್ಷ್ಯಮಾಡಿ ತಣ್ಣಗಿದ್ದ ನೀರನ್ನು ಕುಡಿದನು. ಕುಡಿದ ಕೂಡಲೆ ಕೆಳಗೆ ಬಿದ್ದುಬಿಟ್ಟನು. </span>
</p>
<p>
<span> ಎಷ್ಟುಹೊತ್ತಾದರೂ ನಕುಲನು ಬರದಿದ್ದುದನ್ನು ನೋಡಿ ಯುಧಿಷ್ಠಿರನು ಸಹದೇವನನ್ನು ಕಳುಹಿಸಿದನು. ಅವನು ಬಂದು ನೋಡಿದರೆ, ಅಣ್ಣನು ಸತ್ತುಬಿದ್ದಿದ್ದಾನೆ! ತನಗೋ ಸಹಿಸಲಾರದ ಬಾಯಾರಿಕೆ; ಆದ್ದರಿಂದ ನೀರು ಕುಡಿಯಲು ಮುಂದುವರಿದಾಗ ಹಿಂದಿನಂತೆಯೇ ಆಕಾಶವಾಣಿಯಾಯಿತು; ಅದನ್ನು ಅಲಕ್ಷ್ಯಮಾಡಿ ನೀರು ಕುಡಿಯಲು ಅವನೂ ಸತ್ತುಬಿದ್ದನು. </span>
</p>
<p>
<span> ಆಮೇಲೆ ಅರ್ಜುನನು ಹೋಗಿ ತಮ್ಮಂದಿರಿಬ್ಬರೂ ಸತ್ತುಬಿದ್ದಿದ್ದನ್ನು ನೋಡಿದನು; ಬಿಲ್ಲನ್ನು ಎತ್ತಿಹಿಡಿದು ಸುತ್ತಲೂ ನೋಡಿದನು; ಒಂದು ಪ್ರಾಣಿಯೂ ಕಾಣಲಿಲ್ಲ; ನೀರು ಕುಡಿಯುವುದಕ್ಕೆ ಹೋದಾಗ ಹಿಂದಿನಂತೆ ಆಕಾಶವಾಣಿಯಾಯಿತು; ಅರ್ಜುನನು, “ಯಾರದು? ನನ್ನ ಕಣ್ಣಿಗೆ ಬೀಳು ಬಾ; ನೀನು ಮತ್ತೆ ಸೊಲ್ಲೆತ್ತದಂತೆ ಮಾಡುತ್ತೇನೆ!” ಎಂದು ಮಂತ್ರಾಸ್ತ್ರಗಳಿಂದಲೂ ಶಬ್ದವೇಧಿ ಬಾಣಗಳಿಂದಲೂ ಹೊಡೆಯಲು ಮೊದಲುಮಾಡಿದನು. ಆಕಾಶವೆಲ್ಲಾ ಬಾಣದಿಂದ ತುಂಬಿತು. ತನ್ನ ಬಾಣಗಳೆಲ್ಲಾ ವ್ಯರ್ಥವಾದದ್ದನ್ನು ನೋಡಿ, ಅರ್ಜುನನು ಬಾಯಾರಿಕೆ ಸಹಿಸಲಾರದೆ ನೀರು ಕುಡಿದು ಕೆಳಕ್ಕೆ ಬಿದ್ದನು. ಆಮೇಲೆ ಭೀಮನೂ ಬಂದು ಮಿಕ್ಕವರಂತೆಯೇ ನೀರನ್ನು ಕುಡಿದು ಸತ್ತುಬಿದ್ದನು. </span>
</p>
<p>
<span> ಧರ್ಮರಾಜನಿಗೆ ತುಂಬ ಚಿಂತೆಹತ್ತಿತು. ಆದ್ದರಿಂದ ಅವನೂ ಹೊರಟು ಬರಬೇಕಾಯಿತು. ಬಂದು ನೋಡಿದರೆ ತಮ್ಮಂದಿರೆಲ್ಲರೂ ಸತ್ತು ಮಲಗಿದ್ದಾರೆ! ಅದನ್ನು ಕಂಡು ಅವನು ಕಣ್ಣಿನಲ್ಲಿ ನೀರು ತಂದುಕೊಂಡು ಉದ್ದವಾಗಿ ನಿಟ್ಟುಸಿರುಬಿಟ್ಟು ‘ಇವರು ಏನು ಕಾರಣದಿಂದ ಸತ್ತಿರಬಹುದು? ಒಬ್ಬರ ಮೇಲೆ ಒಂದು ಆಯುಧದ ಏಟಿಲ್ಲ; ಇಲ್ಲಿ ಮತ್ತೊಬ್ಬರ ಹೆಜ್ಜೆಯ ಗುರುತಿಲ್ಲ; ಯಾವುದೋ ದೊಡ್ಡ ಭೂತವು ಇವರೆಲ್ಲರನ್ನೂ ಕೊಂದಿರಬೇಕು. ಇರಲಿ, ನೀರನ್ನು ಕುಡಿದು ಆಮೇಲೆ ಯೋಚಿಸುತ್ತೇನೆ. ಇದೂ ಒಂದು ದುರ್ಯೋಧನನ ಅಥವಾ ಶಕುನಿಯ ತಂತ್ರವಾಗಿದ್ದೀತೇ? ಅಥವಾ ಅವರ ಕಡೆಯ ಗೂಢಚಾರರು ಯಾರಾದರೂ ಈ ಕೆಲಸವನ್ನು ಮಾಡಿದ್ದಾರೋ? ಯಾರಾದರೂ ಈ ಸರೋವರಕ್ಕೆ ವಿಷ ಹಾಕಿದ್ದಾರಾದೀತೇ? ಇವರ ಪ್ರಸನ್ನವಾದ ಮುಖಗಳನ್ನು ನೋಡಿದರೆ ವಿಷದಿಂದ ಸತ್ತ ಹಾಗೆ ಕಾಣುವುದಿಲ್ಲ; ಯಮನಲ್ಲದೆ ಮತ್ತಾವನು ಇವರನ್ನು ಕೊಲ್ಲಬಲ್ಲನು? ಎಂದು ಯೋಚನೆಮಾಡುತ್ತ ನೀರಿಗೆ ಇಳಿಯಲು, ಅಂತರಿಕ್ಷದಿಂದ “ನಾನು ಇಲ್ಲಿಯ ಮೀನನ್ನು ತಿಂದು ಜೀವಿಸಿಕೊಂಡಿರುವ ಒಂದು ಬಕ. ನಿನ್ನ ತಮ್ಮಂದಿರನ್ನು ಸಾಯಿಸಿದವನು ನಾನು. ನನ್ನ ಪ್ರಶ್ನೆಗಳಿಗೆ ಉತ್ತರಕೊಡದೆ ಅಲಕ್ಷ್ಯಮಾಡಿದರೆ ಅವರ ಜೊತೆಗೆ ನೀನೂ ಐದನೆಯವನಾಗುವೆ. ಸಾಹಸಮಾಡಬೇಡಪ್ಪ! ಈ ಕೊಳ ನನ್ನದು; ಪ್ರಶ್ನೆಗಳಿಗೆ ಉತ್ತರ ಹೇಳಿ ಆಮೇಲೆ ನೀರನ್ನು ಕುಡಿಮ ತೆಗೆದುಕೊಂಡು ಹೋಗು” ಎಂದು ಆಶರೀರವಾಣಿ ಕೇಳಿಸಿತು. ಯುಧಿಷ್ಠಿರನು, “ಅಯ್ಯಾ ನೀನು ಯಾರು? ಇದು ಹಕ್ಕಿ ಮಾಡಿದ ಕೆಲಸವಲ್ಲ; ನೀನು ರುದ್ರರು ವಸುಗಳು ಮರುತರು ಇವರಲ್ಲಿ ಯಾವುದೋ ಪ್ರಧಾನವಾದ ದೇವತೆಯಾಗಿರಬೇಕು. ಇಲ್ಲದಿದ್ದರೆ ಈ ಹಿಮವಂತ ಪಾರಿಯಾತ್ರ ವಿಂಧ್ಯ ಮಲಯಪರ್ವತಗಳನ್ನು ಉರುಳಿಸುವುದಕ್ಕೆ ಆಗುತ್ತಿರಲಿಲ್ಲ. ನೀನು ಮಾಡಿರುವ ಕೆಲಸ ದೇವ ದಾನವ ಗಂಧರ್ವ ರಾಕ್ಷಸರಿಂದಲೂ ಆಗದಂಥ ಅದ್ಭುತವಾದ ಕಾರ್ಯ. ಇದರಲ್ಲಿ ನಿನ್ನ ಉದ್ದೇಶವೇನೋ ತಿಳಿಯದು. ನನಗೆ ತುಂಬಾ ಕುತೂಹಲವೂ ಹೆದರಿಕೆಯೂ ಉಂಟಾಗಿದೆ. ಮನಸ್ಸಿಗೆ ಕಳವಳ ಉಂಟಾಗಿ ತಲೆ ಕುದಿಯುತ್ತಿದೆ. ಸ್ವಾಮಿ, ನೀನು ಯಾರು!” ಎಂದು ಕೇಳಿದನು. ಅದಕ್ಕೆ “ನಾನು ಯಕ್ಷ.; ನೀರಹಕ್ಕಿಯಲ್ಲ; ನಿನ್ನ ತಮ್ಮಂದಿರನ್ನು ಕೊಂದವನು ನಾನು!” ಎಂದು ಉತ್ತರ ಬಂತು. ಅನಂತರ ತಾಳೆಯ ಮರದಂತೆ ಭೂತಾಕಾರವಾಗಿ, ವಿಕಾರವಾದ ಕಣ್ಣುಗಳನ್ನೂ ಬಿಟ್ಟುಕೊಂಡು ಸೂರ್ಯಾಗ್ನಿಗಳಂತೆ ಹೊಳೆಯುತ್ತ ಆ ಯಕ್ಷನು ಸರೋವರದ ತೀರದಲ್ಲಿ ಕಾಣಿಸಿಕೊಂಡು, “ಮಹಾರಾಜ! ನಿನ್ನ ಈ ತಮ್ಮಂದಿರು ಬೇಡ ಬೇಡವೆಂದರೂ ಕೇಳದೆ ನಿರ್ಬಂಧವಾಗಿ ನೀರನ್ನು ತೆಗೆದುಕೊಳ್ಳಲು ಹೋದರು; ನಾನು ಅವರನ್ನು ಕೊಂದೆ. ಜೀವದ ಮೇಲೆ ಆಸೆಯಿರುವವರು ಇಲ್ಲಿ ನೀರನ್ನು ಕುಡಿಯಕೂಡದು. ಆದ್ದರಿಂದ ಸಾಹಸಮಾಡಬೇಡ; ಇದು ನನ್ನದು; ಪ್ರಶ್ನೆಗಳಿಗೆ ಉತ್ತರ ಹೇಳಿ ಆಮೇಲೆ ನೀರನ್ನು ಕುಡಿದು ತೆಗೆದುಕೊಂಡು ಹೋಗು” ಎಂದು ಮೇಘ ಗುಡುಗಿದಂತೆ ಗಂಭೀರವಾದ ಧ್ವನಿಯಲ್ಲಿ ಹೇಳಿದನು. </span>
</p>
<p>
<span> ಯುಧಿಷ್ಠಿರ- ಅಯ್ಯಾ! ಯಕ್ಷ! ನಾನು ನಿನ್ನ ಪದಾರ್ಥವನ್ನು ಬಯಸುವುದಿಲ್ಲ; ಅದು ಸಜ್ಜನರು ಮೆಚ್ಚುವವ ಕೆಲಸವಲ್ಲ; ನನ್ನನ್ನು ನಾನು ಹೊಗಳಿಕೊಳ್ಳಬಾರದು; ಆದ್ದರಿಂದ ನನ್ನ ಬುದ್ಧಿಗೆ ತಿಳಿದಂತೆ ಉತ್ತರ ಹೇಳುತ್ತೇನೆ; ನಿನ್ನ ಪ್ರಶ್ನೆಯನ್ನು ಕೇಳು.</span>
</p>
<p>
<span> ಯಕ್ಷ- ಸೂರ್ಯನು ಮೇಲಕ್ಕೆ ಉದಯಿಸಿಬರುವಂತೆ ಮಾಡುವವರು ಯಾರು? ಅವನ ಸುತ್ತ ಚರಿಸುವವರು ಯಾರು? ಅವನು ಅಸ್ತನಾಗುವಂತೆ ಮಾಡುವವರು ಯಾರು? ಅವನ ನೆಲೆಯೆಲ್ಲಿ?</span>
</p>
<p>
<span> ಯುಧಿಷ್ಠಿರ- ಬ್ರಹ್ಮನು ಸೂರ್ಯನನ್ನು ಉದಯಿಸಿ ಮೇಲೆ ಬರುವಂತೆ ಮಾಡುವನು. ಅವನ ಸುತ್ತ ಚರಿಸುವವರು ದೇವತೆಗಳು; ಧರ್ಮವು ಅವನನ್ನು ಅಸ್ತನಾಗುವಂತೆ ಮಾಡುತ್ತದೆ. ಸತ್ಯವು ಅವನ ನೆಲೆ.</span>
</p>
<p>
<span> ಯಕ್ಷ- ಶ್ರೋತ್ರೀಯನಾಗುವುದು ಏತರಿಂದ? ಮಹತ್ತನ್ನು ತಿಳಿಯುವುದು ಹೇಗೆ? ಸಹಾಯವಾವುದು? ಬುದ್ಧಿವಂತನಾಗುವುದು ಹೇಗೆ?</span>
</p>
<p>
<span> ಯುಧಿಷ್ಠಿರ- ಶ್ರುತಿಯ ಅಧ್ಯಯನದಿಂದ ಶ್ರೋತ್ರೀಯನಾಗುತ್ತಾನೆ.; ತಪಸ್ಸಿನಿಂದ ಮಹತ್ತು ತಿಳಿಯುತ್ತದೆ. ಧೈರ್ಯವೇ ಸಹಾಯ; ಹಿರಿಯರ ಸೇವೆ ಮಾಡುವುದರಿಂದ ಬುದ್ಧಿವಂತನಾಗಬಹುದು.</span>
</p>
<p>
<span> ಯಕ್ಷ- ಬ್ರಾಹ್ಮಣರಿಗೆ ದೇವತನ ಏತರಿಂದ? ಅವರನ್ನು ಉತ್ತಮರಾಗಿಸುವ ಧರ್ಮ ಯಾವುದು? ಮನುಷ್ಯತ್ವ ಏತರಿಂದ? ಅವರು ಕೆಟ್ಟವರಾಗುವುದು ಏತರಿಂದ? </span>
</p>
<p>
<span> ಯುಧಿಷ್ಠಿರ- ಬ್ರಾಹ್ಮಣರಿಗೆ ದೇವತನ ಆಧ್ಯಯನದಿಂದ; ಅವರನ್ನು ಉತ್ತಮರಾಗಿಸುವ ಧರ್ಮ ತಪಸ್ಸು. ಮರಣದಿಂದಲೇ ಮನುಷ್ಯತ್ವ; ಕೆಟ್ಟವರಾಗುವುದು ದೂಷಣೆಯಿಂದ.</span>
</p>
<p>
<span> ಯಕ್ಷ- ಕ್ಷತ್ರಿಯರಿಗೆ ದೇವತನ ಏತರಿಂದ ? ಅವರನ್ನು ಉತ್ತಮರಾಗಿಸುವ ಧರ್ಮ ಯಾವುದು? ಮನುಷ್ಯತ್ವ ಏತರಿಂದ? ಅವರು ಕೆಟ್ಟವರಾಗುವುದು ಏತರಿಂದ? </span>
</p>
<p>
<span> ಯುಧಿಷ್ಠಿರ- ಕ್ಷತ್ರಿಯರಿಗೆ ದೇವತನ ಶಸ್ತ್ರಾಸ್ತ್ರಗಳಿಂದ ; ಅವರನ್ನು ಉತ್ತಮರಾಗಿಸುವ ಧರ್ಮ ಯಜ್ಞ; ಭಯದಿಂದಲೇ ಮನುಷ್ಯತ್ವ; ಅವರು ಕೆಟ್ಟವರಾಗುವುದು ಮರೆಹೊಕ್ಕವರನ್ನು ಕೈಬಿಡುವುದರಿಂದ.</span>
</p>
<p>
<span> ಯಕ್ಷ- ಭೂಮಿಗಿಂತಲೂ ದೊಡ್ಡ ವಸ್ತು ಯಾವುದು? ಅಂತರಿಕ್ಷಕ್ಕಿಂತ ಎತ್ತರವಾದದ್ದು ಯಾವುದು? ಗಾಳಿಗಿಂತ ವೇಗವಾದದ್ದು ಯಾವುದು? ಮನುಷ್ಯರಿಗೆ ಬಹಳವಾಗಿರುವುದು ಯಾವುದು?</span>
</p>
<p>
<span> ಯುಧಿಷ್ಠಿರ-ಭೂಮಿಗಿಂತ ದೊಡ್ಡ ವಸ್ತು ತಾಯಿ. ಅಂತರಿಕ್ಷಕ್ಕಿಂತ ಎತ್ತರವಾದ ವಸ್ತು ತಂದೆ; ಗಾಳಿಗಿಂತ ವೇಗವಾದದ್ದು ಮನಸ್ಸು; ಮನುಷ್ಯರಿಗೆ ಬಹಳವಾಗಿರುವುದು ಚಿಂತೆ.</span>
</p>
<p>
<span> ಯಕ್ಷ- ಧರ್ಮ ಮುಖ್ಯವಾಗಿ ಇರುವುದು ಎಲ್ಲಿ? ಯಶಸ್ಸು ಮುಖ್ಯವಾಗಿ ಇರುವುದು ಎಲ್ಲಿ? ಸ್ವರ್ಗ ಮುಖ್ಯವಾಗಿ ಇರುವುದು ಎಲ್ಲಿ? ಸುಖ ಮುಖ್ಯವಾಗಿ ಇರುವುದು ಎಲ್ಲಿ? </span>
</p>
<p>
<span> ಯುಧಿಷ್ಠಿರ- ಧರ್ಮವು ಮುಖ್ಯವಾಗಿ ಇರುವುದು ದಕ್ಷತೆಯಲ್ಲಿ. ಯಶಸ್ಸು ಮುಖ್ಯವಾಗಿ ಇರುವುದು ದಾನದಲ್ಲಿ. ಸ್ವರ್ಗ ಮುಖ್ಯವಾಗಿ ಇರುವುದು ಸತ್ಯದಲ್ಲಿ; ಸುಖವು ಮುಖ್ಯವಾಗಿ ಇರುವುದು ಶೀಲದಲ್ಲಿ.</span>
</p>
<p>
<span> ಯಕ್ಷ- ಧನಕ್ಕೆ ಸಾಧನವಾದವುಗಳಲ್ಲಿ ಉತ್ತಮವಾದದ್ದು ಯಾವುದು? ಧನಗಳಲ್ಲಿ ಉತ್ತಮವಾದದ್ದು ಯಾವುದು?</span>
</p>
<p>
<span>ಲಾಭಗಳಲ್ಲಿ ಉತ್ತಮವಾದದ್ದು ಯಾವುದು? ಸುಖಗಳಲ್ಲಿ ಉತ್ತಮವಾದದ್ದು ಯಾವುದು?</span>
</p>
<p>
<span> ಯುಧಿಷ್ಠಿರ- ದಕ್ಷತೆಯು ಧನಸಾಧನಗಳಲ್ಲೆಲ್ಲಾ ಉತ್ತಮ; ವಿದ್ಯಾಧನವು ಧನಗಳಲ್ಲೆಲ್ಲಾ ಉತ್ತಮ; ಆರೋಗ್ಯಲಾಭವು ಲಾಭಗಳಲ್ಲೆಲ್ಲಾ ಉತ್ತಮ; ತೃಪ್ತಿಯು ಸುಖಗಳಲ್ಲೆಲ್ಲಾ ಉತ್ತಮ. </span>
</p>
<p>
<span> ಯಕ್ಷ- ಯಾವುದನ್ನು ಬಿಟ್ಟರೆ ಪ್ರಿಯನಾಗುತ್ತಾನೆ? ಯಾವುದನ್ನು ಬಿಟ್ಟರೆ ದುಃಖವಾಗುವುದಿಲ್ಲ? ಯಾವುದನ್ನು ಬಿಟ್ಟರೆ ಧನವಂತನಾಗುತ್ತಾನೆ? ಯಾವುದನ್ನು ಬಿಟ್ಟರೆ ಸುಖಿಯಾಗುತ್ತಾನೆ?</span>
</p>
<p>
<span> ಯುಧಿಷ್ಠಿರ- ಗರ್ವವನ್ನು ಬಿಟ್ಟರೆ ಪ್ರಿಯನಾಗುತ್ತಾನೆ. ಕ್ರೋಧವನ್ನು ಬಿಟ್ಟರು ದುಃಖವಾಗುವುದಿಲ್ಲ; ಕಾಮವನ್ನು ಬಿಟ್ಟರೆ ಧನವಂತನಾಗುತ್ತಾನೆ; ಲೋಭವನ್ನು ಬಿಟ್ಟರೆ ಸುಖಿಯಾಗುತ್ತಾನೆ.</span>
</p>
<p>
<span> ಯಕ್ಷ- ಸರಿ; ಈಗ ನಿನ್ನ ತಮ್ಮಂದಿರಲ್ಲಿ ಯಾರು ಬದುಕಲಿ? </span>
</p>
<p>
<span> ಯುಧಿಷ್ಠಿರ- ಯಕ್ಷ! ನಕುಲನು ಬದುಕಲಿ.</span>
</p>
<p>
<span> ಯಕ್ಷ- ಭೀಮಸೇನನು ನಿನಗೆ ತುಂಬ ಪ್ರೀತಿಪಾತ್ರ. ಅರ್ಜುನನು ನಿಮೆಲ್ಲರಿಗೂ ದಿಕ್ಕು; ಹೀಗಿದ್ದರೂ ನಿನ್ನ ಮಲತಾಯಿಯ ಮಗನಾದ ನಕುಲನು ಬದುಕಲಿ ಎಂದು ಏಕೆ ಕೇಳುತ್ತೀಯೆ?</span>
</p>
<p>
<span> ಯುಧಿಷ್ಠಿರ-ಆನೃಶಂಸ್ಯವೇ(ದಯಾಶೀಲತೆಯೇ)ಪರಮಧರ್ಮ, ಪರಮಾರ್ಥ ಎಂದು ನಾನು ತಿಳಿದಿಕೊಂಡಿದ್ದೇನೆ. ಆನೃಶಂಸ್ಯವನ್ನು ಕಾರ್ಯದಲ್ಲಿ ಅನುಷ್ಠಿಸಲು ಇಚ್ಛಿಸುತ್ತೇನೆ. ಆದ್ದರಿಂದ ನಕುಲನು ಬದುಕಲಿ ಎಂದು ಕೇಳುತ್ತಿದ್ದೇನೆ; ನನ್ನನ್ನು ಧರ್ಮಶೀಲನಾದ ರಾಜನೆಂದು ಜನರು ತಿಳಿದುಕೊಂಡಿದ್ದಾರೆ; ನಾನು ನನ್ನ ಧರ್ಮದಿಂದ ಕದಲಲು ಇಷ್ಟವಿಲ್ಲ. ಆದ್ದರಿಂದ ನಕುಲನು ಬದುಕಲಿ ಎಂದು ಕೇಳುತ್ತಿದ್ದೇನೆ; ನನಗೆ ಕುಂತಿ ಹೇಗೋ ಮಾದ್ರಿಯೂ ಹಾಗೆಯೇ; ಅವರವರಿಗೆ ಭೇದವಿಲ್ಲ. ಅವರಿಬ್ಬರನ್ನೂ ಸಮನಾಗಿ ಕಾಣಬೇಕೆಂಬುದು ನನ್​ ಇಷ್ಟ; ಆದ್ದರಿಂದ ನಕುಲನು ಬದುಕಲಿ ಎಂದು ಕೇಳುತ್ತಿದ್ದೇನೆ. ಯಕ್ಷ!</span>
</p>
<p>
<span> ಯಕ್ಷ- ನಿನಗೆ ಅರ್ಥಕ್ಕಿಂತಲೂ ಕಾಮಕ್ಕಿಂತಲೂ ಆನೃಶಂಸ್ಯವೇ ದೊಡ್ಡದಾಯಿತು. ಆದ್ದರಿಂದ. ಎಲೈ ಭರತಶ್ರೇಷ್ಠ! ನಿನ್ನ ತಮ್ಮಂದಿರೆಲ್ಲರೂ ಬದುಕಿಕೊಳ್ಳಲಿ!</span>
</p>
<p>
<span>(ಕೆಲವು ಪ್ರಶ್ನೆಗಳನ್ನು ಮಾತ್ರ ಆರಿಸಿಕೊಟ್ಟಿದೆ)</span>
</p>
<p>
<span> ಕೂಡಲೆ, ಸತ್ತು ಮಲಗಿದ್ದ ಪಾಂಡವರೆಲ್ಲರೂ ಎದ್ದರು. ಅವರ ಹಸಿವು ನೀರಡಿಕೆಗಳೆಲ್ಲಾ ಒಂದು ಕ್ಷಣದಲ್ಲಿ ಮಾಯವಾದುವು. ಯುಧಿಷ್ಠಿರನು ಆ ಸರೋವರದಲ್ಲಿ ಒಂದು ಕಾಲಿನ ಮೇಲೆ ನಿಂತಿದ್ದ ಆ ವ್ಯಕ್ತಿಯನ್ನು ನೋಡಿ, “ದೇವ! ನೀನು ಯಕ್ಷನೆಂದು ನನಗೆ ತೋರುವುದಿಲ್ಲ; ವಸುಗಳಲ್ಲೋ ರುದ್ರರಲ್ಲಿಯೋ ಮರುತ್ತರಲ್ಲಿಯೋ ಒಬ್ಬನಾಗಿರಬೇಕು; ಆಥವಾ ವಜ್ರಾಯುಧಧಾರಿಯಾದ ದೇವೇಂದ್ರನೇ ಆಗಿರಬೇಕು. ಇಲ್ಲದಿದ್ದರೆ, ಸತ್ತುಬಿದ್ದವರು ಹೀಗೆ ನಿದ್ರೆ ತಿಳಿದು ಎಚ್ಚತ್ತವರಂತೆ ಏಳುವುದೆಂದರೇನು!” ಎಂದು ಕೇಳಿದನು. ಯಕ್ಷನು, “ಅಯ್ಯಾ ಭರತಶ್ರೇಷ್ಠ! ನಾನು ನಿನ್ನ ತಂದೆಯಾದ ಧರ್ಮ; ನಿನ್ನನ್ನು ನೋಡಿಕೊಂಡು ಹೋಗೋಣವೆಂದು ಬಂದೆ. ಯಶಸ್ಸು ಸತ್ಯ ದಮ ಶೌಚ ಋಜುತ್ವ ನಾಚಿಕೆ ಚಾಪಲ್ಯವಿಲ್ಲದಿರುವಿಕೆ ದಾನ ತಪಸ್ಸು ಬ್ರಹ್ಮಚರ್ಯ ಇವು ನನ್ನ ದೇಹ; ಅಹಿಂಸೆ ಸಮತೆ ಶಾಂತಿ ತಪಸ್ಸು ಶೌಚ ಅಸೂಯೆಯಿಲ್ಲದಿರುವುದು ಇವು ನನ್ನನ್ನು ಕಾಣುವ ಮಾರ್ಗಗಳು. ನಿನ್ನ ಆನೃಶಂಸ್ಯವನ್ನು ನೋಡಿ ನನಗೆ ಸಂತೋಷವಾಗಿದೆ. ನಿನಗೆ ಏನು ಬೇಕು ಕೇಳು” ಎಂದನು. ಯುಧಿಷ್ಠಿರನು ಆರಣಿಯ ಕ್ಜೊತೆಯನ್ನು ಕೇಳಿದನು. ಧರ್ಮನು ತಾನೇ ಮೃಗವಾಗಿ ಅದನ್ನು ಎತ್ತಿಕೊಂಡು ಹೋಗಿದ್ದನೆಂದು ಹೇಳಿ ಅದನ್ನು ಹಿಂದಕ್ಕೆ ಕೊಟ್ಟನು. ಹನ್ನೆರಡು ವರ್ಷ ವನವಾಸ ಆಗತಾನೇ ಮುಗಿದಿದ್ದು ಮುಂದೆ ನಾವು ಅಜ್ಞಾತವಾಸಮಾಡಬೇಕಾಗಿದ್ದದ್ದರಿಂದ ಆಕಾಲದಲ್ಲಿ ತಮ್ಮನ್ನು ಯಾರೂ ಗುರುತಿಸದಿರಲೆಂದು ಇನ್ನೊಂದು ವರವನ್ನು ಕೇಳಿದನು. ಅದಕ್ಕೆ ಆಗಲೆಂದು ಹೇಳಿ ಧರ್ಮನು “ನೀವುನಿಮ್ಮ ನಿಮ್ಮ ನಿಜರೂಪಿನಲ್ಲಿಯೇ ಇದ್ದರೂ ಯಾರೂ ನಿಮ್ಮನ್ನು ಗುರ್ತಿಸುವುದಿಲ್ಲ. ನಿಮಗೆ ಇಷ್ಟಬಂದ ವೇಷವನ್ನು ನೀವು ಧರಿಸಬಹುದು. ಇದರ ಜೊತೆಗೆ ಮೂರನೆಯದಾಗಿ ಇನ್ನೊಂದು ವರವನ್ನು ಕೇಳು ಕೊಡುತ್ತೇನೆ” ಎಂದನು. ಯುಧಿಷ್ಠಿರನು “ದೇವ ದೇವ, ನಾನು ಲೋಭಮೋಹಗಳನ್ನು ಕ್ರೋಧವನ್ನೂ ಜಯಿಸುವಂತಾಗಲಿ! ದಾನ ತಪಸ್ಸು ಸತ್ಯ ಇವುಗಳಲ್ಲಿ ನನ್ನ ಮನಸ್ಸು ಯಾವಾಗಲೂ ನೆಲಸಿರಲಿ!” ಎಂದು ಕೋರಿದನು. ಧರ್ಮನು “ಯುಧಿಷ್ಠಿರ, ಸ್ವಭಾವದಿಂದಲೇ ಈ ಗುಣಗಳೆಲ್ಲವೂ ನಿನ್ನಲ್ಲಿವೆ! ನೀನು ಧರ್ಮವೇಯೆ! ನಿನ್ನ ಇಷ್ಟದಂತೆ ಆಗಲಿ” ಎಂದು ಅಂತರ್ಧಾನನಾದನು. ಅನಂತರ ಎಲ್ಲರೂ ಆಶ್ರಮಕ್ಕೆ ಬಂದರು; ಬ್ರಾಹ್ಮಣನ ಆರಣಿ ಅವನಿಗೆ ದೊರೆತಿತು. </span>
</p>
<p>
<span/>
</p>
<p>
<span>ಅರಣ್ಯಪರ್ವ ಮುಗಿಯಿತು</span>
</p>
<p>
<span>ಶ್ರೀರಸ್ತು</span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span>ವಿರಾಟಪರ್ವ</span>
</p>
<p>
<span>ನಮಿಸಿ ನಾರಾಯಣನ ನರನ ಪುರುಷೋತ್ತಮನ।</span>
</p>
<p>
<span>ವ್ಯಾಸ ವಾಗ್ದೇವಿಯರ ಬಳಿಕ ಪೇಳ್ವುದು ಜಯವ॥</span>
</p>
<p>
<span>ಹೀಗೆ ಪಾಂಡವರು ಕಾಡಿನಲ್ಲಿ ಹನ್ನೆರಡು ವರ್ಷಗಳನ್ನು ಕಳೆದರು. ಆಗ ಒಂದು ದಿನ ಧರ್ಮರಾಜನು ತನ್ನ ತಮ್ಮಂದಿರನ್ನು ಕರೆದು “ನಾವು ರಾಜ್ಯ ಬಿಟ್ಟು ಬಂದು ಹನ್ನೆರಡು ವರ್ಷಗಳಾದವು. ಇನ್ನು ಹದಿಮೂರನೆಯ ವರ್ಷ. ಇದನ್ನು ಕಳೆಯುವುದು ಕಷ್ಟ. ಶತ್ರುಗಳಿಗೆ ತಿಳಿಯದ ಹಾಗೆ ಎಲ್ಲಿ ವಾಸಮಾಡೋಣ?” ಎಂದನು. ಅರ್ಜುನನು “ಕುರುದೇಶದ ಸುತ್ತ ಸುಂದರವೂ ಸಮೃದ್ಧವೂ ಗೋಪ್ಯವೂ ಆದ ಪಾಂಚಾಲ, ಚೇದಿ, ಮತ್ಸ್ಯ, ಶೂರಸೇನ, ಪಟಚ್ಚರ, ದಶಾರ್ಣ, ನವರಾಷ್ಟ್ರ, ಮಲ್ಲ, ಶಾಲ್ವ, ಯುಗಂಧರ ಈ ದೇಶಗಳಿವೆ. ಇವುಗಳಲ್ಲಿ ನಿನಗೆ ಯಾವುದು ಒಪ್ಪಿಗೆಯಾಗುತ್ತದೆಯೋ ಅಲ್ಲಿ ಈ ಒಂದು ವರ್ಷ ವಾಸಮಾಡಬಹುದು” ಎಂದನು. ಧರ್ಮರಾಜನು ಆ ಮಾತನ್ನು ಕೇಳಿ “ನಾವು ವಾಸಮಾಡುವ ದೇಶವು ಸುಂದರವೂ ಶುಭಕರವೂ ಸುಖಕರವೂ ಭಯರಹಿತವೂ ಆಗಿರಬೇಕು. ಅಂಥದು ಮತ್ಸ್ಯದೇಶವೇ ಎಂದು ನನಗೆ ತೋರುತ್ತದೆ. ಅದರ ರಾಜನಾದ ವಿರಾಟನು ಬಲಿಷ್ಠ, ಧರ್ಮಶೀಲ, ಉದಾರಿ, ಧನವಂತ, ತಿಳಿದವನು. ಆದ್ದರಿಂದ ಈ ಒಂದು ವರ್ಷ ವಿರಾಟನಗರದಲ್ಲಿರೋಣ. ಅಲ್ಲಿ ಯಾರು ಯಾರು ಏನೇನು ಕೆಲಸ ಕೈಕೊಂಡಿರುತ್ತೀರಿ, ಹೇಳಿ!” ಎಂದನು. ಅರ್ಜುನನು “ನಮ್ಮ ಮಾತಿರಲಿ, ಅಣ್ಣ! ನೀನು ವಿರಾಟನಲ್ಲಿ ಏನು ಕೆಲಸ ಮಾಡಿಕೊಂಡಿರಬಲ್ಲೆ? ನೀನೋ ಬಹು ಮೃದು, ಧಾರಾಳಿ, ಸಂಕೋಚಪರ, ಸತ್ಯವಂತ, ಧರ್ಮಿಷ್ಠ, ಕಷ್ಟದಲ್ಲಿ ಸಿಕ್ಕಿ ತುಂಬ ನೊಂದಿರುವವನು” ಎಂದು ಕೇಳಿದನು. ಧರ್ಮರಾಜನು “ನಾನು ಆ ರಾಜನಲ್ಲಿ ಸಭಾಸ್ತಾರನಾಗಿರೋಣವೆಂದು ಮಾಡಿದ್ದೇನೆ. ನಾನು ಕಂಕನೆಂಬ ಬ್ರಾಹ್ಮಣ. ಪಗಡೆಯಲ್ಲಿ ಬುದ್ದಿವಂತ. ಯುಧಿಷ್ಠಿರನಿಗೆ ಪ್ರಾಣಸ್ನೇಹಿತನಾಗಿದ್ದೆ ಎಂದು ಹೇಳಿ ನನ್ನ ಹತ್ತಿರವಿರುವ ವೈಢೂರ್ಯ ಚಿನ್ನ ದಂತ ಮುಂತಾದವುಗಳಿಂದ ಮಾಡಿ ಕೆಂಪು ಕೆತ್ತಿರುವ ಪಗಡೆಕಾಯಿ ದಾಳಗಳನ್ನು ತೋರಿಸಿ ಸಂತೋಷಪಡಿಸುತ್ತೇನೆ” ಎಂದನು. ಭೀಮನು “ನಾನು ‘ಬಲ್ಲವ’ ನೆಂಬ ಹೆಸರಿಟ್ಟುಕೊಂಡು ವಿರಾಟನ ಹತ್ತಿರವಿರೋಣವೆಂದಿದ್ದೇನೆ. ನಾನು ಅಡಿಗೆಯನ್ನು ಬಲ್ಲೆ; ಕುಶಲರಾದ ಅಡಿಗೆಯವರು ಮಾಡಿಹಾಕಿದ್ದ ತಿಂಡಿಗಳನ್ನೂ ಮೀರಿಸಿ ತಿಂಡಿ ತೀರ್ಥಗಳನ್ನು ಮಾಡಿಕೊಟ್ಟು ರಾಜನನ್ನು ಮೆಚ್ಚಿಸಿಕೊಳ್ಳ ಬಲ್ಲೆ; ಯಥೇಚ್ಛವಾಗಿ ಸೌದೆಯನ್ನು ಹೊತ್ತುತಂದು ಹಾಕಬಲ್ಲೆ; ಆನೆಗಳ ಕೈಯಲ್ಲಿಯೂ ಗೂಳಿಗಳ ಕೈಯಲ್ಲಿಯೂ ಹೋರಾಡಬಲ್ಲೆ. ಅವನನ್ನು ಎದುರಿಸಿ ಬಂದವರನ್ನು ನಿಗ್ರಹಿಸಬಲ್ಲೆ. ಕೇಳಿದರೆ ಯುಧಿಷ್ಠಿರನಲ್ಲಿ ನಾನು ಈ ಕೆಲಸಗಳನ್ನೇ ಮಾಡಿಕೊಂಡಿದ್ದೆ ಎಂದು ಹೇಳುತ್ತೇನೆ” ಎಂದನು. ಅರ್ಜುನನು “ನಾನು ಹೆಣ್ಣಿಗನ ವೇಷವನ್ನು ಹಾಕಿಕೊಂಡಿರೋಣವೆಂದು ಮಾಡಿದ್ದೇನೆ. ಇಲ್ಲದಿದ್ದರೆ ಬಿಲ್ಲಿನ ಹುರಿ ತಗುಲಿ ತಗುಲಿ ಭುಜಗಳಲ್ಲಿ ಆಗಿರುವ ಈ ಗುರುತುಗಳನ್ನು ಮುಚ್ಚಿಕೊಳ್ಳುವುದು ಕಷ್ಟ. ಆದ್ದರಿಂದ ನಾನು ಕಿವಿಗಳಲ್ಲಿ ಕುಂಡಲಗಳನ್ನಿಟ್ಟು, ಜಡೆಹೆಣೆದುಕೊಂಡು ಬೃಹನ್ನಳೆಯೆಂಬ ಹೆಸರಿನಿಂದ ರಾಜನ ಅಂತಃಪುರದ ಜನರಿಗೆ ಕಥೆ ಹೇಳುತ್ತ ಗೀತ ನೃತ್ಯಗಳನ್ನು ಹೇಳಿಕೊಡುತ್ತ ಕಾಲ ಕಳೆಯುತ್ತೇನೆ. ಯಾರಾದರೂ ಕೇಳಿದರೆ, ಯುಧಿಷ್ಠಿರನ ಮನೆಯಲ್ಲಿ ದ್ರೌಪದಿಯ ಪರಿಚಾರಿಕೆಯಾಗಿದ್ದೆ ಎಂದು ಹೇಳುತ್ತೇನೆ” ಎಂದನು. ನಕುಲನು “ನಾನು ಗ್ರಂಥಿಕನೆಂಬ ಹೆಸರಿಟ್ಟುಕೊಂಡು ವಿರಾಟರಾಜನ ಹತ್ತಿರ ಅಶ್ವಪಾಲಕನಾಗಿರುತ್ತೇನೆ. ನಾನು ಅಶ್ವಶಿಕ್ಷೆ, ಅಶ್ವಚಿಕಿತ್ಸೆಗಳನ್ನು ಚೆನ್ನಾಗಿ ಬಲ್ಲೆ. ಕುದುರೆಗಳ ಮೇಲೆ ನಿನ್ನಂತೆ ನನಗೂ ತುಂಬ ಪ್ರೀತಿ” ಎಂದನು. ಸಹದೇವನು “ನಾನು ತಂತಿಪಾಲ ನೆಂಬ ಹೆಸರಿನಿಂದ ವಿರಾಟರಾಜನಲ್ಲಿ ಗೋರಕ್ಷಕನಾಗಿರುತ್ತೇನೆ. ನನಗೆ ಗೋಲಕ್ಷಣ ಚೆನ್ನಾಗಿ ಗೊತ್ತು. ಗೊಡ್ಡುಹಸುಗಳಲ್ಲಿಯೂ ಕರುಗಳನ್ನು ಕೊಡಬಲ್ಲ ಹೋರಿಗಳನ್ನು ಬಲ್ಲೆ, ಹಸುಗಳನ್ನು ಕಾಯಬಲ್ಲೆ, ಕಟ್ಟಬಲ್ಲೆ. ಈ ಕೆಲಸದಲ್ಲಿ ನನಗೆ ನೈಪುಣ್ಯ ಉಂಟು” ಎಂದನು. ದ್ರೌಪದಿಯು ನಾನು ಸೈರಂಧ್ರಿಯಾಗಿ ರಾಣಿ ಸುದೇಷ್ಣೆಯ ಹತ್ತಿರ ತಲೆಬಾಚಿ ಜಡೆಹೆಣೆಯುವ ಕೆಲಸದಲ್ಲಿರುತ್ತೇನೆ“ ಎಂದಳು. ಇದನ್ನು ಧರ್ಮರಾಜನು ಒಪ್ಪಿ ”ಹಾಗಾದರೆ ಇಂದ್ರಸೇನ ಮುಂತಾದವರು ನಮ್ಮ ರಥಗಳನ್ನು ತೆಗೆದುಕೊಂಡು ದ್ವಾರಾವತಿಗೆ ಹೋಗಲಿ. ದ್ರೌಪದಿಯ ಪರಿಚಾರಿಕೆಯರು ಅಡಿಗೆಯವರು ಪರಿಚಾರಕರು ಮೊದಲಾದವರೊಡನೆ ಪಾಂಚಾಲ ದೇಶಕ್ಕೆ ಹೋಗಲಿ! ಪಾಂಡವರೆಲ್ಲಿ ಎಂದು ಯಾರಾದರೂ ಕೇಳಿದರೆ ನಾವು ಕಾಣೆವು. ನಮ್ಮನ್ನು ದ್ವೈತವನದಲ್ಲಿ ಬಿಟ್ಟು ಎಲ್ಲರೂ ಎಲ್ಲಿಯೋ ಹೋದರು ಎಂದು ಹೇಳಲಿ“ ಎಂದು ಅಪ್ಪಣೆ ಮಾಡಿದನು. ಈ ಏರ್ಪಾಡುಗಳೆಲ್ಲಾ ಆದಮೇಲೆ ಅಗ್ನಿಗೆ ಪ್ರದಕ್ಷಿಣೆ ಮಾಡಿ,ತಪಸ್ವಿಗಳಾದ ಬ್ರಾಹ್ಮಣರಿಗೆ ನಮಸ್ಕಾರಮಾಡಿ ದ್ರೌಪದಿಯನ್ನು ಒಡಗೊಂಡು ಪಂಚಪಾಂಡವರು ತಾವಷ್ಟೇ ಜನ ಮಾತ್ರ ಮುಂದಕ್ಕೆ ಪ್ರಯಾಣಮಾಡಿದರು. ದಾರಿಯಲ್ಲಿ ಸಿಕ್ಕಿದ ಕ್ರೂರಮೃಗಗಳನ್ನು ಕೊಲ್ಲುತ್ತ ಗಿರಿದುರ್ಗಗಳಲ್ಲಿ ವಾಸಮಾಡುತ್ತ ಯಮುನಾ ನದಿಯ ಬಲತೀರಕ್ಕೆ ಬಂದು, ದಶಾರ್ಣದ ಉತ್ತರಕ್ಕೂ ಪಾಂಚಾಲದ ದಕ್ಷಿಣಕ್ಕೂ ಯಕೃಲ್ಲೋಮ ಶೂರಸೇನ ದೇಶಗಳ ನಡುವೆಯೂ ನಡೆದು ಕಾಡನ್ನು ದಾಟಿ ವಿರಾಟನ ನಾಡಿಗೆ ಬಂದರು. ವಿರಾಟನಗರವು ಹತ್ತಿರವಾಗಲು ದ್ರೌಪದಿಯು ”ನನಗೆ ತುಂಬ ಆಯಾಸವಾಗಿದೆ. ಇಂದಿನ ರಾತ್ರಿ ಇಲ್ಲೆಲ್ಲಾದರೂ ಉಳಿದುಕೊಂಡಿದ್ದು ನಾಳೆ ಊರು ಸೇರೋಣ“ ಎಂದಳು. ಆದರೆ ಧರ್ಮರಾಜನು ಒಪ್ಪಲಿಲ್ಲ. ಕಾಡನ್ನು ಬಿಟ್ಟು ಊರು ಸೇರಿಕೊಂಡುಬಿಡೋಣ, ಅರ್ಜುನ ದ್ರೌಪದಿಯನ್ನು ಸ್ವಲ್ಪದೂರ ಎತ್ತಿಕೊಂಡು ಬಾ” ಎಂದನು. ಅವನು ಹಾಗೆಯೇ ಎತ್ತಿಕೊಂಡು ಬಂದು ಊರಿನ ಹೊರಗೆ ಇಳಿಸಿದನು. ತಾವು ಆಯುಧಗಳನ್ನು ಧರಿಸಿ ಊರ ಒಳಗೆ ಹೋದರೆ ಜನ ಹೆದರಿಯಾರು, ಅವರ ಕಣ್ಣಿಗೆ ಬಿದ್ದು ತಮ್ಮ ಗುರುತಾಗಿ ಮತ್ತೆ ಹನ್ನೆರಡು ವರ್ಷ ವನವಾಸ ಮಾಡಬೇಕಾಗಿ ಬಂದೀತೆಂದು ಅಲ್ಲಿಯ ಸ್ಮಶಾನದ ಹತ್ತಿರವಿದ್ದ ಒಂದು ದೊಡ್ಡ ಬನ್ನಿಯ ಮರದ ಮೇಲೆ ತಮ್ಮ ಬಿಲ್ಲು ಬಾಣ ಮುಂತಾದ ಆಯುಧಗಳನ್ನು ಮೂಟೆಕಟ್ಟಿ ತೂಗು ಹಾಕಿದರು. ಮೊದಲೇ ಬನ್ನಿಯ ಮರದ ಮುಳ್ಳು. ಅದರ ಮೇಲೆ ಹೆಣವಿದೆ ಎಂದರೆ ಯಾರೂ ಅಲ್ಲಿಗೆ ಬರುವುದಿಲ್ಲ. ತಮ್ಮ ಆಯುಧಗಳು ಸುರಕ್ಷಿತವಾಗಿರುತ್ತವೆ ಎಂದು ಅವರು ಎದುರಿಗೆ ಸಿಕ್ಕಿದ ದನಕಾಯುವ ಕುರಿಕಾಯುವ ಹುಡುಗರಿಗೆ ‘ನಮ್ಮ ತಾಯಿ ಸತ್ತುಹೋದಳು. ಅವಳ ಹೆಣವನ್ನು ನಮ್ಮ ಸಂಪ್ರದಾಯದಂತೆ ಆ ಮರದ ಮೇಲೆ ಕಟ್ಟಿದ್ದೇವೆ’ ಎಂದು ಹೇಳುತ್ತ ಹೋದರು. ಧರ್ಮರಾಜನು ತಮಗೆ ಕ್ರಮವಾಗಿ ಜಯ, ಜಯಂತ, ವಿಜಯ, ಜಯತ್ಸೇನ, ಜಯದ್ಬಲ ಎಂಬ ಗುಪ್ತವಾದ ಹೆಸರುಗಳು ಇರಲೆಂದು ಸೂಚಿಸಿದನು. ಇಷ್ಟೆಲ್ಲಾ ಸಿದ್ಧಮಾಡಿಕೊಂಡು ಪಾಂಡವರು ತಮ್ಮ ಹದಿಮೂರನೆಯ ವರ್ಷದ ಅಜ್ಞಾತವಾಸವನ್ನು ಕಳೆಯಲು ವಿರಾಟನಗರವನ್ನು ಪ್ರವೇಶಿಸಿದರು. </span>
</p>
<p>
<span> ಯುಧಿಷ್ಠಿರನು ಮೊದಲು ವಿರಾಟನ ಆಸ್ಥಾನವನ್ನು ಪ್ರವೇಶಿಸಿ “ನಾನು ಹಿಂದೆ ಯುಧಿಷ್ಠಿರನ ಸ್ನೇಹಿತನಾಗಿದ್ದೆ. ಬ್ರಾಹ್ಮಣ; ಕಂಕನೆಂದು ಹೆಸರು; ಪಗಡೆಯಾಟದಲ್ಲಿ ಕುಶಲ; ನನ್ನ ಸರ್ವಸ್ವವನ್ನೂ ಕಳೆದುಕೊಂಡು ಇಲ್ಲಿ ಜೀವಿತಾರ್ಥಿಯಾಗಿ ಬಂದಿದ್ದೇನೆ” ಎಂದು ಹೇಳಿಕೊಂಡನು. ವಿರಾಟನು “ಪಗಡೆಯಾಟ ಬಲ್ಲವರನ್ನು ಕಂಡರೆ ನನಗೆ ತುಂಬ ಇಷ್ಟ; ನಿಮ್ಮನ್ನು ನೋಡಿದರೆ ದೇವರ ಹಾಗಿದ್ದೀರಿ; ನಿರ್ಭಯವಾಗಿ ನನ್ನಲ್ಲಿ ಇರಿ” ಎಂದನು. ಹೀಗೆ ಧರ್ಮರಾಜನ ಅವನ ಹತ್ತಿರ ಗೌರವದಿಂದಲೂ ಸುಖವಾಗಿಯೂ ಇರುತ್ತಿದ್ದನು. ಯಾರಿಗೂ ಅವನ ಗುರುತು ಹತ್ತಲಿಲ್ಲ. </span>
</p>
<p>
<span> ಆಮೇಲೆ ಭೀಮನು ಕಡೆಗೋಲು ಸೌಟು ಚೂರಿಗಳನ್ನು ಹಿಡಿದುಕೊಂಡು ಅಡಿಗೆಯವನ ವೇಷದಿಂದ ಬಂದನು. ಅವನು ಉಟ್ಟಿದ್ದದ್ದು ಮಸಿಬಟ್ಟೆ. ಆದರೆ ಆಳು ಗಟ್ಟಿಮುಟ್ಟು; ಒಳ್ಳೆಯ ತೇಜಸ್ವಿ. ಅವನು ವಿರಾಟನನ್ನು ಕಂಡು “ರಾಜನೇ, ನಾನು ಅಡಿಗೆಯ ಪರಿಚಾರಕ; ಸೊಗಸಾದ ಅಡಿಗೆಗಳನ್ನು ಮಾಡಬಲ್ಲೆ; ಯುಧಿಷ್ಠಿರನ ಬಹುವಾದ ಮೆಚ್ಚಿಗೆಗೆ ಪಾತ್ರನಾಗಿದ್ದೆ; ನಾನು ಆನೆಗಳೊಡನೆಯಾಗಲಿ ಸಿಂಹಗಳೊಡನೆಯಾಗಲಿ ಕಾದಿ ನಿನಗೆ ಸಂತೋಷವುಂಟುಮಾಡಬಲ್ಲೆ. ನಾನು ನಿನ್ನಲ್ಲಿ ಕೆಲಸ ಸಿಕ್ಕುವುದೆಂದು ಬಂದಿದ್ದೇನೆ.” ಎಂದನು. ವಿರಾಟನು “ನಿನ್ನ ಆಕಾರ ನಡೆನುಡಿಗಳನ್ನು ನೋಡಿದರೆ, ಅಡಿಗೆಯ ಪರಿಚಾರಿಕೆಯು ನಿನಗೆ ತಕ್ಕದ್ದಲ್ಲವೆನಿಸುತ್ತದೆ. ಆದರೂ ನಿನ್ನ ಇಷ್ಟದಂತೆ ನಿನಗೆ ಆ ಕೆಲಸವನ್ನು ಕೊಡುತ್ತೇನೆ. ನೀನು ಅಡಿಗೆಮನೆಯ ಪರಿಚಾರಿಕರಿಗೆಲ್ಲಾ ಮುಖ್ಯಸ್ಥನಾಗಿರು” ಎಂದು ಅವನನ್ನು ಆ ಕೆಲಸಕ್ಕೆ ಗೊತ್ತುಮಾಡಿಕೊಂಡನು. ಭೀಮನು ಅಡಿಗೆಯ ಮನೆಯಲ್ಲಿದ್ದುಕೊಂಡು ರಾಜನಿಗೆ ತುಂಬ ಅಚ್ಚುಮೆಚ್ಚಿನವನಾದನು. ಆದರೆ ತನ್ನ ಕೈಕೆಳಗಿನ ಪರಿಚಾರಕನಿಗೆ ಕೂಡ ಅವನ ಗುರುತು ಹತ್ತಲಿಲ್ಲ. </span>
</p>
<p>
<span> ಅನಂತರ ದ್ರೌಪದಿಯು ತಾನು ಬಿರಿಹುಯ್ದುಕೊಂಡಿದ್ದ ಕೂದಲನ್ನು ಮೇಲಕ್ಕೆತ್ತಿ ಬಲಗಡೆಯಲ್ಲಿ ಬಿಟ್ಟುಕೊಂಡು ಒಂದು ಕೊಳಕು ಬಟ್ಟೆಯನ್ನುಟ್ಟು ಸೈರಂಧ್ರಿಯ ವೇಷದಿಂದ ನಗರವನ್ನು ಪ್ರವೇಶಿಸಿದಳು. ಅವಳ ಹಿಂದೆ ಗಂಡಸರೂ ಹೆಂಗಸರೂ ಹೋಗುತ್ತ “ನೀನು ಯಾರು? ನಿನಗೆ ಏನು ಕೆಲಸ?” ಎಂದು ಕೇಳುತ್ತಿದ್ದರು. ಅವಳು ಅವರಿಗೆ ತಾನು ರಾಜಸೈರಂಧ್ರಿಯೆಂದೂ ಕೆಲಸವನ್ನು ಹುಡುಕಿಕೊಂಡು ಬಂದಿದ್ದಳೆಂದೂ ಹೇಳಿದಳು. ವಿರಾಟನ ಹೆಂಡತಿಯಾದ ಸುದೇಷ್ಣೆಯು ಅವಳನ್ನು ಬರಮಾಡಿಕೊಂಡು ಕೇಳಲು ಅವಳಿಗೂ ಅದೇ ಉತ್ತರವನ್ನು ಹೇಳಿದಳು. ಸುದೇಷ್ಣೆಯು “ಇಂಥ ಸುಂದರಿಯರು ಯಾರಾದರೂ ಸೈರಂಧ್ರಿಯಾಗಿರುವುದುಂಟೆ? ನೀನು ಒಳ್ಳೆಯ ಕಾಶ್ಮೀರಿ ಕುದುರೆಯಂತಿದ್ದೀಯೆ. ನೀನು ಯಾರು? ದೇವತೆಯೆ, ಗಂಧರ್ವಳೇ, ಅಪ್ಸರಸ್ತ್ರೀಯೇ? ಎಂದು ಕೇಳಿದಳು. ದ್ರೌಪದಿಯು ”ಅಮ್ಮಾ ನಾನು ದೇವತೆಯೂ ಅಲ್ಲ, ಗಂಧರ್ವಳೂ ಅಲ್ಲ, ಅಪ್ಸರಳೂ ಅಲ್ಲ; ನಿಜವಾಗಿ ಹೇಳುತ್ತೇನೆ-ನಾನು ಸೈರಂಧ್ರಿ. ತಲೆಬಾಚಿ ಹೆರಳುಹಾಕಬಲ್ಲೆ, ಅಲಂಕಾರಮಾಡಬಲ್ಲೆ ಹೂ ಕಟ್ಟಬಲ್ಲೆ; ನಾನು ಸತ್ಯಭಾಮೆಯ ಹತ್ತಿರವೂ ದ್ರೌಪದಿಯ ಹತ್ತಿರವೂ ಇದ್ದೆ. ನನ್ನ ಹೆಸರು ಮಾಲಿನಿ. ಹೀಗೆ ಅಲ್ಲಿ ಇಲ್ಲಿ ಇರುತ್ತೇನೆ. ಎಷ್ಟು ಬಟ್ಟೆ ಯಾವಬಟ್ಟೆ ಸಿಕ್ಕಿದರೆ ಅಷ್ಟನ್ನೇ ಅದನ್ನೇ ಉಡುತ್ತೇನೆ. ಈಗ ನಿಮ್ಮ ಮನೆಗೆ ಬಂದಿದ್ದೇನೆ“ ಎಂದಳು. ಸುದೇಷ್ಣೆಯು ”ನಿನ್ನನ್ನೇನೋ ನಾನು ಸಂತೋಷದಿಂದ ಇಟ್ಟುಕೊಳ್ಳಬಲ್ಲೆ; ಆದರೆ ನೋಡು; ಇಲ್ಲಿಯ ಹೆಂಗಸರೂ ಇಲ್ಲಿ ಕಾಣುವ ಗಿಡಮರಗಳೂ ಕೂಡ ನಿನ್ನಲ್ಲಿ ಮೋಹಗೊಂಡಂತೆ ತೋರುತ್ತಿದೆ. ಇನ್ನು ಗಂಡಸರು ಕಂಡರೆ ಮೋಹಗೊಳ್ಳದೆ ಇರುತ್ತಾರೆಯೇ? ನಮ್ಮ ಅರಸನು ನಿನ್ನಂಥ ದಿವ್ಯ ಸುಂದರಿಯನ್ನು ಕಂಡರೆ ನನ್ನನ್ನು ಬಿಟ್ಟುಬಿಟ್ಟು ನಿನ್ನ ಹಿಂದೆಹಿಂದೆಯೇ ತಿರುಗಿಯಾನು: ಅವನ ಹಾಗೇ ಮಿಕ್ಕ ಗಂಡಸರೂ ಮೋಹಪರವಶ ರಾದಾರು. ನಿನ್ನನ್ನು ನನ್ನ ಮನೆಗೆ ಸೇರಿಸಿಕೊಳ್ಳುವುದು, ನಳ್ಳಿಯು ಗರ್ಭಪಡೆದು ಮೃತ್ಯುವನ್ನು ತಂದು ಕೊಂಡಂತಾಗುತ್ತದೆಯೇನೋ ಎಂದು ನಾನು ಶಂಕೆಪಡುತ್ತೇನೆ" ಎಂದಳು. </span>
</p>
<p>
<span> ದ್ರೌಪದಿ - ನಾನು ವಿರಾಟರಾಜನಿಗೂ ದಕ್ಕತಕ್ಕವಳಲ್ಲ, ಮತ್ತಾವನಿಗೂ ಏನು ಮಾಡಿದರೂ ದೊರೆಯತಕ್ಕವಳಲ್ಲ. ನನಗೆ ಐದು ಜನ ಪ್ರಾಯಸ್ಥರಾದ ಗಂಧರ್ವರು ಗಂಡಂದಿರಾಗಿದ್ದಾರೆ. ಅವರು ನನ್ನನ್ನು ಯಾವಾಗಲೂ ಕಾಪಾಡುತ್ತಿರುತ್ತಾರೆ. ನನ್ನನ್ನು ಸಾಧಾರಣ ಹೆಂಗಸಿನಂತೆ ಭಾವಿಸಿ ಯಾರಾದರೂ ವಶಪಡಿಸಿಕೊಳ್ಳಲು ಬಂದರೆ ಅಂದಿನ ರಾತ್ರಿಯೇ ಅವರು ಮಡಿಯುವುದು ನಿಜ ಹಾಗಲ್ಲದೆ ಯಾರು ಪರಿಚಾರಕಳೆಂದು ಮಿಕ್ಕಿದ್ದು ಹಕ್ಕಿದ್ದು ಆಹಾರ ಹಾಕದೆ, ಕೈಕಾಲು ತೊಳೆಸಿಕೊಳ್ಳದೆ, ನನಗೆ ತಕ್ಕ ಮರ್ಯಾದೆಕೊಟ್ಟು ಕಾಪಾಡುತ್ತಾರೋ ಅಂಥವರನ್ನು ಕಂಡರೆ ನನ್ನ ಪತಿಗಳು ತುಂಬ ಸಂತೋಷಪಡುವರು. </span>
</p>
<p>
<span> ಸುದೇಷ್ಣೆಯು ಈ ಮಾತನ್ನು ಕೇಳಿ ಒಪ್ಪಿ ಅವಳನ್ನು ತನ್ನಲ್ಲಿ ಕೆಲಸಕ್ಕಿಟ್ಟುಕೊಂಡಳು. ಯಾರಿಗೂ ಅವಳ ಗುರುತಾಗಲಿಲ್ಲ. </span>
</p>
<p>
<span> ಆಮೇಲೆ ಸಹದೇವನು ಗೌಳಿಗನ ವೇಷಭೂಷ ನಡೆನುಡಿಗಳಿಂದೊಡಗೂಡಿ ವಿರಾಟನಲ್ಲಿಗೆ ಬಂದು “ರಾಜ! ನಾನು ಪಾಂಡವರ ದನಕರುಗಳನ್ನು ನೋಡಿಕೊಂಡಿದ್ದೆ. ಈಗ ಅವರೆಲ್ಲೋ ಕಾಣೆ: ಆದ್ದರಿಂದ ನಿನ್ನಲ್ಲಿ ಇರೋಣವೆಂದು ಬಂದಿದ್ದೇನೆ. ನಿನ್ನನ್ನು ಬಿಟ್ಟು ಬೇರೆಯವರಾರೂ ನನಗೆ ಒಪ್ಪಲಿಲ್ಲ” ಎಂದನು. </span>
</p>
<p>
<span> ವಿರಾಟ - ಅಯ್ಯಾ! ನೀನು ಬ್ರಾಹ್ಮಣನೋ ಕ್ಷತ್ರಿಯನೋ ಇರಬೇಕು; ಒಳ್ಳೆಯ ರೂಪವಂತ; ನಿನ್ನಲ್ಲಿ ಗೊಲ್ಲನ ಲಕ್ಷಣವೇನೂ ಕಾಣುವುದಿಲ್ಲ. ನೀನು ಯಾವ ವಿದ್ಯೆಯನ್ನು ಬಲ್ಲೆ? ಏನು ಕೆಲಸ ಮಾಡಿಕೊಂಡು ನನ್ನಲ್ಲಿ ಇರಲು ಅಪೇಕ್ಷಿಸುತ್ತೀಯೇ? ಸಂಬಳವನ್ನು ಕೇಳುತ್ತೀಯೇ?</span>
</p>
<p>
<span> ಸಹದೇವ- ನಾನು ಯುಧಿಷ್ಠಿರನಲ್ಲಿ ಗೋಪಾಲಕನಾಗಿದ್ದೆ. ತಂತಿಪಾಲನೆಂದು ನನ್ನನ್ನು ಕರೆಯುತ್ತಾರೆ. </span>
</p>
<p>
<span>ನನಗೆ ಹತ್ತು ಯೋಜನದ ಪ್ರದೇಶದಲ್ಲಿ ಹಿಂದೆ ಇಂದು ಮತ್ತು ಮುಂದೆ ದನಕರುಗಳಿಗೆ ಸಂಬಂಧಪಟ್ಟ ಸಂಗತಿಗಳೆಲ್ಲವೂ ತಿಳಿಯುತ್ತವೆ. ನನ್ನ ರಕ್ಷಣೆಯಲ್ಲಿ ದನದ ಮಂದೆ ಬೆಳೆಯುತ್ತದೆ;ರೋಗರಹಿತವಾಗಿರುತ್ತದೆ. </span>
</p>
<p>
<span>ಅಲ್ಲದೆ ನಾನು ಒಳ್ಳೆಯ ಜಾತಿಯ ಹೋರಿಗಳ ಲಕ್ಷಣವನ್ನು ಬಲ್ಲೆ. ಇದೇ ನಾನು ಕಲಿತಿರುವ ವಿದ್ಯೆ. ಈ ಕೆಲಸವನ್ನು ಬಿಟ್ಟು ಬೇರೆ ಕೆಲಸದಿಂದ ಜೀವಿಸಲು ನನಗೆ ಸಾಧ್ಯವಿಲ್ಲ. </span>
</p>
<p>
<span> ಈ ಮಾತನ್ನು ಕೇಳಿ ವಿರಾಟನು ಸಹದೇವನನ್ನು ಅವನು ಕೇಳಿದ ಸಂಬಳ ಕೊಟ್ಟು ತನ್ನ ಹತ್ತಿರ ಇಟ್ಟುಕೊಂಡನು. ಯಾರಿಗೂ ಅವನ ಗುರುತು ಗೊತ್ತಾಗಲಿಲ್ಲ. </span>
</p>
<p>
<span> ಅನಂತರ ಅರ್ಜುನನು ಕಿವಿಯಲ್ಲಿ ಕುಂಡಲಗಳನ್ನು ಇಟ್ಟು, ಕೈಯಲ್ಲಿ ಶಂಖದ ಬಳೆಗಳನ್ನು ತೊಟ್ಟು ಜಡೆ ಹಾಕಿಕೊಂಡು ವಿರಾಟನ ಸಭೆಗೆ ಬಂದು “ನನ್ನ ಹೆಸರು ಬೃಹನ್ನಳೆ; ನಾನು ಹಾಡಬಲ್ಲೆ. ವಾದ್ಯವನ್ನು ನುಡಿಸಬಲ್ಲೆ, ನರ್ತನಮಾಡಬಲ್ಲೆ; ನಿನ್ನ ಮಗಳಿಗೆ ಅವುಗಳನ್ನು ಬೇಕಾದರೆ ಕಲಿಸಿಕೊಡುತ್ತೇನೆ” ಎಂದನು. ಅದರಂತೆ ವಿರಾಟನು ಅವನನ್ನು ನೇಮಿಸಿಕೊಳ್ಳಲು ನೃತ್ಯ ಗೀತ ವಾದ್ಯಗಳನ್ನು ಹೇಳಿಕೊಡುತ್ತ ಅರ್ಜುನನು ಅವಳಿಗೂ ಅವಳ ಸಖಿಯರಿಗೂ ಪರಿಚಾರಿಕೆಯರಿಗೂ ಪ್ರೀತಿಪಾತ್ರನಾದನು. ಆದರೆ ಅಂತಃಪುರದವರಿಗಾಗಲೀ ಹೊರಗಿನವರಿಗಾಗಲೀ ಯಾರಿಗೂ ಅವನ ಗುರುತು ಆಗಲಿಲ್ಲ. </span>
</p>
<p>
<span> ಆಮೇಲೆ ನಕುಲನು ಬಂದು ವಿರಾಟರಾಜನ ಕುದುರೆಗಳನ್ನು ನೋಡುತ್ತಿರಲು ಅದು ವಿರಾಟನ ಕಣ್ಣಿಗೆ ಬಿದ್ದು ಇವನು ಯಾರೋ ನಮ್ಮ ಕುದುರೆಗಳನ್ನು ಬಹುವಾಗಿ ನೋಡುತ್ತಿದ್ದಾನೆ: ಅವನು ಅವುಗಳನ್ನು ಬಲ್ಲವನಾಗಿರಬೇಕು; ಯಾರೋ ವೀರನಂತೆ ಕಾಣುತ್ತಾನೆ. ಅವನನ್ನು ಕರೆದುಕೊಂಡು ಬನ್ನಿ“ ಎಂದು ತನ್ನ ಅನುಚರರಿಗೆ ಹೇಳಿದನು. ಅವನು ಬಂದ ಕೂಡಲೆ ”ನೀನು ಯಾರು? ಎಲ್ಲಿಂದ ಬರುತ್ತಿದ್ದೀಯೇ? ಏನು ವಿದ್ಯೆ ಕಲಿತಿದ್ದೀಯೇ?“ ಎಂದು ಕೇಳಲು, ನಕುಲನು ನಾನು ಯುಧಿಷ್ಠಿರನಲ್ಲಿ ಅಶ್ವಪಾಲಕನಾಗಿದ್ದೆ. ನನಗೆ ಕುದುರೆಗಳ ಸ್ವರೂಪ ಚೆನ್ನಾಗಿ ಗೊತ್ತು; ಅವುಗಳ ಚಿಕಿತ್ಸೆಯನ್ನು ಬಲ್ಲೆ; ಯಾವ ಕುದುರೆಯನ್ನಾದರೂ ಪಳಗಿಸಿ ಏರಬಲ್ಲೆ. ಯಾವ ಕುದುರೆಯೂ ನನ್ನ ಮುಂದೆ ತುಂಟತನ ಮಾಡದು. ನನ್ನನ್ನು ಧರ್ಮರಾಜನು ಗ್ರಂಥಿಕನೆಂದು ಕರೆಯುತ್ತಿದ್ದನು” ಎಂದನು. ವಿರಾಟನು ಅದನ್ನು ಕೇಳಿ ಸಂತೋಷಪಟ್ಟು “ಹಾಗಾದರೆ ನನ್ನಲ್ಲಿರುವ ಕುದುರೆಗಳನ್ನು ನಿನ್ನ ವಶಕ್ಕೆ ಕೊಡುತ್ತೇನೆ. ನನ್ನ ಕಾಸಗಾರರೂ ಸಾರಥಿಗಳೂ ನಿನ್ನ ಕೈಕೆಳಗಿರಲಿ; ಇದು ನಿನಗೆ ಇಷ್ಟವಾದರೆ ಹೇಳು. ನಿನ್ನನ್ನು ನೋಡಿದಾಗ ಧರ್ಮರಾಜನನ್ನು ನೋಡಿದಷ್ಟೆ ಸಂತೋಷವಾಯಿತು. ಪಾಪ! ಆ ಪಾಂಡವರು ಇಂಥ ಭೃತ್ಯರನ್ನು ಬಿಟ್ಟು ಹೇಗೆ ಇದ್ದಾರೋ!” ಎಂದನು.</span>
</p>
<p>
<span> ಇದಕ್ಕೆ ನಕುಲನು ಒಪ್ಪಿ ಅವನಲ್ಲಿ ಕೆಲಸಕ್ಕೆ ನಿಂತನು. ಯಾರಿಗೂ ಅವನ ಗುರುತು ಹತ್ತಲಿಲ್ಲ. </span>
</p>
<p>
<span> ಹೀಗೆ ಪಂಚಪಾಂಡವರು ತಮ್ಮ ತಮ್ಮ ಕೆಲಸಗಳಿಂದ ವಿರಾಟರಾಜನನ್ನು ಸಂತೋಷಪಡಿಸುತ್ತಾ ಒಬ್ಬರಿಗೊಬ್ಬರು ಒತ್ತಾಸೆಯಾಗಿ, ಯಾರಿಗೂ ತಿಳಿಯದಂತೆ ಜೀವಿಸಿಕೊಂಡಿದ್ದರು. ದ್ರೌಪದಿಯು ತನ್ನ ಗಂಡಂದಿರ ಮುಂದೆ ಸುಳಿದಾಡಿಕೊಂಡು ತನ್ನ ಕಷ್ಟವನ್ನು ಮರೆತು ಅವರು ಉಲ್ಲಾಸದಲ್ಲಿರಲು ಅನುವಾದಳು. </span>
</p>
<p>
<span> ಪಾಂಡವರು ವಿರಾಟನಗರದಲ್ಲಿ ತಮ್ಮ ಅಜ್ಞಾತವಾಸವನ್ನು ಆರಂಭಿಸಿ ಹತ್ತು ತಿಂಗಳು ಕಳೆದವು. ದ್ರೌಪದಿಯು ಸುದೇಷ್ಣೆಯಲ್ಲಿ ಚಾಕರಿಮಾಡಿಕೊಂಡು ಬಹುವಾಗಿ ಕ್ಲೇಶಪಡುತ್ತಿದ್ದಳು. ಹೀಗೆ ಅಂತಃಪುರದಲ್ಲಿ ಓಡಾಡುತ್ತಿದ್ದ ಅವಳನ್ನು ಒಂದು ದಿನ ಸುದೇಷ್ಣೆಯ ತಮ್ಮನೂ ವಿರಾಟನ ಸೇನಾಪತಿಯೂ ಆದ ಕೀಚಕನು ಕಂಡು ಮೋಹಿಸಿ“ಈಕೆ ಯಾರು? ನಾನು ಈ ಹಿಂದೆ ಇವಳನ್ನು ಇಲ್ಲಿ ನೋಡಿರಲಿಲ್ಲ. ಇವಳು ವಾಸನೆಗಟ್ಟಿದ ಮದ್ಯದಂತೆ ನನ್ನನ್ನು ಉನ್ಮಾದಗೊಳಿಸುತ್ತಿದ್ದಾಳೆ!” ಎಂದುಕೊಂಡು ದ್ರೌಪದಿಯನ್ನು ಅನುನಯಿಸುತ್ತ “ಎಲೈ ಭಾಮಿನಿ, ನಿನ್ನ ಈ ರೂಪೂ ಯೌವನವೂ ಮುಡಿಯದ ಮಾಲೆಯಂತೆ ವ್ಯರ್ಥವಾಗುತ್ತಿದೆ. ನಾನು ಈ ಮೊದಲು ಮದುವೆ ಮಾಡಿಕೊಂಡಿರುವ ಹೆಂಡಿರನ್ನು ನಿನಗಾಗಿ ಬಿಟ್ಟುಬಿಡುತ್ತೇನೆ; ಅವರೆಲ್ಲರೂ ನಿನ್ನ ದಾಸಿಯರಾಗಲಿ; ನಾನೂ ನಿನಗೆ ದಾಸನಂತಿರುತ್ತೇನೆ; ನನ್ನ ವಶಳಾಗು!” ಎಂದು ಕೇಳಿಕೊಂಡನು. </span>
</p>
<p>
<span> ದ್ರೌಪದಿ - ಅಯ್ಯಾ, ನೀನು ಕೇಳಬಾರದವರನ್ನು ಕೇಳುತ್ತಿದ್ದೀಯೆ. ನಾನು ಹೀನ ಜಾತಿಯವಳು; ಜಡೆ ಹೆಣೆಯುವ ಪರಿಚಾರಿಕೆ; ಕೊಳಕಳು; ಪರಪತ್ನಿ. ಪ್ರಾಣಿಗಳಿಗೆ ಅವರವರ ಹೆಂಡಿರಲ್ಲಿ ಪ್ರೀತಿ ಇರುವುದು ಸಹಜ; ಪರರ ಹೆಂಡರಿಗೆ ಆಸೆ ಪಡಬಾರದು. ಸತ್ಪುರುಷನಾದವನು ಅಕಾರ್ಯ ಮಾಡಬಾರದು. ಬುದ್ಧಿಗೆಟ್ಟು ಪಾಪಮಾಡಿದರೆ ಕೆಟ್ಟ ಹೆಸರೂ ಅಪಾಯವೂ ಒದಗುವುವು. ನಾನು ದುರ್ಲಭಳು; ನನ್ನನ್ನು ವೀರರಾದ ಐದು ಜನ ಗಂಧರ್ವರು ರಕ್ಷಿಸುತ್ತಿದ್ದಾರೆ. ಅವರಿಗೆ ಸಿಟ್ಟು ಬಂದರೆ ನಿನ್ನನ್ನು ಕೊಂದುಬಿಡುತ್ತಾರೆ ಅನ್ಯಾಯವಾಗಿ ಪ್ರಾಣ ಕಳೆದುಕೊಳ್ಳಬೇಡ. ಈಗ ನೀನು ಯೋಚಿಸುತ್ತಿರುವ ಕಾರ್ಯ ಕೈಲಾಗದ ಹುಡುಗನು ನದಿಯ ಒಂದು ದಡದ ಮೇಲೆ ನಿಂತುಕೊಂಡು ಇನ್ನೊಂದು ದಡಕ್ಕೆ ಹಾರಬೇಕೆಂದು ಯೋಚಿಸುವಂತಿದೆ. ತಾಯಿಯ ತೊಡೆಯ ಮೇಲೆ ಮಲಗಿರುವ ಮಗು ಚಂದ್ರನನ್ನು ಅಪೇಕ್ಷಿಸುವಂತೆ ವೃಥಾ ನನ್ನನ್ನು ಏಕೆ ಅಪೇಕ್ಷಿಸುತ್ತೀಯೆ?</span>
</p>
<p>
<span> ಹೀಗೆ ದ್ರೌಪದಿಯು ತನ್ನನ್ನು ನಿರಾಕರಿಸಲು ಕೀಚಕನು ಸುದೇಷ್ಣೆಯಲ್ಲಿಗೆ ಹೋಗಿ “ಅಕ್ಕಾ, ನೀನು ಹೇಗಾದರೂ ಮಾಡಿ ನನಗೆ ಸೈರಂಧ್ರಿಯೊಡನೆ ಸಮಾಗಮ ಮಾಡಿಸಬೇಕು. ಇಲ್ಲದಿದ್ದರೆ ನನ್ನ ಪ್ರಾಣ ನಿಲ್ಲುವುದಿಲ್ಲ!” ಎಂದು ಬಹು ವಿಧವಾಗಿ ಹೇಳಿಕೊಂಡನು. ಅದನ್ನು ಕೇಳಿ ಆಕೆ ಮನಸ್ಸು ಕರಗಿ, ತನ್ನ ಕಾರ್ಯ ತಮ್ಮನ ಪ್ರಯೋಜನ, ದ್ರೌಪದಿಯ ದುಃಖ ಎಲ್ಲವನ್ನೂ ಯೋಚಿಸಿ ಕೊನೆಗೆ ತಮ್ಮನನ್ನು ಕುರಿತು “ನೀನು ಹಬ್ಬಕ್ಕೆ ತಿಂಡಿ ತೀರ್ಥಗಳನ್ನು ಮದ್ಯವನ್ನೂ ಮಾಡಿಸಿಡು; ಆ ಮದ್ಯವನ್ನು ತರುವುದಕ್ಕೆಂದು ಅವಳನ್ನು ನಾನು ನಿನ್ನಲ್ಲಿಗೆ ಕಳುಹಿಸುತ್ತೇನೆ. ಅವಳು ಹಾಗೆ ಬಂದು ಒಬ್ಬಳೇ ಇರುವಾಗ ಒಲಿದರೆ ಒಲಿಸಿಕೋ!” ಎಂದಳು. ಅದಕ್ಕೆ ಅವನು ಒಪ್ಪಿ ಅನ್ನಪಾನಾದಿಗಳನ್ನು ಸಿದ್ಧಪಡಿಸಿ ವರ್ತಮಾನಕೊಡಲು, ಸುದೇಷ್ಣೆಯು ದ್ರೌಪದಿಗೆ “ಸೈರಂಧ್ರಿ, ನನಗೆ ತುಂಬ ಬಾಯಾರಿಕೆಯಾಗಿದೆ; ಕೀಚಕನ ಮನೆಗೆ ಹೋಗಿ ಪಾನವನ್ನು ತೆಗೆದುಕೊಂಡು ಬಾ!” ಎಂದು ಹೇಳಿದಳು. </span>
</p>
<p>
<span> ದ್ರೌಪದಿ- ಅಮ್ಮ, ನಾನು ಅವನ ಮನೆಗೆ ಹೋಗಲಾರೆ. ಆತನು ನಾಚುವುದಿಲ್ಲ. ಹೇಸುವುದಿಲ್ಲ ಇದು ನಿನಗೆ ಗೊತ್ತು. ನಾನು ಅಲ್ಲಿಗೆ ಹೋದರೆ ಕಾಮಪೀಡಿತನಾಗಿ ಅವನು ನನ್ನನ್ನು ಅವಮಾನ ಪಡಿಸುವನು; ಆದ್ದರಿಂದ ನಾನು ಹೋಗಲಾರೆ; ನೀನು ಹೇಳಿದಂತೆ ಕೇಳುವ ಎಷ್ಟೋ ಪರಿಚಾರಿಕೆಯರು ನಿನ್ನಲ್ಲಿದ್ದಾರೆ; ಅವರಲ್ಲಿ ಯಾರನ್ನಾದರೂ ಕಳುಹಿಸು. </span>
</p>
<p>
<span>ಸುದೇಷ್ಣೆಯು “ನಾನು ಇಲ್ಲಿಂದ ನಿನ್ನನ್ನು ಕಳುಹಿಸಿದರೆ ಅವನು ಎಂದಿಗೂ ಏನೂ ಮಾಡಲಾರ ಹೋಗು” ಎಂದು ಮದ್ಯಕ್ಕಾಗಿ ಬಂಗಾರದ ಪಾತ್ರೆಯೊಂದನ್ನು ಕೊಟ್ಟು ಕಳುಹಿಸಿದಳು; ಆದ್ದರಿಂದ ಅವಳು ಹಿಂದು ಮುಂದು ನೋಡುತ್ತ ಅಂಜುತ್ತ ಅಳುಕುತ್ತ ದೈವ ಮಾಡಿಸಿದ್ದಾಗಲೀ ಎಂದುಕೊಂಡು ಹೊರಟಳು. ಪಾಂಡವರನ್ನು ಬಿಟ್ಟು ಅನ್ಯರನ್ನು ನಾನು ಅರಿಯದಿದ್ದರೆ, ಆ ಸತ್ಯದಿಂದ ಕೀಚಕನು ನನ್ನನ್ನು ವಶಪಡಿಸಿಕೊಳ್ಳುವುದು ಸಾಧ್ಯವಾಗದಿರಲಿ ಎಂದುಕೊಂಡಳು. ಅವಳನ್ನು ಕಂಡ ಕೀಚಕನಿಗೆ, ಹೊಳೆ ದಾಟಬೇಕೆಂದಿದ್ದವನಿಗೆ ದೋಣಿ ಕಂಡಂತೆ ಆನಂದವಾಗಿ “ಸೈರಂಧ್ರಿ, ನಿನಗೆ ಸ್ವಾಗತ! ಬಾ! ಇಂದಿನ ರಾತ್ರಿ ಸಾರ್ಥಕವಾಯಿತು; ನನ್ನನ್ನು ಸಂತೋಷಗೊಳಿಸು ಬಾ!” ಎಂದು ಕರೆದನು. </span>
</p>
<p>
<span> ದ್ರೌಪದಿ - ರಾಜಪುತ್ರಿಯು ನನ್ನನ್ನು ಇಲ್ಲಿಗೆ ಕಳುಹಿಸಿದಳು; ಅವಳಿಗೆ ತುಂಬಾ ಬಾಯಾರಿಕೆ</span>
</p>
<p>
<span>ಆಗಿದೆಯಂತೆ; ಕುಡಿಯುವುದಕ್ಕೆ ತಗೆದುಕೊಂಡು ಹೋಗಿ ಕೊಡಬೇಕಂತೆ. </span>
</p>
<p>
<span> ಕೀಚಕನು “ಅದನ್ನು ಇನ್ನು ಯಾರಾದರೂ ತೆಗೆದುಕೊಂಡು ಹೋಗಿ ಕೊಡುತ್ತಾರೆ!” ಎಂದು ಅವಳ ಬಲಗೈಯನ್ನು ಹಿಡಿದುಕೊಂಡನು. ಅವಳು ಅದನ್ನು ಕೊಡವಿಕೊಂಡು, ಕೀಚಕನನ್ನು ನೆಲದ ಮೇಲೆ ತಳ್ಳಿ ದೊರಯೂ ಯುಧಿಷ್ಠಿರನೂ ಇದ್ದ ಸಭಾಭವನಕ್ಕೆ ಓಡಿಬಂದಳು. ಅವನು ಅವಳ ಜುಟ್ಟನ್ನು ಹಿಡಿದು ಹಿಂದೆಯೇ ಓಡಿಬಂದು ದೊರೆಯ ಕಣ್ಣೆದುರಿಗೇ ಒದ್ದು ಕೆಡವಿದನು. ಸಭೆಯಲ್ಲಿದ್ದ ಯುಧಿಷ್ಠಿರ ಭೀಮಸೇನರೂ ಇದನ್ನು ಕಂಡರು. ಭೀಮನು ಕೀಚಕನನ್ನು ಕೊಂದುಬಿಡುವಷ್ಟು ಕೋಪದಿಂದ ಹಲ್ಲು ಕಡಿಯುತ್ತಿರಲು, ಧರ್ಮರಾಜನು ಸನ್ನೆಮಾಡಿ ತಮ್ಮ ಅಜ್ಞಾತವಾಸವನ್ನು ಜ್ಞಾಪಿಸಿದನು. ಭೀಮನು ತಡೆದು ಕೊಳ್ಳಬೇಕಾಯಿತು. ದ್ರೌಪದಿಯು ಸಭಾದ್ವಾರದಲ್ಲಿ ಅಳುತ್ತ ನಿಂತು, ಗುಟ್ಟಿಗೆ ಕಟ್ಟುಬಿದ್ದು ದೀನರಾಗಿ ಕುಳಿತಿರುವ ಗಂಡಂದಿರನ್ನು ನೋಡುತ್ತ, ತನ್ನ ಗುರುತು ಸಿಕ್ಕದಂತೆ ಹೀಗೆಂದಳು. “ಈ ಸೂತಪುತ್ರನು ಮಾನಿಷ್ಠಯಾದ ನನ್ನನ್ನು ಒದೆದಿದ್ದಾನೆ. ಶೂರರೂ ಸತ್ಯವಂತರೂ ದಾಂತರೂ ಬಲವಂತರೂ ಆದವರ ಹೆಂಡತಿಯನ್ನು ಒದೆದಿದ್ದಾನೆ. ಶರಣಾಗತರಿಗೆಲ್ಲಾ ಶರಣಾದವರ ಹೆಂಡತಿಯನ್ನು ಒದೆದಿದ್ದಾನೆ. ಗುಪ್ತರಾಗಿರುವ ಆ ಮಹಾರಥರೆಲ್ಲಿ? ಅಷ್ಟು ಶೂರರಾದರೂ, ನಪುಂಸಕರಂತೆ, ಪ್ರಿಯಪತ್ನಿಯನ್ನು ಸೂತಪುತ್ರನು ಒದೆಯುತ್ತಿದ್ದರೆ ಹೇಗೆ ಸಹಿಸಿಕೊಂಡಿದ್ದಾರೆ? ಅವರ ಕೋಪತಾಪಗಳು ಎಲ್ಲಿ ಹೋದುವು? ಈ ದುರಾತ್ಮನು ನನ್ನನ್ನು ಒದೆಯುತ್ತಿದ್ದರೆ ಸುಮ್ಮನಿರುವರಲ್ಲ! ಈ ರಾಜನು ಅಧರ್ಮಿ ಎಂದು ಅವನನ್ನು ದೂರಿದರೆ ಏನುಮಾಡಿದ ಹಾಗಾಯಿತು? ಈ ಅನ್ಯಾಯವನ್ನು ನೋಡುತ್ತಿರುವವರೆಲ್ಲ ಅಧರ್ಮಿಗಳೇಯೆ! ಎಲೈ ರಾಜನೆ! ನೀನು ಕೀಚಕನ ವಿಷಯದಲ್ಲಿ ಸ್ವಲ್ಪವೂ ರಾಜನಂತೆ ವರ್ತಿಸುತ್ತಿಲ್ಲ. ನಿನ್ನ ಧರ್ಮ ಕಳ್ಳ ಕಾಕರ ಧರ್ಮ. ಕೀಚಕನ ಧರ್ಮ ಎಂಥಾದ್ದೋ ಮತ್ಸ್ಯರಾಜನ ಧರ್ಮವೂ ಅಂಥಾದ್ದೇ ಆಗಿದೆ. ಇದನ್ನು ಅನುಮತಿಸಿದ ಸಭಾಸದರೂ ಅಧರ್ಮಿಗಳೇಯೆ. ರಾಜನೇ, ನಿನ್ನನ್ನು ನಾನು ನಿಂದಿಸುವುದಿಲ್ಲ; ತುಂಬಿದ ಸಭೆಯಲ್ಲಿ ನಿನ್ನೆದುರಿಗೆ, ಕೀಚಕನು ನಡೆಸಿದ ಈ ಅತ್ಯಾಚಾರವನ್ನು ಸಭಿಕರು ವಿಮರ್ಶಿಸಲಿ!”</span>
</p>
<p>
<span> ಈ ಮಾತನ್ನು ಕೇಳಿ ವಿರಾಟನು, “ಸೈರಂಧ್ರಿ, ನಿಮ್ಮ ಈ ಜಗಳ ನನ್ನ ಹಿಂದೆ ಬೇರೆ ಕಡೆ ನಡೆದದ್ದು; ಇದನ್ನು ನಾನು ಕಾಣೆ; ನಿಜಸ್ಥಿತಿಯನ್ನು ತಿಳಿಯದೆ ನಡೆದರೆ ನನಗೆ ಒಳ್ಳೆಯದಾದೀತೆ?” ಎಂದು ಬಿಟ್ಟನು. ಆದರೆ ಸಭಿಕರು ದ್ರೌಪದಿಯ ಮಾತನ್ನು ಗೌರವಿಸಿ ಕೀಚಕನನ್ನು ದೂಷಿಸಿದರು. ಧರ್ಮರಾಜನು ಬಂದ ಕೋಪವನ್ನು ನುಂಗಿಕೊಂಡನು. ಅದರಿಂದ ಹಣೆ ಬೆವರಿಟ್ಟಿತು. ದ್ರೌಪದಿಯನ್ನು ಕುರಿತು “ಸೈರಂಧ್ರಿ, ಇಲ್ಲಿ ನಿಲ್ಲಬೇಡ; ಸುದೇಷ್ಣೆಯ ಮನೆಗೆ ಹೋಗು. ವೀರಪತ್ನಿಯರು ಗಂಡಂದಿರನ್ನು ಅನುಸರಿಸುವರು. ನಿನ್ನ ಪತಿಗಳು ಇದು ಕೋಪಕ್ಕೆ ಕಾಲವಲ್ಲವೆಂದುಕೊಂಡಿದ್ದಾರೆಂದು ನಾನು ತಿಳಿಯುತ್ತೇನೆ. ಹೋಗು, ಇಲ್ಲಿ ರಾಜನ ಪಗಡೆಯಾಟಕ್ಕೆ ಅಡ್ಡಿಮಾಡಬೇಡ. ಗಂಧರ್ವರು ನಿನಗೆ ಪ್ರಿಯವನ್ನು ಉಂಟುಮಾಡುತ್ತಾರೆ” ಎಂದು ಹೇಳಿದನು. ದ್ರೌಪದಿಯು ಕೋಪದಿಂದ ಕಣ್ಣು ಕೆಂಪೇರಿರಲು ಅಳುತ್ತ ಸುದೇಷ್ಣೆಯಲ್ಲಿಗೆ ಓಡಿಬಂದಳು. ರಾಣಿಯು ಅವಳನ್ನು ಕಂಡು “ಎಲೆ ಶೋಭನೆ! ಇದೇಕೆ ಅಳುತ್ತೀಯೆ? ನಿನ್ನನ್ನು ಯಾರು ಹೊಡೆದರು? ಏನು ಅಪ್ರಿಯವನ್ನು ಮಾಡಿದರು?” ಎಂದು ಕೇಳಿದಳು. ದ್ರೌಪದಿಯು “ನಿನಗೆ ಮದ್ಯವನ್ನು ತರಲು ಹೋಗಿದ್ದ ನನ್ನನ್ನು ಕೀಚಕನು, ನಿರ್ಜನ ಸ್ಥಳದಲ್ಲಿ ಹೇಗೋ ಹಾಗೆ, ರಾಜಸಭೆಯಲ್ಲಿ ದೊರೆಯ ಕಣ್ಣಮುಂದೇ ಒದ್ದನು” ಎಂದು ಉತ್ತರಕೊಟ್ಟಳು. ಸುದೇಷ್ಣೆಯು “ನೀನು ಇಚ್ಛಿಸಿದರೆ, ಹೀಗೆ ಕಾಮಪರವಶನಾಗಿ ತನಗೆ ಲಭ್ಯಳಲ್ಲದ ನಿನ್ನನ್ನು ನಿರ್ಬಂಧಿಸಿದ ಕೀಚಕನಿಗೆ ನಾನು ಶಿಕ್ಷೆಮಾಡಿಸುತ್ತೇನೆ” ಎಂದು ಸಮಾಧಾನಮಾಡಿದಳು. ದ್ರೌಪದಿಯು, ಇರಲಿ ಅವನನ್ನು ಶಿಕ್ಷಿಸುವವರು ಬೇರೆ ಇದ್ದಾರೆ; ಇಂದೇ ಅವನಿಗೆ ಖಂಡಿತವಾಗಿ ಲೋಕಾಂತರ ಪ್ರಾಪ್ತಿಯಾಗುತ್ತದೆ; ನಾನು ಬಲ್ಲೆ!“ ಎಂದು ಕೋಪದಿಂದ ಮೈ ಉರಿಯುತ್ತ ತನ್ನ ವಾಸಸ್ಥಳಕ್ಕೆ ಹೋದಳು. ಮೈ ತೊಳೆದುಕೊಂಡು ಉಟ್ಟಿದ್ದ ಬಟ್ಟೆಯನ್ನು ನೆನೆಸಿ ಒಗೆದುಕೊಂಡು ಅಳುತ್ತ ‘ಏನು ಮಾಡಲಿ ಎಲ್ಲಿ ಹೋಗಲಿ ಏನು ಮಾಡಿದರೆ ನನ್ನ ಕೆಲಸ ತೀರೀತು, ದುಃಖ ಹರಿದೀತು!” ಎಂದು ಯೋಚಿಸುತ್ತ ಭೀಮನನ್ನು ನೆನೆದುಕೊಂಡಳು. ಈಗ ಭೀಮನನ್ನು ಬಿಟರೆ ತನಗೆ ಪ್ರಿಯವಾದದ್ದನ್ನು ಮಾಡಬಲ್ಲವರು ಮತ್ತಾರೂ ಇಲ್ಲ ಎಂದು ನಿಶ್ಚಯಿಸಿ ಹಾಸಿಗೆಯಿಂದೆದ್ದು, ದುಗುಡು ತುಂಬಿದ ಮನಸ್ಸಿನಿಂದ ಅಡಿಗೆಮನೆಗೆ ಹೋಗಿ ಭೀಮಸೇನನನ್ನು ಎಬ್ಬಿಸಿದಳು. “ಏಳು ಭೀಮಸೇನ! ಏಕೆ ಹೀಗೆ ಸತ್ತವನಂತೆ ನಿದ್ರೆಮಾಡುತ್ತಿದ್ದೀಯೆ? ನನ್ನ ಶತ್ರುವಾದ ಕೀಚಕನು ಅಂಥ ಅಕೃತ್ಯವನ್ನು ಮಾಡಿ ಇನ್ನೂ ಜೀವಿಸಿರುವಾಗ ನೀನು ಹೇಗೆ ನಿದ್ರೆಮಾಡಬಲ್ಲೆ?’ ಎಂದು ಮೂದಲಿಸಿದಳು. ಭೀಮಸೇನನಿಗೆ ಎಚ್ಚರವಾಗಿ, ಎದ್ದುಕುಳಿತು ‘ಇದೇನು ಕೃಷ್ಣೆ, ಇಷ್ಟು ಹೊತ್ತಿನಲ್ಲಿ ಬಂದೆ? ನಿನ್ನ ಸುಖವೋ ದುಃಖವೋ ಏನಿದೆಯೋ ಹೇಳಿಬಿಡು. ನಿನಗೆ ಏನೇನು ಕಷ್ಟ ಬಂದಿದ್ದರೂ ಅದರಿಂದ ಬಿಡುಗಡೆ ಮಾಡುತ್ತಿದ್ದೇನೆ. ಹೇಳಬೇಕಾದದ್ದನ್ನು ಬೇಗ ಹೇಳಿಬಿಟ್ಟು ನಿನ್ನ ಹಾಸಿಗೆಯ ಮೇಲೆ ನೀನು ಮಲಗುವುದಕ್ಕೆ ಹೋಗು; ಯಾರಾದರೂ ಕಂಡುಬಿಟ್ಟಾರು!” ಎಂದನು. </span>
</p>
<p>
<span> ದ್ರೌಪದಿ- ಯುಧಿಷ್ಠಿರನ ಹೆಂಡತಿಯಾದವಳು ಪಡ್ದಿರುವ ಸಂಕಟವಾವುದು? ನನ್ನ ಎಲ್ಲ ದುಃಖಗಳನ್ನೂ ತಿಳಿದೂ ತಿಳಿದೂ ನನ್ನನ್ನು ಮತ್ತೆ ಏಕೆ ಕೇಳುತ್ತೀಯೆ? ಪ್ರಾತಿಕಾಮಿಯು ನನ್ನನ್ನು ‘ಲೇ ದಾಸಿ’ ಎಂದು ಕೂಗಿ, ಸಭೆಗೆ ಕರೆದು ತಂದದ್ದು ನನ್ನನ್ನು ಇನ್ನೂ ಉರಿಯಿಸುತ್ತಿದೆ. ಆ ದುಃಖವನ್ನು ಅನುಭವಿಸಿ ನಾನಲ್ಲದೆ ಮತ್ತಾವ ರಾಜಪುತ್ರಿಯು ಬದುಕಿರುತ್ತಿದ್ದಳು? ಕಾಡಿಗೆ ಬಂದರೆ ಆ ದುರಾತ್ಮನಾದ ಸೈಂಧವನ ಕಾಟ. ಇಲ್ಲಿ ಆ ಧೂರ್ತರಾಜನ ಎದುರಿಗೇ ಕೀಚಕನ ಒದೆ. ಈ ಕಷ್ಟಗಳನ್ನು ಅನುಭವಿಸಿಯೂ ಬದುಕಿದ್ದು ಫಲವೇನು? ಆ ದುಷ್ಟ ಸೇನಾಪತಿಯು ನಿತ್ಯವೂ ನನ್ನನ್ನು ಹಿಂಸೆಪಡಿಸುತ್ತಿದ್ದಾನೆ. ನನ್ನ ಹೃದಯವು ಈ ಯಾತನೆಯನ್ನು ಅನುಭವಿಸಿ ಅನುಭವಿಸಿ ಬಿರಿದು ಚೂರಾಗುವ ಸ್ಥಿತಿಗೆ ಬಂದಿದೆ. ನನಗೆ ಈ ದುಃಖವನ್ನು ತಂದು ಒಡ್ಡಿದ ನಿಮ್ಮಣ್ಣನನ್ನು ಎಷ್ಟು ನಿಂದಿಸಿದರೂ ಸಾಲದು. ಯಾವ ಜೂಜುಗಾರ ತನ್ನನ್ನೂ ತನ್ನ ರಾಜ್ಯಕೋಶಗಳನ್ನೂ ಇತ್ತಾಪಾರವನ್ನೂ ಕಳೆದುಕೊಂಡು ಕಾಡಿಗೆ ಬರುತ್ತಾನೆ? ನಿತ್ಯವೂ ಸಾವಿರಾರು ಬಂಗಾರದ ನಾಣ್ಯಗಳನ್ನು ಇಟ್ಟು ಬಟ್ಟೆಬರೆಯಿಟ್ಟು ರಥವಿಟ್ಟು ಕುದುರೆಯಿಟ್ಟು ವರ್ಷಗಟ್ಟಲೆ ಜೂಜಾಡಿದ್ದರೂ ಅವು ಮುಗಿಯುತ್ತಿರಲಿಲ್ಲ. ಅಂಥ ಐಶ್ವರ್ಯವನ್ನು ಕಳೆದುಕೊಂಡು ಅವನು ಮಂಕನಾಗಿ ಕುಳಿತಿದ್ದಾನೆ. ದಾಸದಾಸಿಯರಿಂದ ಪರಿವೃತನಾಗಿ, ತಪಸ್ವಿಗಳಿಂದ ಸೇವಿತನಾಗಿ, ಹಗಲೂ ರಾತ್ರಿಯೂ ಅತಿಥಿಗಳಿಗೆ ಅನ್ನವಿಟ್ಟು, ಧಾರಾಳವಾಗಿ ದಾನಮಾಡುತ್ತ, ಕುಂಟ ಕುರುಡ ಮುಂತಾದ ನಿರ್ಗತಿಕರಿಗೆ ಅವಲಂಬನವಾಗಿದ್ದವನು ಈಗ ಮತ್ಸ್ಯರಾಜನಲ್ಲಿ ಪರಿಚಾರಕನಾಗುವ ದುರ್ಗತಿಗೆ ಇಳಿದಿದ್ದಾನೆ. ಅವನನ್ನು ನೋಡಿದರೆ ಯಾರಿಗೆ ದುಃಖವಾಗುವುದಿಲ್ಲ. ನನಗೆ ಇನ್ನೊಂದು ದೊಡ್ಡ ದುಃಖವೆಂದರೆ ಇದು ಹೀಗೆನ್ನುತ್ತೇನಲ್ಲ ಎಂದು ಕೋಪಿಸಬೇಡ; ನನ್ನ ಹೊಟ್ಟೆಯ ಸಂಕಟ ಹಾಗಿದೆ! ನೀನು ಸುದೇಷ್ಣೆಯ ಮುಂದೆ, ಹುಲಿಯೋ ಕೋಣವೋ ಸಿಂಹವೋ ಯಾವುದರೊಡನೆಯಾದರೂ ಹೋರಾಡಿದಾಗ ನನ್ನ ಮನಸ್ಸು ತುಂಬ ತಳಮಳಗುಟ್ಟುತ್ತದೆ. ಅದನ್ನು ನೋಡಿ ಅವಳು ಒಂದು ದಿನ, ಹತ್ತಿರವಿದ್ದ ಹೆಂಗಸರೊಡನೆ “ಒಟ್ಟಿಗೆ ಒಂದೇ ಕಡೆ ಇರುವುದರಿಂದಲೋ ಏನೋ ಈ ಅಡಿಗೆಯವನು ಹೋರಾಡುತ್ತಿದ್ದರೆ ಸೈರಂಧ್ರಿ ನೋಡಿ ಕಳವಳಪಡುತ್ತಾಳೆ. ಅವಳೂ ಚೆನ್ನಾಗಿದ್ದಾಳೆ, ಅವನೂ ಚೆನ್ನಾಗಿದ್ದಾನೆ. ಒಬ್ಬರಿಗೊಬ್ಬರು ಅನುರೂಪ ರಾಗಿದ್ದಾರೆ; ಹೆಂಗಸರ ಮನಸ್ಸು ಹೀಗೆ ಅಂತ ಹೇಳುವುದಕ್ಕಿಲ್ಲ. ..” ಎಂದಳು. ನನಗೆ ಕೋಪ ಬಂತು. ಅದನ್ನು ಕಂಡು ಅವಳಿಗೆ ಸಂದೇಹವುಂಟಾಯಿತು. ಇದರಿಂದ ನನಗೆ ಆದ ದುಃಖ ಅಷ್ಟಿಷ್ಟಲ್ಲ; ಇದಕ್ಕೆಲ್ಲಾ ಯುಧಿಷ್ಠಿರನೇ ಕಾರಣ; ಇದನ್ನು ಸಹಿಸಿಕೊಂಡೂ ಜೀವಿಸುವುದರಲ್ಲಿ ಏನು ಉತ್ಸಾಹವಿದ್ದೀತು? ಅರ್ಜುನನನ್ನು ನೋಡಲೇ? ಸುರನರೋರಗರನ್ನು ಏಕಾಕಿಯಾಗಿಯೇ ಗೆಲ್ಲುತ್ತಿದ್ದ ಆ ವೀರನು ಈಗ ವಿರಾಟರಾಜನ ಹೆಣ್ಣುಮಕ್ಕಳಿಗೆ ಕುಣಿತವನ್ನು ಹೇಳಿಕೊಡುತ್ತಿದ್ದಾನೆ! ಖಾಂಡವವನ್ನು ಆಹುತಿಯಾಗಿ ಕೊಟ್ಟು ಯಜ್ಞೇಶ್ವರನನ್ನು ತೃಪ್ತಿಪಡಿಸಿದವನು , ಅಂತಃಪುರವನ್ನು ಸೇರಿ ಬಾವಿಯಲ್ಲಿ ಬಿದ್ದಿರುವ ಬೆಂಕಿಯಂತೆ ಇದ್ದಾನೆ. ಶತ್ರುಗಳನ್ನು ತಲ್ಲಣಗೊಳಿಸುತ್ತಿದ್ದವನು ಲೋಕವೇ ತಿರಸ್ಕರಿಸುವ ವೇಷ ಹಾಕಿಕೊಂಡಿದ್ದಾನೆ. ಯಾರ ಜಯಘೋಷವನ್ನು ಕೇಳಿ ಶತ್ರುಗಳು ಗಡಗಡನೆ ನಡುಗುತ್ತಿದ್ದರೋ ಅವನ ಸಂಗೀತವನ್ನು ಹೆಂಗಸರು ಕೇಳಿ ನಲಿಯುತ್ತಿದ್ದಾರೆ. ಸೂರ್ಯನಂತೆ ಪ್ರಾಜ್ವಲ್ಯಮಾನವಾದ ಕಿರೀಟವನ್ನು ಇಡುತ್ತಿದ್ದ ತಲೆಗೆ ಜಡೆಹೆಣೆದು ವಿಕಾರ ಮಾಡಿದ್ದಾನೆ. ದಿವ್ಯಾಸ್ತ್ರಗಳನ್ನೂ ಧರಿಸಿದ್ದವನು ಕುಂಡಲಗಳನ್ನು ಧರಿಸಿದ್ದಾನೆ. ಸಾವಿರಾರು ರಾಜರು ಆಜ್ಞಾಧಾರಕರಾಗಿ ವರ್ತಿಸುತ್ತಿದ್ದವನು ವೇಷ ಮರೆಸಿಕೊಂಡು ಹೆಣ್ಣುಹುಡುಗಿಯರ ಪರಿಚಾರಕನಾಗಿದ್ದಾನೆ. ಯಾರ ರಥಘೋಷದಿಂದ ಸಮಸ್ತ ಭೂಮಿಯೇ ಕಂಪಿಸುತ್ತಿತ್ತೋ, ಆ ನಿನ್ನ ತಮ್ಮನ ಜಡೆಯನ್ನೂ ಕರ್ಣಕುಂಡಲಗಳನ್ನೂ ಶಂಖದ ಬಳೆಗಳನ್ನೂ ನೋಡಿದರೆ ನನ್ನ ಜೀವ ಉಡುಗಿ ಹೋಗುತ್ತದೆ. ಹುಡುಗಿಯರ ಮಧ್ಯೆ ವಾದ್ಯಗಳನ್ನು ಇಟ್ಟುಕೊಂಡು ಕುಳಿತುಕೊಂಡಿರುವ ಅವನನ್ನು ವಿರಾಟನು ಬಂದು ನೋಡಿದರೆ ನನ್ನ ಮನಸ್ಸು ಬೆಂದುಹೋಗುತ್ತದೆ. ದನಗಳನ್ನು ಕಾಯ್ದುಕೊಂಡು ಹಸುಗಳ ಮಧ್ಯದಲ್ಲಿ ಹೋರಿಯಂತಿರುವ ಸಹದೇವನನ್ನು ನೋಡಿದರೆ ಮೈ ಬಿಳಿಚಿಹೋಗುತ್ತದೆ. ಹೀಗೆ ದುಃಖಪಡಲು ಅವನು ಮಾಡಿದ ತಪ್ಪೇನು? ಅವನನ್ನು ಕಂಡರೆ ಅತ್ತೆಯವರಿಗೆ ತುಂಬ ಪ್ರೀತಿ. ಅವನನ್ನು ಅವರು ಹೊಗಳದಿದ್ದ ದಿನವಿರಲಿಲ್ಲ. “ಅವನು ತುಂಬ ನಡತೆವಂತ, ಶೀಲವಂತ, ಮಧುರಭಾಷಿ. ಅವನ ಮೇಲೆ ನನಗೆ ತುಂಬ ಆಭಿಮಾನ; ಅವನನ್ನು ಕಾಡಿನಲ್ಲಿದ್ದಾಗ ಹಗಲೂ ರಾತ್ರಿಯೂ ಎಚ್ಚರದಿಂದ ನೋಡಿಕೊಳ್ಳುತ್ತಿರು” ಎಂದು ಅವರು ಹೇಳಿದ್ದರು. ಅಂಥವನು ದನ ಕಾಯ್ದುಕೊಂಡು, ರಾತ್ರಿ ಕರುಗಳ ಚರ್ಮದ ಮೇಲೆ ಬಿದ್ದಕೊಂಡು ಕಾಲ ಕಳೆಯುವುದನ್ನು ನೋಡಿಯೂ ನಾನು ಬದುಕಿರಬಹುದೇ? ರೂಪ ಅಸ್ತ್ರ ಬುದ್ಧಿ ಮೂರರಲ್ಲಿಯೂ ಹೆಸರಾದ ನಕುಲನು ವಿರಾಟನಲ್ಲಿ ಕಾಸದಾರನಾಗಿದ್ದಾನೆ! ಇದನ್ನು ನೋಡುತ್ತಿರುವ ನನಗೆ ಹೇಗೆ ಸುಖವಿದ್ದೀತು ಭೀಮಸೇನ? ಯುಧಿಷ್ಠಿರನಿಂದ ಇಂಥ ನೂರಾರು ಕಷ್ಟಗಳು ಪ್ರಾಪ್ತವಾಗಿವೆ. ಅವುಗಳನ್ನು ಅನುಭವಿಸುತ್ತಿರುವ ನಿಮ್ಮನ್ನು ನೋಡಿ ನೋಡಿ ನಾನು ನವೆಯುತ್ತಿದ್ದೇನೆ. ನಾನು ಸುದೇಷ್ಣೆಯಲ್ಲಿ ಸೈರಂಧ್ರಿಯಾಗಿ ಪರಿಚಾರಿಕೆ ಮಾಡುತ್ತಿರುವುದೂ ಈ ಜೂಜುಗಾರನ ದೆಸೆಯಿಂದಲೇ ಅಲ್ಲವೇ? ರಾಜಪುತ್ರಿ ಯಾದ ನನಗೆ ಬಂದಿರುವ ಅವಸ್ಥೆಯನ್ನು ನೋಡು! ಜಯಾಪಜಯಗಳು ನಿತ್ಯವಲ್ಲ, ಕಾಲಾಧೀನವಾದವು, ಎಂದು ತಿಳಿದು ನಿಮ್ಮ ಅಭ್ಯುದಯ ಕಾಲವನ್ನು ನಿರೀಕ್ಷಿಸುತ್ತಿದ್ದೇನೆ. ಯಾವುದು ಜಯವನ್ನು ಕೊಡುವುದೋ ಅದೇ ಅಪಜಯವನ್ನೂ ಕೊಡುವುದು. ದಾನಿಗಳು ಯಾಚಕರಾಗುವರು. ಕೊಂದವರು ಕೊಲೆಗೀಡಾಗುವರು- ಎಂದು ಕೇಳಿದ್ದೇನೆ. ದೈವಕ್ಕೆ ಯಾವುದೂ ದೊಡ್ಡದಲ್ಲ. ಯಾವುದೂ ಮೀರಿದ್ದಲ್ಲ; ಹೀಗೆಂದು ಮತ್ತೆ ಸುದೈವದ ಬರುವಿಕೆಯನ್ನು ಕಾಯುತ್ತಿದ್ದೇನೆ. ನೀರು ಮೊದಲು ಎಲ್ಲಿ ನಿಂತಿತ್ತೋ ಮತ್ತೆ ಅಲ್ಲೇ ಬಂದು ನಿಲ್ಲುತ್ತದೆ. ದ್ರುಪದನ ಮಗಳಾಗಿ, ಪಾಂಡವರ ಹೆಂಡತಿಯಾಗಿ, ಈ ಅವಸ್ಥೆಯನ್ನು ಪಡೆದು, ಮತ್ತೊಬ್ಬರಾಗಿದ್ದರೆ ಜೀವಿಸುವುದಕ್ಕೆ ಇಚ್ಛೆಪಡುತ್ತಿದ್ದರೇ? ನಾನು ಹಿಂದೆ ಎಷ್ಡು ಸುಖದಿಂದಿದ್ದೆ ಎಂಬುದನ್ನು ನೀನೇ ಬಲ್ಲೆ. ಅಂಥವಳು ಈಗ ದಾಸಿಯಾಗಿದ್ದೇನೆ. ಇದು ದೈವಿಕವೆಂದೇ ನಾನು ತಿಳಿದಿದ್ದೇನೆ. ಕುಂತಿಗೆ ಹೊರತು ಮತ್ತಾರಿಗೂ ಅಂಗಲೇಪವನ್ನು ಮಾಡಿಕೊಡದಿದ್ದವಳು ಈಗ ಗಂಧವನ್ನು ತೆಯ್ದುಕೊಡುತ್ತಿದ್ದೇನೆ. ನನ್ನ ಕೈಗಳನ್ನು ನೋಡು ಭೀಮಸೇನ! ಹೇಗೆ ಮರಗಟ್ಟಿಹೋಗಿವೆ! ಕುಂತಿಗೂ ನಿಮಗೂ ಎಂದೂ ಹೆದರದಿದ್ದವಳು ಈಗ ವಿರಾಟನ ಕಿಂಕರಳಾಗಿ, ಯಾವಾಗ ರಾಜನು ಏನೆಂದು ಬಿಡುತ್ತಾನೋ, ಗಂಧವು ಸರಿಯಾಗಿದೆಯೋ ಇಲ್ಲವೋ, ಅವನಿಗೆ ಮೆಚ್ಚಿಗೆಯಾಗುತ್ತದೆಯೋ ಇಲ್ಲವೋ ಎಂದು ಹೆದರುತ್ತಿರುತ್ತೇನೆ. </span>
</p>
<p>
<span> ಹೀಗೆಂದು ಭೀಮಸೇನನನ್ನು ನೋಡುತ್ತ ಅಳುತ್ತ ನಿಟ್ಟುಸಿರುಬಿಡುತ್ತ ಅವನ ಎದೆಯ ಮೇಲೆ ತನ್ನ ತಲೆಯಿಟ್ಟು, “ಭೀಮಸೇನ! ನಾನು ಹಿಂದೆ ತುಂಬ ಪಾಪ ಮಾಡಿದ್ದಿರಬೇಕು. ಇಲ್ಲದಿದ್ದರೆ ಎಂದೋ ಸತ್ತುಹೋಗಬೇಕಾಗಿದ್ದ ನಾನು ಇನ್ನೂ ಬದುಕಿರೋಣವೆಂದರೇನು?” ಎಂದು ಗೋಳಿಟ್ಟಳು. ಭೀಮಸೇನನು ಊದಿ ಜಡ್ಡುಕಟ್ಟಿದ್ದ ಅವಳ ಕೈಗಳನ್ನು ತನ್ನ ಕೆನ್ನೆಗಳ ಮೇಲಿಟ್ಟುಕೊಂಡು, ಮಹಾವೀರನಾದರೂ ಗೋಳೋ ಎಂದು ಅತ್ತುಬಿಟ್ಟನು. ಅವುಗಳ ಮೇಲೆ ಕಣ್ಣೀರು ಸುರಿಸಿದನು. ಆಮೇಲೆ ಮಹಾದುಃಖದಲ್ಲಿ ಮುಳುಗಿ ಹೀಗೆಂದನು-“ನಿನ್ನ ಎರಡು ಕೈಗಳೂ ಹೀಗೆ ಕೆಂಪಾಗಿ ಜಡ್ಡುಕಟ್ಟಿ ಹೋದಮೇಲೆ, ನನ್ನ ಬಾಹುಬಲವೂ ಅರ್ಜುನನ ಗಾಂಡೀವವೂ ವ್ಯರ್ಥ! ನಾನು ವಿರಾಟನ ಸಭೆಯಲ್ಲಿಯೇ ಜಗಳವಾಡಿಬಿಡುತ್ತಿದ್ದೆ. ಆದರೆ ಧರ್ಮರಾಜನು ಕಣ್ಣುಸನ್ನೆಯಿಂದ ಅಡ್ಡಿಪಡಿಸಿದನು. ಅದನ್ನು ತಿಳಿದು ನಾನು ಸುಮ್ಮನಾದೆ. ರಾಜ್ಯವನ್ನು ಕಳೆದುಕೊಂಡು, ದುರ್ಯೋಧನ ಕರ್ಣ ಶಕುನಿ ಮುಂತಾದ ಕೌರವರನ್ನು ಕೊಲ್ಲದೆ, ಆ ಪಾಪಿ ದುಶ್ಯಾಸನನ ತಲೆಯನ್ನು ಚೆಂಡಾಡದೆ ಇರುವುದು ನನ್ನ ಹೃದಯದಲ್ಲಿ ಭರ್ಜಿಯನ್ನು ಇರಿದಂತಾಗಿದೆ! ಏನು ಮಾಡುವುದು? ನೀನು ತಿಳಿದವಳು! ಧರ್ಮವನ್ನು ಬಿಡಬೇಡ; ಕ್ರೋಧವನ್ನು ಬಿಡು. ಮಹಾರಾಜನಾದ ಯುಧಿಷ್ಠಿರನು ನಿನ್ನ ಈ ದೂಷಣೆಯನ್ನು ಕೇಳಿದರೆ ಪ್ರಾಣ ಬಿಟ್ಟುಬಿಡುತ್ತಾನೆ. ಧನಂಜಯನಾದರೂ ಅಷ್ಟೇ, ಯಮಳರೂ ಅಷ್ಟೇ; ಅವರು ಲೋಕಾಂತರವನ್ನೈದಿದರೆ ನಾನು ಬದುಕಿರಲಾರೆ. ಸುಕನ್ಯೆ, ಇಂದ್ರಸೇನೆ, ಸೀತೆ, ಲೋಪಾಮುದ್ರೆ ಇವರ ವಿಚಾರವನ್ನೆಲ್ಲಾ ಕೇಳಿದ್ದೀಯಷ್ಟೆ? ಅವರೆಲ್ಲರೂ ರೂಪವತಿಯರು, ಪತಿವ್ರತೆಯರು? ಪತಿಯನ್ನು ಎಷ್ಟುಕಷ್ಟಬಂದರೂ ಅನುವರ್ತಿಸಿಕೊಂಡಿದ್ದವರು. ಎಲೈ ಕಲ್ಯಾಣಿ ನೀನು ಅಂಥ ಗುಣಗಳುಳ್ಳವಳೇಯೆ. ಆದ್ದರಿಂದ ಸ್ವಲ್ಪ ಸಹಿಸಿಕೋ; ಹೆಚ್ಚು ಕಾಲವೇನಲ್ಲ; ಇನ್ನು ಹದಿನೈದು ದಿನ ಮಾತ್ರ; ಹದಿಮೂರನೆಯ ವರ್ಷ ಮುಗಿಯಿತೆಂದರೆ ನೀನು ರಾಣಿಯಾಗುವೆ”.</span>
</p>
<p>
<span> ದ್ರೌಪದಿ- ಭೀಮಸೇನ, ನಾನು ಹೀಗೆ ಗೋಳಾಡಿದ್ದು ದುಃಖವನ್ನು ತಡೆಯಲಾರದ್ದರಿಂದ; ಮಹಾರಾಜನನ್ನು ನಿಂದಿಸುವುದಕ್ಕಲ್ಲ. ಹಿಂದೆ ನಡೆದದ್ದು ಹಾಗಿರಲಿ ; ಈಗ ಪ್ರಾಪ್ತವಾಗಿರುವ ಕೆಲಸವನ್ನು ನಡೆಸಬೇಕಾಗಿದೆ. ಸುದೇಷ್ಣೆಯು ನನ್ನ ರೂಪನ್ನು ನೋಡಿ, “ದೊರೆಯು ಇವಳನ್ನು ಬಿಟ್ಟಾನೇ!” ಎಂದು ಶಂಕಿಸುತ್ತಲೇ ಇದ್ದಾಳೆ. ಅವಳ ಈ ಮನೋಭಾವವನ್ನು ಬಲ್ಲ ಮತ್ತು ಸ್ವತಃ ದುಷ್ಟನಾದ ಈ ಕೀಚಕನು ನನ್ನನ್ನು ಯಾವಾಗಲೂ ಬೇಡುತ್ತಿರುತ್ತಾನೆ. ನಾನು ರೇಗಿ ಆದರೆ ಕೋಪವನ್ನು ನುಂಗಿಕೊಂಡು ಕಾಮಪರವಶನಾದ ಅವನನ್ನು ಕುರಿತು, “ನೀನು ಜೀವದಿಂದ ಉಳಿಯುವ ಮಾರ್ಗವನ್ನು ನೋಡು ಕೀಚಕ! ನಾನು ಗಂಧರ್ವರ ಹೆಂಡತಿ; ಅವರು ಐದು ಜನರಿದ್ದಾರೆ.; ಅವರು ಶೂರರು, ಸಾಹಸಿಗಳು; ಅವರು ನಿನ್ನನ್ನು ಕೊಂದುಬಿಡುವರು!” ಎಂದೆ. ಆ ದುಷ್ಟನು ಅದಕ್ಕೆ “ಲೇ ಸೈರಂಧ್ರಿ, ನಾನು ಗಂಧರ್ವರಿಗೆ ಹೆದರುವವನಲ್ಲ; ಅವರು ನೂರು ಜನ ಬರಲಿ, ಸಾವಿರ ಜನ ಬರಲಿ, ಯುದ್ಧಮಾಡಿ ಕೊಲ್ಲುತ್ತೇನೆ. ನೀನು ನನ್ನ ವಶಳಾಗು” ಎಂದು ಉತ್ತರಕೊಟ್ಟನು. ನಾನು, “ಕೀಚಕ, ನಾನು ಧರ್ಮದಲ್ಲಿ ನಿರತಳು; ಕುಲಶೀಲಗಳನ್ನುಳ್ಳವಳು. ಯಾರಿಗೂ ಸಾವು ಉಂಟುಮಾಡುವುದು ನನಗೆ ಇಷ್ಟವಿಲ್ಲ. ಆದ್ದರಿಂದ ಬದುಕಿದ್ದೀಯೆ” ಎಂದೆ. ಅವನು ಗಹಗಹಿಸಿ ನಕ್ಕನು. ಧರ್ಮವೆಂದರೆ ಅವನಿಗೆ ಲಕ್ಷ್ಯವಿಲ್ಲ. ಪಾಪಿ, ದುರ್ಮಾರ್ಗ: ಅವನನ್ನು ತಡೆದು ತಡೆದು ಸಾಕಾಯಿತು; ಈಗಲೂ ಕಾಟಕೊಡುತ್ತಾನೆ; ನಾನು ಸಹಿಸಲಾರೆ; ಕ್ಷತ್ರಿಯನಾದವನಿಗೆ ಶತ್ರು ನಾಶಕ್ಕಿಂತ ಬೇರೆ ಧರ್ಮವಿಲ್ಲವೆಂದು ಕೇಳಿದ್ದೇನೆ. ಆ ಕೀಚಕನು ಧರ್ಮರಾಜನ ಮತ್ತು ನಿನ್ನ ಕಣ್ಣೆದುರಿಗೇ ನನ್ನನ್ನು ಒದ್ದನಲ್ಲಾ! ಭೀಮಸೇನ, ಹಿಂದೆ ನೀನು ಜಟಾಸುರನನ್ನು ಕೊಂದೆ, ಜಯದ್ದಥನನ್ನು ಸದೆಬಡಿದೆ; ಅದರಂತೆ ಇವನನ್ನೂ ಕೊಲ್ಲು! ತಾನು ದೊರೆಗೆ ಬೇಕಾದವನೆಂದು ಅವನು ನನ್ನನ್ನು ಹಿಂಸೆಮಾಡುತ್ತಿದ್ದಾನೆ. ಕಲ್ಲಿನ ಮೇಲೆ ಮಡಕೆಯನ್ನು ಕುಕ್ಕುವಂತೆ ಅವನನ್ನು ಕುಕ್ಕಿ ಚೂರು ಚೂರು ಮಾಡು. ನಾಳೆ ಹೊತ್ತು ಹುಟ್ಟುವುದರೊಳಗೆ ಅವನು ಸಾಯದಿದ್ದರೆ ನಾನು ವಿಷಪಾನಮಾಡಿ ಸಾಯುತ್ತೇನೆ. ಅವನಿಗೆ ವಶಳಾಗುವುದಕ್ಕಿಂತ ನಿನ್ನ ಮುಂದೆ ಪ್ರಾಣಬಿಡುವುದು ಲೇಸು.</span>
</p>
<p>
<span> ಹೀಗೆಂದು ದ್ರೌಪದಿಯು ಭೀಮನ ಎದೆಯನ್ನು ನೆಮ್ಮಿಕೊಂಡು ಗಟ್ಟಿಯಾಗಿ ಅತ್ತಳು.; ಭೀಮನು ಅವಳನ್ನು ತಬ್ಬಿಕೊಂಡು ಬಹುವಾಗಿ ಸಮಾಧಾನಮಾಡಿ “ಭದ್ರೆ! ಆಗಲಿ; ನೀನು ಹೇಳಿದಂತೆಯೇ ಮಾಡುತ್ತೇನೆ. ಆ ಕೀಚಕನನ್ನು ಬಂಧು ಬಾಂಧವರೊಡನೆ ಕೊಲ್ಲುತ್ತೇನೆ. ಇವೊತ್ತು ಬೆಳಗಾದ ಮೇಲೆ ಯಾರಿಗೂ ತಿಳಿಯದಂತೆ ಅವನೊಡನೆ ಒಂದು ಸಂಕೇತವನ್ನು ಮಾಡಿಕೊ. ರಾತ್ರಿ ಮತ್ಸ್ಯರಾಜನ ನರ್ತನಶಾಲೆಗೆ ಅವನು ಬರಲಿ; ಅಲ್ಲಿ ರಾತ್ರಿಯ ಹೊತ್ತು ಯಾರೂ ಇರುವುದಿಲ್ಲ. ಧೃಢವಾದ ಮಂಚವಿದೆ. ಅದರ ಮೇಲೆ ಅವನಿಗೆ ಅವನ ತಾತಂದಿರ ದರ್ಶನ ಮಾಡಿಸುತ್ತೇನೆ!” ಎಂದನು. ಇಬ್ಬರೂ ಬಹುವಾಗಿ ಅತ್ತರು; ತುಂವ ದುಃಖದಿಂದ ಉಳಿದ ರಾತ್ರಿಯನ್ನು ಹೇಗೋ ಕಳೆದರು. ಬೆಳಗಾಗುತ್ತಿದ್ದ ಹಾಗೇ ಕೀಚಕನು ಅರಮನೆಗೆ ಬಂದು ದ್ರೌಪದಿಯನ್ನು ಕುರಿತು, “ನಿನ್ನೆ ದೊರೆಯ ಕಣ್ಣೆದುರಿಗೇ ನಿನ್ನನ್ನು ಒದೆದೆ; ನಿನ್ನನ್ನು ಯಾರೂ ರಕ್ಷಿಸದೆ ಹೋದರು. ವಿರಾಟನು ಹೆಸರುಮಟ್ಟಿಗೆ ದೊರೆ; ನಿಜವಾದ ದೊರೆಯೆಂದರೆ ನಾನು! ಆದ್ದರಿಂದ ನನ್ನನ್ನು ಸೇರಿ ಸುಖವಾಗಿರು; ನಿನಗೆ ಬೇಕಾದ ಐಶ್ವರ್ಯವನ್ನು ಕೊಡುತ್ತೇನೆ. ದಾಸದಾಸಿಯರನ್ನು ಕೊಡುತ್ತೇನೆ; ರಥಾಶ್ವಗಳನ್ನು ಕೊಡುತ್ತೇನೆ; ನಾನೂ ದಾಸನಾಗುತ್ತೇನೆ. ನನ್ನ ವಶಳಾಗು! ಬೇಕಾದರೆ ನಾನೇ ನೀನಿರುವ ಮನೆಗೆ ಬರುತ್ತೇನೆ” ಎಂದನು.</span>
</p>
<p>
<span> ದ್ರೌಪದಿ- ಒಂದು ಕರಾರಿನ ಮೇಲೆ ನಾನು ಒಪ್ಪುತ್ತೇನೆ. ಇದು ನಿನ್ನ ತಮ್ಮಂದಿರಿಗಾಗಲಿ, ಸ್ನೇಹಿತರಿಗಾಗಲಿ ತಿಳಿಯಕೂಡದು; ಗಂಧರ್ವರಿಗೆ ಎಲ್ಲಿ ತಿಳಿದುಬಿಡುತ್ತದೆಯೋ ಎಂಬುದಿಷ್ಟೇ ನನ್ನ ಹೆದರಿಕೆ.</span>
</p>
<p>
<span> ಕೀಚಕ- ಹಾಗೇ ಆಗಲಿ; ನಾನೊಬ್ಬನೇ ಯಾರಿಗೂ ತಿಳಿಯದಂತೆ ನೀನಿರುವ ಸ್ಥಳಕ್ಕೆ ಬರುತ್ತೇನೆ.</span>
</p>
<p>
<span> ದ್ರೌಪದಿ- ಹಾಗಾದರೆ ಇಂದು ರಾತ್ರಿ ಕತ್ತಲೆಯಲ್ಲಿ ಅರಮನೆಯ ನಾಟ್ಯಶಾಲೆಗೆ ಬಾ. ಅಲ್ಲಿ ಹಗಲುಹೊತ್ತು ಹುಡುಗಿಯರು ನಾಟ್ಯವಾಡುತ್ತಿದ್ದು ರಾತ್ರಿಯ ಹೊತ್ತು ಎಲ್ಲರೂ ಹೊರಟುಹೋಗಿರುತ್ತಾರೆ; ಗಂಧರ್ವರು ಅದನ್ನು ಕಾಣರು. </span>
</p>
<p>
<span> ಸೈರಂಧ್ರಿಯು ತನ್ನ ಪಾಲಿನ ಮೃತ್ಯುವೆಂಬುದು ಕೀಚಕನಿಗೆ ಗೊತ್ತಿರಲಿಲ್ಲ. ಆದ್ದರಿಂದ ಹಿಗ್ಗುತ್ತ ಮನೆಗೆ ಹೋಗಿ ಆ ಒಪ್ಪೊತ್ತನ್ನು ಒಂದು ತಿಂಗಳಂತೆ ಕಳೆದನು. ಆಮೇಲೆ ಗಂಧಮಾಲ್ಯಾಭರಣಗಳಿಂದ ಅಲಂಕಾರ ಮಾಡಿಕೊಂಡನು. ನಂದಿಹೋಗುವ ದೀಪದಂತೆ ಅವುಗಳಿಂದ ಅವನು ತುಂಬ ಶೋಭಿಸಿದನು. ಕಾಮಮೋಹಿತನಾಗಿದ್ದರಿಂದ ಅವಳ ಮಾತನ್ನು ನಂಬಿ ಅವಳ ಸಮಾಗಮವನ್ನೇ ಚಿಂತಿಸುತ್ತಿರಲು ಆ ಚಿಂತೆಯಲ್ಲಿ ಹಗಲು ಕಳೆದದ್ದೇ ಗೊತ್ತಾಗಲಿಲ್ಲ. </span>
</p>
<p>
<span> ಕತ್ತಲಾದ ಕೂಡಲೇ ಭೀಮನು ನಾಟ್ಯಶಾಲೆಗೆ ಮುಂದಾಗಿ ಹೋಗಿ, ಅಲ್ಲಿ ಮರೆಸಿಕೊಂಡು ಕೀಚಕನಿಗಾಗಿ ಕಾಯುತ್ತಿದ್ದನು. ಕೀಚಕನು ಕಾಮಮೋಹಿತನಾಗಿ ಬಹು ಸಂತೋಷದಿಂದ ಕತ್ತಲೆ ಕವಿದಿದ್ದ ನಾಟ್ಯಶಾಲೆಗೆ ಬಂದು ಮಂಚದ ಮೇಲೆ ಮಲಗಿದ್ದ ವ್ಯಕ್ತಿಯನ್ನು ಮುಟ್ಟಿ ಮುಗುಳುನಗುತ್ತ “ಇಂದು ನಿನಗೆ ನನ್ನ ಈ ರೂಪಸಂಪತ್ತು ಲಭಿಸಿತು! ನನ್ನಷ್ಟು ಸುಂದರನಾದ ಗಂಡಸಿಲ್ಲ ಎಂದು ನನ್ನ ಮನಗೆ ಬಂದ ಸ್ತ್ರೀಯರೆಲ್ಲರೂ ಹೊಗಳುತ್ತಾರೆ!” ಎಂದನು. ಭೀಮನು “ನೀನು ಸುಂದರನಾಗಿರುವುದು ನಿಜ; ಅದನ್ನು ಹೊಗಳಿಕೊಳ್ಳುವುದೂ ಸರಿಯೇ; ನೀನು ಇಂಥ ಸ್ಪರ್ಶವನ್ನು ಹಿಂದೆ ಎಂದೂ ಅನುಭವಿಸಿರಲಾರೆ!” ಎಂದು ಉತ್ತರವಿತ್ತು, ನಗುತ್ತ ಹಾರಿ ಆತನ ಮೇಲೆ ಬಿದ್ದು, ಹೂಮುಡಿದು ಅಲಂಕಾರಮಾಡಿಕೊಂಡಿದ್ದ ಅವನ ಜುಟ್ಟನ್ನು ಹಿಡಿದುಕೊಂಡನು. ಕೀಚಕನೂ ಬಲಿಷ್ಠನಾದ್ದರಿಂದ ಜುಟ್ಟನ್ನು ಬಿಡಿಸಿಕೊಂಡು ಭೀಮನ ತೋಳುಗಳನ್ನು ಹಿಡಿದನು. ಅವರಿಗೆ ಬಾಹುಯುದ್ಧವು ಮೊದಲಾಯಿತು. ಅದರಿಂದ ಆ ಮಂದಿರವೇ ಅದುರುತ್ತಿತ್ತು. ಒಂದು ಸಲ ಭೀಮ ಬಿದ್ದನು. ಇನ್ನೊಂದು ಸಲ ಕೀಚಕನು ಬಿದ್ದನು. ಕೊನೆಗೆ ಭೀಮನು ಕೀಚಕನ ಎದೆಯ ಮೇಲೆ ಬಲವಾಗಿ ಹೊಡೆದು ಅವನನ್ನು ನಿಶ್ಚೇಷ್ಠಿತನನ್ನಾಗಿ ಮಾಡಿದನು. ಆಮೇಲೆ ಕೈಕಾಲು ಕತ್ತುಗಳನ್ನು ದೇಹದೊಳಕ್ಕೆ ಹೋಗುವಂತೆ ಮರ್ದಿಸಿ ಒಂದು ಮಾಂಸದ ಮುದ್ದೆಯಂತೆ ಮಾಡಿ “ನೋಡು ಬಾ ಪಾಂಚಾಲಿ! ನಿನ್ನ ಕಾಮುಕ ಹೇಗಾಗಿದ್ದಾನೆ!” ಎಂದು ದ್ರೌಪದಿಯನ್ನು ಕರೆದು ತೋರಿಸಿದನು. ಕ್ರಮವಾಗಿ ರೋಷ ಇಳಿಯಲು, ಮತ್ತೆ ಅಡಿಗೆಯ ಮನೆಗೇ ಹೋದನು. ದ್ರೌಪದಿಯು ಹೀಗೆ ಕೀಚಕನನ್ನು ಕೊಲ್ಲಿಸಿ, “ಅಯ್ಯೋ, ಕಾಮುಕನಾದ ಕೀಚಕನು ನನ್ನ ಗಂಡಂದಿರಾದ ಗಂಧರ್ವರಿಂದ ಹತನಾಗಿ ಬಿದ್ದು ಬಿಟ್ಟಿದ್ದಾನೆ. ಬನ್ನಿ, ನೋಡಿ! ಎಂದು ಕೂಗಿಕೊಂಡಳು. ಮೊದಲು ನಾಟ್ಯಶಾಲೆಯ ಕಾವಲುಗಾರರು ಬಂದರು. ಅನಂತರ ನೆಂಟರಿಷ್ಟರು ಬಂದರು. ಬಂದು ನೋಡುತ್ತಾರೆ! ಕೈಕಾಲುಗಳನ್ನು ಒಳಕ್ಕೆ ಎಳೆದುಕೊಂಡ ಆಮೆಯಂತೆ ಕೀಚಕನು ಒಂದು ಉಂಡೆಯಾಗಿ ರಕ್ತಮಯವಾಗಿ ಬಿದ್ದಿದ್ದಾನೆ! ಆದ್ದರಿಂದ ಹೆದರಿಕೊಂಡು ಇದು ಗಂಧರ್ವರ ಕೆಲಸವೇ ಇರಬೇಕೆಂದು ನಿಶ್ಚಯಿಸಿ, ಅತ್ತು ಕರೆದು ಕೊನೆಗೆ ಸಂಸ್ಕಾರಮಾಡುವುದಕ್ಕೋಸ್ಕರ ಶವವನ್ನು ಹೊತ್ತು ತರುತ್ತಾ, ಕಂಬಕ್ಕೆ ಒರಗಿನಿಂತಿದ್ದ ದ್ರೌಪದಿಯನ್ನು ನೋಡಿ, ”ಇವಳಿಗೋಸ್ಕರ ಕೀಚಕ ಪ್ರಾಣ ಕೊಟ್ಟ; ಈ ಕೆಟ್ಟ ಹೆಂಗಸನ್ನು ಕೊಲ್ಲಿ! ಅಥವಾ ಇಲ್ಲಿ ಕೊಲ್ಲುವುದು ಬೇಡ; ಅವನೊಡನೆ ಇವಳನ್ನು ಸುಟ್ಟುಬಿಡೋಣ; ಅದರಿಂದ ಸತ್ತಿದ್ದರೂ ಅವನಿಗೆ ಪ್ರಿಯವಾಗುವುದು“ ಎಂದು ತಮ್ಮ ಈ ಯೋಚನೆಯನ್ನು ವಿರಾಟನಿಗೆ ತಿಳಿಸಿದರು. ಅವರ ಬಲವನ್ನು ಬಲ್ಲ ವಿರಾಟನು ಹೆದರಿ ”ಹಾಗೇ ಮಾಡಿ“ ಎಂದನು. ಒಂದು ಅಪಾಯ ತಪ್ಪಿತೆಂದರೆ ಇನ್ನೊಂದು ಅಪಾಯ ಬಂತು. ಅವಳನ್ನು ಹಿಡಿದು ಹೊತ್ತುಕೊಂಡು ಹೋಗುತ್ತಿರಲು ದ್ರೌಪದಿಯು ಗಟ್ಟಿಯಾಗಿ ”ಜಯ, ಜಯಂತ, ವಿಜಯ, ಜಯತ್ಸೇನ, ಜಯದ್ಬಲ! ಈ ಸೂತರು ನನ್ನನ್ನು ಎಳೆಡುಕೊಂಡು ಹೋಗುತ್ತಿದ್ದಾರೆ! ಕೇಳಿದಿರಾ? ಅರ್ಥವಾಯಿತೇ?“ ಎಂದು ಕೂಗಿಕೊಂಡಳು. ಭೀಮನಿಗೆ ಇದು ಕಿವಿಗೆ ಬಿದ್ದಿತೋ ಇಲ್ಲವೋ, ಹಿಂದು ಮುಂದು ಯೋಚಿಸದೆ ಹಾಸಿಗೆಯಿಂದ ಛಂಗನೆ ಮೇಲೆದ್ದನು. ”ನಿನ್ನ ಮಾತು ನನಗೆ ಕೇಳಿಸಿತು. ಸೈರಂಧ್ರಿ! ಸೂತರಿಗೆ ಹೆದರಬೇಡ; ಬಂದೆ!“ ಎಂದು ಹೇಳಿ ವೇಷ ಮರೆಸಿಕೊಂಡು ಬೇರೆಬಾಗಿಲಿನಿಂದ ಹೊರಹೊರಟು ಸ್ಮಶಾನದ ಕಡೆಗೆ ಬಂದನು. ದಾರಿಯಲ್ಲಿದ್ದ ಒಂದು ಮರವನ್ನು ಕಿತ್ತು ಹಿಡಿದುಕೊಂಡು ದಂಡಧರನಾದ ಯಮನಂತೆ ಭಯಂಕರನಾಗಿ ಓಡಿಬರುತ್ತಿರಲು, ಅವನನ್ನು ನೋಡಿ ಗಂಧರ್ವ ಬಂದನೆಂದು ಹೆದರಿ ದ್ರೌಪದಿಯನ್ನು ಅಲ್ಲಿಯೇ ಬಿಟ್ಟು ಅವರು ಊರಿನ ಕಡೆಗೆ ಓಡಿದರು. ಆದರೆ ಭೀಮನು ಅವರನ್ನು ಹೋಗಗೊಡದೆ ಬಡಿದು ಬಡಿದು ನೂರೈದು ಜನರನ್ನು ಕೊಂದು ಯಮಪುರಿಗೆ ಕಳುಹಿಸಿದನು. ಅನಂತರ ಅಳುತ್ತಿದ್ದ ದ್ರೌಪದಿಯನ್ನು ಸಮಾಧಾನಮಾಡಿ ”ಈಗ ಊರಿಗೆ ಹೋಗು, ಭಯವಿಲ್ಲ! ಎಂದು ಹೇಳಿ ತಾನು ಬೇರೆ ದಾರಿಯಿಂದ ಬಂದು ಅಡಿಗೆಯ ಮನೆಯನ್ನು ಸೇರಿಕೊಂಡನು. ಕೀಚಕರು ಸತ್ತ ವರ್ತಮಾನ ಊರಲ್ಲೆಲ್ಲಾ ಹರಡಿತು. ಹೆಂಗಸರೂ ಗಂಡಸರೂ ಗುಂಪುಗುಂಪಾಗಿ ಸೇರಿದರು; ಭಯದಿಂದಲೂ ವಿಸ್ಮಯದಿಂದಲೂ ಅವರಿಗೆ ಮಾತೇ ಹೊರಡದಂತಾಯಿತು. ಅವರು ರಾಜನ ಬಳಿಗೆ ಹೋಗಿ “ದೊರೆಯೇ, ನೂರು ಸೂತರೂ ಸತ್ತು ಮಲಗಿದ್ದಾರೆ. ಈ ಸೈರಂಧ್ರಿ ಬಿಡುಗಡೆಹೊಂದಿ ಹಿಂದಿರುಗಿ ಮನೆಯ ಕಡೆಗೆ ಬರುತ್ತಿದ್ದಾಳೆ; ಅವಳು ಬಂದರೆ ಊರಲ್ಲಿ ಎಲ್ಲರಿಗೂ ಪ್ರಾಣಭಯವೇ! ಗಂಧರ್ವರು ಮಹಾಬಲಶಾಲಿಗಳು! ನೀನು ತಕ್ಕ ಕಾರ್ಯಕ್ರಮಗಳನ್ನು ಕೈಕೊಳ್ಳಬೇಕು!” ಎಂದು ಹೇಳಿಕೊಂಡರು. ಅವನು ಆ ಕೀಚಕರನ್ನೆಲ್ಲಾ ಒಟ್ಟಿಗೆ ಸೇರಿಸಿ ದಹನಮಾಡಿ ಕ್ರಿಯಾದಿಗಳನ್ನು ನಡೆಸಿಬಿಡಿ“ ಎಂದು ಅಪ್ಪಣೆಮಾಡಿ, ತುಂಬ ಭೀತಿಗೊಂಡು ಸುದೇಷ್ಣೆಯ ಬಳಿಗೆ ಹೋಗಿ ”ಸೈರಂಧ್ರಿ ಬಂದಕೂಡಲೆ ಅವಳನ್ನು ಕುರಿತು ನಾನು ಹೇಳಿದೆನೆಂದು ಹೇಳು: ಅಮ್ಮಾ ಸೈರಂಧ್ರಿ, ನೀನು ಎಲ್ಲಿಗಾದರೂ ಹೊರಟುಹೋಗು! ಗಂಧರ್ವರು ಏನುಮಾಡಿ ಬಿಡುತ್ತಾರೋ ಎಂದು ರಾಜನಿಗೆ ದಿಗಿಲು ಹತ್ತಿಬಿಟ್ಟಿದೆ’ ಎಂದು. ಗಂಧರ್ವರು ಕಾವಲಾಗಿರುವ ಅವಳೊಡನೆ ನಾನೇ ಮಾತನಾಡುವುದಕ್ಕೆ ನನಗೆ ಧೈರ್ಯವಿಲ್ಲ. ಹೆಂಗಸರು ಹೇಳಿದರೆ ತಪ್ಪಾಗುವುದಿಲ್ಲ“ ಎಂದನು. ಇತ್ತಲಾಗಿ ದ್ರೌಪದಿಯು ಹುಲಿಯನ್ನು ಕಂಡ ಜಿಂಕೆಯಂತೆ ಹೆದರಿಕೊಂಡು ಬರುತ್ತಿರಲು ಅವಳನ್ನು ಕಂಡ ಜನರು ಗಂಧರ್ವರ ಹೆದರಿಕೆಯಿಂದ ಓದಲು ಮೊದಲುಮಾಡಿದರು. ಪಾಕಶಾಲೆಯ ಹತ್ತಿರ ಬಂದಾಗ ಬಾಗಿಲಲ್ಲಿ ನಿಂತಿದ್ದ ಭೀಮಸೇನನನ್ನು ನೋಡಿ ಮುಗುಳುನಗುತ್ತ ಮೆಲ್ಲಗೆ ”ನನ್ನನ್ನು ಬಿಡುಗಡೆಮಾಡಿದ ಗಂಧರ್ವರಾಜನಿಗೆ ನಮಸ್ಕಾರ ಎಂದು ಮುಂದೆ ಹೋದಳು. ನಾಟ್ಯಶಾಲೆಗೆ ಹೋದಾಗ ಅಲ್ಲಿದ್ದ ಹುಡುಗಿಯರು ಬಳಲಿ ಬಾಡಿಹೋಗಿದ್ದ ದ್ರೌಪದಿಯನ್ನು ಕಂಡು “ಸೈರಂಧ್ರಿ, ಪುಣ್ಯವಶಾತ್​ ತಪ್ಪಿಸಿಕೊಂಡು ಬಂದೆ! ನಿನ್ನನ್ನು ಹಿಂಸೆಪಡಿಸುತ್ತಿದ್ದ ಆ ಸೂತರೆಲ್ಲಾ ಹತರಾದರು!” ಎಂದು ಸಂತೋಷಪಟ್ಟರು. ಬೃಹನ್ನಳೆಯು “ಅದು ಹೇಗೆ ಬಿಡುಗಡೆಹೊಂದಿದೆ ಸೈರಂಧ್ರಿ? ಅದು ಹೇಗೆ ಅವರೆಲ್ಲಾ ಕೊಲೆಯಾದರು? ಅದನ್ನೆಲ್ಲಾ ನಡೆದದ್ದು ನಡೆದಹಾಗೆ ಕೇಳಬೇಕೆಂದು ನನಗೆ ಆಸೆಯಾಗಿದೆ. ”ಎಂದಳು. ದ್ರೌಪದಿಯು “ಬೃಹನ್ನಳೆ! ನೀನು ಅಂತಃಪುರದಲ್ಲಿ ಸುಖವಾಗಿ ವಾಸಮಾಡಿಕೊಂಡಿದ್ದೀಯೆ; ನಿನಗೇನು ಕೆಲಸ? ಸೈರಂಧ್ರಿಯ ಕಷ್ಟ ಏನಾದರೆ ನಿನಗೇನು? ಅದರಿಂದ ದುಃಖಿತಳಾದ ನನ್ನನ್ನು ನೋಡಿ ನಗುವಂತೆ ಹೀಗೆ ಕೇಳುತ್ತಿದ್ದೀಯೆ!” ಎಂದಳು. ಬೃಹನ್ನಳೆಯು “ಎಲೈ ಶೋಭನೆ! ಬೃಹನ್ನಳೆಗೂ ತುಂಬ ದುಃಖವಾಗಿದೆ. ಆದರೇನು ಮಾಡುವುದು? ಈ ಕೀಳು ಜನ್ಮ ಬಂದಿದೆಯಲ್ಲ! ಇದು ನಿನಗೆ ಗೊತ್ತಾಗುವುದಿಲ್ಲ!” ಎಂದು ಉತ್ತರ ಕೊಟ್ಟಳು. ಅರಮನೆಗೆ ಹೋಗಲು ಸುದೇಷ್ಣೆಯು ರಾಜನಾಡಿದ ಮಾತನ್ನು ಅವಳಿಗೆ ತಿಳಿಸಿ, “ಸೈರಂಧ್ರಿ, ನಿನಗೆ ಎಲ್ಲಿಗೆ ಬೇಕೋ ಅಲ್ಲಿಗೆ ಬೇಗ ಹೊರಟುಹೋಗು! ಇಲ್ಲಿರಬೇಡ. ಅರಸನಿಗೆ ಗಂಧರ್ವರ ಹೆದರಿಕೆಯುಂಟಾಗಿದೆ. ನೀನೂ ತರುಣಿ. ತುಂಬ ರೂಪವತಿ!” ಎಂದು ಅಪ್ಪಣೆ ಮಾಡಿದಳು. ದ್ರೌಪದಿಯು, “ಅಮ್ಮಾ ಇನ್ನು ಹದಿಮೂರು ದಿನ ಮಾತ್ರ ರಾಜನು ಕ್ಷಮೆ ತೋರಲಿ; ಅಷ್ಟುಹೊತ್ತಿಗೆ ಗಂಧರ್ವರು ಕೃತಕೃತ್ಯರಾಗಿ ನನ್ನನ್ನು ಕರೆದುಕೊಂಡು ಹೋಗುತ್ತಾರೆ. ನಿನಗೂ ನಿಮ್ಮ ರಾಜನಿಗೂ ನಿಮ್ಮ ಬಂಧುಬಾಂಧವರಿಗೂ ಒಳ್ಳೆಯದನ್ನು ಮಾಡುತ್ತಾರೆ!” ಎಂದು ಕೇಳಿಕೊಂಡಳು. </span>
</p>
<p>
<span> ಇತ್ತ ಕೌರವರು ಪಾಂಡವರನ್ನು ಹುಡುಕುವುದಕ್ಕೆಂದು ಕಳುಹಿಸಿದ್ದ ಚಾರರು ಅವರನ್ನು ಎಲ್ಲಿಯೂ ಕಾಣದೆ ಹಸ್ತಿನಾವತಿಗೆ ಹಿಂತಿರುಗಿ ಬಂದು ಸಭಾಮಧ್ಯದಲ್ಲಿದ್ದ ದುರ್ಯೋಧನನನ್ನು ಕಂಡು ಹೀಗೆಂದು ವಿಜ್ಞಾಪಿಸಿದರು. -ಮಹಾರಾಜ, ನಾವು ಆ ಮಹಾರಣ್ಯವನ್ನೆಲ್ಲಾ ಶೋಧಿಸಿದೆವು. ಪಾಂಡವರು ಕಾಣಲಿಲ್ಲ; ಎಲ್ಲಿ ಹೋದರೋ ತಿಳಿಯದು. ಸೂತರು ಅವರ ರಥಗಳನ್ನು ದ್ವಾರಾವತಿಗೆ ತೆಗೆದುಕೊಂಡು ಹೋದರೆಂದು ಕೇಳಿ, ಅಲ್ಲಿ ಹೋಗಿನೋಡಲು, ಸಾರಥಿಗಳು ಬರಿಯ ರಥಗಳನ್ನು ತಂದಿದ್ದರು. ಪಾಂಡವರೂ ಇಲ್ಲ. ದ್ರೌಪದಿಯೂ ಇಲ್ಲ. ಅವರು ಅಳಿದು ಹೋಗಿರಬೇಕೆಂದೇ ನಮಗೆ ತೋರುತ್ತಿದೆ. ಈ ಸಂದರ್ಭದಲ್ಲಿ ಒಂದು ಪ್ರಿಯವಾರ್ತೆಯನ್ನು ಬಿನ್ನವಿಸಿಕೊಳ್ಳುತ್ತೇವೆ. ಅದೇನೆಂದರೆ ತ್ರಿಗರ್ತ ದೇಶವನ್ನು ಜಯಿಸಿದ ಕೀಚಕನು ರಾತ್ರಿ ಗಂಧರ್ವರಿಂದ ಹತನಾಗಿದ್ದಾನೆ. ಮುಂದೇನಪ್ಪಣೆ? ಹೇಳಬೇಕು."</span>
</p>
<p>
<span> ದುರ್ಯೋಧನನು ಈ ಮಾತನ್ನು ಕೇಳಿ ಬಹಳ ಹೊತ್ತು ಯೋಚಿಸಿ ಸಭಾಸದರನ್ನು ಕುರಿತು “ಈಗೇನು ಮಾಡಬೇಕೆಂದು ತಿಳಿಯುವುದು ಕಷ್ಟವಾಗಿದೆ. ಪಾಂಡವರ ಅಜ್ಞಾತವಾಸದ ಕಾಲವು ಮುಗಿಯುತ್ತ ಬಂತು; ಈ ವರ್ಷ ತುಂಬಿತೆಂದರೆ , ಅವರು ಪ್ರತಿಜ್ಞೆ ಪೂರೈಸಿ ವಿಷದ ಹಾವುಗಳಂತೆ ಕೋಪಾವಿಷ್ಟರಾಗಿ ನಮ್ಮ ಮೇಲೆ ಹರಿದು ಬಂದೇಬಿಡುತ್ತಾರೆ. ಮುಂಚೆಯೇ ಕಂಡುಹಿಡಿದು ಬಿಟರೆ, ತಮ್ಮ ಕೋಪವನ್ನು ನುಂಗಿಕೊಂಡು ಮತ್ತೆ ಕಾಡಿಗೆ ಹೋಗಬೇಕಾಗುವುದು; ರಾಜ್ಯವು ನಿರಾತಂಕವಾಗಿ ನಮಗೇ ಉಳಿಯುವುದು. ಆದ್ದರಿಂದ ಏನು ಮಾಡೋಣ? ಎಲ್ಲರೂ ನಿಮ್ಮ ನಿಮ್ಮ ಸಲಹೆಗಳನ್ನು ಕೊಡಿ” ಎಂದನು. ಕರ್ಣನು “ಇವರಿಗಿಂತಲೂ ಇನ್ನೂ ಗಟ್ಟಿಗರಾದ ಚಾರರನ್ನು ಕಳುಹಿಸಬೇಕು. ಅವರು ಗೋಷ್ಠಿಗಳಲ್ಲಿಯೂ ತೀರ್ಥಕ್ಷೇತ್ರಗಳಲ್ಲಿಯೂ ವಿಚಾರಮಾಡಿ, ಬೆಟ್ಟ ಗುಡ್ಡ ಗ್ರಾಮ ನಗರಗಳನ್ನು ಚೆನ್ನಾಗಿ ಹುಡುಕಬೇಕು” ಎಂದನು. ದುಶ್ಯಾಸನನು ಕರ್ಣನ ಮಾತನ್ನು ಅನುಮೋದಿಸಿ “ಅವರು ಎಲ್ಲಿಯೋ ಕಾಡುಮೃಗಗಳಿಗೆ ಸಿಕ್ಕಿ ನಾಶಹೊಂದಿರಬೇಕು; ಇಲ್ಲ ಮತ್ತಾವುದೋ ಅಪಾಯಕ್ಕೆ ಗುರಿಯಾಗಿರಬೇಕು; ಅಥವಾ ಸಮುದ್ರದಾಚೆಗೆ ಎಲ್ಲೋ ಹೋಗಿರಬೇಕು. ಆದ್ದರಿಂದ ನಿಶ್ಚಿಂತನಾಗಿ ಎಂದಿನಂತೆ ಉತ್ಸಾಹದಿಂದ ನಿನ್ನ ಕೆಲಸವನ್ನು ನೀನು ಮಾಡು!” ಎಂದನು. ದ್ರೋಣನು “ಅಂಥವರು ನಾಶಹೊಂದೋಣವೆಂದರೇನು? ಅಪಾಯಕ್ಕೆ ಒಳಗಾಗೋಣವೆಂದರೇನು? ಅವರು ಶೂರರು ವಿದ್ಯಾವಂತರು ಬುದ್ದಿವಂತರು ಜಿತೇಂದ್ರಿಯರು ಧರ್ಮಜ್ಞರು! ಅರ್ಜುನನಿದ್ದೂ ಅವರ ಯೋಗಕ್ಷೇಮವನ್ನು ನೋಡದೇ ಇರುತ್ತಾನೆಯೇ? ಅವರು ಸತ್ತಿಲ್ಲ. ಕಾಲವನ್ನು ಎದುರುನೋಡುತ್ತಿದ್ದಾರೆ ಎಂದು ನನಗೆ ತೋರುತ್ತದೆ. ಈಗ ಮಾಡಬೇಕಾದ ಕೆಲಸವನ್ನೇನೋ ಮಾಡು; ಆದರೆ ಅವರು ಶೂರರು, ಸಿಕ್ಕಲಾರರು” ಎಂದನು. ಭೀಷ್ಮನು ದ್ರೋಣನನ್ನು ಅನುಮೋದಿಸಿ “ಪಾಂಡವರು ಸತ್ತಿಲ್ಲ. ಅವರು ಸತ್ಯವ್ರತರು ಶೂರರು. ತಮ್ಮ ಪ್ರತಿಜ್ಞೆ ತೀರುವುದನ್ನು ಕಾಯುತ್ತಿದ್ದಾರೆ. ಅವರ ಧರ್ಮವು ಅವರನ್ನು ಕಾಪಾಡುತ್ತಿದೆ; ನೀತಿಜ್ಞರಾದ ಅವರ ಕಾರ್ಯಕ್ರಮವು ಇತರರಿಗೆ ಗೊತ್ತಾಗಲಾರದು; ಆದರೂ ನನ್ನ ಬುದ್ಧಿಗೆ ತೋರಿದ್ದನ್ನು ಹೇಳುತ್ತೇನೆ: ಧರ್ಮರಾಜನು ಎಲ್ಲಿರಲಿ ಅಲ್ಲಿ ಜನರು ಮತ್ಸರವನ್ನು ಬಿಟ್ಟಿರುತ್ತಾರೆ; ಧರ್ಮ ನಿರತರಾಗಿರುತ್ತಾರೆ; ಯಜ್ಞಯಾಗಾದಿಗಳು ನಡೆಯುತ್ತಿರುತ್ತವೆ; ಮಳೆಬೆಳೆಗಳು ಚೆನ್ನಾಗಿ ಆಗುತ್ತವೆ. ಕಾಳುಕಡ್ಡಿಗಳಲ್ಲಿ ರುಚಿಯಿರುತ್ತದೆ. ಹಣ್ಣಿನಲ್ಲಿ ರಸವಿರುತ್ತದೆ. ಹೂವಿನಲ್ಲಿ ವಾಸನೆಯಿರುತ್ತದೆ. ಗಾಳಿ ಹಿತವಾಗಿ ಬೀಸುತ್ತದೆ. ಹಸುಗಳು ಮೈಕೈ ತುಂಬಿಕೊಂಡು, ರುಚಿಯಾದ ಹಾಲು ಮೊಸರು ತುಪ್ಪಗಳು ಧಂಡಿಯಾಗಿರುತ್ತವೆ. ಆ ಪ್ರದೇಶವೇ ನಗುಮುಖವನ್ನು ತಾಳಿರುತ್ತದೆ. ಇಂಥ ಕಡೆಯಲ್ಲಿ ಅವರು ಮರಸಿಕೊಂಡಿರಬೇಕು. ಇಷ್ಟಲ್ಲದೆ ಅವರ ವಿಚಾರ ಬೇರೆ ಏನೂ ಹೇಳಲು ನನಗೆ ತೋರುವುದಿಲ್ಲ. ಯುಧಿಷ್ಠಿರನ ಸ್ವರೂಪವನ್ನು ಬ್ರಾಹ್ಮಣರೂ ಪೂರ್ತಿಯಾಗಿ ಅರಿಯಲಾರರು. ಇನ್ನು ಸಾಧಾರಣ ಜನರು ಏನು ತಿಳಿದಾರು? ಇದನ್ನು ನೀನು ನಂಬುವುದಾದರೆ, ವಿಚಾರಮಾಡಿ ಯಾವುದು ಹಿತವಾಗುತ್ತದೆಯೋ ಅದನ್ನು ಜಾಗ್ರತೆಯಾಗಿ ಮಾಡು” ಎಂದನು. ಕೃಪನು ಅವರನ್ನು ತೀರ್ಥಕ್ಷೇತ್ರಾದಿಗಳಲ್ಲಿ ಹುಡುಕಿಸು; ಜೊತೆಗೆ ಪ್ರಕೃತಕ್ಕೆ ಯಾವುದು ಅಗತ್ಯವೋ ಅಂಥ ಕಾರ್ಯನೀತಿಯನ್ನು ಅವಲಂಬಿಸು; ಎಂಥ ಸಾಧಾರಣ ಶತ್ರುಗಳಾದರೂ ಅವರನ್ನು ಅಲಕ್ಷ್ಯ ಮಾಡತಕ್ಕದ್ದಲ್ಲ; ಅಂಥದರಲ್ಲಿ ಎಲ್ಲಾ ಅಸ್ತ್ರ ಶಸ್ತ್ರಗಳನ್ನೂ ಕುಶಲತೆಯಿಂದ ಉಪಯೋಗಿಸಿ ಯುದ್ಧಮಾಡಬಲ್ಲ ಪಾಂಡವರ ವಿಚಾರದಲ್ಲಿ ಹೇಳಬೇಕಾದದ್ದೇನು? ಈಗ ಪಾಂಡವರು ಗುಪ್ತರಾಗಿದ್ದಾರೆ; ಆದರೆ ಮುಂದೆ ಹೊರಕ್ಕೆ ಬಂದೇಬರುತ್ತಾರೆ; ಆಗ ಅವರ ಬಲವನ್ನೂ ತೇಜಸ್ಸನ್ನೂ ಎದುರಿಸಬೇಕಾದರೆ ನಿನ್ನ ಸೈನ್ಯವನ್ನೂ ಕೋಶವನ್ನೂ ವ್ಯವಸ್ಥೆಗೊಳಿಸಿ ಕೊಳ್ಳಬೇಕು; ಇದನ್ನು ನಿಶ್ಚಯಮಾಡಿಕೊಂಡು ಸಕಾಲದಲ್ಲಿ ತಕ್ಕ ಕಾರ್ಯವನ್ನು ಕೈಕೊಂಡರೆ ನೀನು ಬಲಿಷ್ಠರಾದ ಶತ್ರುಗಳೊಡನೆ ಯುದ್ಧಮಾಡುವುದು ಸಾಧ್ಯವಾಗಿ ಮುಂದೆ ಸುಖವಾಗಿರುತ್ತೀಯೆ“ ಎಂದನು. ಅನಂತರ ತ್ರಿಗರ್ತದೇಶದ ರಾಜನಾದ ಸುಶರ್ಮನು ”ಮತ್ಸ್ಯರಾಜನು ನನ್ನ ರಾಜ್ಯವನ್ನು ಅನೇಕವೇಳೆ ಮುತ್ತಿ ಗೋಳಾಡಿಸಿದ್ದಾನೆ; ಅವನ ಸೇನಾಪತಿಯಾಗಿದ್ದ ಕೀಚಕನು ಪಾಪಕಾರ್ಯಮಾಡಿ ಗಂಧರ್ವರಿಂದ ಹತನಾಗಿದ್ದಾನೆ. ಅವನ ಸಾವಿನಿಂದ ಅ ರಾಜನು ದರ್ಪವಡಗಿ ನಿಸ್ಸಹಾಯನಾಗಿದ್ದಾನೆ. ಆದ್ದರಿಂದ ನೀನು ಒಪ್ಪುವುದಾದರೆ ಆತನ ದೇಶದ ಮೇಲೆ ದಂಡೆತ್ತಿ ಹೋಗೋಣ. ಆ ಪ್ರಾಂತವು ಧನಧಾನ್ಯ ಸಮೃದ್ಧವಾದದ್ದು. ಅದಕ್ಕೆ ಮುತ್ತಿಗೆ ಹಾಕಿದರೆ ರತ್ನಾಭರಣಗಳನ್ನೂ ನಾನಾವಿಧವಾದ ಸಂಪತ್ತನ್ನೂ ಕೊಳ್ಳೆ ಹೊಡೆದುಕೊಂಡು ಬರಬಹುದು. ಅವನ ರಾಜ್ಯವನ್ನು ಒಂದೊಂದು ಊರಾಗಿಯೊ ಒಂದೊಂದು ಭಾಗವಾಗಿಯೋ ತೆಗೆದುಕೊಳ್ಳೋಣ; ಇಲ್ಲದಿದ್ದರೆ ಅವನ ನಗರಕ್ಕೆ ಮುತ್ತಿಗೆಹಾಕಿ ಅವನ ಸಾವಿರರರ ಗೋವುಗಳನ್ನು ಹಿಡಿದುಕೊಂಡು ಬರೋಣ. ಅವನೊಡನೆ ಸಂಧಿಮಾಡಿಕೊಂಡು ಅವನ ಪೌರುಷವನ್ನು ಅಡಗಿಸಿಬಿಡೋಣ; ಇಲ್ಲದಿದ್ದರೆ ಸೈನ್ಯವನ್ನೆಲ್ಲಾ ಕೊಂದು ಅವನನ್ನು ವಶಪಡಿಸಿಕೊಳ್ಳೋಣ; ಹೀಗೆ ಅವನನ್ನು ಹದಕ್ಕೆ ತಂದರೆ ನಿನ್ನ ಬಲವು ಹೆಚ್ಚುವುದಲ್ಲದೆ ನಾವೂ ಸುಖವಾಗಿರಬಹುದು“ ಎಂದನು. ಕರ್ಣನು ಅದನ್ನು ಅನುಮೋದಿಸಿ”ಸುಶರ್ಮನ ಮಾತು ಸೂಕ್ತವಾಗಿದೆ. ಆದ್ದರಿಂದ ಸೈನ್ಯವನ್ನು ಕೂಡಿಹಾಕಿಕೊಂಡು ಹೊರಡೋಣ; ಭೀಷ್ಮದ್ರೋಣಾದಿಗಳು ತಕ್ಕ ಕ್ರಮವನ್ನು ವಿಧಿಸಲಿ; ನಾವೆಲ್ಲಾ ಒಟ್ಟು ಆಲೋಚನೆಮಾಡಿ ವಿರಾಟನ ಮೇಲೆ ಚೈತ್ರಯಾತ್ರೆ ನಡೆಸೋಣ; ಆಸ್ತಿಪಾಸ್ತಿಗಳನ್ನೂ ಬಲಪೌರುಷಗಳನ್ನೂ ಕಳೆದುಕೊಂಡ ಆ ಪಾಂಡವರಿಂದ ನಮಗೆ ಆಗಬೇಕಾದದ್ದೇನು? ಅವರೆಲ್ಲಾ ನಾಶವಾಗಿದ್ದರೂ ಆಗಿರಬಹುದು“ ಎಂದನು. ಅದನ್ನು ದುರ್ಯೋಧನನು ಒಪ್ಪಿ ತನ್ನ ತಮ್ಮನಾದ ದುಶ್ಯಾಸನನನ್ನು ಕರೆದು ”ಹಿರಿಯರೊಡನೆ ಆಲೋಚಿಸಿ ಸೇನೆಯನ್ನು ಸೇರಿಸು; ಕೌರವರೆಲ್ಲಾ ಹೊರಡೋಣ; ಸುಶರ್ಮನು ತ್ರಿಗರ್ತರನ್ನೊಡಗೊಂಡು ಹೋಗಿ ವಿರಾಟರಾಜ್ಯವನ್ನು ಮುತ್ತಲಿ; ಅವನ ಗೋವುಗಳನ್ನು ಹಿಡಿಯಲಿ; ಆಮೇಲೆ ನಾವು ಒಂದುದಿನ ಬಿಟ್ಟುಕೊಂಡು ಹೊರಡೋಣ!“ ಎಂದು ಅಪ್ಪಣೆ ಮಾಡಿದನು. ಅದರಂತೆ ಸುಶರ್ಮನು ಹೋಗಿ ವಿರಾಟನ ಗೋವುಗಳನ್ನು ಹಿಡಿಯಲು ಅವುಗಳನ್ನು ಕಾಯುತ್ತಿದ್ದ ಗೊಲ್ಲರು ಈ ವಿಷಯವನ್ನು ಸಭೆಯಲ್ಲಿದ್ದ ರಾಜನಿಗೆ ತಿಳಿಸಿದರು. ಕೂಡಲೇ ರಾಜನೂ ಅವನ ತಮ್ಮಂದಿರಾದ ಶತಾನೀಕ, ಮದಿರಾಶ್ವರೂ, ವಿರಾಟನ ಹಿರಿಯ ಮಗನಾದ ಶಂಖನೂ, ಕವಚತೊಟ್ಟು ಯುದ್ದಕ್ಕೆ ಸಿದ್ಧರಾದರು. ಆಗ ವಿರಾಟನು ತನ್ನ ತಮ್ಮನಾದ ಶತಾನೀಕನನ್ನು ಕರೆದು ”ಕಂಕ, ಬಲ್ಲವ, ತಂತ್ರಿಪಾಲ, ದಾಮಗ್ರಂಥಿ, ಇವರೂ ಯುದ್ಧಮಾಡಬಲ್ಲರೆಂದು ನನಗೆ ತೋರುತ್ತದೆ. ಆದ್ದರಿಂದ ಅವರಿಗೂ ಕವಚಗಳನ್ನು ಕೊಡು; ರಥಗಳನ್ನೂ ಅಯುಧಗಳನ್ನೂ ಕೊಡು; ವೀರರ ಮೈಕಟ್ಟು ಉಳ್ಳ ಇವರು ಯುದ್ಧಮಾಡಲಾರರೆಂದು ನನಗೆ ಎಂದೂ ಎನ್ನಿಸಿಲ್ಲ “ ಎಂದನು. ಈ ರಾಜಾಜ್ಷೆಯನ್ನು ಅವರು ಪಾಂಡವರಿಗೆ ತಿಳಿಸಲು ಅವರು ಸಂತೋಷದಿಂದ ಒಪ್ಪಿಕೊಂಡರು. ಹೀಗೆ ಎಲ್ಲರೂ ಒಟ್ಟುಗೂಡಿ ಊರುಬಿಟ್ಟು ಹೊರಹೊರಟು ಸಂಜೆಯ ಹೊತ್ತಿಗೆ ತ್ರಿಗರ್ತರನ್ನು ಕಂಡರು. ಕೂಡಲೆ ಯುದ್ಧಕ್ಕೆ ಮೊದಲಾಯಿತು; ಕತ್ತಿ ಪಟ್ಟಿಶ ಪ್ರಾಸ ಶಕ್ತಿ ತೋಮರ ಮುಂತಾದ ಆಯುಧಗಳನ್ನು ಹಿಡಿದು ಎರಡು ಕಡೆಯವರೂ ಹೋರಾಡಿ ಅನೇಕರನ್ನು ಕೊಂದರು. ಆದರೂ ಯಾರೂ ಹಿಮ್ಮೆಟ್ಟಲಿಲ್ಲ. ಅಷ್ಟರಲ್ಲಿ ಸಂಜೆಯಾಯಿತು. ಕತ್ತಲಿಯಿಂದಲೂ ಧೂಳಿನಿಂದಲೂ ಕಣ್ಣುಕಾಣದೆ ಯುದ್ಧ ನಿಂತಿತು; ಆದರೆ ಸ್ವಲ್ಪ ಹೊತ್ತಿನಲ್ಲಿ ಚಂದ್ರೋದಯವಾಗಿ ಎಲ್ಲವೂ ಸ್ಪಷ್ಟವಾಗಿ ಕಾಣಿಸುವಂತಾಗಲು ಮತ್ತೆ ಯುದ್ದ ಮೊದಲಾಯಿತು. ಸುಶರ್ಮನೂ ಅವನ ತಮ್ಮನಾದ ಸುವರ್ಮನೂ ವಿರಾಟನನ್ನು ಅಟ್ಟಿಸಿಕೊಂಡು ಬಂದು ಅವನ ಕುದುರೆಗಳನ್ನೂ ಸಾರಥಿಯನ್ನೂ ಕೊಂದು ಅವನನ್ನು ಸೆರೆಹಿಡಿದು ತಮ್ಮ ರಥದಲ್ಲಿ ಕೂಡಿಸಿಕೊಂಡು ಹೊರಟರು. ಇದನ್ನು ನೋಡಿ ಮತ್ಸ್ಯಸೈನ್ಯವೆಲ್ಲಾ ಹೆದರಿ ಓಡುತ್ತಿರಲು ಧರ್ಮರಾಜನು ಭೀಮನನ್ನು ಕುರಿತು, ”ಭೀಮಸೇನ, ವಿರಾಟನು ಸುಶರ್ಮನಿಗೆ ಸೆರೆಸಿಕ್ಕಿದನು; ಅವನನ್ನು ಬಿಡಿಸು ಹೋಗು; ಇಷ್ಟು ದಿನವೂ ಅವನ ಆಶ್ರಯದಲ್ಲಿ ಸುಖವಾಗಿ ಇದ್ದೆವು; ಅದಕ್ಕೆ ಪ್ರತಿಫಲವಾಗಿ ನಾವು ಅವನಿಗೆ ಸಹಾಯಮಾಡಬೇಕು“ ಎಂದನು. ಭೀಮಸೇನನು ಆಗಲೆಂದು ಸಿದ್ಧನಾಗಿ ”ಇದೋ ಈ ಮರದ ಬುಡವು ಗದೆಯ ತಲೆಯಂತಿದೆ. ಇದನ್ನು ಕಿತ್ತುತಂದು ಶತ್ರುಗಳನ್ನು ಸದೆಬಡಿದು ವಿರಾಟನನ್ನು ಬಿಡಿಸಿಕೊಂಡು ಬರುತ್ತೇನೆ“ ಎಂದು ಆ ಮರವನ್ನು ಪರೀಕ್ಷಿಸುತ್ತಿರಲು ಧರ್ಮರಾಜನು ಅವನನ್ನು ನೋಡಿ ”ಈ ಸಾಹಸ ಬೇಡ ಭೀಮ! ಮರವನ್ನು ಕಿತ್ತುತಂದು ಅತಿಮಾನುಷವಾದ ಕಾರ್ಯ ಮಾಡಿದಿಯೆಂದರೆ, ನೀನು ಭೀಮನೇ ಎಂದು ಜನಗಳಿಗೆ ತಿಳಿದುಹೋಗುತ್ತದೆ. ಆದ್ದರಿಂದ ಬಿಲ್ಲೋ ಕತ್ತಿಯೋ ಶಕ್ತ್ಯಾಯುಧವೋ ಯಾವುದು ಬೇಕೋ ಅದನ್ನು ಹಿಡಿದು ಯುದ್ಧಮಾಡಿ ಬೇಗ ರಾಜನನ್ನು ಬಿಡಿಸಿಕೊಂಡಉ ಬಾ; ಯಮಳರೂ ನಿನ್ನ ಬೆಂಬಲಕ್ಕಿರಲಿ!“ ಎಂದನು. ಅವರು ಹೊರಟಿದ್ದನ್ನು ನೋಡಿ ವಿರಾಟನ ಸೈನ್ಯವೂ ಹಿಂತಿರುಗಿ ನಿಂತು ಧೈರ್ಯದಿಂದ ಯುದ್ಧಮಾಡಿತು. ಪಾಂಡವರು ಸಾವಿರ್ಚಿರ್ಚಿ ಜನ ಶತ್ರುಗಳನ್ನು ಕೊಂದರು. ಕೊನೆಗೆ ಭೀಮನು ಸುಶರ್ಮನ ಮೇಲೆ ನುಗ್ಗಿಬಂದು ಅವನ ರಥದ ಕುದುರೆಗಳನ್ನೂ ಬೆಂಗಾವಲಿನವರನ್ನೂ ಸಾರಥಿಯನ್ನೂ ಕೊಂದು ಕೆಡವಿದನು. ಆಗ ವಿರಾಟನು ಸುಶರ್ಮನ ಗದೆಯನ್ನೇ ತೆಗೆದುಕೊಂಡು ಅದರಿಂದ ಅವನನ್ನು ಬಲವಾಗಿ ಹೊಡೆದು ಮುದುಕನಾದರೂ ಪ್ರಾಯದವನಂತೆ ಯುದ್ಧರಂಗದಲ್ಲೆಲ್ಲಾ ಗದೆಹಿಡಿದು ಗುಡುಗಾಡಿದನು. ಭೀಮನು ತನ್ನ ರಥದಿಂದ ಹಾರಿ ಸಿಂಹವು ಒಂದು ಕ್ಷುದ್ರಮೃಗವನ್ನು ಹಿಡಿಯುವಂತೆ ಸುಶರ್ಮನನ್ನು ಹಿಡಿದನು. ಇದನ್ನು ನೋಡಿದ ಕೂಡಲೆ ತ್ರಿಗರ್ತ ಸೈನ್ಯವು ಭಯದಿಂದ ಚದರಿ ಹಿಮ್ಮೆಟ್ಟಿತು. ಪಾಂಡವರು ಹೀಗೆ ಸುಶರ್ಮನನ್ನು ಜಯಿಸಿ ಹಸುಗಳನ್ನು ಹಿಂತಿರುಗಿಸಿಕೊಂಡು ಬಂದರು. ರಾತ್ರಿ ಯುದ್ಧರಂಗದಲ್ಲಿಯೇ ಕಳೆಯಿತು. ವಿರಾಟನು ಪಾಂಡವರ ಅಮಾನುಷ ಪರಾಕ್ರಮವನ್ನು ಮೆಚ್ಚಿ, ”ನಿಮ್ಮ ಪರಾಕ್ರಮದಿಂದ ನಾನು ಬಿಡುಗಡೆ ಹೊಂದಿದೆಲ ನಿಮಗೆ ಏನು ಕೊಟ್ಟರೂ ಹೆಚ್ಚಲ್ಲ; ಈ ರಾಜ್ಯವೇ ನಿಮ್ಮದು; ನಿಮಗೆ ಹೇಗೆ ಬೇಕಾದರೆ ಹಾಗೆ ಇರಿ“ ಎನ್ನಲು, ಪಾಂಡವರು ”ರಾಜನೇ ನಿನ್ನ ಮಾತನ್ನು ಕೇಳಿ ಸಂತೋಷವಾಯಿತು; ನೀನು ಸಾಧುಸ್ವಭಾವದವನು. ಸುಖದಿಂದಿರು. ಈಗ ಊರಿಗೆ ದೂತರನ್ನು ಕಳುಹಿಸಿ ನಿನ್ನ ವಿಜಯವನ್ನು ಘೋಷಿಸುವಂತೆ ತಿಳಿಸು" ಎಂದರು. </span>
</p>
<p>
<span> ಅತ್ತಲಾಗಿ ವಿರಾಟರಾಜನು ಸುಶರ್ಮನಿಗೆ ಸೆರೆಸಿಕ್ಕಿದ ತನ್ನ ಹಸುಗಳನ್ನು ಬಿಡಿಸಿಕೊಳ್ಳುವುದಕ್ಕೆ ಹೊರಡಲು ಇತ್ತಲಾಗಿ ದುರ್ಯೋಧನನು ಭೀಷ್ಮ ದ್ರೋಣ ಕರ್ಣ ಕೃಪ ಅಶ್ವತ್ಥಾಮ ಮುಂತಾದವರೊಡನೆ ಹೊರಟು ವಿರಾಟನ ಗೋವುಗಳನ್ನುಮತ್ತೊಂದು ಕಡೆ ಹಿಡಿದನು. ಅದನ್ನು ನೋಡಿ ಗೊಲ್ಲರ ಮುಖ್ಯಸ್ಥನು ಅರಮನೆಗೆ ಓಡಿಬಂದು ವಿರಾಟನ ಮಗನಾದ ಭೂಮಿಂಜಯ ಅಥವಾ ಉತ್ತರನನ್ನು ಕಂಡು “ರಾಜಪುತ್ರ ನಿನ್ನ ಹಸುಗಳು ಸೂರೆಯಾಗುತ್ತಿವೆ; ಹೊರಡು; ಅವುಗಳನ್ನು ಉಳಿಸು! ರಾಜನಿಲ್ಲದಾಗ ನೀನೇ ರಾಜ; ’ನನ್ನ ಮಗ ನನಗೆ ಅನುರೂಪನಾದವನು; ಶೂರ; ವೀರ; ಶಸ್ತ್ರಾಸ್ತ್ರ ನಿಪುಣನಾದ ಯೋಧ!‘ ಎಂದು ಮಹಾರಾಜನು ನಿನ್ನನ್ನು ತುಂಬಿದ ಸಭೆಯಲ್ಲಿ ಶ್ಲಾಘಿಸುತ್ತಿರಲಿಲ್ಲವೋ? ಅವನ ಮಾತನ್ನು ನಿಜಮಾಡು. ಕೌರವರನ್ನು ಗೆದ್ದು ಹಸುಗಳನ್ನು ಹಿಂತೆಗೆದುಕೊಂಡು ಬಾ, ಈಗ ರಾಜ್ಯಕ್ಕೆ ನೀನೇ ದಿಕ್ಕು!” ಎಂದು ಪ್ರಾರ್ಥಿಸಿದನು. ಈ ಮಾತುಗಳನ್ನು ಗೊಲ್ಲನು ಆಡಿದಾಗ, ಉತ್ತರನು ಅಂತಃಪುರದಲ್ಲಿ ಹೆಂಗಸರ ಮಧ್ಯದಲ್ಲಿದ್ದನು. ಈಗ ಅವರ ಮುಂದೆಯೇ ಗೊಲ್ಲನನ್ನು ಕುರಿತು ಹೀಗೆಂದನು-“ಒಬ್ಬ ಸಮರ್ಥನಾದ ಸಾರಥಿ ಸಿಕ್ಕಿದರೆ, ಗೋವುಗಳನ್ನು ಬಿಡಿಸಿಕೊಂಡು ಬರಲು ನಾನು ಈಗಲೇ ಬಿಲ್ಲು ಹಿಡಿದು ಹೊರಟುಬಿಟ್ಟೇನು! ಆದರೆ ಅಂಥವರನ್ನು ಯಾರನ್ನೂ ಕಾಣೆನಲ್ಲಾ! ನನಗೆ ತಕ್ಕ ಸಾರಥಿ ಯಾರಾದರೂ ಇದ್ದರೆ ನೋಡಿ.ಇಪ್ಪತ್ತೆರಡು ದಿನ ನಡೆಯಿತಲ್ಲ ದೊಡ್ಡಯುದ್ಧ, ಅದರಲ್ಲಿ ನನ್ನ ಸಾರಥಿ ಹತನಾಗಿಬಿಟ್ಟ. ಹಾಗೆ ಕುದುರೆಗಳನ್ನು ನಡೆಸಬಲ್ಲ ಒಬ್ಬ ಸಾರಥಿ ಈಗ ಸಿಕ್ಕಿದರೆ, ಆನೆ ಕುದುರೆ ರಥಗಳಿಂದ ತುಂಬಿದ ಶತ್ರು ಸೈನ್ಯದೊಳಕ್ಕೆ ನುಗ್ಗಿ ಭೀಷ್ಮ ದ್ರೋಣ ಕರ್ಣ ಕೃಪ ಆಶ್ವತ್ಥಾಮಾದಿಗಳನ್ನು ಇಂದ್ರನು ರಾಕ್ಷಸರನ್ನು ಹೆದರಿಸಿ ಅಟ್ಟಿದ ಹಾಗೆ ಅಟ್ಟಿಬಿಟ್ಟು ಈ ಕ್ಷಣ ಹಸುಗಳನ್ನು ಹಿಂದಕ್ಕೆ ತಂದುಬಿಟ್ಟೇನು! ಏನು ಮಾಡಲಿ ನಾನು ಅಲ್ಲಿಗೆ ಹೋಗುವುದಕ್ಕಾಗುವಂತಿಲ್ಲವಲ್ಲ! ಇವನು ಯಾರು ಹೀಗೆ ಅಸ್ತ್ರಪ್ರಯೋಗಮಾಡುವವನು! ಸಾಕ್ಷಾತ್​ ಅರ್ಜುನನೇಯೋ’ ಎಂದು ಕೌರವರು ನನ್ನ ವೀರ್ಯವನ್ನು ನೋಡುತ್ತಿದ್ದರು!” ದ್ರೌಪದಿಯು ಈ ಮಾತನ್ನು ಕೇಳಿ, ಉತ್ತರನು ಅರ್ಜುನನ ಹೆಸರೆತ್ತಿದ್ದನ್ನು ಸಹಿಸಲಾರದೆ, ಮುಂದೆ ಬಂದು, ಸಂಕೋಚ ಪಡುವವಳಂತೆ ನಟಿಸುತ್ತ “ಬೃಹನ್ನಳೆಯು ಪಾರ್ಥನಿಗೆ ಸಾರಥಿಯಾಗಿದ್ದಳು; ಅವನ ಶಿಷ್ಯಳು; ಧನುರ್ವಿದ್ಯೆಯಲ್ಲಿ ಅವನಿಗೆ ಸರಿಸಮಳು; ಖಾಂಡವವನ ದಹನದಲ್ಲಿ ಅವಳೇ ಅರ್ಜುನನಿಗೆ ಸಾರಥ್ಯ ಮಾಡಿದಳು; ಅವಳಿಗೆ ಸಮನಾದ ಸಾರಥಿ ಇನ್ನಿಲ್ಲ. ಆದ್ದರಿಂದ ನಿನ್ನ ತಂಗಿ ಉತ್ತರೆಯೊಡನೆ ಹೇಳಿಕಳುಹಿಸು. ಅವಳ ಮಾತೆಂದರೆ ಬೃಹನ್ನಳೆ ತೆಗೆದುಹಾಕುವುದಿಲ್ಲ; ಅವಳು ಸಾರಥಿಯಾದರೆ ಎಲ್ಲ ಕೌರವರನ್ನೂ ಖಂಡಿತವಾಗಿ ಗೆದ್ದು ಗೋವುಗಳನ್ನು ಹಿಂದಕ್ಕೆ ತರುತ್ತೀಯೆ” ಎಂದಳು. ಅದರಂತೆ ಉತ್ತರನು ತಂಗಿಯನ್ನು ಕರೆದು ಬೃಹನ್ನಳೆಯನ್ನು ಕರೆತರುವಂತೆ ಹೇಳಿಕಳುಹಿಸಲು ಅವಳು ಅರ್ಜುನನಲ್ಲಿಗೆ ಬಂದು ತುಂಬ ವಿಶ್ವಾಸವನ್ನು ವ್ಯಕ್ತಪಡಿಸುತ್ತ “ನೋಡು ಬೃಹನ್ನಳೆ! ಕೌರವರು ನಮ್ಮ ಹಸುಗಳನ್ನು ಹಿಡಿದುಕೊಂಡು ಹೋಗುತ್ತಿದ್ದಾರೆ. ನಮ್ಮ ಅಣ್ಣ ಧನುರ್ಧಾರಿಯಾಗಿ ಅವರ ಮೇಲೆ ಯುದ್ಧಕ್ಕೆ ಹೊರಟಿದ್ದಾನೆ. ಆದರೆ ಈಗ ಸ್ವಲ್ಪ ದಿವಸದ ಹಿಂದೆ ಅವನ ಸಾರಥಿ ಯುದ್ಧದಲ್ಲಿ ಸತ್ತು ಹೋದ. ಆದ್ದರಿಂದ ಅವನಿಗೆ ತಕ್ಕ ಸಾರಥಿಯಿಲ್ಲದಂತಾಗಿದೆ. ನೀನು ಅವನ ಸಾರಥಿಯಾಗಿ ರಥವನ್ನು ನಡೆಸು. ಬೃಹನ್ನಳೆ! ರಥ ನಡೆಸುವುದರಲ್ಲಿ ನೀನು ತುಂಬ ಬುದ್ಧಿವಂತಳೆಂದು ಸೈರಂಧ್ರಿ ಹೇಳಿದಳು. ಹಸುಗಳನ್ನು ಕೌರವರು ತುಂಬ ದೂರ ಅಟ್ಟಿಕೊಂಡು ಹೋಗಿಬಿಡುತ್ತಾರೆ; ಆದ್ದರಿಂದ ನೀನು ಸಾರಥ್ಯ ಮಾಡಿಕೊಡು. ಬೃಹನ್ನಳೆ, ನಾನು ಇಷ್ಟು ವಿಶ್ವಾಸದಿಂದ ಕೇಳಿಕೊಂಡರೂ ನೀನು ಒಪ್ಪಿಕೊಳ್ಳದೆ ತಿರಸ್ಕರಿಸಿದೆಯಾದರೆ, ನಾನು ಪ್ರಾಣ ಕಳೆದುಕೊಂಡು ಬಿಡುತ್ತೇನೆ!” ಎಂದು ಕೇಳಿಕೊಂಡಳು. ಅರ್ಜುನನು ಒಪ್ಪಿಕೊಂಡು ಹೊರಟನು; ಅವನ ಹಿಂದೆ ಉತ್ತರೆಯು ಸಲಗದ ಹಿಂದೆ ಹೆಣ್ಣುಮರಿಯು ಹೋಗುವಂತೆ ಹೋದಳು. ಉತ್ತರನು ಅವರನ್ನು ನೋಡಿ ದೂರದಿಂದಲೇ “ಬೃಹನ್ನಳೆ! ಖಾಂಡವದಹನದಲ್ಲಿ ನೀನು ಅರ್ಜುನನಿಗೆ ಸಾರಥಿಯಾಗಿದ್ದೆಯಂತೆ!-ಸೈರಂಧ್ರಿ ಹೇಳಿದಳು; ಅವಳು ಪಾಂಡವರ ವಿಚಾರವನ್ನು ಚೆನ್ನಾಗಿ ಬಲ್ಲಳು. ಈಗ ನನಗೂ ಸಾರಥಿಯಾಗಿ ನನ್ನ ರಥವನ್ನು ನಡೆಸಿಕೊಡು! ಕೌರವರು ಹಸುಗಳನ್ನು ಅಪಹರಿಸಿಕೊಂಡು ಹೋಗಿದ್ದಾರೆ; ನಾನು ಅವರ ಮೇಲೆ ಯುದ್ಧ ಮಾಡಬೇಕಾಗಿ ಬಂದಿದೆ!” ಎಂದನು. ಬೃಹನ್ನಳೆಯು “ರಾಜಪುತ್ರ! ನಾನು ಯುದ್ಧ ಮಧ್ಯದಲ್ಲಿ ಸಾರಥ್ಯವನ್ನೇನು ಮಾಡಬಲ್ಲೆ? ಗೀತವೋ ನೃತ್ಯವೋ ವಾದ್ಯವೋ ನನ್ನ ಕೆಲಸ ನಿನಗೆ ಶುಭವಾಗಲಿ! ನನಗೇಕೆ ಸಾರಥ್ಯ! ಎಂದಳು. ಉತ್ತರನು ಬಿಡಲಿಲ್ಲ. ”ಗೀತವೋ ನೃತ್ಯವೋ ಏನಾದರೂ ಆಗಿರಲಿ ನಿನ್ನ ಕೆಲಸ! ಬೇಗ ನನ್ನ ರಥದ ಮೇಲೆ ಬಂದು ಕುಳಿತು ಕುದುರೆಗಳನ್ನು ನಡೆಸು!“ ಎಂದು ನಿರ್ಬಂಧಪಡಿಸಿದನು. ಅರ್ಜುನನಿಗೆ ಇದೆಲ್ಲಾ ಒಂದು ವಿನೋದ. ಆದ್ದರಿಂದ, ಎಲ್ಲ ತಿಳಿದವನಾಗಿದ್ದರೂ ಏನೂ ತಿಳಿಯದವನಂತೆ ಉತ್ತರೆಯ ಮುಂದೆ ನಾನಾ ಹಾಸ್ಯ ಚೇಷ್ಟೆಗಳನ್ನು ಮಾಡಿದನು. ಕವಚವನ್ನು ತಂದು ಕೊಟ್ಟಾಗ ಅದನ್ನು ತೊಟ್ಟುಕೊಂಡೇ ಕಾಣನೋ ಎಂಬಂತೆ ಮೇಲಕ್ಕೆಸೆದು ಅದಕ್ಕೆ ಮೈಯೊಡ್ಡಿದನು. ಅದನ್ನು ನೋಡಿ ಅಲ್ಲಿದ್ದ ಹುಡುಗಿಯರೆಲ್ಲ ನಕ್ಕರು. ಬೃಹನ್ನಳೆಯು ಕಕ್ಕಾಬಿಕ್ಕಿಯಾಗಿ ಆಡುವುದನ್ನು ಕಂಡು ಉತ್ತರನು ತಾನೇ ಬಂದು ಕವಚವನ್ನು ತೊಡಿಸಿದನು. ರಥಕ್ಕೆ ಸಿಂಹಧ್ವಜವನ್ನು ಎತ್ತಿ ಕಟ್ಟಿಸಿ, ಬಿಲ್ಲು ಬಾಣಗಳನ್ನು ತುಂಬಿಸಿ, ಹೊರಡಲು ಸಿದ್ಧವಾದನು. ಅದನ್ನು ನೋಡಿ ಉತ್ತರೆಯೂ ಅವಳ ಜೊತೆ ಹುಡುಗಿಯರೂ ”ಬೃಹನ್ನಳೆ! ಯುದ್ಧರಂಗದಿಂದ ನಮ್ಮ ಬೊಂಬೆಗಳಿಗೆ ಉಡಿಸುವುದಕ್ಕೆ ಅಂದ ಚೆಂದವಾದ ಬಟ್ಟೆಗಳನ್ನು ತಂದುಕೊಡು!“ ಎಂದರು. ಅರ್ಜುನನು ನಗುತ್ತ”ಉತ್ತರನು ಯುದ್ಧದಲ್ಲಿ ಮಹಾರಥರನ್ನು ಗೆಲ್ಲುವುದಾದರೆ, ನಾನು ಸೊಗಸಾದ ಸುಂದರವಾದ ಬಟ್ಟೆಗಳನ್ನು ತಂದುಕೊಡುತ್ತೇನೆ!“ ಎಂದು ಕುದುರೆಗಳನ್ನು ಚಪ್ಪರಿಸಿದನು. ರಥವು ವಾಯುವೇಗದಲ್ಲಿ ಹೊರಟಿತು. ಸ್ವಲ್ಪ ಹೊತ್ತಿನಲ್ಲಿಯೇ ಅವರು ರಾಜಧಾನಿಯನ್ನು ದಾಟಿ ಸ್ಮಶಾನದ ಹತ್ತಿರಕ್ಕೆ ಬರಲು ಸಾಗರದಂತೆ ಮೊರೆಯುತ್ತಿದ್ದ ಒಂದು ದೊಡ್ಡದಾದ ದಟ್ಟವಾದ ಕಾಡಿನಂತೆ ಕಾಣುತ್ತಿತ್ತು; ಆನೆ ಕುದುರೆ ರಥಗಳಿಂದಲೂ ಭೀಷ್ಮ ದ್ರೋಣ ಕರ್ಣ ದುರ್ಯೋಧನಾದಿ ವೀರರಿಂದಲೂ ಕೂಡಿದ ಆ ಮಹಾಸೇನಾಸಾಗರವನ್ನೂ ನೋಡಿದಕೂಡಲೇ ಭಯದಿಂದ ಮೈ ನವಿರೆದ್ದು ಉತ್ತರನು ”ಬೃಹನ್ನಳೆ, ನನಗೆ ಕೌರವರ ಮೇಲೆ ಯುದ್ಧಮಾಡುವುದಕ್ಕೆ ಮನಸ್ಸಿಲ್ಲ; ಶತ್ರುಗಳನ್ನು ನೋಡುತ್ತಿದ್ದಹಾಗೆ ನನ್ನ ಜೀವ ಹೊಡೆದುಕೊಳ್ಳುತ್ತಿದೆ. ಅವರೆಲ್ಲಾ ಯುದ್ಧವಿಶಾರದರು; ನನ್ನ ತಂದೆ ಸೈನ್ಯವನ್ನೆಲ್ಲಾ ತೆಗೆದುಕೊಂಡು ಸುಶರ್ಮನ ಮೇಲೆ ಯುದ್ಧಕ್ಕೆ ಹೊರಟುಹೋದನು; ನನಗೆ ಸೈನ್ಯವೇ ಇಲ್ಲ. ಸಾಲದ್ದಕ್ಕೆ ನಾನು ಇನ್ನೂ ಹುಡುಗ; ರಣಶಿಕ್ಷಣವಿಲ್ಲದವನು; ಇಂಥವನ ಇಷ್ಟೊಂದು ಜನ ನುರಿತ ಯುದ್ಧಗಾರರ ಮೇಲೆ ಹೇಗೆ ಯುದ್ದಮಾಡಲಿ? ನನ್ನ ಕೈಲಾಗುವುದಿಲ್ಲ. ರಥವನ್ನು ಹಿಂತಿರುಗಿಬಿಡು!" ಎಂದು ವಿಲಪಿಸಿದನು.</span>
</p>
<p>
<span> ಅರ್ಜುನನು “ಯಾಕಯ್ಯ ಹೀಗೆ ಹೆದರಿ ಹಣ್ಣಾಗಿದ್ದೀಯೆ? ಶತ್ರುಗಳು ಇನ್ನು ಯುದ್ಧವನ್ನೇ ಆರಂಭಿಸಿಲ್ಲವಲ್ಲ! ನೀನೇ ಹೇಳಿದೆ ‘ಕೌರವರಿರುವೆಡೆಗೆ ಕರೆದುಕೊಂಡು ಹೋಗು’ ಎಂದು! ಅದರಂತೆ ಅಗೋ ಅಲ್ಲಿ ಧ್ವಜಪಟಗಳು ಕಾಣುವೆಡೆಗೆ ಕರೆದುಕೊಂಡು ಹೋಗುತ್ತೇನೆ. ಹೆಂಗಸರ ಮುಂದೆಯೂ ಗಂಡಸರ ಮುಂದೆಯೂ ಹಾಗೆ ಪೌರುಷವನ್ನು ಕೊಚ್ಚಿಕೊಂಡು ಬಂದು ಈಗ ಯುದ್ಧಮಾಡುವುದಿಲ್ಲ ಎಂದರೇನು? ಗೋವುಗಳನ್ನು ಬಿಡಿಸಿ ಹಿಂದಕ್ಕೆ ತೆಗೆದುಕೊಂಡು ಹೋಗದೆ ಹೋದರೆ ಎಲ್ಲರೂ ನಗುತ್ತಾರೆ. ಸೈರಂಧ್ರಿ ನನ್ನ ಸಾರಥ್ಯವನ್ನು ಅಷ್ಟೊಂದು ಹೊಗಳಿರುವಾಗ ಗೋವುಗಳನ್ನು ಗೆದ್ದು ತರದೆ ಹೇಗೆ ಊರಿಗೆ ಹೋಗುವುದು? ಆದ್ದರಿಂದ ಸಿದ್ಧನಾಗು!” ಎಂದನು. ಉತ್ತರನು “ಕೌರವರು ಎಷ್ಟು ಬೇಕಾದರೆ ಅಷ್ಟು ದನಗಳನ್ನು ಅಟ್ಟಿಕೊಂಡು ಹೋಗಲಿ; ಹೆಂಗಸರೂ ಗಂಡಸರೂ ನನ್ನನ್ನು ನೋಡಿ ಬೇಕಾದಷ್ಟು ನಗಲಿ; ನನ್ನಿಂದಂತೂ ಯುದ್ಧ ಮಾಡಲಾಗುವುದಿಲ್ಲ! ಎಂದು ರಥದಿಂದ ನೆಗೆದು ಬಿಲ್ಲುಬಾಣಗಳನ್ನೆಲ್ಲಾ ಅಲ್ಲಿಯೇ ಬಿಟ್ಟು ಮಾನದ ಮೇಲೂ ಜ್ಞಾನವಿಲ್ಲದೆ ಓಡುವುದಕ್ಕೆ ತೊಡಗಿದನು. ಅರ್ಜುನನು ಅದನ್ನು ನೋಡಿ ”ಅಯ್ಯಾ! ಕ್ಷತ್ರಿಯನಿಗೆ ಪಲಾಯನವು ಧರ್ಮವಲ್ಲ; ಹೆದರಿ ಓಡಿಹೋಗುವುದಕ್ಕಿಂತ ಯುದ್ಧದಲ್ಲಿ ಮಡಿಯುವುದೇ ಶ್ರೇಯಸ್ಸು!“ ಎನ್ನುತ್ತ ತಾನೂ ರಥದಿಂದ ಧುಮುಕಿ, ಅವನನ್ನು ಬೆನ್ನಟ್ಟಿಹೋದನು. ಹಾಗೆ ಅವನು ಓಡುತ್ತಿರುವಾಗ ಅತ್ತಲಾಗಿ ಇತ್ತಲಾಗಿ ಅಲ್ಲಾಡುತ್ತಿದ್ದ ಅವನ ಜಡೆಯನ್ನೂ ಹಾರಾಡುತ್ತಿದ್ದ ಕೆಂಪು ಬಟ್ಟೆಯನ್ನೂ ನೋಡಿ ಅವನು ಅರ್ಜುನನೆಂದರಿಯದ ಸೈನಿಕರು ನಗುವುದಕ್ಕೆ ಮೊದಲುಮಾಡಿದರು. ಆದರೆ ಕೌರವರ ಕಡೆ ಕೆಲವರು ನೋಡಿ ”ಈತ ಯಾರು? ಬೂದಿಮುಚ್ಚಿದ ಕೆಂಡದಂತೆ ಯಾರೋ ವೇಷ ಮರೆಸಿಕೊಂಡಿರುವಂತಿದೆಯಲ್ಲ! ಸ್ವಲ್ಪ ಗಂಡಸಿನ ಹಾಗೆಯೂ ಇದೆ. ಸ್ವಲ್ಪ ಹೆಂಗಸಿನ ಹಾಗೆಯೂ ಇದೆ. ಅರ್ಜುನನು ಹೆಣ್ಣಿಗನ ವೇಷವನ್ನು ಧರಿಸಿದಂತಿದೆ; ಅದೇ ತಲೆ, ಅದೇ ಕತ್ತು, ಅದೇ ತೋಳುಗಳು, ನಮ್ಮನ್ನು ಅಟ್ಟಿಸಿಕೊಂಡು ಮತ್ತೆ ಯಾರು ಬಂದಾರು! ವಿರಾಟನು ಊರುಬಿಟ್ಟು ಹೋದಾಗ ಅವನು ತನ್ನ ಮಗನೊಬ್ಬನನ್ನಿಟ್ಟು ಹೋದ; ಅವನು ಶುದ್ಧ ಹುಡುಗುತನದಿಂದ ಬಂದಿರಬೇಕೇ ಹೊರತು ಪೌರುಷದಿಂದಲ್ಲ; ಎಲ್ಲೋ ಅರ್ಜುನನನ್ನು ಸಾರಥಿಯಾಗಿ ಮಾಡಿಕೊಂಡು ಊರಹೊರಗೆ ಬಂದಿದ್ದಾನೆ. ನಮ್ಮ ಧ್ವಜಗಳನ್ನು ನೋಡಿ ಹೆದರಿ ಓಡಿಹೋಗುತ್ತಿದ್ದಾನೆ; ಅವನನ್ನು ಹಿಡಿದುಕೊಂಡು ಬರಲು ಅರ್ಜುನನು ಅಟ್ಟಿಸಿಕೊಂಡು ಹೋಗುತ್ತಿದ್ದಾನೆ“ ಎಂದು ತಮ್ಮಲ್ಲಿ ತಾವೇ ಯೋಚಿಸಿಕೊಳ್ಳುತ್ತಿದ್ದರು. ಆದರೆ ಯಾವುದೂ ನಿರ್ಧಾರವಾಗಲೊಲ್ಲದು. ಇತ್ತ ಅರ್ಜುನನು ನೂರು ಹೆಜ್ಜೆ ಹೋಗುವುದರೊಳಗಾಗಿ ಉತ್ತರನ ಜುಟ್ಟನ್ನು ಹಿಡಿದು ನಿಲ್ಲಿಸಿದನು. ಉತ್ತರನು ಮಹಾಕಷ್ಟಕ್ಕೆ ಸಿಕ್ಕಿದವನಂತೆ ಬಹುವಾಗಿ ಗೋಳಾಡುತ್ತ ”ನಿನಗೆ ಅಚ್ಚಬಂಗಾರದ ನೂರು ನಿಷ್ಕಗಳನ್ನು ಕೊಡುತ್ತೇನೆ; ಅಷ್ಟಮಣಿಗಳನ್ನು ಕೊಡುತ್ತೇನೆ; ಚಿನ್ನದಲ್ಲಿ ಕೂಡಿಸಿದ ವೈಢೂರ್ಯಗಳನ್ನು ಕೊಡುತ್ತೇನೆ; ಹತ್ತು ಮದದಾನೆಗಳನ್ನು ಕೊಡುತ್ತೇನೆ; ನನ್ನನ್ನು ಬಿಟ್ಟುಬಿಡು ಬೃಹನ್ನಳೆ!“ ಎಂದು ಅಂಗಲಾಚಿ ಬೇಡಿಕೊಂಡನು. ಭಯದಿಂದ ಚೈತನ್ಯವೇ ಉಡುಗಿಹೋಗಿದ್ದ ಅವನ ಈ ಮಾತುಗಳನ್ನೂ ಗೋಳಾಟವನ್ನೂ ನೋಡಿ ಅರ್ಜುನನು ನಗುತ್ತ ಅವನನ್ನು ರಥದ ಹತ್ತಿರಕ್ಕೆ ಕರೆತಂದು, ”ರಾಜಪುತ್ರ! ನಿನಗೆ ಶತ್ರುಗಳೊಡನೆ ಯುದ್ಧಮಾಡುವುದಕ್ಕೆ ಮನಸ್ಸಿಲ್ಲದಿದ್ದರೆ, ಯುದ್ಧಮಾಡುವವನಿಗೆ ಸಾರಥ್ಯವನ್ನಾದರೂ ಮಾಡು; ಹೆದರಬೇಡ; ನೀನು ಕ್ಷತ್ರಿಯನಲ್ಲವೇ! ನಾನು ಕೌರವರೊಡನೆ ಯುದ್ಧಮಾಡಿ ಹಸುಗಳನ್ನು ಗೆದ್ದುಕೊಡುತ್ತೇನೆ" ಎಂದು ಉತ್ತರನಿಗೆ ಒಂದು ಘಳಿಗೆಯ ಹೊತ್ತು ಸಮಾಧಾನ ಹೇಳಿ ಅವನನ್ನು ರಥದ ಮೇಲೆ ಕೂರುವಂತೆ ಮಾಡಿದನು. </span>
</p>
<p>
<span> ರಥವು ಈಗ ಆಯುಧಗಳನ್ನಿಟ್ಟಿದ್ದ ಬನ್ನಿಯ ಮರದ ಕಡೆಗೆ ಹೊರಟಿತು. ಇತ್ತ ಕೌರವರಿಗೆ ಅರ್ಜುನನ ಭಯ. ಸಾಲದ್ದಕ್ಕೆ ಉತ್ಪಾತಗಳು ಕಾಣಿಸಿಕೊಂಡವು. ಅವನ್ನು ನೋಡಿ ದ್ರೋಣನು “ಗಾಳಿ ಬಿರುಸಾಗಿ ಬೀಸುತ್ತಿದೆ; ಆಕಾಶವೆಲ್ಲಾ ಬೂದಿಬಳಿದಂತೆ ಮಂಕಾಗಿದೆ; ವಿಕಾರರೂಪಿನ ಮೋಡಗಳು ಮುತ್ತಿಕೊಂಡಿವೆ; ಆಯುಧಗಳು ಅವುಗಳ ಕೋಶಗಳಿಂದ ಹಾರಿಬೀಳುತ್ತಿವೆ. ಹಗಲಿನಲ್ಲಿಯೇ ನರಿಗಳು ಊಳಿಡುತ್ತಿವೆ; ಕುದುರೆಗಳು ಕಣ್ಣೀರು ಹಾಕುತ್ತಿವೆ. ಧ್ವಜಗಳು ನಡುಗುತ್ತಿವೆ. ಇದನ್ನೆಲ್ಲಾ ನೋಡಿದರೆ ಯುದ್ದ ಸನ್ನಿಹಿತವಾಗುವಂತಿದೆ. ಆದ್ದರಿಂದ ಎಲ್ಲರೂ ನಿಮ್ಮನ್ನೂ ನಿಮ್ಮ ಸೈನ್ಯವನ್ನೂ ರಕ್ಷಿಸಿಕೊಳ್ಳಿ. ಹಸುಗಳ ಮೇಲೆ ಕಾವಲಾಗಿರಿ: ಅರ್ಜುನನೇ ಈ ಹೆಣ್ಣಿಗನ ವೇಷದಿಂದ ಬಂದಿದ್ದಾನೆ; ಇದರಲ್ಲಿ ಸಂಶಯವಿಲ್ಲ; ಅವನು ಯುದ್ಧಮಾಡದೆ ಹಿಂತಿರುಗುವುದಿಲ್ಲ. ವನವಾಸದಿಂದ ತುಂಬ ನೊಂದು ಮನಸ್ಸಿಗೆ ರೋಷವುಂಟಾಗಿದೆ. ಕೌರವರೇ, ಅವನ ಮೇಲೆ ಯುದ್ಧ ಮಾಡುವವರನ್ನೇ ಕಾಣೆ. ಮಹಾದೇವನೂ ಅವನನ್ನು ಮೆಚ್ಚಿಕೊಂಡಿದ್ದಾನೆಂದು ಹೇಳುತ್ತಾರೆ!” ಎಂದನು. ಕರ್ಣನು ಆ ಮಾತು ಕೇಳಿ ದ್ರೋಣನನ್ನು ಕುರಿತು “ನೀನು ಯಾವಾಗಲೂ ಹೀಗೆಯೇ; ನಮ್ಮ ಮುಂದೆ ಅರ್ಜುನನನ್ನು ಹೊಗಳುತ್ತಿರುತ್ತೀಯೆ; ಅವನು ಅರ್ಜುನನೂ ಅಲ್ಲ; ಅವನ ವಿದ್ಯೆ ನನ್ನ ಅಥವಾ ದುರ್ಯೋಧನನಷ್ಟು ಪೂರ್ಣವಾದದ್ದೂ ಅಲ್ಲ” ಎಂದನು. ದುರ್ಯೋಧನನು “ಕರ್ಣ! ಇವನು ಅರ್ಜುನನಾಗಿದ್ದರೆ ನನ್ನ ಕೆಲಸವಾದ ಹಾಗೇ ಆಯಿತು; ಅವನನ್ನು ಗುರುತಿಸಿದರೆ ಮತ್ತೆ ಹನ್ನೆರಡು ವರ್ಷ ವನವಾಸ ಸಿದ್ಧ; ಹಾಗಲ್ಲದೆ ಅವನು ಯಾರೋ ನಪುಂಸಕನಾಗಿದ್ದರೆ ಅವನನ್ನು ಹೊಡೆದು ಭೂಗತಮಾಡಿಬಿಡುತ್ತೇನೆ! ಸುಮ್ಮನಿರು” ಎಂದನು.</span>
</p>
<p>
<span> ರಥವು ಬನ್ನಿಯ ಮರದ ಹತ್ತಿರ ಬಂದಕೂಡಲೇ ಅರ್ಜುನನು ಉತ್ತರನನ್ನು ಕುರಿತು “ಕುಮಾರ, ಬೇಗ ಈ ಮರವನ್ನು ಹತ್ತಿ ಅಲ್ಲಿ ಕಟ್ಟಿಟ್ಟಿರುವ ಬಿಲ್ಲನ್ನು ತೆಗೆದುಕೊಡು. ನಿನ್ನ ಬಿಲ್ಲು ನನ್ನ ತ್ರಾಣಕ್ಕೆ ಸಾಲದು; ಈ ಮರದ ಮೇಲೆ ಪಾಂಡವರು ತಮ್ಮ ಆಯುಧಗಳನ್ನು ಕಟ್ಟಿಟ್ಟಿದ್ದಾರೆ ಎನ್ನಲು, ಉತ್ತರನು ಈ ಮರದ ಮೇಲೆ ಹೆಣವನ್ನು ತೂಗುಕಟ್ಟಿಟ್ಟಿದ್ದರೆಂದು ಕೇಳಿದ್ದೆ; ರಾಜಪುತ್ರನಾಗಿ ನಾನು ಅದನ್ಹೇಗೆ ಮುಟ್ಟಲಿ? ಹೆಣವನ್ನು ಮುಟ್ಟಿದರೆ ಮೈಲಿಗೆಯಾಗುವುದಿಲ್ಲವೇ?” ಎಂದನು. ಅರ್ಜುನನು, “ರಾಜಪುತ್ರ, ಮೈಲಿಗೆಯೇನಾಗುವುದಿಲ್ಲ; ಅಲ್ಲಿರುವುದು ಬಿಲ್ಲುಬಾಣಗಳು ಹೆಣವಲ್ಲ; ಮಹಾರಾಜನ ಮಗನ ಕೈಯಲ್ಲಿ ನಾನು ಹೆಣವನ್ನು ಮುಟ್ಟಿಸಿಯೇನೆ? ಹೆದರಬೇಡ; ಹತ್ತು!” ಎಂದು ನಿರ್ಬಂಧ ಮಾಡಿದನು. ವಿಧಿಯಿಲ್ಲದೆ ಅವನು ರಥದಿಂದಿಳಿದು ಮರ ಹತ್ತಬೇಕಾಯಿತು. ಆಗ ಅರ್ಜುನನು ರಥದಲ್ಲಿ ಕುಳಿತುಕೊಂಡೇ ‘ಆ ಕಟ್ಟುಗಳನ್ನೆಲ್ಲಾ ಬಿಚ್ಛು!“ ಎಂದು ಆಜ್ಞೆಮಾಡಿದನು. ಅದರಂತೆ ಕಟ್ಟುಬಿಚ್ಚಿ ನೋಡಲು ಒಳಗೆ ಗಾಂಡೀವ ಧನುಸ್ಸೂ ಇನ್ನೂ ನಾಲ್ಕು ಬಿಲ್ಲುಗಳೂ ಬಾಣಗಳೂ ಕತ್ತಿಗಳೂ ಕಂಡುಬಂದವು. ಹೆಡೆಬಿಟ್ಟ ಹಾವುಗಳಂತಿದ್ದ ಆ ಬಿಲ್ಲುಗಳನ್ನು ನೋಡಿ. ಉತ್ತರನು ಭಯಚಕಿತನಾಗಿ, ರೋಮಾಂಚವೇರಿ, ಅವುಗಳನ್ನು ಮುಟ್ಟಿಮುಟ್ಟಿ ನೋಡುತ್ತ ಅವುಗಳ ತೂಕವನ್ನೂ ತೇಜಸ್ಸನ್ನೂ ನೋಡಿ ಬೆರಗುವಟ್ಟು, ಇದು ಯಾರ ಬಿಲ್ಲು, ಇದು ಯಾರ ಬಾಣ. ಇದು ಯಾರ ಕತ್ತಿ ಎಂದು ಅವುಗಳನ್ನು ವರ್ಣಿಸಿ ವರ್ಣಿಸಿ ಕುತೂಹಲದಿಂದ ಕೇಳುತ್ತ ಬಂದನು. ಅರ್ಜುನನು ”ನೀನು ಮೊದಲು ಕೇಳಿದೆಯಲ್ಲಾ, ಅದೇ ಗಾಂಡೀವ; ಅರ್ಜುನನ ಲೋಕಪ್ರಸಿದ್ಧವಾದ ಬಿಲ್ಲು" ಎಂದು ಹೇಳಿ ಅದರ ಮತ್ತು ಇತರ ಬಿಲ್ಲುಗಳ ಹೆಗ್ಗುರುತುಗಳನ್ನೂ ಅವು ಯಾರಯಾರದೆಂಬುದನ್ನೂ ವಿವರಿಸಿದನು. </span>
</p>
<p>
<span> ಉತ್ತರ- ಇವು ಈ ಮಹಾತ್ಮರಾದ ಪಾಂಡವರವೇ? ಹಾಗಾದರೆ ಈಗ ಅವರೆಲ್ಲಿದ್ದಾರೆ? ಅವರು ಪಗಡೆಯಾಡಿ ರಾಜ್ಯವನ್ನು ಕಳೆದುಕೊಂಡು ಹೋದಮೇಲೆ ಅವರ ವಿಚಾರವೇ ತಿಳಿಯದು! ಸ್ತ್ರೀರತ್ನಳೆಂದು ಪ್ರಸಿದ್ಧಳಾದ ದ್ರೌಪದಿ ಎಲ್ಲಿ? ಅವಳೂ ಪಾಂಡವರ ಹಿಂದೆ ಕಾಡಿಗೆ ಹೋದಳಂತಲ್ಲ!</span>
</p>
<p>
<span> ಅರ್ಜುನ- ನಾನೇ ಅರ್ಜುನ; ಸಭಾಸ್ತಾರನೇ ಯುಧಿಷ್ಠಿರ; ನಿಮ್ಮ ತಂದೆಯ ಹತ್ತಿರ ಅಡಿಗೆಯವನಾಗಿರುವ ಬಲ್ಲವನೇ ಭೀಮಸೇನ; ಕುದುರೆಯಾಳಾಗಿರುವವನೇ ನಕುಲ; ಗೋಪಾಲಕನಾಗಿ ಇರುವವನೇ ಸಹದೇವ; ಸೈರಂಧ್ರಿಯೇ ದ್ರೌಪದಿ; ಅವರ ಕಾರಣದಿಂದಲೇ ಕೀಚಕರು ಹತರಾದದ್ದು!</span>
</p>
<p>
<span> ಈ ಮಾತನ್ನು ಕೇಳಿ ಉತ್ತರನು ಅರ್ಜುನನ ಹತ್ತಿರಕ್ಕೆ ಬಂದು ಅವನನ್ನು ಕುರಿತು, “ಎಲೈ ಧನಂಜಯನೇ! ಭೂಮಿಂಜಯ ಉತ್ತರ ಎಂದು ಹೆಸರುಳ್ಳ ನಾನು ನಿನ್ನನ್ನು ವಂದಿಸುತ್ತೇನೆ. ಪುಣ್ಯದಿಂದ ನಿನ್ನ ದರ್ಶನ ಲಭಿಸಿತು. ನಿನಗೆ ಸ್ವಾಗತವಾಗಲಿ; ಎಲೈ ಮಹಾಬಾಹುವೇ, ಅಜ್ಞಾನದಿಂದ ನಾನು ಆಡಿದ ಮಾತುಗಳನ್ನು ಕ್ಷಮಿಸು. ನೀನು ಅಗಾಧವಾದ ಕಾರ್ಯಗಳನ್ನು ಮಾಡಿದವನು. ಆದ್ದರಿಂದ ನನಗೆ ಭಯ ಹೋಯಿತು” ಎಂದು ಸಂತೋಷವನ್ನೂ ಪ್ರೀತಿಯನ್ನೂ ವ್ಯಕ್ತಪಡಿಸಿ “ಆದರೆ ಒಂದು ಸಂಗತಿ ಮಾತ್ರ ನನಗೆ ಅರ್ಥವಾಗಲೊಲ್ಲದು; ಅದೇನೆಂದರೆ ವೀರನಿಗೆ ಉಚಿತವಾದ ಇಂಥ ಮೈಕಟ್ಟೂ ರೂಪವೂ ಇರುವವನಿಗೆ ಯಾವ ಕರ್ಮದೋಷದಿಂದ ಈ ಷಂಡತನ ಬಂದಿದೆ-ಎಂಬುದು” ಎಂದನು. ಅರ್ಜುನನು “ಅಯ್ಯಾ ಕುಮಾರ, ನಾನು ನಿಜವಾಗಿ ಷಂಡನಲ್ಲ; ನಮ್ಮ ಅಣ್ಣನ ಅಪ್ಪಣೆಯ ಮೇರೆಗೆ ಈ ಒಂದು ವರ್ಷ ಬ್ರಹ್ಮಚರ್ಯ ವ್ರತದಲ್ಲಿದ್ದೆ; ಧರ್ಮಕ್ಕೆ ಕಟ್ಟುಬಿದ್ದು ಅಸಹಾಯನಾಗಿದ್ದೆ; ಆದರೆ ಈಗ ಆ ವ್ರತವು ಮುಗಿಯಿತು; ಈಗ ನಾನು ಪ್ರಕಟವಾಗಬಹುದು; ಆದ್ದರಿಂದ ನಾನು ಯುದ್ದಮಾಡುತ್ತೇನೆ. ಹೆದರಬೇಡ” ಎಂದು ಧೈರ್ಯ ಹೇಳಿದನು. ಉತ್ತರನು ಉತ್ಸಾಹದಿಂದ ತುಂಬಿ “ಷಂಡರು ಹೀಗೆಲ್ಲಾದರೂ ಇರುವುದುಂಟೆ? ಈಗ ನನ್ನ ಶಂಕೆ ಪರಿಹಾರವಾಯಿತು; ಧೈರ್ಯ ಬಂತು; ನಿನಗೆ ಬೆಂಬಲವಾಗಿದ್ದ ದೇವತೆಗಳ ಮೇಲೆ ಬೇಕಾದರೂ ಯುದ್ಧಮಾಡಬಲ್ಲೆ. ಏಎನು ಮಾಡಲಿ ಹೇಳು! ನನಗೆ ಅಶ್ವವಿದ್ಯೆಯಲ್ಲಿ ಶಿಕ್ಷಣವಾಗಿದೆ; ನಾನು ಸಾರಥ್ಯವನ್ನು ಮಾಡಬಲ್ಲೆ; ಈ ರಥಕ್ಕೆ ಬಲಗಡೆಯಲ್ಲಿ ಕಟ್ಟಿರುವ ಕುದುರೆ ಸುಗ್ರೀವವೆಂಬ ಕುದುರೆಗೆ ಸದೃಶವಾದದ್ದು; ಅದು ಹೋಗುತ್ತಿದ್ದರೆ, ಭೂಮಿಯ ಮೇಲೆ ಕಾಲಿಡುವುದೇ ಯಾರಿಗೂ ಕಾಣುವುದಿಲ್ಲ; ಎಡಗಡೆಯಲ್ಲಿ ಕಟ್ಟಿರುವುದು ವೇಗದಲ್ಲಿ ಮೇಘಪುಷ್ಪವೆಂಬ ಕುದುರೆಗೆ ಸದೃಶವಾದದ್ದು; ಹಿಂದಿನವುಗಳೂ ಹೀಗೆಯೇ ವೇಗವುಳ್ಳವೂ ಬಲವುಳ್ಳವೂ ಆಗಿವೆ. ಇಂಥ ಕುದುರೆಗಳನ್ನು ಕಟ್ಟಿದ ರಥದಲ್ಲಿ ಕುಳಿತು ಯುದ್ಧ ಮಾಡುವುದಕ್ಕೆ ನೀನೇ ಸಮರ್ಥ!”ಎಂದನು. ಅನಂತರ ಅರ್ಜುನನು ತನ್ನ ಕೈಗಳಿಗೆ ತೊಟ್ಟಿದ್ದ ಬಳೆಗಳನ್ನು ತೆಗೆದು ಬಿಸಾಡಿ, ಕೂದಲನ್ನು ಮೇಲಕ್ಕೆ ಎತ್ತಿ ಬಿಳಿಯ ಬಟ್ಟೆಯಲ್ಲಿ ಕಟ್ಟಿದನು; ಗಾಂಡೀವವನ್ನು ಹೆದೆಯೇರಿಸಿ ಟಂಕಾರಮಾಡಿದನು. ಆಗ ಒಂದು ಬೆಟ್ಟವು ಇನ್ನೊಂದು ಬೆಟ್ಟಕ್ಕೆ ಹೇಗೋ ಹಾಗೆ ಮಹಾಧ್ವನಿ ಉಂಟಾಯಿತು. ಭೂಮಿ ಅದುರಿತು; ಗಾಳಿ ಬಲವಾಗಿ ಬೀಸಿತು; ದೊಡ್ಡ ದೊಡ್ಡ ಮರಗಳೂ ಅಲ್ಲಾಡಿ ಅವುಗಳಲ್ಲಿದ್ದ ಹಕ್ಕಿಪಕ್ಷಿಗಳು ದಿಕ್ಕಾಪಾಲಾಗಿ ಹಾರಿಹೋದುವು. ಸಿಡಿಲಿನಂಥ ಆ ಧ್ವನಿಯು ಅರ್ಜುನನ ಧನುಷ್ಟಂಕಾರದ ಧ್ವನಿಯೇ ಇರಬೇಕೆಂದು ಕೌರವರು ಎಂದುಕೊಂಡರು. ಆಮೇಲೆ ಅರ್ಜುನನು ಬನ್ನಿಯಮರಕ್ಕೆ ಪ್ರದಕ್ಷಿಣೆಮಾಡಿ ಆಯುಧಗಳನ್ನೆಲ್ಲಾ ತೆಗೆದು ರಥದಲ್ಲಿಟ್ಟುಕೊಂಡನು; ಸಿಂಹಧ್ವಜವನ್ನು ಇಳಿಸಿ ಬನ್ನಿಯ ಮರದ ಬುಡದಲ್ಲಿಟ್ಟು ರಥಕ್ಕೆ ವಾನರಧ್ವಜವನ್ನು ಕಟ್ಟಿದನು. ಬಿಲ್ಲು ಬತ್ತಳಿಕೆ ಕವಚಗಳಿಂದ ಸಜ್ಜಿತನಾಗಿ ಉತ್ತರನನ್ನು ಸಾರಥಿಯಾಗಿ ಮಾಡಿಕೊಂಡು ಉತ್ತರದಿಕ್ಕಿಗೆ ಹೊರಟು ತನ್ನ ಶಂಖವನ್ನು ಒಂದುಸಾರಿ ಊದಿದನು. ಆ ಧ್ವನಿಯನ್ನು ಕೇಳಿ ಕುದುರೆಗಳು ತತ್ತರಿಸಿದುವು; ಉತ್ತರನು ಬಹುವಾಗಿ ಹೆದರಿ ರಥದಲ್ಲಿ ನಿಬ್ಬೆರಗಾಗಿ ಕುಳಿತುಬಿಟ್ಟನು; ಇದನ್ನು ನೋಡಿ ಅರ್ಜುನನು ಲಗಾಮು ಹಿಡಿದು ಎಳೆದು ಕುದುರೆಗಳನ್ನು ಸ್ಥಿರವಾಗಿ ನಿಲ್ಲಿಸಿ ಉತ್ತರನನ್ನು ಅಪ್ಪಿಕೋಡು “ಹೆದರಬೇಡ ರಾಜಕುಮಾರ! ನೀನು ಕ್ಷತ್ರಿಯನಾಗಿದ್ದು ಶತ್ರು ಮಧ್ಯದಲ್ಲಿ ಹೀಗೆ ಕೈಕಾಲುಗೆಡಬಹುದೇ? ವ್ಯೂಹರಚಿತವಾದ ಸೇನೆಯಲ್ಲಿ ನೀನು ಎಷ್ಟೋ ಶಂಖ ಶಬ್ದಗಳನ್ನೂ, ಭೇರಿನಾದಗಳನ್ನೂ ಆನೆಗಳ ಘೀಳನ್ನೂ ಕೇಳಿದ್ದೀಯೆ; ಹಾಗಿದ್ದರೂ ಈ ಶಂಖಧ್ವನಿಯನ್ನು ಕೇಳಿ ಸಾಮಾನ್ಯನಂತೆ ಹೆದರಿ ಕೂತುಕೊಂಡೆಯಲ್ಲ!” ಎಂದು ಸಮಾಧಾನಗೊಳಿಸಿದನು. ಉತ್ತರನು, “ನಾನು ಬೇಕಾದಷ್ಟು ಶಂಖಶಬ್ದವನ್ನೂ ಭೇರಿನಾದಗಳನ್ನೂ ಆನೆಗಳ ಘೀಳನ್ನೂ ಕೇಳಿದ್ದೇನೆ; ಆದರೆ ಇಂಥ ಶಂಖಶಬ್ದವನ್ನು ಹಿಂದೆಂದೂ ಕೇಳಿರಲಿಲ್ಲ; ಇದನ್ನೂ ಗಾಂಡೀವ ಧ್ವನಿಯನ್ನೂ ಕೇಳಿ ನನ್ನೆರಡು ಕಿವಿಗಳೂ ಕಿವುಡಾಗಿ ಹೋದವು; ಮನಸ್ಸು ಕಳವಳಗೊಂಡು ದಿಕ್ಕುಗಳೇ ಗೋಚರಿಸದಂತಾಗಿಬಿಟ್ಟಿವೆ” ಎಂದನು. ಅರ್ಜುನನು “ಈಗ ರಥದಲ್ಲಿ ಒಂದು ಕಡೆ ಹೆಜ್ಜೆಯೂರಿ ಭದ್ರವಾಗಿ ಕುಳಿತುಕೋ; ಲಗಾಮುಗಳನ್ನು ಬಲವಾಗಿ ಎಳೆದು ಹಿಡಿದುಕೋ; ಇನ್ನೊಂದು ಸಲ ಶಂಖವನ್ನು ಊದುತ್ತೇನೆ” ಎಂದು ಮುಂದಾಗಿ ಎಚ್ಚರಿಕೆಕೊಟ್ಟು ಪುನಃ ಶಂಖಧ್ವನಿಮಾಡಿದನು. ಆ ಶಂಖಧ್ವಾನ ಚಕ್ರಧ್ವನಿ ಗಾಂಡೀವ ಘೋಷಗಳನ್ನು ಕೇಳಿ ದ್ರೋಣನು ಇವು ಅರ್ಜುನನವೇ ಆಗಿರಬೇಕು; ಆದ್ದರಿಂದಲೇ ನಮ್ಮ ಶಸ್ತ್ರಗಳಲ್ಲಿ ಪ್ರಕಾಶವಿಲ್ಲ. ಕುದುರೆಗಳಲಿ ಉತ್ಸಾಹವಿಲ್ಲ. ನರಿಗಳು ಕೂಗುತ್ತಿವೆ. ಧ್ವಜಗಳ ಮೇಲೆ ಕಾಗೆಗಳು ಕೂರುತ್ತಿವೆ; ಸೇನೆಯು ಸೊರಗಿದೆ. ಯಾರಿಗೂ ಯುದ್ಧದ ಮೇಲೆ ಮನಸ್ಸಿಲ್ಲ; ಮುಖದಲ್ಲಿ ಕಳೆಯಿಲ್ಲ" ಎಂದನು. </span>
</p>
<p>
<span> ದುರ್ಯೋಧನನು ಈ ಮಾತನ್ನು ಕೇಳಿ, ಭೀಷ್ಮ ದ್ರೋಣ ಕೃಪರನ್ನು ಕುರಿತು “ನಾನೂ ಕರ್ಣನೂ ಎಷ್ಟೋಸಾರಿ ಈಮಾತನ್ನು ಹೇಳಿದ್ದಾಗಿದೆ; ಅದರೂ ಮತ್ತೆ ಹೇಳುತ್ತೇನೆ. - ಪಾಂಡವರು ಸೋತದ್ದರಿಂದ ಹನ್ನೆರಡು ವರ್ಷ ವನವಾಸವನ್ನೂ ಒಂದು ವರ್ಷ ಅಜ್ಞಾತವಾಸವನ್ನೂ ಅನುಭವಿಸಬೇಕೆಂಬುದು ನಮ್ಮ ಪಣ; ಈಗ ಅವರಿಗೆ ಅಜ್ಞಾತವಾಸ ಕಾಲ; ಈ ಕಾಲವು ಇನ್ನೂ ಮುಗಿದಿಲ್ಲ. ಈಗ ಅರ್ಜುನನನ್ನು ನಾವು ಸಂಧಿಸಿದರೆ ಮತ್ತೆ ಹನ್ನೆರಡು ವರ್ಷ ವನವಾಸ ಮಾಡಬೇಕು; ಅರ್ಜುನನೇ ಬಂದಿದ್ದಾನೆಂದು ಇಟ್ಟುಕೊಳ್ಳೋಣ; ಅವನನ್ನು ನೋಡಿ ಹಿಮ್ಮೆಟ್ಟುವವರು ಯಾರು? ತ್ರಿಗರ್ತ ರಾಜನಾದ ಸುಶರ್ಮನಿಗೋಸ್ಕರ ನಾವು ವಿರಾಟನ ಮೇಲೆ ಯುದ್ಧಕ್ಕೆ ಬಂದೆವು. ವಿರಾಟನಿಂದ ತನಗೆ ತುಂಬಾ ಹಿಂಸೆಯಾಗಿದೆ ಎಂದು ಭಯಪಟ್ಟಿದ್ದ ಸುಶರ್ಮನಿಗೆ ನಾವು ಮಾತು ಕೊಟ್ಟೆವು; ಮೊದಲು ಅವನು ಹೋಗಿ ಸಪ್ತಮಿಯ ಮದ್ಯಾಹ್ನ ವಿರಾಟನ ಗೋವುಗಳನ್ನು ಹಿಡಿದರೆ, ನಾವು ಅಷ್ಟಮಿಯ ದಿನ ಬೆಳಿಗ್ಗೆ ಬರುತ್ತೇವೆಂದು ಒಪ್ಪಿಗೆಯಾಗಿತ್ತು. ಈಗ ಅವನ ಕಡೆಯವರಾಗಲಿ ಅವರು ಹಿಡಿದ ಹಸುಗಳಾಗಲೀ ಕಾಣುವುದಿಲ್ಲ; ಅವರೇನು ಸೋತುಹೋದರೋ, ನಮ್ಮನ್ನು ಕೇಳದೆ ವಿರಾಟನೊಡನೆ ಸಂಧಿ ಮಾಡಿಕೊಂಡುಬಿಟ್ಟರೋ, ಅಥವಾ ವಿರಾಟನು ಸುಶರ್ಮನೊಡನೆ ಯುದ್ದಮಾಡಲು ಸಕಲ ಸೇನೆಯನ್ನೂ ತೆಗೆದುಕೊಂಡು ಹೋಗಲು, ಅವರಲ್ಲಿ ಯಾವನೋ ಒಬ್ಬ ವೀರನು ನಮ್ಮ ಮೇಲೆ ಯುದ್ಧಕ್ಕೆ ಬಂದಿದ್ದಾನೋ, ವಿರಾಟನೇ ಬಂದಿದ್ದಾನೋ ಅರ್ಜುನನೇ ಬಂದಿದ್ದಾನೋ! ಏನಾದರೂ, ನಾವೆಲ್ಲ ಯುದ್ಧಮಾಡಬೇಕೆಂದು ಬಂದಿದ್ದೇವೆ. ಹೀಗಿರಲು ಈಗ ಭೀಷ್ಮ ದ್ರೋಣ ಕೃಪ ವಿಕರ್ಣ ಅಶ್ವತ್ಥಾಮ ಮುಂತಾದ ಮಹಾರಥರು ಏಕೆ ದಿಗ್ಭ್ರಾಂತರಾದಂತೆ ಸುಮ್ಮನೆ ರಥಗಳಲ್ಲಿ ಕುಳಿತುಕೊಂಡು ಬಿಟ್ಟಿದ್ದಾರೆ? ಯುದ್ಧಕ್ಕಿಂತ ಶ್ರೇಯಸ್ಕರವಾದದ್ದು ಮತ್ತೊಂದಿಲ್ಲ; ಗೋವುಗಳನ್ನು ಬಿಡಿಸಿಕೊಂಡು ಹೋಗುವುದಕ್ಕೆ ಇಂದ್ರನೇ ಬರಲಿ, ಯಮನೇ ಬರಲಿ ಯಾರು ಯುದ್ದಮಾಡದೆ ಜೀವವಿಟ್ಟುಕೊಂಡು ಹಸ್ತಿನಾಪುರಕ್ಕೆ ಹಿಂತಿರುಗಿ ಹೋಗಬೇಕೆಂದಿರುವವರು? ದ್ರೋಣನಿಗೆ ಅರ್ಜುನನ ಮೇಲೆ ತುಂಬಾ ಪ್ರೀತಿ; ಅದಕ್ಕಾಗಿ ಅವನನ್ನು ಹೊಗಳುತ್ತಾನೆ; ನಮ್ಮನ್ನು ಹೆದರಿಸುತ್ತಾನೆ. ಆದ್ದರಿಂದ ಆಚಾರ್ಯನನ್ನು ಹಾಗೆಯೇ ಬಿಟ್ಟು ಮಿಕ್ಕವರು ಈಗಿನ ಕಾರ್ಯನೀತಿಯನ್ನು ಯೋಚಿಸಿ ಸೇನೆಯು ಹಿಮ್ಮೆಟ್ಟದ ಹಾಗೆ, ಕಾಡಿನಲ್ಲಿ ಶತ್ರುಗಳ ಕೈಗೆ ಸಿಕ್ಕಿ ಕಂಗೆಡದ ಹಾಗೆ, ಏರ್ಪಡಿಸಿ, ಕುದುರೆಯ ಕೆನೆತವನ್ನು ಕೇಳಿಯೇ ಶತ್ರುಗಳನ್ನು ಹೊಗಳಿಬಿಡುವುದೇ? ಕುದುರೆಗಳು ಇದ್ದೆಡೆಯಲ್ಲಿಯೇ ಕೆನೆಯುತ್ತವೆ. ಹೊರಗೆ ಬಂದಾಗಲೂ ಕೆನೆಯುತ್ತವೆ; ಗಾಳಿ ಯಾವಾಗಲೂ ಬೀಸುತ್ತಿರುತ್ತದೆ; ಹಾಗೇ ಮಳೆಯೂ ಬರುತ್ತದೆ. ಸಿಡಿಲೂ ಗುಡುಗೂ ಕೇಳುತ್ತದೆ. ಇವುಗಳಿಂದ ಅರ್ಜುನನಿಗೆ ಆಗುವ ಸಹಾಯವೇನು? ಬರುವ ಮೇಲ್ಮೆಯೇನು? ನಮ್ಮ ಮೇಲೆ ಬರಿಯ ದ್ವೇಷ ರೋಷ ಅಷ್ಟೇಯೆ. ಆಚಾರ್ಯರಾದವರು ಕರುಣಾಶಾಲಿಗಳು, ಪ್ರಾಜ್ಞರು, ಅಪಾಯಶಂಕಿಗಳು; ಆಪತ್ತು ಒದಗಿದಾಗ ಅವರಲ್ಲಿ ವಿಚಾರಮಾಡಬಾರದು. ಅವರು ಏನಿದ್ದರೂ ಅರಮನೆಯಲ್ಲಿ, ಗೋಷ್ಟಿಗಳಲ್ಲಿ ಚಿತ್ರವಿಚಿತ್ರವಾಗಿ ಮಾತಾಡಬಲ್ಲ ಪಂಡಿತರು; ಮತ್ತೊಬ್ಬರ ಹುಳುಕನ್ನು ಎತ್ತಿ ಆಡುವುದರಲ್ಲಿಯೂ ಅಡಿಗೆಯಲ್ಲಿ ದೋಷವನ್ನು ಕಂಡುಹಿಡಿಯುವುದರಲಿಯೂ ಬುದ್ಧಿವಂತರು; ಇಂಥ ಪಂಡಿತರನ್ನು ಬಿಟ್ಟು, ಶತ್ರುವು ಸೆರೆಸಿಕ್ಕುವಂತೆಯೂ ಗೋವುಗಳು ದಕ್ಕುವಂತೆಯೂ ಕಾರ್ಯನೀತಿಯನ್ನು ಯೋಚಿಸಿ, ವ್ಯೂಹವನ್ನು ರಚನೆಮಾಡಿ” ಎಂದನು.</span>
</p>
<p>
<span> ಕರ್ಣನು, “ಇಲ್ಲಿರುವವರೆಲ್ಲರೂ ಹೆದರಿಕೆಯಿಂದ ಯುದ್ಧಮಾಡಲು ಮನಸ್ಸಿಲ್ಲದವರಾಗಿ ಕಾಣುತ್ತಾರೆ; ಎಲ್ಲಾ ಅವ್ಯವಸ್ಥೆಯಲ್ಲಿದೆ; ನಮ್ಮನ್ನೆದುರಿಸಿ ಬಂದಿರುವವನು ಮತ್ಸ್ಯರಾಜನಾಗಲಿ ಅರ್ಜುನನಾಗಲಿ, ಸಮುದ್ರವನ್ನು ತೀರವು ತಡೆಯುವಂತೆ ನಾನು ತಡೆದು ಹಿಮ್ಮೆಟ್ಟಿಸುತ್ತೇನೆ; ನನ್ನ ಬಾಣಗಳು ಅವನನ್ನು ಮಿಡತೆಗಳು ಮರವನ್ನು ಮುತ್ತುವಂತೆ ಮುತ್ತಿಕೊಳ್ಳುತ್ತವೆ; ಅರ್ಜುನನು ಮೂರುಲೋಕಗಳಲ್ಲಿಯೂ ಪ್ರಸಿದ್ಧನಾಗಿರಬಹುದು; ಆದರೆ ನಾನೇನು ಅವನಿಗೆ ಕಡಿಮೆಯಾದವನಲ್ಲ; ಅವನನ್ನು ಹೊಡೆದು ಕೌರವನಿಗೆ ಹಿಂದೆ ಮಾತು ಕೊಟ್ಟದ್ದನ್ನು ಇಂದು ನಡೆಸಿಬಿಡುತ್ತೇನೆ. ಪರಶುರಾಮರಿಂದ ಪಡೆದ ಅಸ್ತ್ರವನ್ನೂ ನನ್ನ ಶೌರ್ಯವನ್ನು ಪ್ರಯೋಗಿಸಿ ಇಂದ್ರನ ಮೇಲೆ ಬೇಕಾದರೂ ಯುದ್ಧಮಾಡಬಲ್ಲೆ. ಈ ಕ್ಷಣದಲ್ಲಿ ಭಲ್ಲೆಯದಿಂದ ಹೊಡೆದು ಧ್ವಜದಲ್ಲಿರುವ ವಾನರನನ್ನು ಕೆಳಕ್ಕುರುಳಿಸುತ್ತೇನೆ; ಅರ್ಜುನನನ್ನು ರಥದಿಂದ ಕೆಡವಿ ದುರ್ಯೋಧನನ ಹೃದಯದಲ್ಲಿ ನೆಟ್ಟುಕೊಂಡಿರುವ ಶಲ್ಯವನ್ನು ತೆಗೆದುಹಾಕಿಬಿಡುತ್ತೇನೆ; ಕೌರವರೆಲ್ಲಾ ಗೋವುಗಳನ್ನು ಅಟ್ಟಿಕೊಂಡು ಹೋಗಲಿ; ಇಲ್ಲದಿದ್ದರೆ ಅವರವರ ರಥಗಳಲ್ಲಿ ಕುಳಿತು ನನ್ನ ಯುದ್ಧವನ್ನು ನೋಡುತ್ತಿರಲಿ!” ಎಂದನು.</span>
</p>
<p>
<span> ಕೃಪನು,“ಕರ್ಣ, ನಿನ್ನ ಮನಸ್ಸು ಯಾವಾಗಲೂ ಕ್ರೂರವಾದ ಯುದ್ಧದ ಕಡೆಗೇ ಎಳೆಯುತ್ತಿರುತ್ತದೆ; ನೀನು ಪ್ರಯೋಜನ ಸಂದರ್ಭ ಒಂದನ್ನೂ ನೋಡುವುದಿಲ್ಲ; ಶಾಸ್ತ್ರಾನುಸಾರವಾದ ನೀತಿಯು ವಿಧವಿಧವಾಗಿದೆ; ಅದರಲ್ಲೆಲ್ಲಾ ಯುದ್ಧವು ಅತ್ಯಂತ ಪಾಪಕರವೆಂದು ಹಿಂದಿನವರು ಹೇಳುತ್ತಾರೆ. ಸರಿಯಾದ ದೇಶ ಕಾಲಗಳಲ್ಲಿ ಮಾಡಿದ ಯುದ್ಧವೇ ಜಯವನ್ನು ತರತಕ್ಕದ್ದು; ಅದನ್ನೇ ಅಕಾಲದಲ್ಲಿ ಮಾಡಿದರೆ ಅದಕ್ಕೆ ಫಲ ಬರುವುದಿಲ್ಲ ಮತ್ತು ಸರಿಯಾದ ದೇಶ ಕಾಲಗಳಲ್ಲಿ ತೋರಿಸಿದ ಪರಾಕ್ರಮವು ಕಲ್ಯಾಣವನ್ನು ತರುತ್ತದೆ. ವಿಚಾರಮಾಡಿದರೆ ನೀನು ಹೀಗೆ ಅರ್ಜುನನ ಮೇಲೆ ಬೀಳುವುದು ಯುಕ್ತವಲ್ಲವೆಂದು ಕಾಣುತ್ತದೆ. ಅವನು ಒಂಟಿಯಾಗಿ ಕೌರವರನ್ನು ರಕ್ಷಿಸಿದನು, ಒಂಟಿಯಾಗಿ ಅಗ್ನಿಯನ್ನು ತೃಪ್ತಿಪಡಿಸಿದನು, ಒಂಟಿಯಾಗಿ ಸುಭದ್ರೆಯನ್ನು ರಥದಲ್ಲಿ ಕೂಡಿಸಿಕೊಂಡು ಹೋದನು, ಒಂಟಿಯಾಗಿ ಗಂಧರ್ವರಾಜನಾದ ಚಿತ್ರಸೇನನನ್ನು ಜಯಿಸಿದನು. ಒಂಟಿಯಾಗಿಯೇ ನಿವಾತಕವಚರನ್ನೂ ಕಾಲಖಂಡರನ್ನೂ ಸಂಹರಿಸಿದನು. ಹೀಗೆ ಒಂಟಿಯಾಗಿ ಇದುವರೆಗೆ ನೀನು ಏನೇನು ಮಾಡಿದ್ದೀಯ ಕರ್ಣ? ಅವನ ಮೇಲೆ ಯುದ್ಧಮಾಡಬೇಕು ಎನ್ನುವವನು ಸಿಟ್ಟುಬಂದ ಹಾವಿನ ಹಲ್ಲಿಗೆ ತನ್ನ ಬಲಗೈಯನ್ನು ನೀಡಿ ಕೊಟ್ಟವನಂತಾಗುವನು; ಮದವೇರಿದ ಒಂಟಿಸಲಗವನ್ನು ಅಂಕುಶವಿಲ್ಲದೆಯೇ ಹತ್ತಿ ನಗರದೊಳಕ್ಕೆ ಹೋಗಬೇಕೆನ್ನುವವನಂತೆ ಆಗುವನು. ಧಗಧಗನೆ ಉರಿಯುತ್ತಿರುವ ಬೆಂಕಿಯೊಳಕ್ಕೆ ತುಪ್ಪದಲ್ಲಿ ಅದ್ದಿದ ಬಟ್ಟೆಯುಟ್ಟು ಪ್ರವೇಶಿಸ ಬೇಕೆನ್ನುವವನಂತಾಗುವನು. ಕೊರಳಿಗೆ ಒಂದು ದೊಡ್ಡ ಕಲ್ಲನ್ನು ಕಟ್ಟಿಕೊಂಡು, ಮೈಕೈಗಳನ್ನು ಹಗ್ಗದಿಂದ ಬಿಗಿದುಕೊಂಡು ಸಮುದ್ರವನ್ನು ಈಜಿ ದಾಟುತ್ತೇನೆ ಎನ್ನುವುದು ಪೌರುಷವೇ? ಅಂಥ ಅಸ್ತ್ರನಿಪುಣನಾದ ಬಲಶಾಲಿಯೊಡನೆ ದುರ್ಬಲನು ಯುದ್ಧಮಾಡಲೆಳಸಿದರೆ ಅವನು ಅವಿವೇಕಿ; ಈ ಹದಿಮೂರು ವರ್ಷವೂ ನಿಮ್ಮಿಂದ ತಿರಸ್ಕೃತನಾಗಿ ಅರ್ಜುನನು ಕಟ್ಟು ಕಳಚಿದ ಸಿಂಹದಂತಿದ್ದಾನೆ. ಅವನು ನಮ್ಮನ್ನು ನಿಶ್ಯೇಷಮಾಡಿ ಬಿಡುತ್ತಾನೆ. ಆದ್ದರಿಂದ ನಾವೆಲ್ಲರೂ ಒಟ್ಟುಸೇರಿ ಅವನ ಮೇಲೆ ಯುದ್ಧಮಾಡೋಣ; ಸೈನ್ಯಗಳೂ ಸನ್ನದ್ಧವಾಗಿ ವ್ಯೂಹದಲ್ಲಿ ನಿಲ್ಲಲಿ. ಒಬ್ಬನೇ ಅವನ ಮೇಲೆ ಯುದ್ಧಮಾಡುತ್ತೇನೆಂದು ಬರಿಯ ಸಾಹಸದ ಮಾತಾಡಬೇಡ!” ಎಂದನು.</span>
</p>
<p>
<span> ಆಶ್ವತ್ಥಾಮನು, “ಕರ್ಣ! ನಾವಿನ್ನೂ ಗೋವುಗಳನ್ನು ಗೆದ್ದಿಲ್ಲ, ಎಲ್ಲೆಯನ್ನು ದಾಟಿಲ್ಲ, ಹಸ್ತಿನಾಪುರಕ್ಕೆ ಹೋಗಿಲ್ಲ; ಆಗಲೇ ಆತ್ಮಸ್ತುತಿಗೆ ಆರಂಭಮಾಡಿಬಿಟ್ಟೆ; ಎಷ್ಟೋ ಯುದ್ದಗಳಲ್ಲಿ ಜಯಹೊಂದಿ ಐಶ್ವರ್ಯವನ್ನು ಪಡೆದು, ಭೂಮಿಯನ್ನು ಗೆದ್ದವರೂ ತಮ್ಮ ಪೌರುಷವನ್ನು ಸ್ವಲ್ಪವೂ ಹೇಳಿಕೊಳ್ಳುವುದಿಲ್ಲ; ಬೆಂಕಿ ತುಟಿಪಿಟಕ್ಕೆನ್ನದೆ ಬೇಯಿಸುತ್ತದೆ. ಸೂರ್ಯನು ಸದ್ದಿಲ್ಲದೆ ಬೆಳಗುತ್ತಾನೆ, ಭೂಮಿಯು ಸಚರಾಚರವಸ್ತುಗಳನ್ನು ಮಾತಿಲ್ಲದೆ ಹೊರುತ್ತಿದೆ. ಅರ್ಜುನ, ನಕುಲ, ಸಹದೇವ, ಧರ್ಮರಾಜ, ಭೀಮ- ಇವರಲ್ಲಿ ಯಾರನ್ನು ಎಂದು ಯಾವನು ಎದುರಿಗೆ ನಿಂತು ಯುದ್ಧಮಾಡಿ ಗೆದ್ದಿದ್ದಾನೆ? ದ್ರೌಪದಿಯನ್ನು ಯಾರು ಯಾವ ಯುದ್ದದಲ್ಲಿ ಗೆದ್ದರು? ಮನುಷ್ಯನ ತಾಳ್ಮೆಗೆ ಒಂದು ಮಿತಿಯುಂಟು; ಹುಳು ಹುಪ್ಪಟೆಗಳೂ ಕೂಡ ಮಿತಿಯಿಲ್ಲದೆ ಸಹಿಸಿಕೊಂಡಿರುವುದಿಲ್ಲ; ಅಂಥದರಲ್ಲಿ ದ್ರೌಪದಿ ಅನುಭವಿಸಿದ ಆ ಹಿಂಸೆಯನ್ನು ಪಾಂಡವನು ಸಹಿಸಿಯಾನೇ? ಅರ್ಜುನ ಹುಟ್ಟಿರುವುದೇ ಕೌರವರ ದುಃಖಕ್ಕೆ; ಅವನು ದೇವದಾನವಗಂಧರ್ವರಿಗೂ ಹೆದರುವುದಿಲ್ಲ. ”ಪುತ್ರಾದನಂತರಂ ಶಿಷ್ಯಃ“ ಎಂದು ಧರ್ಮವನ್ನು ತಿಳಿದವರು ಹೇಳುತ್ತಾರೆ; ಆದ್ದರಿಂದಲೂ ದ್ರೋಣನಿಗೆ ಅರ್ಜುನನನ್ನು ಕಂಡರೆ ಪ್ರೀತಿ. ಹಿಂದೆ ಜೂಜಾಡಿ ಇಂದ್ರಪ್ರಸ್ಥವನ್ನು ಗೆದ್ದು ಕೃಷ್ಣೆಯನ್ನು ಸಭೆಗೆ ಎಳೆದುತಂದಂತೆಯೇ ಈಗಲೂ ಜೂಜಿನಿಂದಲೇ ಅರ್ಜುನನ ಮೇಲೆ ಯುದ್ಧಮಾಡಿ! - ಕ್ಷತ್ರ ಧರ್ಮವನ್ನರಿತು ಪಂಡಿತನಾದ ನಿಮ್ಮ ಶಕುನಿಮಾವ ಇದ್ದಾನಲ್ಲ! ಗಾಂಡೀವವು ಈಗ ಕೃತ ದ್ವಾಪರ ಎಂದು ದಾಳಗಳನ್ನು ಹಾಕುವುದಿಲ್ಲ; ಹರಿತವಾದ ತೀಕ್ಷ್ಣವಾದ ಬಾಣಗಳನ್ನು ಬಿಡುತ್ತದೆ; ಆ ಬಾಣಗಳು ಮಧ್ಯದಲ್ಲಿ ಬೆಟ್ಟಗಳು ಅಡ್ಡಲಾಗಿ ಬಂದರೂ ಸೀಳಿಕೊಂಡು ಹೋಗುತ್ತವೆ. ಯಮನಾಗಲಿ ಬಡಬಾಗ್ನಿಯಾಗಲಿ ಅಲ್ಪಸ್ವಲ್ಪ ಉಳಿಸಿಯಾರು; ಧನಂಜಯನು ರೇಗಿದನೆಂದರೆ, ನಿಶ್ಯೇಷಮಾಡಿಬಿಡುತ್ತಾನೆ. ಆಚಾರ್ಯನು ಬೇಕಾದರೆ ಯುದ್ಧಮಾಡಲಿ; ನಾನಂತೂ ಧನಂಜಯನ ಮೇಲೆ ಯುದ್ಧಮಾಡುವುದಿಲ್ಲ; ಮತ್ಸ್ಯರಾಜನು ಗೋವುಗಳಿರುವ ಸ್ಥಳಕ್ಕೆ ಬಂದರೆ ಅವನ ಮೇಲೆ ಯುದ್ಧಮಾಡೋಣ!” ಎಂದನು.</span>
</p>
<p>
<span> ಭೀಷ್ಮನು, “ದ್ರೋಣಾಚಾರ್ಯನು ಆಡಿದ್ದೂ ಕೃಪನು ಅವನನ್ನು ಅನುಮೋದಿಸಿದ್ದೂ ಯುಕ್ತವಾಗಿದೆ. ಕರ್ಣನು ಕ್ಷತ್ರಿಯಧರ್ಮಕ್ಕನುಗುಣವಾಗಿ ಎಂದಿನಂತೆಯೇ ಯುದ್ಧಮಾಡಲಿಚ್ಛಿಸುತ್ತಾನೆ. ದೇಶಕಾಲಗಳನ್ನು ಚೆನ್ನಾಗಿ ಪರಿಶೀಲಿಸಿ ಯುದ್ಧಮಾಡಬೇಕೆಂಬುದು ನನ್ನ ಮತ. ಕರ್ಣನು ಆಡಿದ ಮಾತು ನಮ್ಮನ್ನು ಹುರಿಗೊಳಿಸುವುದಕ್ಕೆ; ಆಚಾರ್ಯಪುತ್ರನಾದ ಅಶ್ವತ್ಥಾಮನೂ ನಮ್ಮ ಮುಂದೆ ಮಹತ್ತರವಾದ ಕಾರ್ಯವಿರುವಾಗ ತಾಳ್ಮೆ ವಹಿಸಬೇಕು; ಎದುರಿಗೆ ಅರ್ಜುನನು ಬಂದು ನಿಂತುಕೊಂಡಿರುವಾಗ ನಮ್ಮನಮ್ಮಲ್ಲಿ ವಿರೋಧ ತಂದುಕೊಳ್ಳುವುದಕ್ಕೆ ಸಮಯವಲ್ಲ. ಆಚಾರ್ಯ! ಕೃಪ! ನೀವೂ ಎಲ್ಲವನ್ನೂ ಕ್ಷಮಿಸಿಬಿಡಿ; ನಿಮ್ಮಲ್ಲಿ ಬ್ರಾಹ್ಮಣ್ಯ ಬ್ರಹ್ಮಾಸ್ತ್ರ ಎರಡೂ ಇವೆ. ವೇದಗಳೂ ಇವೆ. ಕ್ಷಾತ್ರವೂ ಇದೆ. ಹೀಗೆ ಒಟ್ಟಾಗಿ ಇರುವುದು ಇನ್ನೆಲ್ಲಿ ಉಂಟು? ಈಗ ನಮ್ಮನಮ್ಮಲ್ಲಿ ಒಡಕು ಬೇಡ; ಅದು ಸೈನ್ಯದಲ್ಲಿ ಒದಗಬಹುದಾದ ಕೇಡುಗಳಲ್ಲೆಲ್ಲಾ ಅತ್ಯಂತ ದೊಡ್ಡ ಕೇಡು ಎಂದು ತಿಳಿದವರು ಹೇಳುತ್ತಾರೆ. ಆದ್ದರಿಂದ ನಾವೆಲ್ಲರೂ ಅರ್ಜುನನ ಮೇಲೆ ಯುದ್ಧಮಾಡೋಣ” ಎಂದು ಸಮಾಧಾನಮಾಡಿದನು. ಎಲ್ಲರೂ ದ್ರೋಣನನ್ನು ಕ್ಷಮಿಸಬೇಕೆಂದು ಪ್ರಾರ್ಥಿಸಲು ಅವನು ಸಮಾಧಾನ ಪಡೆದು “ಭೀಷ್ಮನು ಆಡಿದ ಮೊದಲನೆಯ ವಾಕ್ಯದಿಂದಲೇ ನನ್ನ ಮನಸ್ಸು ಶಾಂತವಾಯಿತು. ದುರ್ಯೋಧನನು ಸಿಕ್ಕದಂತೆಯೂ ಸೈನಿಕರಲ್ಲಿ ಪ್ರಮಾದವುಂಟಾಗದಂತೆಯೂ ಕಾರ್ಯ ನೀತಿಯನ್ನು ಏರ್ಪಡಿಸಬೇಕು. ಅಜ್ಞಾತವಾಸ ಮುಗಿಯದೆ ಅರ್ಜುನನು ಕಾಣಿಸಿಕೊಂಡಿರಲಾರ; ಮತ್ತು ಗೋವುಗಳನ್ನು ಹಿಡಿಯದೆ ಬಿಡುವುದೂ ಇಲ್ಲ; ಇದನ್ನು ಮನಸ್ಸಿಗೆ ತಂದುಕೊಂಡು ಭೀಷ್ಮನು ಏನು ಹೇಳುತ್ತಾನೋ ಹೇಳಲಿ” ಎಂದನು. ಭೀಷ್ಮನು, “ಐದು ವರ್ಷಕ್ಕೆ ಒಂದು ಸಾರಿ ಅಧಿಕಮಾಸ ಬರುತ್ತದೆಯಷ್ಟೆ; ಇದನ್ನು ಲೆಕ್ಕ ಹಾಕಿಕೊಂಡರೆ, ಪಾಂಡವರು ಕಾಡಿಗೆ ಬಂದು ಇಂದಿಗೆ ಹದಿಮೂರು ವರ್ಷ ಐದು ತಿಂಗಳು ಹನ್ನೆರಡು ರಾತ್ರಿ ಕಳೆದಿವೆ. ಅವರು ಪ್ರತಿಜ್ಞೆಮಾಡಿದಂತೆ ವನವಾಸವನ್ನು ಪೂರೈಸಿದ್ದಾರೆ; ಇದನ್ನು ತಿಳಿದೇ ಅರ್ಜುನನು ಬಂದಿದ್ದಾನೆ. ಧರ್ಮರಾಜನಿದ್ದುಕೊಂಡೂ ಅವರು ತಪ್ಪುಮಾಡುತ್ತಾರೆಯೇ? ಅವರು ಕ್ಷತ್ರಿಯ ಧರ್ಮವನ್ನು ಬಿಟ್ಟು ಸುಳ್ಳುಹೇಳಿ ಮೋಸಮಾಡಿ ರಾಜ್ಯ ಗಳಿಸುವವರೂ ಅಲ್ಲ; ಸಕಾಲ ಬಂದಾಗ ಬಿಡುವವರೂ ಅಲ್ಲ. ಈಗ ನಮ್ಮ ಐಶ್ವರ್ಯವು ನಮ್ಮ ಕೈಬಿಟ್ಟು ಶತ್ರುವಿನ ಕೈ ಸೇರದ ಹಾಗೆ ಲೋಕಕ್ಕೆ ಯಾವುದು ಕಲ್ಯಾಣವಾಗಬಹುದೋ ಹಾಗೆ, ಕಾರ್ಯ ನಡೆಸಬೇಕು. ದುರ್ಯೋಧನ! ಯುದ್ದದಲ್ಲಿ ಜಯವೆಂಬುದು ಹೀಗೇ ಎಂದು ಧೈರ್ಯವಾಗಿ ಹೇಳುವುದಕ್ಕಾಗುವುದಿಲ್ಲ. ಆದ್ದರಿಂದ ಯುದ್ಧವನ್ನು ಹಿಡಿಯುತ್ತೀಯಾ, ಧರ್ಮವನ್ನು ಹಿಡಿಯುತ್ತೀಯಾ, ಬೇಗ ನಿರ್ಧರಿಸಿ ಹೇಳು!” ಎಂದನು. ದುರ್ಯೋಧನನು, “ಅಜ್ಜಾ! ನಾನು ಪಾಂಡವರಿಗೆ ರಾಜ್ಯ ಗೀಜ್ಯವನ್ನು ಕೊಡುವವನಲ್ಲ; ಯುದ್ಧ ನಡೆಸುವುದಕ್ಕೆ ಏನು ಬೇಕೋ ಅದನ್ನು ಜಾಗ್ರತೆಯಾಗಿ ಏರ್ಪಡಿಸು” ಎಂದನು. ಅನಂತರ ಭೀಷ್ಮನು, “ಹಾಗಾದರೆ ನನಗೆ ಹೀಗೆ ತೋರುತ್ತದೆ; ಅದನ್ನು ಕೇಳಿ ಒಪ್ಪಬಹುದಾದರೆ ಒಪ್ಪು! -ನಮ್ಮ ಸೈನ್ಯದ ನಾಲ್ಕರಲ್ಲಿ ಒಂದು ಪಾಲನ್ನು ತೆಗೆದುಕೊಂಡು ನೀನು ಊರಿಗೆ ಹೋಗಿಬಿಡು; ಇನ್ನೊಂದು ಕಾಲುಪಾಲು ಸೈನ್ಯವು ಗೋವುಗಳನ್ನು ಅಟ್ಟಿಕೊಂಡು ಹೋಗಲಿ; ಮಿಕ್ಕ ಅರ್ಧ ಸೈನ್ಯವನ್ನಿಟ್ಟುಕೊಂಡು ನಾವು ಪಾಂಡವನೋ ಮತ್ಸ್ಯರಾಜನೋ ದೇವೇಂದ್ರನೋ ಯಾವನು ಬಂದರೆ ಅವನೊಡನೆ ಯುದ್ಧಮಾಡುತ್ತೇವೆ. ಆಚಾರ್ಯನು ಮಧ್ಯದಲ್ಲಿರಲಿ; ಅಶ್ವತ್ಥಾಮನು ಎಡಗಡೆಯಲ್ಲಿರಲಿ; ಕೃಪನು ಬಲಗಡೆಯಲ್ಲಿರಲಿ; ಮುಂಭಾಗದಲ್ಲಿ ಕರ್ಣನಿರಲಿ; ನಾನು ಎಲ್ಲ ಸೈನ್ಯಕ್ಕೂ ಹಿಂದೆ ಬೆಂಬಲವಾಗಿದ್ದು ನೋಡಿಕೊಳ್ಳುತ್ತೇನೆ” ಎಂದನು. ಅದರಂತೆ ಸೈನ್ಯವನ್ನು ರಚಿಸುತ್ತಿರುವಷ್ಟರಲ್ಲಿಯೇ ಅರ್ಜುನನು ಬಂದೇಬಿಟ್ಟನು; ಅವನ ರಥದ ಧ್ವನಿ ಕೇಳಿತು; ಧ್ವಜ ಕಂಡಿತು; ದ್ರೋಣನ ರಥದಲ್ಲಿ ಅವನ ಬಾಣಗಳು ಬಂದು ಬಿದ್ದವು. ಅದನ್ನು ನೋಡಿ ಆಚಾರ್ಯನು “ಓಹೋ ಗಾಂಡೀವಿ ಬಂದೇಬಿಟ್ಟ! ಅವನ ಈ ಎರಡು ಬಾಣಗಳು ನನ್ನ ಪಾದಗಳ ಮೇಲೆ ಬಿದ್ದವು; ಇವೆರಡು ಕಿವಿಯನ್ನು ಮುಟ್ಟುವಂತೆ ಹಾದುಹೋದವು; ಪಾರ್ಥನು ವನವಾಸಮಾಡಿ ಹಿಂತಿರುಗಿ ಬಂದು ನನಗೆ ನಮಸ್ಕರಿಸುತ್ತಿದ್ದಾನೆ. ನನ್ನನ್ನು ಕುಶಲಪ್ರಶ್ನೆ ಮಾಡುತ್ತಿದ್ದಾನೆ!” ಎಂದು ಸಂತೋಷಪಟ್ಟನು. ಅರ್ಜುನನು ಉತ್ತರನನ್ನು ಕುರಿತು“ರಥವನ್ನು ಸೈನ್ಯಕ್ಕೆ ಅಂಬಿನ ದೂರದಲ್ಲಿ ತೆಗೆದುಕೊಂಡು ಹೋಗಿ ನಿಲ್ಲಿಸು; ಆ ಕುರುಕುಲಾಧಮನು ಎಲ್ಲಿದ್ದಾನೆಯೋ ನೋಡಿ, ಮೊದಲು ಆ ದುರಭಿಮಾನಿಯ ಮೇಲೆ ಹೋಗಿ ಬೀಳುತ್ತೇನೆ. ಹಾಗಾದರೆ ಅವರೆಲ್ಲರೂ ಸೋತಂತೆಯೇ. ದ್ರೋಣ ಅಶ್ವತ್ಥಾಮ ಭೀಷ್ಮ ಕೃಪ ಕರ್ಣ ಎಲ್ಲರೂ ಇರುವುದು ಕಾಣುತ್ತದೆ. ಕೌರವ ಮಾತ್ರ ಕಾಣುವುದಿಲ್ಲ. ಆಹಾ! ಅವನು ಜೀವಗಳ್ಳನಾಗಿ ಹಸುಗಳನ್ನೊಡಗೊಂಡು ದಕ್ಷಿಣದ ದಾರಿಯಿಂದ ಹೋಗುತ್ತಿರಬಹುದು. ಆದ್ದರಿಂದ ಈ ರಥಗಳನ್ನೂ ಸೇನೆಯನ್ನೂ ಬಿಟ್ಟು ದುರ್ಯೊಧನನಿರುವ ಕಡೆಗೆ ರಥವನ್ನು ತಿರುಗಿಸು; ಅಲ್ಲಿಯೇ ಯುದ್ಧಮಾಡುತ್ತೇನೆ. ಅವನನ್ನು ಗೆದ್ದು ಹಸುಗಳನ್ನು ಹಿಂತಿರುಗಿಸುತ್ತೇನೆ” ಎಂದನು. ಅದರಂತೆ ಉತ್ತರನು ಲಗಾಮನ್ನು ಸೆಳೆದು ರಥವನ್ನು ತಿರುಗಿಸಲು, ದ್ರೋಣನು ಅವನ ಅಭಿಪ್ರಾಯವನ್ನು ತಿಳಿದು “ಅರ್ಜುನನು ನಮ್ಮನ್ನು ಬಿಟ್ಟು ದುರ್ಯೋಧನನ ಮೇಲೆ ನುಗ್ಗುತ್ತಿದ್ದಾನೆ. ಆದ್ದರಿಂದ ಅವನ ಪಕ್ಕದ ಮೇಲೆ ಬೀಳಿ; ಹಸುಗಳು ಹಾಗಿರಲಿ!” ಎಂದನು. ಅಷ್ಟರಲ್ಲಿ ಅರ್ಜುನನು ಮುಂದುವರಿದು ತನ್ನ ಹೆಸರನ್ನು ಘೋಷಿಸುತ್ತ ಕೌರವ ಸೈನ್ಯದ ಮೇಲೆ ಬಾಣಗರೆದನು. ಭೂಮ್ಯಾಕಾಶಗಳು ಕಾಣಿಸದಂತೆ ಎಲ್ಲೆಲ್ಲೂ ಬಾಣಗಳು ತುಂಬಿಹೋದವು. ಆಗ ತನ್ನ ಶಂಖವನ್ನು ಊದಿ ಬಿಲ್ಲನ್ನು ತಟ್ಟಿದನು. ಈ ಅವಾಂತರದಿಂದ ಹಸುಗಳು ಬೆದರಿ ಬಾಲಗಳನ್ನು ಎತ್ತಿ ಆಡಿಸುತ್ತಾ ಹಿಂತಿರುಗಿ ಓಡಿ ಬಂದವು. ಹೀಗೆ ಅವುಗಳನ್ನು ಹಿಂತಿರುಗಿಸಿ ದುರ್ಯೋಧನನ ಮೇಲೆ ಬೀಳ ಬೇಕೆನ್ನುವಷ್ಟರಲ್ಲಿ ಕುರುವೀರರೆಲ್ಲರೂ ಬಂದರು. ಅದನ್ನು ನೋಡಿ ಅರ್ಜುನನು ತನ್ನ ರಥವನ್ನು ಕರ್ಣನ ಕಡೆ ತಿರುಗಿಸುವಂತೆ ಹೇಳಿದನು. ಆಗ ಚಿತ್ರಸೇನ, ಶತ್ರುಸಹ, ಜಯ ಮುಂತಾದವರು ಅವನನ್ನು ಎದುರಿಸಲು ಅರ್ಜುನನು ಅವರ ರಥಗಳನ್ನು ಶರಾಗ್ನಿಯಿಂದ ಸುಟ್ಟುಬಿಟ್ಟನು. ತುಮುಲ ಯುದ್ಧ ಆರಂಭ ವಾಯಿತು, ಆಗ ವಿಕರ್ಣನು ಬಂದನು. ಅವನ ಬಿಲ್ಲನ್ನೂ ಧ್ವಜವನ್ನೂ ಕತ್ತರಿಸಲು ಅವನು ಹಿಮ್ಮೆಟ್ಟಿದನು. ಅನಂತರ ಶತ್ರುಂತಪನು ಎದುರಿಸಿ ಹತನಾದನು. ಹೀಗೆಯೇ ಎಷ್ಟೋಜನ ಯುವಕರಾದ ವೀರರು ಬಿರುಗಾಳಿಗೆ ಸಿಕ್ಕಿ ಉರುಳಿದ ಮರಗಳಂತೆ ಹತರಾಗಿ ಉರುಳಿದರು. ಆಗ ಕರ್ಣನ ತಮ್ಮನಾದ ಸಂಗ್ರಾಮಜಿತ್ತು ಎದುರಿಸಲು ಅವನನು ಒಂದೇ ಬಾಣದಿಂದ ಕತ್ತರಿಸಿಬಿಟ್ಟನು. ಅದನ್ನು ನೋಡಿ ಕರ್ಣನು ಗೂಳಿಯ ಮೇಲೆ ಹುಲಿಯು ಹಾರಿ ಬೀಳುವಂತೆ ಅರ್ಜುನನ ಮೇಲೆ ಬಿದ್ದು ಅವನನ್ನೂ ಸಾರಥಿಯನ್ನೂ ಕುದುರೆಗಳನ್ನೂ ಹನ್ನೆರಡು ಬಾಣಗಳಿಂದ ಹೊಡೆದನು. ಆದರೆ ಅರ್ಜುನನು ಪ್ರತಿಯಾಗಿ ಸಿಡಿಲಿನಂಥ ಬಾಣಗಳಿಂದ ಅವನ ತೋಳು ತೊಡೆ ಹಣೆ ಕತ್ತುಗಳನು ಭೇದಿಸಲು ಕರ್ಣನು ಆ ಏಟುಗಳನ್ನು ತಾಳಲಾರದೆ ಸೈನ್ಯದ ಮುಂಚೂಣಿಯಿಂದ ಹಿಂದಕ್ಕೆ ಹೋಗಿಬಿಟ್ಟನು. ಅನಂತರ ಕೃಪನು ಹೊಸ ಬಿಲ್ಲುಗಳನ್ನು ತೆಗೆದುಕೊಂಡು ಯುದ್ದಮಾಡುತ್ತಿದ್ದನು; ಕೊನೆಗೆ ಅರ್ಜುನನು ಅವನ ರಥದ ಕುದುರೆಗಳು ಅಚ್ಚು ಸಾರಥಿ ಎಲ್ಲವನ್ನೂ ಕತ್ತರಿಸಿ ಅವನ ಎದೆಗೆ ವಜ್ರಸಮಾನವಾದ ಒಂದು ಬಾಣವನ್ನು ಹೊಡೆದನು. ಆದರೂ ಕೃಪನು ಹಿಂತೆಗೆಯದೆ ಒಂದು ಗದೆಯನ್ನು ಬೀಸಿ ಅರ್ಜುನನ ಮೇಲೆ ಎಸೆದನು; ಅರ್ಜುನನು ಅದನ್ನು ಬಾಣದಿಂದ ಹೊಡೆದು ಹಿಂತಿರುಗಿಸಿದನು. ಹೀಗೆ ವಿರಥನೂ ನಿರಾಯುಧನೂ ಆದ ಅವನನು ಅವನ ಕಡೆಯ ಸೈನಿಕರು ಕರೆದುಕೊಂಡು ಹೋದರು. </span>
</p>
<p>
<span> ಅನಂತರ ಅರ್ಜುನನು ದ್ರೋಣನಿದ್ದೆಡೆಗೆ ತನ್ನ ರಥವನ್ನು ತೆಗೆಸಿಕೊಂಡು ಹೋಗಿ, ಅವನಿಗೆ ನಮಸ್ಕರಿಸಿ ಶಾಂತನಾಗಿ “ಆಚಾರ್ಯ, ನಾವು ಪ್ರತಿಕ್ರಿಯೆಯನ್ನು ಯೋಚಿಸುತ್ತಲೇ ವನವಾಸಮಾಡಿದೆವು; ನೀನು ನಮ್ಮ ಮೇಲೆ ಕೋಪಿಸಿಕೊಳ್ಳಬಾರದು; ನಿನ್ನನ್ನು ಹೊಡೆಯಬಾರದೆಂದಿದ್ದೇನೆ: ಆದ್ದರಿಂದ ನೀನು ಹಾಗೆ ಮಾಡಿಸಬೇಕು” ಎಂದು ಪ್ರಾರ್ಥಿಸಿದನು. ಕೂಡಲೆ ದ್ರೋಣನು ಅವನ ಮೇಲೆ ಇಪ್ಪತ್ತು ಬಾಣಗಳನ್ನು ಬಿಟ್ಟನು. ಅರ್ಜುನನು ಅವುಗಳನ್ನು ಮಧ್ಯದಲ್ಲಿಯೇ ಕತ್ತರಿಸಿ ಹಾಕಿದನು. ಹೀಗೆ ಗುರುಶಿಷ್ಯರಿಗೆ ಯುದ್ಧವು ಮೊದಲಾಯಿತು. ಅವರಿಬ್ಬರೂ ತೇಜಶ್ಯಾಲಿಗಳು. ದಿವ್ಯಾಸ್ತ್ರಗಳನ್ನು ಬಲ್ಲವರು. ಅವರ ಯುದ್ಧವನ್ನು ನೋಡಿ ಸೈನ್ಯವೆಲ್ಲಾ ವಿಸ್ಮಯದಿಂದ ಭಲೆ ಭಲೆ ಎಂದು ಹೊಗಳಿತು. ಒಬ್ಬರ ಮೇಲೊಬ್ಬರು ಬಾಣಗಳನ್ನು ಮಳೆಗರೆದಂತೆ ಮುಸುಕಿದರು. ಅವರ ಬಾಣಗಳು ಆಕಾಶದಲ್ಲಿ ಹಾರುತ್ತಿದ್ದರೆ ಹಂಸಗಳು ಗರಿಗೆದರಿ ಹಾರುವಂತೆ ತೋರುತ್ತಿತ್ತು. ಅರ್ಜುನನ ಏಟಿಗೆ ಸಿಕ್ಕಿ ಆನೆ ಕುದುರೆ ಪದಾತಿಗಳು ಗಾಯವಡೆದು, ಹೂ ಬಿಟ್ಟ ಮುತ್ತುಗದ ಮರಗಳಂತೆ ಕಾಣುತ್ತಿದ್ದರು. ಎಲ್ಲೆಲ್ಲಿಯೂ ಹಾಹಾಕಾರ ಕೇಳುತ್ತಿತ್ತು. ಆಗ ರಥ ಸೈನ್ಯಕ್ಕೆ ಮುಖಂಡನಾಗಿದ್ದ ಅಶ್ವತ್ಥಾಮನು ಅರ್ಜುನನಿಗೆ ಅಡ್ಡವಾಗಿ ಬಂದು ಮೇಘವು ಮಳೆಗರೆದಂತೆ ಅವನ ಮೇಲೆ ಬಾಣವರ್ಷವನ್ನು ಕರೆದನು. ಇವರ ಯುದ್ಧದಲ್ಲಿ ತನಗೆ ಸ್ವಲ್ಪ ಅವಕಾಶ ಸಿಕ್ಕಲು ದ್ರೋಣನು ತನ್ನ ರಥವನ್ನು ಬಿಡಿಸಿಕೊಂಡು ಬೇರೆ ಕಡೆಗೆ ವೇಗವಾಗಿ ಹೊರಟುಹೋದನು; ಆದ್ದರಿಂದ ಅರ್ಜುನನು ಅಶ್ವತ್ಥಾಮನೊಡನೆಯೇ ಯುದ್ಧಮಾಡುತ್ತಿರಲು, ಕರ್ಣನು ಒಂದು ದೊಡ್ಡ ಬಿಲ್ಲನ್ನು ಹಿಡಿದು ಬರುತ್ತಿದ್ದದ್ದು ಕಂಡಿತು. ಆದ್ದರಿಂದ ಅಶ್ವತ್ಥಾಮನನ್ನು ಬಿಟ್ಟು ಅವನ ಮೇಲೆ ನುಗ್ಗಿ “ಕರ್ಣ! ಯುದ್ಧದಲ್ಲಿ ನಿನ್ನ ಸಮನಿಲ್ಲವೆಂದು ಸಭಾಮಧ್ಯದಲ್ಲಿ ಬಹುವಾಗಿ ಹೆಮ್ಮೆ ಕೊಚ್ಚಿಕೊಂಡಿದ್ದೆಯಲ್ಲ, ಇಗೋ ಆ ಯುದ್ಧವು ಈಗ ದೊರಕಿದೆ; ಪಾಂಚಾಲಿಯನ್ನು ಸಭೆಯಲ್ಲಿ ದುರಾತ್ಮರು ಭಂಗಪಡಿಸುತ್ತಿರಲು ಅದನ್ನು ನೀನು ಸುಮ್ಮನೆ ನೋಡುತ್ತಿದ್ದುದಕ್ಕೆ ಈಗ ಫಲವನ್ನು ಅನುಭವಿಸು. ಧರ್ಮಕ್ಕೆ ಕಟ್ಟುಬಿದ್ದು ಹಿಂದೆ ನಾನು ಸಹಿಸಿಕೊಂಡಿದ್ದೆ; ಈಗ ಬಾ; ಯುದ್ಧಮಾಡುತ್ತೇನೆ; ಕೌರವರು ನೋಡಲಿ!” ಎಂದು ಮೂದಲಿಸಿದನು. ಕರ್ಣನು, “ಪಾರ್ಥ! ಬಾಯಲ್ಲಿ ಹೇಳುವುದನ್ನು ಕೈಯಲ್ಲಿ ಮಾಡು; ಮಾತಿಗಿಂತ ಕಾರ್ಯ ಮೇಲೆಂಬುದು ಲೋಕದಲ್ಲಿ ಪ್ರಸಿದ್ಧವಾಗಿದೆ. ನೀನು ಹಿಂದೆ ಸಹಿಸಿಕೊಂಡಿದ್ದದ್ದು ಕೈಯಲ್ಲಾಗದ್ದರಿಂದ. ಆಗ ಧರ್ಮಕ್ಕೆ ಕಟ್ಟುಬಿದ್ದದ್ದೇನು, ಈಗ ಬೀಳದಿರುವುದೇನು? ವನವಾಸ ಪ್ರತಿಜ್ಞೆಯನ್ನು ಭಂಗಪಡಿಸಿಕೊಂಡು ಯುದ್ಧಮಾಡುವ ಹಾಗಿದ್ದರೆ ಬಾ. ಇಂದ್ರನೇ ನಿನ್ನ ಪರವಾಗಿ ಯುದ್ದಮಾಡಿದರೂ ನನಗೇನೂ ಅಂಜಿಕೆಯಿಲ್ಲ!” ಎಂದು ಪ್ರತಿಯಾಗಿ ಉತ್ತರವಿತ್ತನು. ಅರ್ಜುನನು, “ಕರ್ಣ ಈಗತಾನೇ ನನ್ನ ಮೇಲೆ ಯುದ್ಧಮಾಡುತ್ತಿದ್ದು ಓಡಿಹೋದೆ. ಅದರಿಂದ ಬದುಕಿದ್ದೀಯೆ. ತಮ್ಮನನ್ನು ಕೊಲ್ಲಿಸಿ ಯುದ್ಧದ ಮುಂಚೂಣಿಯನ್ನು ಬಿಟ್ಟುಹೋಗಿ ನೀನಲ್ಲದೆ ಮತ್ತಾರು ಪುನಃ ಬಂದು ಹೀಗೆ ಮಾತನಾಡಿಯಾರು!” ಎನ್ನುತ್ತ ಅವನ ಮೇಲೆ ಬಾಣಗಳನ್ನು ಬಿಟ್ಟನು. ಕರ್ಣನು ಅವುಗಳನ್ನು ತಡೆದು ಪ್ರತಿಯಾಗಿ ಬಾಣಗಳನ್ನು ಎಸೆದನು. ಆದರೆ ಸ್ವಲ್ಪದರಲ್ಲಿಯೇ ಅವನ ಬಿಲ್ಲು ಮುರಿಯಿತು. ಶಕ್ತ್ಯಾಯುಧ ಕಡಿದುಬಿತ್ತು. ಕವಚವನ್ನು ಭೇದಿಸಿಕೊಂಡು ಬಂದು ಬಾಣಗಳು ನೋಯಿಸಿದುವು; ಆ ನೋವಿಗೆ ಕಣ್ಣು ಕತ್ತಲಿಟ್ಟು ಬಂತು; ಬುದ್ಧಿಗೆ ಏನೂ ತೋರದಂತಾಯಿತು. ಆದ್ದರಿಂದ ಕರ್ಣನು ಯುದ್ಧವನ್ನು ಬಿಟ್ಟು ಉತ್ತರಾಭಿಮುಖವಾಗಿ ಹೊರಟುಹೋದನು.</span>
</p>
<p>
<span> ಹೀಗೆ ಅರ್ಜುನನು ಕರ್ಣನನು ಗೆದ್ದು ಭೀಷ್ಮನಿದ್ದ ಕಡೆಗೆ ತನ್ನ ರಥವನ್ನು ಬಿಡಿಸಿಕೊಂಡು ಹೊರಟನು. ದಾರಿಯಲ್ಲಿ ದುಶ್ಯಾಸನ, ದುಸ್ಸಹ, ವಿವಿಂಶತಿ, ದ್ರೋಣ, ಅಶ್ವತ್ಥಾಮ ಕೃಪ ಮುಂತಾದವರು ಅವನನ್ನು ತಡೆದರು. ಆದರೆ ಯಾರೂ ನಿಲ್ಲಲಾಗಲಿಲ್ಲ. ನಿರುತ್ಸಾಹದಿಂದ ಹಿಂತಿರುಗಬೇಕಾಯಿತು. ಭೀಷ್ಮಾರ್ಜುನರು ಎದುರುಬದುರಾಗಿ ನಿಂತರು; ಭೀಷ್ಮನು ಅರ್ಜುನನ ಧ್ವಜವನ್ನು ಹೊಡೆದು ಅದರ ವಾನರನನ್ನು ಉರುಳಿಸಿದನು; ಅರ್ಜುನನೂ ಪ್ರತಿಯಾಗಿ ಭೀಷ್ಮನ ಧ್ವಜವನ್ನು ಮುರಿದು ಬೀಳಿಸಿದನು. ಅನಂತರ ತುಮುಲ ಯುದ್ಧಕ್ಕೆ ಮೊದಲಾಯಿತು. ಅರ್ಜುನನು ಭೀಷ್ಮನಮೇಲೆ ಬಾಣಪ್ರಯೋಗ ಮಾಡುತ್ತಿದ್ದರೆ ಪರ್ವತದ ಮೇಲೆ ಮಳೆ ಹುಯ್ಯುವಂತೆ ಕಾಣುತ್ತಿತ್ತು. ಭೀಷ್ಮನು ಅವೆಲ್ಲವನ್ನೂ ಕತ್ತರಿಸಿ ಪ್ರತಿಯಾಗಿ ಅರ್ಜುನನ ಮೇಲೆ ಬಾಣರಾಶಿಗಳನ್ನು ಸುರಿಸಿದನು. ಇಬ್ಬರೂ ಶೂರರು, ಯುದ್ಧವಿಶಾರದರು, ದಿವ್ಯಾಸ್ತ್ರಗಳನ್ನು ಬಲ್ಲವರು; ಆದ್ದರಿಂದ ಬಹಳ ಹೊತ್ತು ಸರಿಸಮವಾಗಿ ಯುದ್ಧಮಾಡುತ್ತಿದ್ದರು. ಕೊನೆಗೆ ಅರ್ಜುನನು ತನ್ನ ಗೃಧ್ರಪತ್ರಗಳುಳ್ಳ ಬಾಣದಿಂದ ಅವನ ಬಿಲ್ಲನ್ನು ಮುರಿದು ಎದೆಗೆ ಹೊಡೆದನು. ಅದರಿಂದ ನೊಂದು ಭೀಷ್ಮನು ರಥದ ಮೂಕಿಗೆ ಒರಗಿದನು. ಅವನಿಗೆ ಪ್ರಜ್ಞೆತಪ್ಪಿತ್ತೆಂಬುದನ್ನು ಕಂಡು ಅವನ ಸಾರಥಿಯು ತನಗೆ ಮೊದಲೇ ತಿಳಿಸಿದ್ದ ಪ್ರಕಾರ ಭೀಷ್ಮನನ್ನು ಕಾಪಾಡಿಕೊಳ್ಳುವ ಸಲುವಾಗಿ ಕುದುರೆಗಳನ್ನು ತಿರುಗಿಸಿ ರಥವನ್ನು ಬೇರೆಕಡೆಗೆ ತೆಗೆದುಕೊಂಡು ಹೋದನು. </span>
</p>
<p>
<span> ಈಗ ದುರ್ಯೋಧನನು ತಾನೇ ಸ್ವಂತವಾಗಿ ಬರಬೇಕಾಯಿತು; ಬರುತ್ತಿದ್ದ ಹಾಗೆಯೇ ಒಂದು ಭಲ್ಲೆಯವನ್ನು ಅರ್ಜುನನ ಹಣೆಗೆ ಗುರಿಯಿಟ್ಟು ವೇಗದಿಂದ ಎಸೆದನು. ಅದರಿಂದ ಗಾಯವಾಗಿ ಬಿಸಿಬಿಸಿಯಾದ ನೆತ್ತರು ಸುರಿಯುತ್ತ ಚಿನ್ನದ ಸರದಂತೆ ಕಾಣುತ್ತಿತ್ತು. ಅರ್ಜುನನ ಕೋಪವು ದೀಪ್ತವಾಗಿ, ಅವನು ವಿಷಾಗ್ನಿಸದೃಶವಾದ ಬಾಣಗಳನ್ನು ದುಯೋಧನನ ಮೇಲೆ ಎಸೆದನು. ಈ ಮಧ್ಯೆ ವಿಕರ್ಣನು ಒಂದು ದೊಡ್ಡ ಆನೆಯನ್ನು ಹತ್ತಿಕೊಂಡು ನಾಲ್ಕು ರಥಗಳ ಸಹಾಯವನ್ನಿಟ್ಟುಕೊಂಡು ಅರ್ಜುನನ ಮೇಲೆ ನುಗ್ಗಿಬರಲು ಅರ್ಜುನನು ಒಂದೇ ಏಟಿನಿಂದ ಆನೆಯ ಕುಂಭಸ್ಥಳವನ್ನು ಭೇದಿಸಿದನು. ಅದು ಒಂದು ಬೆಟ್ಟ ಉರುಳಿದಂತೆ ಉರುಳಿತು. ಅಂಥದೇ ಇನ್ನೊಂದು ಬಾಣದಿಂದ ದುರ್ಯೋಧನನ ಎದೆಗೆ ಹೊಡೆಯಲು, ಅವನು ನೊಂದು ರಥವನ್ನು ಹಿಂತಿರುಗಿಸಿಕೊಂಡು ಹೊರಟನು. ಆಗ ಅರ್ಜುನನು, ಅವನನ್ನು ನೋಡಿ “ಯುದ್ಧದಲ್ಲಿ ಹಿಮ್ಮೆಟ್ಟಿ ಎಲ್ಲಿಗೆ ಹೋಗುತ್ತಿದ್ದೀಯೆ, ದುರ್ಯೋಧನಾ! ಯುದ್ಧ ನಿಲ್ಲಬೇಕೆಂದು ಸೂಚಿಸುವ ತೂರ್ಯಧ್ವನಿಯಾಗಿಲ್ಲವಲ್ಲ! ಇಗೋ ನಾನು ಧೃಢವಾಗಿ ನಿಂತಿದ್ದೇನೆ. ಹಿಂತಿರುಗು, ಬಾ! ಮುಖ ತೋರಿಸು! ರಾಜನ ಕರ್ತವ್ಯವನ್ನು ನೆನೆ! ಯುದ್ಧವನ್ನು ಬಿಟ್ಟು ಓಡಿಹೋಗುವ ನಿನಗೆ ದುರ್ಯೋಧನನೆಂಬ ಹೆಸರು ಹೇಗೆ ಒಪ್ಪೀತು?” ಎಂದು ಮೂದಲಿಸಲು, ದುರ್ಯೋಧನನು ಅಂಕುಶದಿಂದ ತಿವಿದ ಆನೆಯಂತೆ ವ್ಯಥಿತನಾಗಿ ಹಿಂತಿರುಗಿ ಬಂದನು. ಅವನು ಹಿಂತಿರುಗಿದ್ದನ್ನು ನೋಡಿ ಕರ್ಣನು ಅವನ ಬಲಗಡೆಯಲ್ಲಿ ಒಡಗೊಂಡು ಬಂದನು. ಭೀಷ್ಮನು ಚೇತರಿಸಿಕೊಂಡು ಹಿಂದಿನಿಂದ ರಕ್ಷಿಸಿಕೊಂಡು ಬಂದನು. ದ್ರೋಣ ಕೃಪ ವಿವಿಂಶತಿ ದುಶ್ಯಾಸನ ಎಲ್ಲರೂ ಹಿಂತಿರುಗಿ ಬಂದರು. ಹೀಗೆ ಕೌರವಸೈನ್ಯವೆಲ್ಲಾ ತುಂಬುಹೊಳೆಯಂತೆ ತನ್ನ ಮೇಲೆ ಬರಲು, ಅರ್ಜುನನು ಮೇಘದ ಮೇಲೆ ಹಾರಿಹೋಗುವ ಹಂಸದಂತೆ ಅವರ ಮೇಲೆ ನುಗ್ಗಿದನು. ಅವರೆಲ್ಲರೂ ಅವನನ್ನು ಸುತ್ತುವರಿದು ಬೆಟ್ಟದ ಸುತ್ತ ಮೇಘಗಳು ಮುತ್ತಿಕೊಂಡು ಮಳೆಗರೆವಂತೆ ಬಾಣಗಳನ್ನು ಸುರಿಸಿದರು. ದಿವ್ಯಾಸ್ತ್ರಗಳನ್ನು ಬಿಟ್ಟರು; ಅವನು ಅಸ್ತ್ರಗಳಿಗೆ ಪ್ರತ್ಯಸ್ತ್ರಗಳನ್ನು ಬಿಟ್ಟು ಅವುಗಳನ್ನು ನಿವಾರಿಸಿ ಅವರ ಮೇಲೆ ಸಂಮೋಹನಾಸ್ತ್ರವನ್ನ ಪ್ರಯೋಗಿಸಿದನು. ಹರಿತವಾದ ಬಾಣಗಳಿಂದ ದಿಕ್ಕು ವಿದಿಕ್ಕುಗಳನ್ನೆಲ್ಲಾ ತುಂಬಿ ಗಾಂಡೀವಘೋಷದಿಂದ ಶತ್ರುಗಳ ಮನಸ್ಸು ತಲ್ಲಣಿಸುವಂತೆ ಮಾಡಿದನು. ಅನಂತರ ಎರಡು ಕೈಗಳಿಂದಲೂ ಹಿಡಿದು ತನ್ನ ಮಹಾಶಂಖವನ್ನು ಊದಲು ಅದರ ಧ್ವನಿಯಿಂದ ಭೂಮ್ಯಾಕಾಶಗಳು ತುಂಬಿಹೋದುವು. ಅದನ್ನು ಕೇಳಿಯೇ ಕುರುವೀರರು ತಣ್ಣಗಾದರು. ಹೀಗೆ ಶತ್ರುಗಳು ಪ್ರಜ್ಞೆತಪ್ಪಿ ಬಿದ್ದಿರಲು ಅರ್ಜುನನು ಉತ್ತರೆಯ ಮಾತನ್ನು ಜ್ಞಾಪಕಕ್ಕೆ ತಂದುಕೊಂಡು ಉತ್ತರನನ್ನು ಕರೆದು “ರಾಜಕುಮಾರ, ಕೌರವರೆಲ್ಲರೂ ಮೈಮರೆತು ಬಿದ್ದಿದ್ದಾರೆ; ಈಗ ರಥವು ಅವರ ಮಧ್ಯೆ ನಡೆಯಲಿ; ನೀನು ಹೋಗಿ ದ್ರೋಣ, ಕೃಪರ ಬಿಳಿಯ ಬಟ್ಟೆಗಳನ್ನೂ, ಕರ್ಣನ ಹಳದಿ ಬಟ್ಟೆಯನ್ನೂ ಅಶ್ವತ್ಥಾಮ ದುರ್ಯೋಧನರ ನೀಲಿ ಬಟ್ಟೆಗಳನ್ನೂ ತೆಗೆದುಕೊಂಡು ಬಾ. ಭೀಷ್ಮನ ಹತ್ತಿರಕ್ಕೆ ಹೋಗಬೇಡ; ಅವನು ಎಚ್ಚರವಾಗಿರಬಹುದು; ಅವನು ನನ್ನ ಅಸ್ತ್ರಕ್ಕೆ ಪ್ರತಿಯನ್ನು ಬಲ್ಲನು” ಎಂದನು. ಅದರಂತೆ ಉತ್ತರನು ರಥವನ್ನು ಮುಂದೆ ತೆಗೆದುಕೊಂಡು ಹೋಗಿ ಮಧ್ಯೆ ಇಳಿದು ಆ ಬಣ್ಣಬಣ್ಣದ ವಸ್ತ್ರಗಳನ್ನು ತಂದನು. ಅವುಗಳನ್ನು ತೆಗೆದುಕೊಂಡು ಹಿಂತಿರುಗಿ ಹೋಗುತ್ತಿರುವಾಗ ಅವನನ್ನು ಕಂಡು ಭೀಷ್ಮನು ಅವನ ಮೇಲೆ ಬಾಣಪ್ರಯೋಗ ಮಾಡಿದನು. ಅರ್ಜುನನೂ ಬಾಣಪ್ರಯೋಗಮಾಡಿ ಭೀಷ್ಮನನ್ನು ಹೊಡೆಯದೆ, ಅವನ ಕುದುರೆಗಳನ್ನೂ ಸಾರಥಿಯನ್ನೂ ಹೊಡೆದು ರಥಗಳ ಗುಂಪಿನಿಂದ ರಾಹುಮುಕ್ತನಾದ ಸೂರ್ಯನಂತೆ ಹೊರಕ್ಕೆ ಬಂದನು. ಅಷ್ಟುಹೊತ್ತಿಗೆ ಕೌರವನು ಎಚ್ಚತ್ತು ಏಕಾಕಿಯಾಗಿ ರಣಮಧ್ಯದಲ್ಲಿ ಹೋಗುತ್ತಿರುವ ಅರ್ಜುನನನ್ನು ನೋಡಿ, “ಇವನು ನಿಮ್ಮಿಂದ ಹೇಗೆ ತಪ್ಪಿಸಿಕೊಂಡನು? ಅವನನ್ನು ಏಕೆ ಹಿಡಿದುಹಾಕಲಿಲ್ಲ” ಎಂದು ತನ್ನ ಕಡೆಯವರನ್ನು ಆಕ್ಷೇಪಿಸಿದನು. ಭೀಷ್ಮನು ಆ ಮಾತನ್ನು ಕೇಳಿ ನಗುತ್ತ “ನಿನ್ನ ಬುದ್ಧಿಯೂ ವೀರ್ಯವೂ ಎಲ್ಲಿ ಹೋದುವು ದುರ್ಯೋಧನ? ಬಿಲ್ಲುಬಾಣಗಳನ್ನು ಬಿಟ್ಟು ಇದುವರೆಗೆ ಏಕೆ ತೆಪ್ಪಗೆ ಬಿದ್ದಿದ್ದೆ? ಅರ್ಜುನನು ಕ್ರೂರಕರ್ಮಿಯಲ್ಲ; ಪಾಪ ಮಾಡುವವನಲ್ಲ; ಆದ್ದರಿಂದ ನಾವೆಲ್ಲರೂ ಯುದ್ಧದಲ್ಲಿ ಪ್ರಾಣ ಕಳೆದುಕೊಳ್ಳದೆ ಬದುಕಿಕೊಂಡಿದ್ದೇವೆ. ಎಲೈ ಕುರುವೀರ, ಬೇಗ ಕುರುದೇಶವನ್ನು ಸೇರಿಕೋ; ಪಾರ್ಥನು ಗೋವುಗಳನ್ನು ತೆಗೆದುಕೊಂಡು ಹೋಗಲಿ!” ಎಂದನು. ತನ್ನ ಹಿತಕ್ಕಾಗಿ ಭೀಷ್ಮನು ಹೇಳಿದ ಈ ಮಾತನ್ನು ಕೇಳಿ ದುರ್ಯೋಧನನು ಯುದ್ಧದ ಮೇಲಣ ಆಸೆಯನ್ನು ಬಿಟ್ಟು ತಣ್ಣಗಾಗಿ ನಿಟ್ಟುಸಿರುಗರೆದು ಸುಮ್ಮನಾದನು. ಭೀಷ್ಮನ ಮಾತನ್ನು ಕೇಳಿ ಆತ್ಮಹಿತವನ್ನು ಯೋಚಿಸಿ , ಉರಿಯುತ್ತಿರುವ ಅರ್ಜುನಾಗ್ನಿಯನ್ನು ನೋಡಿ ಎಲ್ಲರೂ ದುರ್ಯೋಧನನನ್ನು ರಕ್ಷಿಸಿಕೊಂಡು ಹಿಂತಿರುಗಿ ಹೋಗುವುದೇ ಒಳ್ಳೆಯದೆಂದು ತೀರ್ಮಾನಿಸಿದರು. </span>
</p>
<p>
<span> ಹೀಗೆ ಕೌರವ ವೀರರೆಲ್ಲರೂ ಹೊರಟಿದ್ದನ್ನು ನೋಡಿ ಅರ್ಜುನನು ಪ್ರೀತನಾಗಿ ಅಜ್ಜನಾದ ಭೀಷ್ಮ, ಆಚಾರ್ಯನಾದ ದ್ರೋಣ, ಇವರಿಗೆ ತಲೆಬಗ್ಗಿ ನಮಸ್ಕಾರಮಾಡಿ ಸ್ವಲ್ಪದೂರ ಅವರೊಡನೆ ಮಾತನಾಡುತ್ತ ಹಿಂದೆ ಹೋದನು. ಅನಂತರ ಅಶ್ವತ್ಥಾಮ ಕೃಪ ಮುಂತಾದ ಹಿರಿಯರನ್ನು ಬಾಣವೆಸೆದು ವಂದಿಸಿ, ದುರ್ಯೋಧನನ ರತ್ನಕಿರೀಟವನ್ನು ಒಂದು ಬಾಣದಿಂದ ಖಂಡಿಸಿದನು; ಕೊನೆಗೆ ಗಾಂಡೀವವನ್ನು ಘೋಷಿಸಿ ದೇವದತ್ತವನ್ನು ಊದಿ, ಶತ್ರುಗಳೆಲ್ಲರೂ ಹೊರಟುಹೋದಮೇಲೆ ಉತ್ತರನನ್ನು ಕುರಿತು “ರಾಜಕುಮಾರ, ಈಗ ಕುದುರೆಗಳನ್ನು ತಿರುಗಿಸು, ಗೋವುಗಳನ್ನು ಗೆದ್ದುಕೊಂಡು ಬಂದಾಯಿತು. ಅವರೆಲ್ಲರೂ ಹೋದರು; ಸಂತೋಷವಾಗಿ ಊರಿನ ಕಡೆ ಹೊರಡು” ಎಂದನು. ದಾರಿಯಲ್ಲಿ ಬರುತ್ತಿರುವಾಗ ಕಾಡಿನಲ್ಲಿ ಭಯದಿಂದ ಅಲ್ಲಲ್ಲಿ ಅಡಗಿಕೊಂಡಿದ್ದ ಕುರುಸೈನಿಕರು , ಹೊರಕ್ಕೆ ಬಂದು ಅರ್ಜುನನಿಗೆ ಕೈಮುಗಿದು “ನಮಗೇನಪ್ಪಣೆ” ಎಂದು ಕೇಳಿದರು. ಪರದೇಶದಲ್ಲಿ ಹಸಿವು ನೀರಡಿಕೆಗಳಿಂದ ಬಳಲಿ ತಲೆಗೆದರಿ ಕಂಗೆಟ್ಟುಹೋಗಿದ್ದ ಅವರನ್ನು ನೋಡಿ ಅರ್ಜುನನು “ನಿಮಗೆ ಒಳ್ಳೆಯದಾಗಲಿ, ಹೋಗಿಬನ್ನಿ, ಹೆದರಿಕೊಳ್ಳಬೇಡಿ. ದೀನರನ್ನು ನಾನು ಹಿಂಸೆಪಡಿಸುವುದಿಲ್ಲ” ಎಂದು ಧೈರ್ಯ ಹೇಳಿದನು. ಅವನು ಕೊಟ್ಟ ಅಭಯವನ್ನು ಕೇಳಿ ಆ ಯೋಧರು ಅವನಿಗೆ ಆಯುಃಕೀರ್ತಿಗಳನ್ನು ಬಯಸಿ ಆಶೀರ್ವಾದ ಮಾಡುತ್ತ ಹೋದರು. ಅರ್ಜುನನು ಉತ್ತರನನ್ನು ಕುರಿತು “ರಾಜಕುಮಾರ, ಈ ಗೋಪಾಲಕರೊಡನೆ ಹಸುಗಳನ್ನು ಕಳುಹಿಸಿಕೊಡು; ಅವರು ಮುಂದಾಗಿ ಊರಿಗೆ ಹೋಗಿ ನಿನಗೆ ಉಂಟಾದ ಜಯವನ್ನು ತಿಳಿಸಿ ಸಂತೋಷಗೊಳಿಸಲಿ; ನಾವು ಕುದುರೆಗಳಿಗೆ ನೀರು ಕುಡಿಸಿ ಉಪಚಾರಮಾಡಿ ಮದ್ಯಾಹ್ನದ ಮೇಲೆ ಹೋಗೋಣ” ಎಂದನು. ಅದರಂತೆ ಉತ್ತರನು ದೂತನನ್ನು ಕರೆದು ಊರಿಗೆ ಹೋಗಿ ತನ್ನ ಜಯವನ್ನು ತಿಳಿಸುವಂತೆ ಅವರಿಗೆ ಅಪ್ಪಣೆಮಾಡಿದನು. </span>
</p>
<p>
<span> ಅತ್ತಲಾಗಿ ವಿರಾಟರಾಜನು ತ್ರಿಗರ್ತನನ್ನು ಗೆದ್ದು, ಗೋವುಗಳನ್ನು ಹಿಂತಿರುಗಿಸಿ, ನಾಲ್ಕು ಜನ ಪಾಂಡವರೊಡನೆ ಊರಿಗೆ ಬಂದನು. ಆಸನಾರೂಢನಾಗಲು ಅವನನ್ನು ಪ್ರಜೆಗಳೆಲ್ಲರೂ ಕಂಡು ಗೌರವಿಸಿ ಅಭಿನಂದಿಸಿದರು. ಅವನು ಅವರನ್ನೆಲ್ಲಾ ಕಳುಹಿಸಿಕೊಟ್ಟು “ಉತ್ತರನೆಲ್ಲಿ?” ಎಂದು ಕೇಳಿದನು. ಅಲ್ಲಿದ್ದ ಹೆಂಗಸರೂ ಹುಡುಗಿಯರೂ ಅಂತಃಪುರ ಪರಿಚಾರಿಕೆಯರೂ ತುಂಬ ಹರ್ಷದಿಂದ “ಕೌರವರು ನಮ್ಮ ಗೋವುಗಳನ್ನು ಹಿಡಿದರು. ದ್ರೋಣ, ಭೀಷ್ಮ ಕರ್ಣ ಅಶ್ವತ್ಥಾಮ ದುರ್ಯೋಧನ ಮೊದಲಾದ ಅತಿರಥರು ಬಂದಿದ್ದಾರೆಂದು ತಿಳಿಯಿತು. ಅವರನ್ನು ಜಯಿಸುತ್ತೇನೆಂದು ಉತ್ತರಕುಮಾರನು ತುಂಬ ಸಾಹಸದಿಂದ ಬೃಹನ್ನಳೆಯನ್ನು ಕರೆದುಕೊಂಡು ಒಬ್ಬನೇ ಹೊರಟುಬಿಟ್ಟನು ” ಎಂದು ಹೇಳಿದರು. ಇದನ್ನು ಕೇಳಿ ವಿರಾಟರಾಜನು ತುಂಬ ಕಳವಳಗೊಂಡು, “ತ್ರಿಗರ್ತ ರಾಜನು ಸೋತುಹೋದನೆಂದು ಕೇಳಿದರೆ ಕೌರವರು ನಿಲ್ಲಲಾರರು. ಏನೇ ಆಗಲಿ ತ್ರಿಗರ್ತ ಯುದ್ಧದಲ್ಲಿ ಗಾಯವಡೆಯದಿರುವ ಯೋಧರು ಕುಮಾರನ ಸಹಾಯಕ್ಕೆ ಹೋಗಿ ಎಂದು ಅಪ್ಪಣೆಮಾಡಿ ಅವರನ್ನೂ ಅವರ ಜೊತೆಗೆ ಚತುರಂಗಬಲವನ್ನೂ ವೇಗವಾಗಿ ಹೋಗುವಂತೆ ಹೇಳಿ ಕಳುಹಿಸಿಕೊಟ್ಟನು. ಮತ್ತೆ, ಕುಮಾರನು ಬದುಕಿದ್ದಾನೆಯೋ ಇಲ್ಲವೋ ಬೇಗ ತಿಳಿದುಕೊಂಡು ಬನ್ನಿ; ನನಗೇನೋ ಷಂಡನನ್ನು ಸಾರಥಿಯಾಗಿ ಕರೆದುಕೊಂಡು ಹೋದ ಅವನು ಬದುಕಿಲ್ಲವೆಂದೇ ಎನ್ನಿಸುತ್ತಿದೆ!” ಎಂದು ಹೇಳಿದನು. ಆ ಮಾತನ್ನು ಕೇಳಿ ಧರ್ಮರಾಜನು ನಗುತ್ತ “ಮಹಾರಾಜ! ಬೃಹನ್ನಳೆಯು ಸಾರಥಿಯಾಗಿ ಹೋಗಿದ್ದರೆ ಶತ್ರುಗಳು ಹಸುಗಳನ್ನು ತೆಗೆದುಕೊಂಡು ಹೋಗಲಾರರು; ಆ ಸಾರಥಿಯ ಸಹಾಯದಿಂದ ನಿನ್ನ ಮಗನು ಕೌರವರನ್ನೂ ಎಲ್ಲಾ ರಾಜರನ್ನೂ ದೇವ ಅಸುರ ಯಕ್ಷ ನಾಗರನ್ನೂ ಜಯಿಸುವನು” ಎಂದನು. ಈ ಮಧ್ಯೆ ಉತ್ತರನು ಕಳುಹಿಸಿದ ದೂತರು ಓಡಿಬಂದು ಜಯದ ಸುದ್ದಿಯನ್ನು ತಿಳಿಸಿದರು. ಕಂಕನು ಅದನ್ನು ಕೇಳಿ, ಭಾಗ್ಯವಶದಿಂದ ನಿನ್ನ ಮಗನು ಬದುಕಿ ಬಂದಿದ್ದಾನೆ. ಗೋವುಗಳನ್ನು ಗೆದ್ದು ತಂದಿದ್ದಾನೆ. ಕೌರವರನ್ನು ಸೋಲಿಸಿ ಓಡಿಸಿದ್ದಾನೆ! ಆದರೆ ಇದರಲ್ಲಿ ಅದ್ಭುತವೇನೂ ನನಗೆ ತೋರುವುದಿಲ್ಲ; ಬೃಹನ್ನಳೆಯು ಯಾರಿಗೆ ಸಾರಥಿಯೋ ಅವನು ಜಯಿಸುವುದು ಖಂಡಿತ!“ ಎಂದನು. ವಿರಾಟನಿಗೆ ಸಂತೋಷದಿಂದ ಮೈ ರೋಮಾಂಚನವಾಯಿತು; ಈ ಒಳ್ಳೆಯ ವರ್ತಮಾನವನ್ನು ತಂದ ದೂತರಿಗೆ ಬಹುಮಾನಮಾಡಿ ಮಂತ್ರಿಗಳನ್ನು ಕುರಿತು ”ರಾಜಬೀದಿಗಳನ್ನೆಲ್ಲಾ ಪತಾಕೆಗಳಿಂದ ಅಲಂಕರಿಸಿ! ದೇವತೆಗಳಿಗೆ ಪೂಜೆ ನಡೆಸಿ! ರಾಜಕುಮಾರರೂ ಸೇನಾಧಿಕಾರಿಗಳೂ ವೇಶ್ಯೆಯರೂ ಸಮಸ್ತ ವಾದ್ಯ ಒಡಗೂಡಿ ಕುಮಾರನನ್ನು ಎದುರುಗೊಳ್ಳಲಿ! ಅನೆಯ ಮೇಲೆ ಘಂಟೆಯನ್ನೂ ಪಣವವನ್ನೂ ಬಾರಿಸುತ್ತ ಚೌಕಗಳಲ್ಲೆಲ್ಲಾ ನನ್ನ ಜಯವನ್ನು ಘೋಷಿಸಲಿ! ಉತ್ತರೆಯೂ ಮಿಕ್ಕ ಹುಡುಗಿಯರೂ ಅಂದವಾಗಿ ಸಿಂಗರಿಸಿಕೊಂಡು ಬೃಹನ್ನಳೆಯನ್ನು ಎದುರುಗೊಳ್ಳಲಿ!“ ಎಂದು ಅಪ್ಪಣೆಮಾಡಿದನು. ಹೀಗೆ ಅವರನ್ನು ಕಳುಹಿಸಿ ವಿರಾಟನು ಸಂತೋಷದಿಂದ ”ಪಗಡೆಯನ್ನು ತೆಗೆದುಕೊಂಡು ಬಾ ಸೈರಂಧ್ರಿ! ಆಡೋಣ ಬಾ,ಕಂಕ!“ ಎಂದನು. ಆದರೆ ಕಂಕನು ”ಹರ್ಷ ಉಕ್ಕುತ್ತ ಇರುವವರೊಡನೆ ಜೂಜಾಡಬಾರದೆಂದು ಹೇಳುತ್ತಾರೆ. ಆದ್ದರಿಂದ ಈಗ ನಿನ್ನೊಡನೆ ಪಗಡೆಯಾಡುವುದಕ್ಕೆ ನನಗೆ ಮನಸ್ಸಿಲ್ಲ. ನಿನಗೆ ಇನ್ನೇತರಿಂದಲಾದರೂ ಮನಸ್ಸಿಗೆ ಸಂತೋಷವಾಗುವುದಿದ್ದರೆ ಹೇಳು, ಅದನ್ನು ಮಾಡುತ್ತೇನೆ!“ ಎಂದನು. ವಿರಾಟನು ”ನಿನ್ನಿಂದ ನನಗಿನ್ನೇನು ಪ್ರಿಯ ಆಗಬೇಕಾಗಿದೆ? ಹೆಣ್ಣು ಬೇಕಾಗಿಲ್ಲ, ಹೊನ್ನು ಬೇಕಾಗಿಲ್ಲ; ಹಸು ಬೇಕಿಲ್ಲ, ವಸು ಬೇಕಿಲ್ಲ- ಆಟ ಹೊರತು ಇನ್ನೇನೂ ಬೇಡ!“ ಎಂದನು. ಕಂಕನು ಮತ್ತೆ ”ಈಗ ಜೂಜಾಡಿ ಆಗಬೇಕಾದದ್ದೇನು, ರಾಜೇಂದ್ರ? ಅದು ತುಂಬ ಕೆಟ್ಟದ್ದು. ಯುಧಿಷ್ಠಿರನು ಜೂಜಾಡಿ ವಿಸ್ತಾರವಾದ ರಾಜ್ಯವನ್ನೂ ದೇವತೆಗಳಂಥ ತಮ್ಮಂದಿರನ್ನೂ ಸಕಲಸಂಪತ್ತನ್ನೂ ಸೋತನೆಂದು ಕೇಳಿಲ್ಲವೇ? ಇಷ್ಟರಮೇಲೂ ಆಡಲೇಬೇಕೆಂದರೆ ಆಡುತ್ತೇನೆ“ ಎಂದನು. ರಾಜನು ಆಡಲೇಬೇಕೆಂದನು. ಆಟ ಮೊದಲಾಯಿತು. ಆಡುತ್ತ ಮಧ್ಯದಲ್ಲಿ ವಿರಾಟನು ”ನನ್ನ ಮಗನು ಅಂಥ ಕೌರವರನ್ನು ಗೆದ್ದು ಬಂದನು ನೋಡಿದೆಯಾ!“ ಎಂದನು. ಧರ್ಮರಾಜನು ಬೃಹನ್ನಳೆಯು ಸಾರಥಿಯಾಗಿರುವಾಗ ಅವನು ಹೇಗೆ ಗೆಲ್ಲದೆ ಇದ್ದಾನು” ಎಂದನು. ಈ ಮಾತನ್ನು ಕೇಳಿ ವಿರಾಟನು ಕೋಪಗೊಂಡು “ಬ್ರಾಹ್ಮಣಾಧಮಾ! ನನ್ನ ಮಗನನ್ನು ಬಿಟ್ಟು ಆ ನಪುಂಸಕನನ್ನು ಹೊಗಳುತ್ತೀಯಾ? ಯಾವುದು ಆಡಬೇಕು ಯಾವುದು ಆಡಬಾರದು ಎಂದು ಅರಿಯದೆ ನನ್ನನ್ನು ನೀನು ಅವಮಾನಪಡಿಸುತ್ತಿದ್ದೀಯೆ. ಭೀಷ್ಮ ದ್ರೋಣ ಮುಂತಾದವರೆಲ್ಲರನ್ನೂ ನನ್ನ ಮಗನು ಏಕೆ ಜಯಿಸಬಾರದು? ಎಲೈ ಬ್ರಾಹ್ಮಣಾ, ನಿನ್ನ ವಯಸ್ಸಿನ ಮೇಲೆ ದೃಷ್ಟಿಯಿಟ್ಟು ಈ ಅಪರಾಧವನ್ನು ಕ್ಷಮಿಸಿದ್ದೇನೆ. ಜೀವದ ಮೇಲೆ ಆಸೆ ಇದ್ದರೆ ಮತ್ತೆ ಇಂಥ ಮಾತನಾಡಬೇಡ!” ಎಂದು ಗದರಿಸಿದನು. ಧರ್ಮರಾಜನು, “ದ್ರೋಣ, ಭೀಷ್ಮ, ಅಶ್ವತ್ಥಾಮ, ಕರ್ಣ, ಕೃಪ, ದುರ್ಯೋಧನ ಮತ್ತು ಇತರ ಮಹಾರಥರು ಒಟ್ಟಿಗೆ ಬಂದಿರುವಾಗ ಬೃಹನ್ನಳೆ ಹೊರತು ಮತ್ತಾರು ಅವರೆದುರಿಗೆ ನಿಂತು ಯುದ್ಧ ಮಾಡಿಯಾರು?” ಎಂದನು. ವಿರಾಟನು ರೇಗಿ“ಎಷ್ಟು ಸಲ ಬೇಡವೆಂದರೂ ನಿನ್ನ ಮಾತನ್ನು ನೀನು ಬಿಡುವುದಿಲ್ಲ; ಶಾಸ್ತಿಮಾಡುವವರಿಲ್ಲದಿದ್ದರೆ, ಯಾರು ತಾನೇ ಸರಿಯಾದ ದಾರಿಯಲ್ಲಿ ನಡೆಯುತ್ತಾರೆ! ಎಂದಿಗೂ ಅದು ನೀನು ಹೇಳುವಂತೆ ಇರದು!” ಎಂದು ಛೀ ಗುಟ್ಟಿ ಯುಧಿಷ್ಠಿರನ ಮುಖದಮೇಲೆ ದಾಳನನ್ನು ಬಲವಾಗಿ ಬೀರಿದನು. ಆ ಏಟಿಗೆ ಅವನ ಮೂಗಿನಿಂದ ಬಳಬಳನೆ ರಕ್ತ ಬಂತು. ಅದು ನೆಲದ ಮೇಲೆ ಬೀಳದಂತೆ ಧರ್ಮರಾಜನು ಎರಡು ಕೈಗಳಿಂದಲೂ ಹಿಡಿದುಕೊಂಡು ಹತ್ತಿರದಲ್ಲಿದ್ದ ದ್ರೌಪದಿಯನ್ನು ನೋಡಿದನು. ಅವಳು ಅವನ ಮನೋಗತವನ್ನು ಅರಿತು ಒಂದು ಬಂಗಾರದ ಪಾತ್ರೆಯಲ್ಲಿ ಆ ಸುರಿಯುತ್ತಿದ್ದ ರಕ್ತವನ್ನೆಲ್ಲಾ ಹಿಡಿದುಕೊಂಡಳು. </span>
</p>
<p>
<span> ಇತ್ತಲಾಗಿ ಉತ್ತರನು ಗಂಧಮಾಲ್ಯಗಳಿಂದ ಅಲಂಕೃತನಾಗಿ ದಾರಿಯುದ್ದಕ್ಕೂ ಪೌರಜಾನಪದರೂ ಮುತ್ತೈದೆಯರೂ ಆಭಿನಂದಿಸಿ ಆಶೀರ್ವದಿಸುತ್ತಿರಲು ಮಹಾವೈಭವದಿಂದಲೂ ಸಂತೋಷದಿಂದಲೂ ಅರಮನೆಯ ಬಾಗಿಲಿಗೆ ಬಂದು ತಂದೆಗೆ ವರ್ತಮಾನ ಕೊಟ್ಟನು. ದ್ವಾರಪಾಲಕನು ಒಳಕ್ಕೆ ಬಂದು ವಿರಾಟನನ್ನು ಕಂಡು “ಮಹಾರಾಜ, ಉತ್ತರಕುಮಾರನು ಬೃಹನ್ನಳೆಯೊಡನೆ ಬಾಗಿಲಲ್ಲಿ ನಿಂತಿದ್ದಾನೆ!” ಎಂದು ಹೇಳಲು ಅವನು,“ಅವರಿಬ್ಬರನ್ನೂ ಬೇಗ ಕರೆದುಕೊಂಡು ಬಾ; ಅವರನ್ನು ನೋಡಬೇಕೆಂದು ತುಂಬ ಆಸೆಯುಳ್ಳವನಾಗಿದ್ದೇನೆ!” ಎಂದನು. ಯುಧಿಷ್ಠಿರನು ಅವನ ಕಿವಿಯಲ್ಲಿ ಮೆಲ್ಲಗೆ “ಉತ್ತರಕುಮಾರನೊಬ್ಬನನ್ನೇ ಕರೆದುಕೊಂಡು ಬಾ; ಬೃಹನ್ನಳೆಯನ್ನು ಕರೆತರಬೇಡ. ಯುದ್ಧದಲ್ಲಿ ಹೊರತು ಬೇರೆ ಕಡೆ ಯಾರಾದರೂ ನನ್ನ ದೇಹದಲ್ಲಿ ಗಾಯ ಮಾಡಿದರೆ ಅಥವಾ ರಕ್ತ ಬರಿಸಿದರೆ ಅವರನ್ನು ಜೀವದಿಂದಿರಿಸುವುದಿಲ್ಲ ಎಂಬುದು ಅವರ ಪ್ರತಿಜ್ಞೆ. ಈಗ ನನ್ನ ಮೈಮೇಲೆ ರಕ್ತವನ್ನು ಕಂಡರೆ ಅವನು ರೇಗಿ ವಿರಾಟನನ್ನು ಸಪರಿವಾರನಾಗಿ ನಿರ್ಮೂಲಮಾಡಿಯಾನು!” ಎಂದು ಹೇಳಿದನು. ಅದರಂತೆ ಉತ್ತರನೊಬ್ಬನೇ ಬಂದು ತಂದೆಯ ಕಾಲಿಗೆ ನಮಸ್ಕಾರಮಾಡಿ ಧರ್ಮರಾಜನ ಕಡೆಗೆ ನೋಡಲು, ಅವನು ನೆಲದ ಮೇಲೆ ಕುಳಿತಿದ್ದಾನೆ; ರಕ್ತದಿಂದ ತೊಯ್ದಿದ್ದಾನೆ; ಸೈರಂಧ್ರಿ ಹತ್ತಿರ ನಿಂತಿದ್ದಾಳೆ! ಅದನ್ನು ಕಂಡು ಉತ್ತರನು ಕೂಡಲೆ “ಮಹಾರಾಜ! ಯಾರು ಈತನನ್ನು ಹೊಡೆದವರು? ಯಾರು ಈ ಪಾಪಕಾರ್ಯವನ್ನು ಮಾಡಿದವರು?” ಎಂದು ಕೇಳಿದನು. ವಿರಾಟನು “ನಾನು ಹೊಡೆದೆ; ಅವನಿಗೆ ಇನ್ನೂ ಶಾಸ್ತಿಯಾಗಬೇಕಾಗಿತ್ತು: ಶೂರನಾದ ನಿನ್ನನ್ನು ಹೊಗಳುವುದಕ್ಕೆ ಬದಲಾಗಿ ಅವನು ಷಂಡನನ್ನು ಹೊಗಳುತ್ತಾನೆ!” ಎಂದನು. ಉತ್ತರನು, “ಮಹಾರಾಜ! ನೀನು ಅಕಾರ್ಯವನ್ನು ಮಾಡಿದೆ; ಬೇಗ ಆತನನ್ನು ಸಮಾಧಾನಗೊಳಿಸಿ ಸುಮುಖನನ್ನಾಗಿ ಮಾಡಿಕೋ; ಬ್ರಹ್ಮವಿಷವು ಮಹಾಘೋರವಾದದ್ದು; ಅದು ಬೇರುಸಹಿತ ಸುಟ್ಟೀತು!” ಎಂದನು. ಅದರಂತೆ ವಿರಾಟನು ಧರ್ಮರಾಜನನ್ನು ಕ್ಷಮಿಸಬೇಕೆಂದು ಪ್ರಾರ್ಥಿಸಿಕೊಳ್ಳಲು, ಧರ್ಮರಾಜನು, “ಮಹಾರಾಜ, ನಾನು ಕ್ಷಮಿಸಿ ಎಷ್ಟೋಹೊತ್ತಾಯಿತು! ನನಗೆ ಕೋಪವಿಲ್ಲ; ನನ್ನ ಮೂಗಿನಿಂದ ಈ ರಕ್ತವು ನೆಲದಮೇಲೆ ಬಿದ್ದಿದ್ದರೆ ನೀನು ರಾಷ್ಟ್ರಸಹಿತವಾಗಿ ನಾಶಹೊಂದುತ್ತಿದ್ದೆ; ನಾನಾಗಿ ಯಾರಿಗೂ ಕೆಡಕುಮಾಡದಿದ್ದರೂ ತಾನಾಗಿಯೇ ಕೆಡಕಾಗುವುದು” ಎಂದು ಉತ್ತರವಿತ್ತನು. ರಕ್ತ ಸೋರುವುದು ನಿಂತಮೇಲೆ ಬೃಹನ್ನಳೆಯು ಬಂದು ವಿರಾಟನಿಗೂ ಕಂಕನಿಗೂ ನಮಸ್ಕರಿಸಿದನು. ವಿರಾಟನು ಮಗನ ಕಡೆಗೆ ತಿರುಗಿ, ಅರ್ಜುನನು ಕೇಳುತ್ತಿರುವ ಹಾಗೆ ಅವನನ್ನು ಹೊಗಳಲು ಮೊದಲುಮಾಡಿ , “ಕುಮಾರ! ನಿನ್ನಿಂದ ನಾನು ಪುತ್ರವಂತನಾದೆ; ನಿನ್ನಂಥ ಮಗನು ಹಿಂದಿರಲಿಲ್ಲ, ಮುಂದೆ ಹುಟ್ಟುವುದಿಲ್ಲ. ಅತ್ತಿತ್ತ ಚಲಿಸುತ್ತ ಸಾವಿರ ಸಾವಿರ ಲಕ್ಷ್ಯಗಳನ್ನಾದರೂ ಗುರಿ ತಪ್ಪದೆ ಹೊಡೆಯಬಲ್ಲ ಆ ಕರ್ಣನೊಡನೆ ಹೇಗೆ ಯುದ್ಧಮಾಡಿದೆ ಮಗು! ಸಮುದ್ರದಂತೆ ಅಕ್ಷೋಭ್ಯನೂ ಆದರೆ ಕಾಲಾಗ್ನಿಯಂತೆ ದುಸ್ಸಹನೂ ಆದ ಆ ಭೀಷ್ಮನನ್ನು ಹೇಗೆ ಎದುರಿಸಿದೆ,ಮಗು! ಕ್ಷತ್ರಿಯರೆಲ್ಲರಗೂ ಆಚಾರ್ಯನೆನಿಸಿ ಶಸ್ತ್ರಧಾರಿಗಳಲ್ಲೆಲ್ಲಾ ಶ್ರೇಷ್ಠನೆನಿಸಿದ ಆ ದ್ರೋಣನನ್ನು ಹೇಗೆ ಎದುರಿಸಿದೆ ಮಗು! ಹಾಗೆಯೇ ಮಹಾಶೂರರಾದ ಕೃಪಾಶ್ವತ್ಥಾಮರನ್ನು ಹೇಗೆ ಎದುರಿಸಿದೆ, ಮಗು! ಪರ್ವತವನ್ನಾದರೂ ತನ್ನ ಬಾಣದಿಂದ ಭೇದಿಸಬಲ್ಲ ದುರ್ಯೋಧನನನ್ನು ಹೇಗೆ ಎದುರಿಸಿದೆ, ಮಗು!” ಎಂದು ಬಹು ಮೆಚ್ಚಿಗೆಯನ್ನು ತೋರಿಸಿದನು. ಉತ್ತರನು “ನಾನು ಗೋವುಗಳನ್ನು ಗೆಲ್ಲಲೂ ಇಲ್ಲ, ಶತ್ರುಗಳನ್ನು ಜಯಿಸಲೂ ಇಲ್ಲ; ಇದನ್ನೆಲ್ಲಾ ಮಾಡಿದವನು ಒಬ್ಬ ದೇವಕುಮಾರ, ಅವನು ಹೆದರಿ ಓಡಿಹೋಗುತ್ತಿದ್ದ ನನ್ನನ್ನು ಹಿಡಿತಂದು, ವಜ್ರಹಸ್ತನಂತೆ ರಥದಲ್ಲಿ ಕುಳಿತು ಕೌರವರನ್ನು ಸೋಲಿಸಿ ಗೋವುಗಳನ್ನು ಗೆದ್ದುಕೊಟ್ಟನು. ಅವನ ಬಾಣಗಳಿಂದಲೇ ದ್ರೋಣ ಭೀಷ್ಮಾದಿಗಳು ಹಿಮ್ಮೆಟ್ಟಿದರು. ದುರ್ಯೋಧನನು ಹೆದರಿ ಹಿಮ್ಮೆಟ್ಟುವುದರಲ್ಲಿರಲು ಅವನನ್ನು ಎದುರಿಸಿ ‘ಕೌರವ! ನೀನು ಹಸ್ತಿನಾಪುರಕ್ಕೆ ಹೋದರೂ ನಿನಗೆ ಉಳಿಗಾಲವಿಲ್ಲ; ಓಡಿಹೋದರೆ ಬಿಡುವುದಿಲ್ಲ; ಆದ್ದರಿಂದ ಯುದ್ಧಮಾಡು; ಗೆದ್ದರೆ ರಾಜ್ಯವಿದೆ; ಸತ್ತರೆ ಸ್ವರ್ಗವಿದೆ!” ಎಂದು ಮೂದಲಿಸಲು ಅವನು ಹಿಂತಿರುಗಿ ಸರ್ಪದಂತೆ ಬುಸುಗುಟ್ಟುತ್ತ ರಥದಲ್ಲಿ ಕುಳಿತು ಸಿಡಿಲಿನಂಥ ಬಾಣಗಳನ್ನು ಬಿಡಲು ಮೊದಲುಮಾಡಿದನು. ನನಗೆ ಅದನ್ನು ನೋಡಿ ಮೈನವಿರೆದ್ದು ಕೈಕಾಲು ಆಡದಂತಾಯಿತು! ಆ ಒಬ್ಬನೇ ವೀರನು ಶಡ್ರಥರನ್ನೂ ಸುತ್ತಿಮುತ್ತಿ ಹುಲ್ಲು ತಿನ್ನುವ ಬಡಜಿಂಕೆಗಳನ್ನು ಹೆಬ್ಬುಲಿಯು ಪರಾಭವಿಸುವಂತೆ ಕಂಗೆಡಿಸಿಬಿಟ್ಟನು!“ ಎಂದು ಉತ್ತರಕೊಟ್ಟನು. ವಿರಾಟನು ಬೆರಗಾಗಿ ”ಆ ವೀರನಾದ ದೇವಕುಮಾರನೆಲ್ಲಿ? ನನ್ನ ಮಗನನ್ನೂ ಗೋಧನವನ್ನೂ ಕೌರವರಿಂದ ರಕ್ಷಿಸಿದ ಆ ಮಹಾಪುರುಷನನ್ನು ನಾನು ದರ್ಶನ ಮಾಡಿ ಗೌರವಿಸಬೇಕು!’ ಎಂದು ಕೇಳಲು, ಉತ್ತರನು ಆತನು ಅಂತರ್ಧಾನನಾದನು; ಮತ್ತೆ ನಾಳೆಯೋ ನಾಡಿದ್ದೋ ಕಾಣಿಸಿಕೊಳ್ಳುತ್ತಾನೆ" ಎಂದನು. ಇದನ್ನೆಲ್ಲಾ ಕೇಳುತ್ತಾ ಅರ್ಜುನನು ವೇಷಧಾರಿಯಾಗಿ ಅಲ್ಲೇ ಕುಳಿತಿದ್ದರೂ, ವಿರಾಟರಾಜನಿಗೆ ಅವನ ಗುರುತಾಗಲಿಲ್ಲ. </span>
</p>
<p>
<span> ಅನಂತರ ವಿರಾಟನ ಅನುಜ್ಞೆಯನ್ನು ಪಡೆದು ಅರ್ಜುನನು ಯುದ್ಧದಿಂದ ತಂದಿದ್ದ ಬಟ್ಟೆಗಳನ್ನು ತೆಗೆದುಕೊಂಡು ಹೋಗಿ ತಾನೇ ಉತ್ತರೆಗೆ ಕೊಟ್ಟನು. ಬಹು ಬೆಲೆಯುಳ್ಳವೂ ತರತರವಾದವೂ ನವಿರು ನವಿರಾದವೂ ಆದ ಆ ಬಟ್ಟೆಗಳನ್ನು ನೋಡಿ ಉತ್ತರೆಗೆ ತುಂಬ ಹರ್ಷವಾಯಿತು. ಆಮೇಲೆ ಉತ್ತರನೊಡನೆಯೂ ಯುಧಿಷ್ಠಿರನೊಡನೆಯೂ ಗುಟ್ಟಾಗಿ ಆಲೋಚನೆಮಾಡಿ ಅರ್ಜುನನು ಸಂತೋಷದಿಂದ ಮುಂದಿನ ಕಾರ್ಯಕ್ರಮಗಳನ್ನು ನಿರ್ಧರಿಸಿಕೊಂಡನು. </span>
</p>
<p>
<span> ಇದೆಲ್ಲಾ ನಡೆದ ಮೂರನೆಯ ದಿನ ಪಂಚಪಾಂಡವರು ಸ್ನಾನಮಾಡಿ ಬೆಳ್ಳಗಿರುವ ಮಡಿಯುಟ್ಟು ಅಲಂಕೃತರಾಗಿ ಯುಧಿಷ್ಠಿರನನ್ನು ಮುಂದುಮಾಡಿಕೊಂಡು ವಿರಾಟನ ಸಭೆಗೆ ಹೋಗಿ ರಾಜರು ಮಂಡಿಸುವ ಆಸನಗಳಲ್ಲಿ ಕುಳಿತರು. ವಿರಾಟನು ಎಂದಿನಂತೆ ರಾಜಕಾರ್ಯಗಳನ್ನು ನಡೆಸಲು ಸಭೆಗೆ ಬಂದು ನೋಡುತ್ತಾನೆ-ಉರಿಯುವ ಬೆಂಕಿಯಂತೆ ತೇಜಶ್ಯಾಲಿಗಳಾದ ಈ ಐವರೂ ಕುಳಿತಿದ್ದಾರೆ! ಅವರಲ್ಲಿ ದೇವತೆಗಳೊಡನೆ ಕುಳಿತಿರುವ ದೇವೇಂದ್ರನಂತಿದ್ದ ಯುಧಿಷ್ಠಿರನನ್ನು ನೋಡಿ “ನಿನ್ನೊಡನೆ ನಾನು ಪಗಡೆಯಾಡುತ್ತಿರಲಿಲ್ಲವೆ? ನಿನ್ನನ್ನು ನನ್ನ ಸಭಾಸ್ತಾರನಾಗಿ ಮಾಡಿಕೊಂಡಿರಲಿಲ್ಲವೆ? ಹೀಗಿದ್ದೂ ಅಲಂಕಾರ ಮಾಡಿಕೊಂಡು ಬಂದು ರಾಜಯೋಗ್ಯವಾದ ಆಸನದಲ್ಲಿ ಕುಳಿತುಬಿಟ್ಟಿದ್ದೀಯಲ್ಲಾ! ಏನಿದು?” ಎಂದು ಲಘುವಾಗಿ ಮಾತನಾಡಿಸಲು, ಅರ್ಜುನನು ಮಂದಹಾಸದಿಂದ ಹೀಗೆಂದನು- “ಮಹಾರಾಜ! ಈತನು ಆ ಇಂದ್ರನ ಆಸನದಲ್ಲಿ ಬೇಕಾದರೂ ಕುಳಿತುಕೊಳ್ಳಲು ಅರ್ಹತೆಯುಳ್ಳವನು. ಈತನೇ ಕುಂತೀಪುತ್ರನಾದ ಯುಧಿಷ್ಠಿರ; ಅವನ ಕೀರ್ತಿಯು ಸೂರ್ಯಪ್ರಭೆಯಂತೆ ಲೋಕದಲ್ಲೆಲ್ಲಾ ಹರಡಿದೆ. ಕುರುದೇಶದಲ್ಲಿದ್ದಾಗ ಅವನು ಹೊರಟರೆ ಅವನ ಹಿಂದೆ ಹತ್ತು ಸಹಸ್ರ ಆನೆಗಳು ಹೋಗುತ್ತಿದ್ದವು; ದಿವ್ಯಾಸ್ತ್ರಗಳನ್ನು ಹೂಡಿದ ಮುವತ್ತುಸಾವಿರ ಬಂಗಾರದ ರಥಗಳು ಹೋಗುತ್ತಿದ್ದವು. ಎಂಟುನೂರು ಸೂತರು ಮಣಿಕುಂಡಲಗಳನ್ನು ಧರಿಸಿ ಮಾಗಧರೊಡನೆ ಹೊಗಳುತ್ತಿದ್ದರು. ಕೌರವರು ಕಿಂಕರರಂತೆ ನಿತ್ಯವೂ ಅವನನ್ನು ಸೇವಿಸುತ್ತಿದ್ದರು; ಎಲ್ಲ ರಾಜರೂ ಕಪ್ಪುಕಾಣಿಕೆಗಳನ್ನು ಒಪ್ಪಿಸುತ್ತಿದ್ದರು; ಅವನು ಧರ್ಮಿಷ್ಠ, ದಾಂತ, ಕೋಪರಹಿತ, ಸತ್ಯವಾದಿ, ಬ್ರಹ್ಮನಿಷ್ಠ. ಅವನ ಐಶ್ವರ್ಯ ಪ್ರತಾಪಗಳನ್ನು ಕಂಡು ದುರ್ಯೋಧನ ಕರ್ಣ ಶಕುನಿಗಳು ಕುದಿಯುತ್ತಿರುವರು. ಅವನ ಗುಣಗಳನ್ನೆಲ್ಲಾ ಲೆಕ್ಕಮಾಡಿ ಹೇಳಲು ಸಾಧ್ಯವಲ್ಲ. ಇಂಥ ಪಾಂಡವ ಮಹಾರಾಜನು ರಾಜಯೋಗ್ಯವಾದ ಆಸನದಲ್ಲಿ ಮಂಡಿಸಲು ಹೇಗೆ ತಕ್ಕವನಲ್ಲ?” ವಿರಾಟನು, “ಈತನು ಪಾಂಡವ ಮಹಾರಾಜನೂ, ಕುಂತೀಪುತ್ರನೂ ಆದ ಯುಧಿಷ್ಠಿರನಾದರೆ, ಇವನ ತಮ್ಮಂದಿರಾದ ಭೀಮಾರ್ಜುನ ನಕುಲಸಹದೇವರು ಯಾರು? ದ್ರೌಪದಿ ಯಾರು? ಜೂಜಿನಲ್ಲಿ ಸೋತಮೇಲೆ ಪಾಂಡವರು ಇರುವುದು ಎಲ್ಲಿಯೂ ತಿಳಿದುಬಂದಿಲ್ಲವಲ್ಲಾ?” ಎಂದು ಕೇಳಿದನು. ಅರ್ಜುನನು, “ನಿನ್ನ ಅಡಿಗೆಯವನೆಂದು ಹೇಳಿಕೊಳ್ಳುತ್ತಿರುವ ಈ ಬಲ್ಲವನೇ ಭೀಮಪರಾಕ್ರಮಿಯಾದ ಭೀಮಸೇನ. ಈತನೇ ಗಂಧಮಾದನದಲ್ಲಿ ಮೇಲೆಬಿದ್ದವರನ್ನೆಲ್ಲಾ ಕೊಂದು ದ್ರೌಪದಿಗೆ ಸೌಗಂಧಿಕಾ ಪುಷ್ಪಗಳನ್ನು ತಂದುಕೊಟ್ಟವನು; ದುರಾತ್ಮರಾದ ಕೀಚಕರನ್ನು ಕೊಂದ ಗಂಧರ್ವನೂ ಇವನೇ; ನಿನ್ನ ಅಂತಃಪುರದಲ್ಲಿ ಹುಲಿಗಳನ್ನೂ ಕರಡಿಗಳನ್ನೂ ಹಂದಿಗಳನ್ನೂ ಕೊಂದವನೂ ಇವನೇ; ನಿನ್ನಲ್ಲಿ ಅಶ್ವರಕ್ಷಕನಾಗಿದ್ದವನೇ ನಕುಲ; ಗೋಪಾಲಕನಾಗಿದ್ದವನೇ ಸಹದೇವ; ಈ ಪದ್ಮಪತ್ರಾಯತಾಕ್ಷಿಯೂ ಚಾರುಹಾಸಿನಿಯೂ ಆದ ಸೈರಂಧ್ರಿಯೇ ದ್ರೌಪದಿ; ಅವಳ ಸಂದರ್ಭದಲ್ಲಿಯೇ ಕೀಚಕರು ಹತರಾದದ್ದು. ನಾನೇ ಅರ್ಜುನ; ನನ್ನ ವಿಚಾರ ಮಹಾರಾಜನ ಕಿವಿಗೆ ಬಿದ್ದಿರಬೇಕು; ನಾನು ಭೀಮನ ತಮ್ಮನಾದ ಪಾರ್ಥ; ಈ ಯಮಳರ ಅಣ್ಣ. ಮಹಾರಾಜ! ಇಷ್ಟುದಿನವೂ ನಾವೆಲ್ಲರೂ ನಿನ್ನ ಮನೆಯಲ್ಲಿ, ಗರ್ಭವಾಸದಲ್ಲಿದ್ದ ಮಕ್ಕಳ ಹಾಗೆ ಸುಖವಾಗಿ ಇದ್ದು ಅಜ್ಞಾತವಾಸವನ್ನು ಕಳೆದೆವು” ಎಂದನು. ಅರ್ಜುನನು ಹೀಗೆ ತಮ್ಮ ಪರಿಚಯಗಳನ್ನೆಲ್ಲಾ ಹೇಳಿದಮೇಲೆ ಉತ್ತರನು ಅವನ ವಿಕ್ರಮವನ್ನು ವರ್ಣಿಸುತ್ತ “ಮಹಾರಾಜ! ಈತನೇ ಜಿಂಕೆಗಳ ಮಧ್ಯದಲ್ಲಿ ಸಿಂಹ ಹೇಗೋ ಹಾಗೆ ಶತ್ರುರಥಗಳ ಮಧ್ಯದಲ್ಲಿ ನುಗ್ಗಿ ಸಂಚರಿಸುತ್ತ ಅವರನ್ನು ನಿಗ್ರಹಿಸುತ್ತಿದ್ದವನು; ಈತನೇ ಕೌರವರನ್ನು ನೋಲಿಸಿ ಗೋವುಗಳನ್ನು ಗೆದ್ದುಕೊಟ್ಟವನು; ಈತನ ಶಂಖಧ್ವನಿಯನ್ನು ಕೇಳಿಯೇ ನನ್ನ ಕಿವಿಗಳು ಕಿವುಡಾಗಿ ಹೋದವು” ಎಂದು ಹೊಗಳಿ “ತಂದೆಯೇ, ಈ ಪಾಂಡವರು ಮಹಾತ್ಮರು: ಪೂಜಾಯೋಗ್ಯರು; ಇವರನ್ನು ಸತ್ಕರಿಸಿ ಸನ್ಮಾನ ಮಾಡಬೇಕು!” ಎಂದನು. ವಿರಾಟನು, “ನಾನೂ ಶತ್ರುಗಳ ಕೈಗೆ ಸಿಕ್ಕಿಬಿದ್ದಿದ್ದೆ; ಭೀಮಸೇನನು ನನ್ನನ್ನು ಬಿಡಿಸಿತಂದು, ಗೋವುಗಳನ್ನು ಗೆದ್ದುಕೊಟ್ಟನು. ಇವರ ಬಾಹುವೀರ್ಯದಿಂದ ನಮಗೆ ಜಯವು ದೊರಕಿತು. ಯುಧಿಷ್ಠಿರ! ನಾವೂ ನಮ್ಮ ಮಂತ್ರಿಗಳೂ ನಿಮ್ಮೆಲ್ಲರ ಕ್ಷಮೆ ಬೇಡುತ್ತೇವೆ. ನಿಮಗೆ ಶುಭವಾಗಲಿ. ನಾವು ಅರಿಯದೇ ಏನಾದರೂ ಹೆಚ್ಚುಕಡಮೆಯ ಮಾತನ್ನಾಡಿದ್ದರೆ ಅದನ್ನು ಕ್ಷಮಿಸಿಬಿಡಿ! ಇಗೋ ಈ ರಾಜ್ಯಕೋಶಗಳೆಲ್ಲವೂ ನಿಮ್ಮವು!” ಎಂದು ಅವರನ್ನು ಸಂತೋಷದಿಂದ ಆಲಿಂಗಿಸಿಕೊಂಡನು. ಅವರನ್ನು ಎಷ್ಟು ನೋಡಿದರೂ ಅವನಿಗೆ ತೃಪ್ತಿಯಾಗದು. ಹೀಗೆ ತುಂಬ ಪ್ರೀತಿಗೊಂಡು ಮತ್ತೆ ಯುಧಿಷ್ಠಿರನನ್ನು ಕುರಿತು “ಭಾಗ್ಯವಶದಿಂದ ನೀವೆಲ್ಲರೂ ಕ್ಷೇಮವಾಗಿ ಕಾಡನ್ನು ಬಿಟ್ಟುಬಂದಿರಿ; ಕಷ್ಟಕರವಾದ ಅಜ್ಞಾತವಾಸವನ್ನು ಕಳೆದಿರಿ. ಈ ನನ್ನ ರಾಜ್ಯವನ್ನೂ ನನ್ನದಾಗಿ ಇನ್ನೇನು ವಸ್ತುಗಳಿವೆಯೋ ಅವೆಲ್ಲವನ್ನೂ ಯಾವ ವಿಧವಾದ ಶಂಕೆಯೂ ಇಲ್ಲದೆ ತೆಗೆದುಕೊಳ್ಳಿ. ಸವ್ಯಸಾಚಿಯಾದ ಧನಂಜಯನು ಉತ್ತರೆಯ ಪಾಣಿಗ್ರಹಣ ಮಾಡಲಿ; ಅತನೇ ಅವಳಿಗೆ ಅನುರೂಪನಾದ ಪತಿ!” ಎಂದು ಕೇಳಿಕೊಂಡನು. ಧರ್ಮರಾಜನು ಅರ್ಜುನನ ಮುಖವನ್ನು ನೋಡಲು, ಅರ್ಜುನನು ಅಣ್ಣನ ಸಂಜ್ಞೆಯನ್ನು ಗ್ರಹಿಸಿ ವಿರಾಟನನ್ನು ಕುರಿತು “ರಾಜನೇ! ನಿನ್ನ ಮಗಳನ್ನು ನಾನು ನನ್ನ ಸೊಸೆಯಾಗಿ ಪರಿಗ್ರಹಿಸುತ್ತೇನೆ. ಮತ್ಸ್ಯ ಭರತ ಕುಲಗಳ ಸಂಬಂಧವು ಯುಕ್ತವಾದದ್ದಾಗಿದೆ” ಎಂದನು. “ಅದೇಕೆ ನೀನೇ ಪರಿಗ್ರಹಿಸಲೊಲ್ಲೆ?” ಎಂದು ವಿರಾಟನು ಕೇಳಲು ಅರ್ಜುನನು “ಮಹಾರಾಜ, ನಾನು ಅಂತಃಪುರದಲ್ಲಿದ್ದು ಸದಾ ನಿನ್ನ ಮಗಳನ್ನು ನೋಡುತ್ತಿದ್ದೆ; ಅವಳು ನನ್ನನ್ನು ಏಕಾಂತವಾಗಿಯಾಗಲಿ ಪ್ರಕಾಶವಾಗಿಯಾಗಲಿ ಯಾವಾಗಲೂ ತಂದೆಯಂತೆ ವಿಶ್ವಾಸದಿಂದ ಕಾಣುತ್ತಿದ್ದಳು. ಅಲ್ಲದೆ ಗಾಯನ ನರ್ತನಗಳಲ್ಲಿ ನಾನು ಆಕೆಗೆ ಪೂಜ್ಯನೂ ಪ್ರೀತಿಪಾತ್ರನೂ ಆಗಿದ್ದೆ. ಒಂದು ವರ್ಷದಿಂದ ನಾನು ಅವಳ ಜೊತೆಯಲ್ಲಿ ಇದ್ದು ಈಗ ಮದುವೆ ಮಾಡಿಕೊಂಡರೆ ಜನರು ಇಲ್ಲದ್ದನ್ನು ಏನಾದರೂ ಶಂಕಿಸಿಯಾರು. ನಾನು ಶುದ್ಧನೂ ಜಿತೇಂದ್ರಿಯನೂ ದಾಂತನೂ ಆಗಿದ್ದೇನೆ; ಅವಳೂ ಶುದ್ಧಳಾಗಿರುವಂತೆ ನೋಡಿಕೊಂಡಿದ್ದೇನೆ. ನಾನು ಹೇಳಿದಂತೆ ನಡೆಸಿದರೆ ಸೊಸೆಗಾಗಲಿ ಮಗಳಿಗಾಗಲಿ ಮಗನಿಗಾಗಲಿ ತಂದೆಗಾಗಲಿ ಯಾರಿಗೂ ಯಾವ ವಿಧವಾದ ಸಂದೇಹಕ್ಕೂ ಅವಕಾಶವಿರುವುದಿಲ್ಲ; ಎಲ್ಲವೂ ನಿರ್ಮಲವಾಗಿರುತ್ತದೆ. ಆದ್ದರಿಂದ ನಿನ್ನ ಮಗಳನ್ನು ನನ್ನ ಸೊಸೆಯಾಗಿ ಮಾಡಿಕೊಳ್ಳಬೇಕೆನ್ನುತ್ತೇನೆ. ನನ್ನ ಮಗನಾದ ಆಭಿಮನ್ಯುವು ವಾಸುದೇವನ ಸೋದರಳಿಯ; ಸಾಕ್ಷಾತ್​ ದೇವಕುಮಾರನಂಥವನು; ಶ್ರೀಕೃಷ್ಣನಿಗೆ ಅಚ್ಚುಮೆಚ್ಚು; ಬಾಲ್ಯದಲ್ಲಿಯೇ ಅಸ್ತ್ರಕೋವಿದನಾದವನು; ಅವನು ತಕ್ಕ ಅಳಿಯ; ನಿನ್ನ ಮಗಳಿಗೆ ತಕ್ಕ ಗಂಡ” ಎಂದನು. ವಿರಾಟನು ಈ ಮಾತು ಧರ್ಮನಿರತನೂ ಜ್ಞಾನವಂತನೂ ಕುರುಶ್ರೇಷ್ಠನೂ ಆದ ಧನಂಜಯನಿಗೆ ಸದೃಶವಾದದ್ದೇ. ಪಾರ್ಥ! ಯಾವುದು ನಡೆಸುವುದಕ್ಕೆ ಯೋಗ್ಯವೆಂದು ನೀನು ತಿಳಿಯುತ್ತೀಯೊ ಅದನ್ನು ಶೀಘ್ರವಾಗಿ ನಡೆಸು. ಅರ್ಜುನನು ನನ್ನ ಬೀಗನಾದರೆ ನನ್ನ ಇಷ್ಟಾರ್ಥಗಳೆಲ್ಲಾ ಸಮೃದ್ಧಿಯಾಗಿ ನೆರವೇರಿದಂತಾಯಿತು!" ಎಂದನು. ಹೀಗೆ ಅವರಿಬ್ಬರೂ ಒಮ್ಮತಕ್ಕೆ ಬಂದರು. ಈ ವೃತ್ತಾಂತವನ್ನೆಲ್ಲಾ ವಿರಾಟನೂ ಯುಧಿಷ್ಠಿರನೂ ತಮ್ಮ ಇಷ್ಟಮಿತ್ರರಿಗೂ ವಾಸುದೇವನಿಗೂ ಹೇಳಿಕಳುಹಿಸಿದರು. </span>
</p>
<p>
<span> ಹೀಗೆ ಹದಿಮೂರನೆಯ ವರ್ಷ ಮುಗಿದಮೇಲೆ ಪಂಚಪಾಂಡವರು ವಿರಾಟನಿಗೆ ಸೇರಿದ್ದ ಉಪಪ್ಲವ್ಯ ನಗರದಲ್ಲಿ ಹೋಗಿ ವಾಸಮಾಡುತ್ತಿದ್ದರು. ಅವರನ್ನು ನೋಡಲು ಅಲ್ಲಿಗೆ ಕಾಶಿರಾಜ ಶೈಬ್ಯ ದ್ರುಪದ ಮುಂತಾದ ಶಸ್ತ್ರಾಸ್ತ್ರ ಸಂಪನ್ನರಾದ ಅಕ್ಷೌಹಿಣೀ ರಾಜರೆಲ್ಲರೂ ಬಂದರು. ವಿರಾಟನು ಅವರೆಲ್ಲರನ್ನೂ ಆದರಿಸಿ ಕಳುಹಿಸಿಕೊಟ್ಟನು. ಅನಂತರ, ವಾಸುದೇವ, ಬಲರಾಮ, ಕೃತವರ್ಮ, ಸಾತ್ಯಕಿ, ಅಕ್ರೂರ, ಸಾಂಬ ಮುಂತಾದವರು ಆಭಿಮನ್ಯುವನ್ನೂ ಸುಭದ್ರೆಯನ್ನೂ ಕರೆದುಕೊಂಡು ಬಂದರು. ಅವರ ಹಿಂದೆ ಹತ್ತುಸಾವಿರ ಆನೆ, ಒಂದು ಲಕ್ಷ ಕುದುರೆ, ಒಂದು ಅರ್ಬುದ ರಥಗಳು, ಒಂದು ನಿಖರ್ವ ಪದಾತಿಗಳು ಬಂದುವು. ಅನೇಕ ವೃಷ್ಣಂಧಕರೂ ಭೋಜರೂ ಬಂದರು. ಶ್ರೀಕೃಷ್ಣನು ಪಾಂಡವರೊಬ್ಬೊಬ್ಬರಿಗೂ ಸ್ತ್ರೀ ವಸ್ತ್ರ ರತ್ನಾದಿಗಳನ್ನು ಉಡುಗೊರೆ ಕೊಟ್ಟನು. ಅನಂತರ ವಿಧಿಗನುಸಾರವಾಗಿ ವಿವಾಹ ನಡೆಯಿತು. ಮತ್ಸ್ಯರಾಜನ ಮನೆಯಲ್ಲಿ ಶಂಖಗಳೂ ಭೇರಿಗಳೂ ಮೃದಂಗಗಳೂ ಗೋಮುಖಗಳೂ ಮೊಳಗಿದ್ದೂ ಮೊಳಗಿದ್ದೇ! ಮೃಗಗಳನ್ನು ಯಥೇಚ್ಛವಾಗಿ ಕೊಂದು ಮಾಂಸಾಹಾರವನ್ನು ಸಿದ್ಧಮಾಡಿದ್ದರು. ಸುರ ಮೈರೇಯ ಮುಂತಾದ ಪಾನಗಳು ಬೇಕಾದಷ್ಟಿದ್ದವು. ಸಂಗೀತಗಾರರು ಗಾಯನಮಾಡುತ್ತ, ಆಖ್ಯಾನಕಾರರು ಕಥೆಮಾಡುತ್ತ, ನಟರು ನಾಟ್ಯಮಾಡುತ್ತ, ವಂದಿಮಾಗಧರು ಸ್ತುತಿಮಾಡುತ್ತ, ಬಂದವರೆಲ್ಲರನ್ನೂ ಸಂತೋಷಪಡಿಸುತ್ತಿದ್ದರು. ಮತ್ಸ್ಯರಾಜನ ಅಂತಃಪುರಕ್ಕೆ ಸೇರಿದ್ದ ಸುಂದರಿಯರಾದ ಸ್ತ್ರೀಯರು ರತ್ನಾಭರಣ ಭೂಷಿತೆಯರಾಗಿ ಸುದೇಷ್ಣೆಯನ್ನು ಮುಂದುಮಾಡಿಕೊಂಡು ಬಂದರು. ದ್ರೌಪದಿಯು ರೂಪಲಾವಣ್ಯಗಳಲ್ಲಿ ಅವರೆಲ್ಲರನ್ನೂ ಮೀರಿಸಿದ್ದಳು. ಅವರು ರಾಜಪುತ್ರಿಯಾದ ಉತ್ತರೆಯನ್ನು ಅಲಂಕರಿಸಿ ವೈಭವದಿಂದ ಕರೆದುಕೊಂಡು ಬರಲು ಅರ್ಜುನನು ಅವಳನ್ನು ತನ್ನ ಮಗನಿಗಾಗಿ ಸ್ವೀಕರಿಸಿದನು. ಮಹಾರಾಜನಾದ ಯುಧಿಷ್ಠಿರನು ದೇವೇಂದ್ರನಂತೆ ಶೋಭಿಸುತ್ತ ಹೆಣ್ಣನ್ನು ಒಪ್ಪಿಸಿಕೊಂಡನು. ಶ್ರೀಕೃಷ್ಣನನ್ನು ಮುಂದಿಟ್ಟುಕೊಂಡು ಆಭಿಮನ್ಯುವಿಗೆ ಮದುವೆಮಾಡಿಸಿ , ಅವನಿಗೆ ನಾಯುವೇಗವುಳ್ಳ ಏಳುಸಾವಿರ ಕುದುರೆಗಳನ್ನೂ ಇನ್ನೂರು ಆನೆಗಳನ್ನೂ ಬಹುಧನವನ್ನೂ ಕೊಟ್ಟನು. ಮದುವೆಯೆಲ್ಲಾ ಮುಗಿದಮೇಲೆ, ಶ್ರೀಕೃಷ್ಣನು ಉಡುಗೊರೆಯಾಗಿ ತಂದು ಕೊಟ್ಟಿದ್ದನ್ನೂ ಜೊತೆಗೆ ಸಾವಿರ ಗೋವುಗಳನ್ನೂ ರತ್ನಗಳನ್ನೂ ಹಲವು ಬಗೆಯ ಬಟ್ಟೆಬರೆಗಳನ್ನೂ ಒಡವೆ ವಸ್ತುಗಳನ್ನೂ ವಾಹನ ಶಯನಾದಿಗಳನ್ನೂ ದಾನಮಾಡಿದನು. ಮತ್ಸ್ಯರಾಜನ ಆ ನಗರವು ಮಹೋತ್ಸವದಿಂದ ತುಂಬಿ, ಹೃಷ್ಟಪುಷ್ಟರಾದ ಜನರಿಂದ ಕಿಕ್ಕಿರಿದು ಶೋಭಿಸುತ್ತಿತ್ತು. </span>
</p>
<p>
<span> </span>
</p>
<p class="text-center">
<strong>
<span>ವಿರಾಟಪರ್ವ ಮುಗಿಯಿತು.</span>
</strong>
</p>
<p>
<span> </span>
</p>
<span>
<br/>
</span>
<p class="text-center">
<span>ಶ್ರೀರಸ್ತು</span>
</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಉದ್ಯೋಗಪರ್ವ</h1>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title"></h1>
<p>
<span>ನಮಿಸಿ ನಾರಾಯಣನ ನರನ ಪುರುಷೋತ್ತಮನ। ವ್ಯಾಸ ವಾಗ್ದೇವಿಯರ ಬಳಿಕ ಪೇಳ್ವುದು ಜಯವ॥</span>
</p>
<p>
<span> ಆಭಿಮನ್ಯುವಿನ ಮದುವೆಯಾದ ಮೇಲೆ ವಿರಾಟನ ಆಸ್ಥಾನದಲ್ಲಿ ಪಾಂಡವರ ಪಕ್ಷಕ್ಕೆ ಸೇರಿದ್ದ ಪ್ರಮುಖರೆಲ್ಲರ ಸಭೆ ಸೇರಿತು. ಪಾಂಡವರು ಮತ್ತು ಅವರ ಮಕ್ಕಳಲ್ಲದ್, ದ್ರುಪದ ವಿರಾಟರು, ಬಲರಾಮ ಕೃಷ್ಣರು, ವಸುದೇವ ಸಾತ್ಯಕಿ ಮುಂತಾದವರೆಲ್ಲರೂ ಇದ್ದರು. ಶ್ರೀಕೃಷ್ಣನು ಅವರನ್ನು ಕುರಿತು “ಪಾಂಡವರು ತಮ್ಮ ಪ್ರತಿಜ್ಞೆಯಂತೆ ವನವಾಸ ಅಜ್ಞಾತವಾಸಗಳನ್ನು ಮುಗಿಸಿದ್ದಾರೆ. ಈಗ ಅವರಿಗೂ ದುರ್ಯೋಧನನಿಗೂ ಯಾವುದು ಹಿತವೋ ಅದನ್ನು ನಾವು ಯೋಚಿಸಬೇಕು. ಅದು ಧರ್ಮವಾಗಿರಬೇಕು. ಆಧರ್ಮದಿಂದ ಯುಧಿಷ್ಠಿರನು ದೇವತೆಗಳ ರಾಜ್ಯವನ್ನು ಕೊಟ್ಟರೂ ತೆಗೆದುಕೊಳ್ಳುವವನಲ್ಲ; ಧರ್ಮದಿಂದ ತನ್ನ ಪಾಲಿಗೆ ಒಂದು ಗ್ರಾಮ ಬಂದರೂ ಅದಕ್ಕೆ ಸಂತೋಷಿಸತಕ್ಕವನು. ಕೌರವರು ಪಾಂಡವರ ಪಿತ್ರಾರ್ಜಿತ ಸ್ವತ್ತನ್ನು ಹೇಗೆ ಮೋಸದಿಂದ ಕಿತ್ತುಕೊಂಡು ಅವರನ್ನು ಕಷ್ಟಕ್ಕೆ ಗುರಿಪಡಿಸಿದರೆಂಬುದು ನಿಮಗೆಲ್ಲರಿಗೂ ಗೊತ್ತಿದೆ. ಅವರೇನು ಅರ್ಜುನನನ್ನು ಯುದ್ಧದಲ್ಲಿ ಗೆಲ್ಲಲಿಲ್ಲ. ತಾವು ಸ್ವಂತವಾಗಿ ಗೆದ್ದುತಂದದ್ದನ್ನಾದರೂ ತಮಗೆ ಕೊಟ್ಟರೆ ಅಷ್ಟೇ ಸಾಕೆಂದು ಪಾಂಡವರೆನ್ನುತ್ತಿದ್ದಾರೆ. ಆದರೆ ಕೌರವರಿಗೆ ಅವರನ್ನು ಕೊಂದು ಅವರ ರಾಜ್ಯವನ್ನು ಕಸಿದುಕೊಳ್ಳುವುದರ ಮೇಲೆ ಜ್ಙಾನ. ಹೀಗೆ ಕೌರವರ ಲುಬ್ಧತೆ, ಪಾಂಡವರ ಧಾರ್ಮಿಕತೆ, ನೆಂಟತನ ಇವನ್ನೆಲ್ಲಾ ಮನಸ್ಸಿನಲ್ಲಿಟ್ಟುಕೊಂಡು ನಾವು ಯೋಚಿಸಬೇಕಾಗಿದೆ. ಕೌರವರು ಅನ್ಯಾಯವಾಗಿ ನಡೆದುಕೊಂಡರೆ, ಪಾಂಡವರು ಸ್ವಲ್ಪ ಜನವಿದ್ದರೂ ತಮ್ಮ ಸ್ನೇಹಿತರ ಸಹಾಯವನ್ನು ತೆಗೆದುಕೊಂಡು ಯುದ್ಧದಲ್ಲಿ ಅವರನ್ನು ಕೊಲ್ಲುವುದಕ್ಕೆ ಯತ್ನಮಾಡಿಯೇ ಮಾಡುವರು. ಆದರೆ ಈ ವಿಚಾರದಲ್ಲಿ ದುರ್ಯೋಧನನ ಅಭಿಪ್ರಾಯವೇನೆಂಬುದು ಖಚಿತವಾಗಿ ಗೊತ್ತಿಲ್ಲ; ಅದು ಗೊತ್ತಿಲ್ಲದೆ ನಾವು ಹೇಗೂ ವರ್ತಿಸುವಂತಿಲ್ಲ; ಆದ್ದರಿಂದ ಒಬ್ಬ ಸಮರ್ಥನಾದ ದೂತನನ್ನು ಕಳುಹಿಸಿ ಪಾಂಡವರಿಗೆ ಆರ್ಧರಾಜ್ಯ ಕೊಡಬೇಕೆಂದು ಹೇಳಿಸೋಣ!” ಎಂದನು.</span>
</p>
<p>
<span> ಬಲರಾಮನು ಪಾಂಡವರು ಕೇಳುವಂತೆ ದುರ್ಯೋಧನನು ಅರ್ಧರಾಜ್ಯವನ್ನು ಕೊಟ್ಟುಬಿಟರೆ ಎಲ್ಲರೂ ಸುಖವಾಗಿಯೂ ಶಾಂತವಾಗಿಯೂ ಬಾಳಿಕೊಂಡಿರಬಹುದು. ಆದ್ದರಿಂದ ಈ ಕೆಲಸಕ್ಕೆ ಒಬ್ಬ ದೂತನನ್ನು ಕಳುಹಿಸಿಕೊಡುವುದು ನನಗೂ ಇಷ್ಟವೇ. ಅವನು ಹಸ್ತಿನಗರಕ್ಕೆ ಹೋಗಿ ಭೀಷ್ಮಾದಿ ಹಿರಿಯರೂ ಪೌರವೃದ್ಧರೂ ಕೌರವರೂ ಸೇರಿರುವಾಗ ಅವರಿಗೆ ನಮಸ್ಕರಿಸಿ ವಿನಯದಿಂದ ಈ ಮಾತನ್ನು ಎತ್ತಲಿ. ಧರ್ಮರಾಜನು ತಿಳಿದೂ ತಿಳಿದೂ ಶಕುನಿಯೊಡನೆ ಆಟಕ್ಕೆ ಕುಳಿತು , ಗರಗಳು ವಿರುದ್ಧವಾಗಿದ್ದರೂ ಹಟದಿಂದ ಆಟವನ್ನು ಮುಂದುವರೆಸಿ ಎಲ್ಲವನ್ನೂ ಕಳೆದುಕೊಂಡರೆ ಅದರಲ್ಲಿ ಶಕುನಿಯ ತಪ್ಪೇನು? ಆದ್ದರಿಂದ ಸಾಧುಮಾರ್ಗದಲ್ಲಿಯೇ ಹೋಗಲಿ!" ಎಂದನು.</span>
</p>
<p>
<span> ಸಾತ್ಯಕಿಗೆ ಆ ಮಾತು ಸಹಿಸಲಿಲ್ಲ. ಅವನು ಪ್ರತಿಯೊಬ್ಬನೂ ಅವನವನ ಮನಸ್ಸು ಹೇಗಿರುತ್ತದೆಯೋ ಅದಕ್ಕೆ ತಕ್ಕ ಹಾಗೆ ಮಾತನಾಡುತ್ತಾನೆ. ಆದ್ದರಿಂದ ಬಲರಾಮನು ಹೀಗೆಂದದ್ದಕ್ಕೆ ನನಗೆ ಕೋಪವಿಲ್ಲ; ಅದನ್ನು ಕೇಳಿಕೊಂಡು ಸುಮ್ಮನಿರುವವರ ಮೇಲೆ ಕೋಪ; ನುರಿತ ಆಟಗಾರರಾದ ಕೌರವರು ಧರ್ಮರಾಜನನ್ನು ತಾವಾಗಿ ಆಟಕ್ಕೆ ಕರೆದು, ಅವನನ್ನು ಮೋಸದಿಂದ ಸೋಲಿಸಿದರೆ ಅದು ಧರ್ಮಜಯ ಹೇಗಾದೀತು? ಪ್ರತಿಜ್ಞೆಯಂತೆ ವನವಾಸವನ್ನು ಮುಗಿಸಿಕೊಂಡು ಬಂದಮೇಲೆ ವಿನಯವನ್ನೇಕೆ ತೋರಿಸಬೇಕು? ಶತ್ರುಗಳಲ್ಲಿ ಯಾಚಿಸುವುದು ಅಧರ್ಮ! ಅಪಮಾನಕರ! ಆದ್ದರಿಂದ ಕೌರವರು ಅರ್ಧರಾಜ್ಯವನ್ನು ಕೊಟ್ಟರೆ ಕೊಡಲಿ. ಇಲ್ಲದಿದ್ದರೆ ರಣರಂಗದಲ್ಲಿ ಮಡಿಯಲಿ" ಎಂದನು. </span>
</p>
<p>
<span> ದ್ರುಪದನು ಸಾತ್ಯಕಿಯನ್ನು ಅನುಮೋದಿಸುತ್ತ “ದುರ್ಯೊಧನನು ಮಧುರವಾದ ಮಾತಿನಿಂದ ಎಂದಿಗೂ ರಾಜ್ಯವನ್ನು ಬಿಟ್ಟುಕೊಡುವವನಲ್ಲ. ಧೃತರಾಷ್ಟ್ರನೂ ಮಗನ ಮೇಲಣ ಅಭಿಮಾನದಿಂದ ಅವನನ್ನೇ ಅನುಸರಿಸುತ್ತಾನೆ. ಭೀಷ್ಮ ದ್ರೋಣರು ಕಾರ್ಪಣ್ಯದಿಂದಲೂ ಕರ್ಣ ಶಕುನಿಗಳು ಮೂರ್ಖತನದಿಂದಲೂ ಅವನಿಗೆ ಬೆಂಬಲವಾಗುತ್ತಾರೆ. ದುರ್ಯೋಧನನಲ್ಲಿ ಮೃದುವಾದ ಮಾತುಗಳನ್ನಾಡುವುದು, ಕತ್ತೆಯಲ್ಲಿ ಮೃದುತ್ವವನ್ನು ತೋರಿಸಿದಂತೆಯೇ. ಅವನು ಮೃದುತ್ವವನ್ನು ಅಶಕ್ತಿಯೆಂದುಕೊಳ್ಳುತ್ತಾನೆ. ಆದ್ದರಿಂದ ಯುದ್ಧಪ್ರಯತ್ನಮಾಡಿ ಶಲ್ಯ ದೃಷ್ಟಕೇತು ಮುಂತಾದ ರಾಜರಿಗೆ ಹೇಳಿಕಳುಹಿಸೋಣ. ದುರ್ಯೋಧನನೂ ಹಾಗೆ ಹೇಳಿಕಳುಹಿಸಿಯೇ ಕಳುಹಿಸುತ್ತಾನೆ; ಯಾರು ಮುಂಚೆ ಬಂದು ಕೇಳಿದರೆ ಅವರೊಡನೆ ಸೇರುವುದು ರಾಜರಿಗೆ ರೂಢಿ. ಆದ್ದರಿಂದ ಈ ಕೆಲಸವನ್ನು ತ್ವರೆಯಿಂದ ಮಾಡಬೇಕು. ನನ್ನ ಪುರೋಹಿತನು ಕೌರವನ ಆಸ್ಥಾನಕ್ಕೆ ಹೋಗುತ್ತಾನೆ; ಏನು ಹೇಳಿಕಳುಹಿಸಬೇಕೋ ಅದನ್ನು ಅವನೊಡನೆ ಹೇಳಿ!” ಎಂದನು. </span>
</p>
<p>
<span> ಕೃಷ್ಣನು ಅವನನ್ನು ಅನುಮೋದಿಸಿ, “ಪಾಂಚಾಲರಾಜ! ಕೌರವ ಪಾಂಡವರಿಬ್ಬರೂ ನನಗೆ ನೆಂಟರು; ಅವರು ತಮತಮಗೆ ಇಷ್ಟಬಂದಂತೆ ನಡೆದುಕೊಳ್ಳುತ್ತಿದ್ದಾಗ, ನಾವು ಮಧ್ಯೆ ಮದುವೆಗೆಂದು ಬಂದವರು; ನೀನು ರಾಜರಲ್ಲಿ ವಯೋವೃದ್ಧನೂ ಜ್ಞಾನವೃದ್ಧನೂ ಆಗಿದ್ದೀಯೆ; ನಾವೆಲ್ಲ ನಿನಗೆ ಶಿಷ್ಯರಂತಿದ್ದೇವೆ; ಧೃತರಾಷ್ಟ್ರನು ನಿನ್ನ ಮಾತಿಗೆ ಗೌರವ ಕೊಡುತ್ತಾನೆ; ಅಲ್ಲದೆ ನೀನು ದ್ರೋಣಾಚಾರ್ಯ ಕೃಪಾಚಾರ್ಯರಿಗೆ ಸ್ನೇಹಿತ; ಆದ್ದರಿಂದ ಪಾಂಡವರ ಕೆಲಸವಾಗುವಂತೆ ಏನು ಹೇಳಿ ಕಳುಗಿಸಬೇಕೋ ಅದನ್ನು ಹೇಳಿ ಕಳುಹಿಸು; ಅದು ನಮ್ಮೆಲ್ಲರಿಗೂ ಸಮ್ಮತವಾಗಿರುತ್ತದೆ; ಕೌರವನು ನ್ಯಾಯವನ್ನೂ ಶಾಂತಿಯನ್ನೂ ಹಿಡಿದರೆ, ಸೋದರರಲ್ಲಿ ಸರ್ವನಾಶವಾಗುವುದು ಉಳಿಯುತ್ತದೆ. ಹಾಗಲ್ಲದೆ, ದರ್ಪವನ್ನೇ ತೋರಿಸಿದರೆ, ಎಲ್ಲ ರಾಜರಿಗೂ ಹೇಳಿಕಳುಹಿಸು; ನನಗೂ ಹೇಳಿಕಳುಹಿಸು; ಅರ್ಜುನನ ಕೋಪಕ್ಕೆ ಪಾತ್ರನಾಗಿ ಮಂತ್ರಿ ಬಾಂಧವರೊಡನೆ ಆ ಮೂರ್ಖನೂ ನಾಶವಾಗುತ್ತಾನೆ!” ಎಂದನು. </span>
</p>
<p>
<span> ದ್ರುಪದನು ಶೀಕೃಷ್ಣನನ್ನೂ ಇತರ ರಾಜರನ್ನೂ ಗೌರವಿಸಿ ಕಳುಹಿಸಿಕೊಟ್ಟನು. ಕೃಷ್ಣನು ಅತ್ತಲಾಗಿ ದ್ವಾರಕೆಗೆ ಹೋಗಲು ಇತ್ತಲಾಗಿ ಯುದ್ಧಸಿದ್ಧತೆಗಳಿಗೆ ಮೊದಲಾಯಿತು. ಪಾಂಡವರ ಕಡೆಗೆ ರಾಜರೂ ಅವರ ಸೇನೆಯೂ ಸೇರುತ್ತಿದ್ದಾರೆಂದು ಕೇಳಿ ದುರ್ಯೋಧನನೂ ತನಗೆ ಬೇಕಾದ ರಾಜರಿಗೆ ಹೇಳಿಕಳುಹಿಸಿದನು. ಎಲ್ಲೆಲ್ಲಿ ನೋಡಿದರೂ ಅವರ ಓಡಾಟವೇ ಆಯಿತು. ಈ ಮಧ್ಯೆ ದ್ರುಪದನು ತನ್ನ ವೃದ್ಧ ಪುರೋಹಿತನನ್ನು ದುರ್ಯೊಧನನಲ್ಲಿಗೆ ಕಳುಹಿಸಿಕೊಟ್ಟನು. -ಅವನ ಮಾತಿಗೆ ದುರ್ಯೋಧನನು ಒಪ್ಪಿಕೊಂಡುಬಿಡುತ್ತಾನೆಂದಲ್ಲ. ಅವನು ಧರ್ಮವಾದ ಮಾತುಗಳನ್ನು ಆಡಿದರೆ ಭೀಷ್ಮ ದ್ರೋಣ ವಿದುರರು ಅವನನ್ನು ಅನುಮೋದಿಸುತ್ತಾರೆ; ದುರ್ಯೋಧನನು ಅವರ ಮನಸ್ಸನ್ನು ತನ್ನ ಕಡೆಗೆ ತಿರುಗಿಸಿ ಅವರನ್ನೆಲ್ಲಾ ಕಲೆಹಾಕಬೇಕಾದರೆ ಸ್ವಲ್ಪಕಾಲ ಬೇಕಾಗುತ್ತದೆ; ಸಂಧಿಯ ನೆವದಲ್ಲಿ ಕಾಲಹರಣವಾಗುತ್ತಿದ್ದರೆ, ಇತ್ತಲಾಗಿ ಪಾಂಡವರಿಗೆ ಸಿದ್ಧಮಾಡಿಕೊಳ್ಳಲು ಹೆಚ್ಚು ಅವಕಾಶ ದೊರೆಯುತ್ತದೆ; ಇದು ಮುಖ್ಯ ಉದ್ದೇಶ.</span>
</p>
<p>
<span> ಅತ್ತಲಾಗಿ ಕೃಷ್ಣ ಬಲರಾಮರು ದ್ವಾರವತಿಗೆ ಸೇರುತ್ತಿದ್ದ ಹಾಗೆಯೇ ದುರ್ಯೋಧನನು ಕೃಷ್ಣನನ್ನು ಕಾಣಲು ಬಂದನು.; ಅರ್ಜುನನೂ ಅಂದೇ ಬಂದನು. ಅವರು ಬಂದಾಗ ಕೃಷ್ಣನು ನಿದ್ರೆಮಾಡುತ್ತಿರಲು ಇಬ್ಬರೂ ಅವನು ಮಲಗಿದ್ದೆಡೆಗೇ ಹೋದರು. ದುರ್ಯೋಧನನು ಮೊದಲು ಬಂದು ಕೃಷ್ಣನ ತಲೆಯ ಕಡೆಗೆ ಹಾಕಿದ್ದ ಒಂದು ಶ್ರೇಷ್ಠವಾದ ಆಸನದಲ್ಲಿ ಕುಳಿತನು. ಅರ್ಜುನನು ಕೃಷ್ಣನ ಕಾಲಕಡೆಯಲ್ಲಿ ಕೈಮುಗಿದುಕೊಂಡು ನಿಂತಿದ್ದನು. ಕೃಷ್ಣನಿಗೆ ಎಚ್ಚರವಾಗಲು ಎದುರಿಗಿದ್ದ ಅರ್ಜುನನು ಕಣ್ಣಿಗೆ ಬಿದ್ದನು. ಆಮೇಲೆ ಹಿಂದಿದ್ದ ದುರ್ಯೋಧನನು ಕಂಡನು. ಇಬ್ಬರನ್ನೂ ಉಪಚರಿಸಿ ಅವರು ಬಂದ ಕಾರಣವೇನೆಂದು ಕೇಳಲು ದುರ್ಯೋಧನನು, “ಕೃಷ್ಣ! ಯುದ್ಧದಲ್ಲಿ ನಿನ್ನ ಸಹಾಯವನ್ನು ಕೋರಿ ಬಂದಿದ್ದೇನೆ. ಅರ್ಜುನನಲ್ಲಿಯೂ ನನ್ನಲ್ಲಿಯೂ ನಿನಗೆ ಸ್ನೇಹ ಸಂಬಂಧಗಳು ಒಂದೇ ವಿಧವಾಗಿವೆ; ನಾನು ಮೊದಲು ಬಂದವನು; ಆದ್ದರಿಂದ ನನ್ನ ಕೋರಿಕೆಯನ್ನು ನೆರವೇರಿಸುವುದು ಶಿಷ್ಟಸಮ್ಮತವಾದದ್ದು!” ಎಂದನು. ಕೃಷ್ಣನು, “ಅಯ್ಯಾ, ನೀನು ಮೊದಲೇ ಬಂದಿರಬಹುದು; ಅದರಲ್ಲಿ ಅನುಮಾನವಿಲ್ಲ; ಆದರೆ ಮೊದಲು ನನ್ನ ಕಣ್ಣಿಗೆ ಬಿದ್ದವನು ಅರ್ಜುನ; ನೀನು ಮೊದಲು ಬಂದದ್ದರಿಂದಲೂ, ಅರ್ಜುನನು ಮೊದಲು ಕಣ್ಣಿಗೆ ಬಿದ್ದದ್ದರಿಂದಲೂ ನಾನು ನಿಮ್ಮಿಬ್ಬರಿಗೂ ಸಹಾಯಮಾಡುತ್ತೇನೆ; ಆದರೆ ಚಿಕ್ಕವರ ಕೋರಿಕೆಯನ್ನು ಮೊದಲು ನೆರವೇರಿಸಿಕೊಡಬೇಕು. ಆದ್ದರಿಂದ ಅರ್ಜುನನನ್ನು ಕೇಳುತ್ತೇನೆ; ಏನು ಅರ್ಜುನ, ನಿನಗೆ ನಾನು ಬೇಕೋ, ನನ್ನ ಸೇನೆ ಬೇಕೋ? ನನ್ನ ಸೇನೆಯಲ್ಲಿ ಒಂದು ಅರ್ಬುದ ಯೋಧರಿದ್ದಾರೆ; ನಾನು ಯುದ್ಧದಲ್ಲಿ ಶಸ್ತ್ರಾಸ್ತ್ರಗಳನ್ನು ಹಿಡಿದು ಯುದ್ಧಮಾಡುವವನಲ್ಲ.” ಎಂದು ಕೇಳಿದನು. ಅರ್ಜುನನು ಯುದ್ಧಮಾಡದಿದ್ದರೂ ಚಿಂತೆಯಿಲ್ಲವೆಂದು ಕೃಷ್ಣನನ್ನು ಆರಿಸಿಕೊಂಡನು. ದುರ್ಯೋಧನನಿಗೆ ಅರ್ಬುದ ಸೇನೆ ಸಿಕ್ಕಿತಲ್ಲಾ ಎಂದು ಸಂತೋಷವಾಯಿತು; ಅದನ್ನು ತೆಗೆದುಕೊಂಡು ದುರ್ಯೋಧನನು ಬಲರಾಮನಲ್ಲಿಗೆ ಹೋದನು. ಬಲರಾಮನು ವಿರಾಟನ ಮನೆಯಲ್ಲಿ ತಾನು ಆಡಿದ ಮಾತನ್ನೂ ಅದನ್ನು ಕೃಷ್ಣನು ಮನಸ್ಸಿಗೆ ತಂದುಕೊಳ್ಳದ್ದನ್ನೂ ಹೇಳಿ“ನಾನು ಕೃಷ್ಣನನ್ನು ಬಿಟ್ಟು ಇರುವುದಕ್ಕಾಗುವುದಿಲ್ಲ. ಅವನು ಅರ್ಜುನನ ಕಡೆ ಇದ್ದಾನೆ; ಆದ್ದರಿಂದ ನಾನು ಯಾವ ಕಡೆಗೂ ಇರುವುದು ಬೇಡವೆಂದಿದ್ದೇನೆ. ನೀನು ಭರತವಂಶದಲ್ಲಿ ಹುಟ್ಟಿದ ಕ್ಷತ್ರಿಯ; ಹೋಗು ಕ್ಷತಿಯನಂತೆ ಯುದ್ಧಮಾಡು!” ಎಂದುಬಿಟ್ಟನು. ಅದರಿಂದ ಅವನಿಗೆ ಸಂತೋಷವೇ ಆಯಿತು. ಅನಂತರ ಕೃತವರ್ಮನು ಕೊಟ್ಟ ಒಂದು ಅಕ್ಷೋಹಿಣೀ ಸೈನ್ಯವನ್ನು ತೆಗೆದುಕೊಂಡು ದುರ್ಯೋಧನನು ತುಂಬ ಉತ್ಸಾಹದಿಂದ ಊರನ್ನು ಸೇರಿದನು. ದುರ್ಯೋಧನನು ಅತ್ತ ಕಡೆಗೆ ತಿರುಗುತ್ತಲೂ ಇತ್ತಕಡೆ ಕೃಷ್ಣನು ಅರ್ಜುನನನ್ನೂ “ಯುದ್ಧಮಾಡದಿದ್ದರೂ ಚಿಂತೆಯಿಲ್ಲವೆಂದು ನನ್ನೊಬ್ಬನನ್ನೇ ಏಕೆ ಕೋರಿದೆ ಅರ್ಜುನ? ಎಂದು ಕೇಳಿದನು. ಅವನು, ”ಕೃಷ್ಣ! ನೀನೊಬ್ಬನೇ ಅವರೆಲ್ಲರನ್ನೂ ಕೊಲ್ಲಲು ಸಮರ್ಥ; ನಾನೂ ಹಾಗೆಯೇ ಅವರನ್ನು ಕೊಲ್ಲಬಲ್ಲೆನೆಂದು ಧೈರ್ಯವಿದೆ. ನೀನು ನನಗೆ ಸಾರಥಿಯಾಗು; ಇದು ನನಗೆ ಬಹಳ ದಿನದಿಂದ ಮನಸ್ಸಿನಲ್ಲಿತ್ತು.“ ಎಂದನು. ಕೃಷ್ಣನು ”ನೀನು ನನ್ನೊಡನೆ ಹುರುಡಿಸುವುದು ಯುಕ್ತವಾಗಿದೆ ಪಾರ್ಥ! ಆಗಲಿ, ನಿನಗೆ ಸಾರಥಿಯಾಗುತ್ತೇನೆ. ನಿನ್ನ ಇಷ್ಟ ಕೈಗೂಡಲಿ!" ಎಂದನು. </span>
</p>
<p>
<span> ಅತ್ತ ಪಾಂಡವರ ಪ್ರಾರ್ಥನೆಯಂತೆ ಮದ್ರರಾಜನಾದ ಶಲ್ಯನು ತನ್ನ ಮಹಾರಥರಾದ ಮಕ್ಕಳೊಡನೆಯೂ ಅಪಾರವಾದ ಸೇನೆಯೊಡನೆಯೂ ಬರುತ್ತಿರಲು ದುರ್ಯೋಧನನು ಅವರು ಬರುತ್ತಿದ್ದ ದಾರಿಯಲ್ಲಿ ರಮಣೀಯವಾದ ಸ್ಥಳಗಳನ್ನು ನೋಡಿ ಅಲ್ಲಿ ದಿವ್ಯಸುಂದರವಾದ ಮಂಟಪಗಳನ್ನೂ ಮಾಡಿಸಿ ಅವುಗಳೊಳಗೆ ಅವರ ಸತ್ಕಾರಕ್ಕೆ ಏರ್ಪಡಿಸಿದನು. ಶಲ್ಯನು ಅದನ್ನು ನೋಡಿ ಸಂತೋಷಪಟ್ಟು, “ಈ ಮಂಟಪಗಳನ್ನು ಕಟ್ಟಿದವರು ಯಾರು? ಕರೆಯಿರಿ. ನಾನು ಅವರಿಗೆ ಬಹುಮಾನ ಮಾಡಬೇಕು!” ಎಂದನು. ಮರೆಯಾಗಿದ್ದ ದುರ್ಯೋಧನನು ಆಗ ಮುಂದೆ ಬಂದು ತಾನೇ ಅದಕ್ಕೆಲ್ಲಾ ಏರ್ಪಾಟುಮಾಡಿದ್ದವನೆಂದು ಹೇಳಿದನು. ಶಲ್ಯನು ತುಂಬ ಸಂತೋಷಪಟ್ಟು ದುರ್ಯೋಧನನನ್ನು ಆಲಿಂಗಿಸಿಕೊಂಡು ತನ್ನಿಂದ ಏನಾಗಗಬೇಕೆಂದು ಕೇಳಿದನು. ಅವನು, “ಮಾವ! ನೀನು ಅಖಂಡ ಕೌರವ ಸೇನೆಗೆ ನೇತೃವಾಗಬೇಕು!” ಎಂದನು. ಶಲ್ಯನು ಒಪ್ಪಿ “ಇನ್ನೇನು?” ಎಂದು ಕೇಳಿದನು. ದುರ್ಯೋಧನನು “ಇನ್ನೇನೂ ಇಲ್ಲ, ಇನ್ನೇನೂ ಇಲ್ಲ; ಅಷ್ಟೆ ಅಷ್ಟೆ!” ಎಂದು ತುಂಬ ತೃಪ್ತಿಯಿಂದ ಹೇಳಿ ತನ್ನ ಊರಿಗೆ ಹಿಂತಿರುಗಿದನು. ಶಲ್ಯನು ಯುಧಿಷ್ಟಿರನನ್ನು ಕಂಡುಬರುತ್ತೇನೆಂದು ಹೇಳಿ ಉಪಪ್ಲವ್ಯನಗರಕ್ಕೆ ಬಂದು ಅವನನ್ನು ಪರಮಪ್ರೀತಿಯಿಂದ ಆಲಿಂಗಿಸಿಕೊಂಡು, ಕುಶಲ ಪ್ರಶ್ನೆ ಮಾಡಿ ದಾರಿಯಲ್ಲಿ ದುರ್ಯೋಧನನೊಡನೆ ನಡೆದದ್ದನ್ನೆಲ್ಲಾ ಹೇಳಿದನು. ಯುಧಿಷ್ಠಿರನು “ಒಳ್ಳೆಯದಾಯಿತು! ನೀನು ನಮಗೆ ಒಂದು ಉಪಕಾರ ಮಾಡಿಕೊಡು! ನೀನೂ ವಾಸುದೇವನೂ ಯುದ್ಧದಲ್ಲಿ ಸರಿಸಮರೆಂದು ಗಣ್ಯರಾಗಿದ್ದೀರಿ. ಕರ್ಣಾರ್ಜುನರಿಗೆ ಮುಂದೆ ಪರಸ್ಪರ ರಥಯುದ್ಧ ಒದಗಿದಾಗ ನೀನು ಕರ್ಣನಿಗೆ ಸಾರಥ್ಯಮಾಡಬೇಕಾಗುತ್ತದೆ. ಮಾವ! ನನ್ನಲ್ಲಿ ನಿನಗೆ ವಿಶ್ವಾಸವಿರುವುದಾದರೆ ಆಗ ನೀನು ಅರ್ಜುನನನ್ನು ಕಾಪಾಡಿಕೊಳ್ಳಬೇಕು. ಕರ್ಣನಿಗೆ ತೇಜೋವಧೆ ಮಾಡಬೇಕು; ಇದು ಮಾಡಬಾರದ್ದಾದರೂ ನಮಗೋಸ್ಕರ ಮಾಡಬೇಕು!” ಎಂದನು. ಶಲ್ಯನು, “ನಿಜ! ನಾನು ಖಂಡಿತವಾಗಿಯೂ ರಣದಲ್ಲಿ ಅವನ ಸಾರಥಿಯಾಗುತ್ತೇನೆ.; ಯುದ್ಧಮಾಡಬೇಕೆನ್ನುವಾಗ, ಅವನ ಗರ್ವವನ್ನು ಮುರಿದು ಅವನೊಡನೆ ಮಾತಿಗೆ ಮಾತು ಕೊಟ್ಟು ಮೆತ್ತಗಾಗುವಂತೆ ಅಪ್ರಿಯವಾಗಿ ವಾದಿಸುತ್ತೇನೆ; ಅದರಿಂದ ಅವನನ್ನು ಗೆಲ್ಲುವುದು ಸುಲಭವಾಗುತ್ತದೆ. ಇದಲ್ಲದೆ ಇನ್ನೂ ನನ್ನ ಕೈಯಲ್ಲೇನಾಗಬಹುದೋ ಅದನ್ನೆಲ್ಲಾ ಮಾಡುತ್ತೇನೆ. ನೀವೂ ಕೃಷ್ಣೆಯೂ ಜೂಜಿನಲ್ಲಿ ದುಃಖವನ್ನು ಅನುಭವಿಸಿದ್ದು, ಕರ್ಣನಿಂದ ಕಠೋರವಾದ ಮಾತುಗಳನ್ನು ಕೇಳಿದ್ದು, ಜಟಾಸುರ ಕೀಚಕ ಮುಂತಾದವರಿಂದ ತೊಂದರೆಪಟ್ಟದ್ದು, ಎಲ್ಲವನ್ನೂ ನಾನು ಬಲ್ಲೆ. ಈ ದುಃಖವೆಲ್ಲಾ ಮುಂದೆ ಸುಖದಲ್ಲಿ ಮುಗಿಯುತ್ತದೆ. ಅದಕ್ಕಾಗಿ ವ್ಯಥೆಪಡಬೇಡ; ವಿಧಿ ಬಲವತ್ತರವಾದದ್ದು. ದೇವತೆಗಳಿಗೂ ಕಷ್ಟತಪ್ಪಿದ್ದಲ್ಲ; ಸಾಕ್ಷಾತ್​ ದೇವೇಂದ್ರನೂ ಅವನ ಹೆಂಡತಿ ಶಚೀದೇವಿಯೂ ತುಂಭ ಕಷ್ಟಕ್ಕೆ ಸಿಕ್ಕಿ ನರಳಿದರು” ಎಂದು ಸಮಾಧಾನಮಾಡಿ ಆ ವೃತ್ತಾಂತವನ್ನು ಹೇಳಿದನು:-</span>
</p>
<p>
<span> "ಹಿಂದೆ ತ್ವಷ್ಟೃ ಪ್ರಜಾಪತಿಯು ಇಂದ್ರನಲ್ಲಿ ದ್ರೋಹಬುದ್ದಿಯಿಂದ ತ್ರಿಶಿರಸನೆಂಬ ಮಗನನ್ನು ಪಡೆದನು. ಅವನು ತಪಸ್ಸಿನಿಂದ ಇಂದ್ರನ ಸ್ಥಾನವನ್ನು ಆಕ್ರಮಿಸಿಕೊಳ್ಳಬೇಕೆಂದು ಯತ್ನಿಸಿದನು. ಅಪ್ಸರೆಯರ ಮೂಲಕ ಅವನ ತಪಸ್ಸನ್ನು ಕೆಡಿಸುವುದು ಅಸಾಧ್ಯವಾಗಲು ಇಂದ್ರನು ಅವನನ್ನು ಕೊಂದನು. ಆಗ ತ್ವಷ್ಟೃವು ಇನ್ನೂ ಪ್ರಬಲನಾದ ವೃತ್ರನೆಂಬ ಮಗನನ್ನು ಪಡೆದನು. ಅವನ ಮುಂದೆ ಇಂದ್ರನು ನಿಲ್ಲಲಾರದೆ ಓಡಿಹೋಗಬೇಕಾಯಿತು. ಆಗ ದೇವತೆಗಳು ಅವನಿಗೂ ಇಂದ್ರನಿಗೂ ಸಂಧಿಮಾಡಿಸಿದರು. ಆದರೂ ಇಂದ್ರನು ಸಮಯ ಕಾಯುತ್ತಿದ್ದು ವೃತ್ರನು ಸಮುದ್ರತೀರದಲ್ಲಿದ್ದಾಗ ಅದರ ನೊರೆಯಿಂದಲೇ ವೃತ್ರನನ್ನು ಕೊಂದುಬಿಟ್ಟನು. ಇವರಿಬ್ಬರನ್ನೂ ಕೊಂದದ್ದರಿಂದ ಇಂದ್ರನನ್ನು ಬ್ರಹ್ಮಹತ್ಯೆಯು ಮೆಟ್ಟಿಕೊಂಡಿತು. ಅವನು ನಾಚಿ ಮುಖತೋರಿಸಲಾರದೆ ತಲೆತಪ್ಪಿಸಿಕೊಂಡು ಹೋದನು. </span>
</p>
<p>
<span> ಆಗ ದೇವರ್ಷಿಗಳೂ ದೇವತೆಗಳೂ ಆಲೋಚಿಸಿ ನಹುಷನನ್ನು ತಮ್ಮ ಪಾಲಕನಾಗಿ ಇಂದ್ರಪದವಿಯಲ್ಲಿ ನೇಮಿಸಿಕೊಂಡರು. ಕಾಲಕ್ರಮದಲ್ಲಿ ಅವನ ಬುದ್ದಿಯು ಧರ್ಮದಿಂದ ಕಾಮಕ್ಕೆ ತಿರುಗಿತು. ಅಪ್ಸರ ಸ್ತ್ರೀಯರು ಸಾಲದೆ ಶಚೀದೇವಿಯ ಮೇಲೆ ಮನಸ್ಸು ಹೋಯಿತು. ಅವಳು ನಹುಷನನ್ನು ಕಂಡು ಸ್ವಲ್ಪ ಕಾಲಾವಕಾಶ ಕೇಳಿದಳು. ಈ ಮಧ್ಯೆ ದೇವತೆಗಳೆಲ್ಲರೂ ಇಂದ್ರನಿದ್ದ ಸ್ಥಳವನ್ನು ಕಂಡುಹಿಡಿದು ಅವನಿಂದ ಅಶ್ವಮೇಧಯಾಗ ಮಾಡಿಸಲು ಅವನಿಗೆ ಹಿಡಿದಿದ್ದ ಬ್ರಹ್ಮೇತಿ ಹೋಯಿತು. ಆಗ ಶಚಿಯು ನಹುಷನನ್ನು ಕಂಡು ಅವನು ಸಪ್ತರ್ಷಿಗಳು ಹೊತ್ತ ಪಲ್ಲಕ್ಕಿಯಲ್ಲಿ ಬಂದರೆ ಅವನ ವಶಳಾಗುವಳೆಂದು ಹೇಳಿದಳು. ಕಾಮಮೋಹಿತನಾದ ಅವನು ಅದೂ ಒಂದು ವೈಭವವೆಂದು ತಿಳಿದು ಹಾಗೆಯೇ ಮಾಡಿದನು. ಪಲ್ಲಕ್ಕಿಯಲ್ಲಿ ಕೂತು ಬರುತ್ತಿದ್ದಾಗ ಅವನ ಕಾಲು ಪಲ್ಲಕ್ಕಿಯನ್ನು ಹೊತ್ತಿದ್ದ ಅಗಸ್ತ್ಯನಿಗೆ ತಗುಲಲು ಆ ಋಷಿಯು ನಹುಷನ ಪುಣ್ಯವೆಲ್ಲ ನಷ್ಟವಾಗಿ ಸ್ವರ್ಗದಿಂದ ಅವನು ಸರ್ಪವಾಗಿ ಬಿದ್ದುಹೋಗಲಿ ಎಂದು ಶಪಿಸಿದನು. ಕೂಡಲೆ ಒಂದು ತಾವರೆದಂಟಿನಲ್ಲಿ ಅಣುರೂಪವಾಗಿ ಅಡಗಿಕೊಂಡಿದ್ದ ದೇವೇಂದ್ರನನ್ನು ದೇವತೆಗಳು ಹುಡುಕಿ ಕರೆದುಕೊಂಡು ಬಂದು ಅವನ ಸ್ಥಾನದಲ್ಲಿ ಅವನನ್ನು ನಿಲ್ಲಿಸಿದರು. ಆಮೇಲೆ ಅವನು ಶಚೀದೇವಿಯೊಡಗೂಡಿ ಮೊದಲಿನಂತೆ ಸಂತೋಷದಿಂದ ರಾಜ್ಯವನ್ನು ಪಾಲಿಸುತ್ತಿದ್ದನು.</span>
</p>
<p>
<span> ಹೀಗೆ ಇಂದ್ರನು ಅವನ ಹೆಂಡತಿಯೂ ಪಡಬಾರದ ಕಷ್ಟಪಟ್ಟರು. ಅವನೂ ಶತ್ರುಗಳ ಹೆದರಿಕೆಯಿಂದ ಅಜ್ಞಾತವಾಸ ಮಾಡಬೇಕಾಯಿತು. ಕೊನೆಗೆ ಇಂದ್ರನ ಶತ್ರುಗಳು ನಾಶ ಹೊಂದಿದಂತೆ ನಿನ್ನ ಶತ್ರುಗಳಾದ ಕರ್ಣ ದುರ್ಯೋಧನಾದಿಗಳೂ ನಾಶಹೊಂದಿ, ನೀನು ನಿನ್ನ ಸೋದರರು ಮತ್ತು ಹೆಂಡತಿಯೊಡನೆ ಸಾಗರಪರ್ಯಂತವಾದ ಭೂಮಿಯನ್ನು ಆಳುವೆ!" ಎಂದನು. </span>
</p>
<p>
<span> ಶಲ್ಯನು ಹೊರಟುಹೋದಮೇಲೆ ಸಾತ್ಯಕಿ ದೃಷ್ಟಕೇತು ಜಯತ್ಸೇನ ಪಾಂಡ್ಯ ಮುಂತಾದವರೆಲ್ಲರೂ ತಮ್ಮ ತಮ್ಮ ಸೈನ್ಯಗಳನ್ನು ತಂದು ಸೇರಿಸಿದರು. ಅದೆಲ್ಲಾ ಒಟ್ಟು ಏಳು ಅಕ್ಷೌಹಿಣೀ ಸೈನ್ಯವಾಯಿತು. ಅತ್ತಲಾಗಿ ದುರ್ಯೋಧನನ ಕಡೆಗೆ ಭಗದತ್ತ ಭೂರಿಶ್ರವಸ್ಸು ಕೃತವರ್ಮ ಜಯದ್ರಥ ಮುಂತಾದವರೆಲ್ಲರೂ ತಮ್ಮ ತಮ್ಮ ಸೈನ್ಯಗಳನ್ನು ಸೇರಿಸಿದರು. ಹಸ್ತಿನಗರವೆಲ್ಲಾ ಕಿಕ್ಕಿರಿದು ಹೋಗಿ ಸುತ್ತುಮುತ್ತಿನ ಕಾಡುಮೇಡು ಮರುಭೂಮಿ ನದೀತೀರ ಪರ್ವತಪ್ರದೇಶ ಎಲ್ಲಾ ಕಾಲಿಡಲಾಗದಂತೆ ಸೈನ್ಯದಿಂದ ತುಂಬಿಹೋಯಿತು.</span>
</p>
<p>
<span> ಹೀಗೆ ಎರಡು ಕಡೆಯೂ ಸೈನ್ಯವು ಶೇಖರವಾಗುತ್ತಿರಲು ದ್ರುಪದನು ಕಳುಹಿಸಿಕೊಟ್ಟ ಅವನ ಪುರೋಹಿತನು ಕೌರವರ ಆಸ್ಥಾನಕ್ಕೆ ಬಂದು ಭೀಷ್ಮಾದಿಗಳಿಂದ ಸತ್ಕೃತನಾಗಿ, ಅವರ ಯೋಗಕ್ಷೇಮಗಳನ್ನು ವಿಚಾರಿಸಿ, ಸೇನಾನಾಯಕರೆಲ್ಲರೂ ಸೇರಿದ್ದಾಗ ಅವರ ಮಧ್ಯೆ “ತಾವೆಲ್ಲರೂ ಪುರಾತನವಾದ ರಾಜಧರ್ಮವನ್ನು ಬಲ್ಲವರು. ಆದರೂ ನಾನು ಮಾತನಾಡಬೇಕಲ್ಲಾ ಎಂದು ಮಾತನಾಡುತ್ತಿದ್ದೇನೆ. ಧೃತರಾಷ್ಟ್ರನೂ ಪಾಂಡುವೂ ಒಬ್ಬ ತಂದೆಯ ಮಕ್ಕಳು. ಆದ್ದರಿಂದ ಪಿತ್ರಾರ್ಜಿತವಾದ ಸ್ವತ್ತು ಅವರಿಬ್ಬರಿಗೂ ಸಮಾನವಾಗಿ ಬರಬೇಕು. ಕೌರವರಿಗೇನೋ ಬಂತು. ಆದರೆ ಪಾಂಡವರಿಗೆ ಬರಲಿಲ್ಲ. ಅದೇಕೆ ಎಂಬುದನ್ನು ನೀವೆಲ್ಲರೂ ಬಲ್ಲಿರಿ; ಅಲ್ಲದೆ ಪಾಂಡವರನ್ನು ಕೊಲ್ಲುವುದಕ್ಕೆ ಯತ್ನಗಳು ನಡೆದುವು; ಆದರೆ ಅವರ ಆಯುಸ್ಸು ಇನ್ನೂ ಉಳಿದಿದ್ದದ್ದರಿಂದ ಅವರು ಬದುಕಿಕೊಂಡರು. ಸ್ವಂತ ಬಲದಿಂದ ರಾಜ್ಯವನ್ನು ಕಟ್ಟಿದರು, ಕುದುರಿಸಿದರು. ಆದರೆ ಕೌರವರು ಅದನ್ನು ಮೋಸದಿಂದ ಕಸಿದುಕೊಂಡು ಅವರನ್ನು ಕಾಡಿಗೆ ಅಟ್ಟಿದರು; ಅವರು ವನವಾಸವನ್ನೂ ಮುಗಿಸಿ, ವಿರಾಟನಗರದಲ್ಲಿ ಬೇರೊಂದು ಜನ್ಮದಂತೆ ಅಜ್ಞಾತವಾಸವನ್ನು ಮಾಡಿ ಬಂದಿದ್ದಾರೆ. ಆದರೆ ಆ ಕಷ್ಟಕಾರ್ಪಣ್ಯಗಳನ್ನೆಲ್ಲಾ ಹಿಂದಕ್ಕಿಟ್ಟು ಕೌರವರೊಡನೆ ಸಾಮಮಾರ್ಗದಲ್ಲಿಯೇ ವರ್ತಿಸುತ್ತಿದ್ದಾರೆ. ಅವರಿಗೆ ಯುದ್ಧ ಬೇಕಿಲ್ಲ; ದುರ್ಯೋಧನನು ಯುದ್ಧವನ್ನು ಅಪೇಕ್ಷಿಸುವುದಕ್ಕೆ ಕಾರಣಗಳಿರಬಹುದು. ಅವನು ತಾನು ಹೆಚ್ಚು ಬಲಿಷ್ಠನೆಂದು ತಿಳಿದುಕೊಂಡಿದ್ದರೆ ನೀವು ಅದು ಸರಿಯಲ್ಲವೆಂದು ತೋರಿಸಬೇಕು. ಯುಧಿಷ್ಠಿರನ ಹತ್ತಿರವೂ ಏಳು ಅಕ್ಷೌಹಿಣೀ ಸೈನ್ಯವಿದೆ.. ನಿಮ್ಮ ಹತ್ತಿರ ಹನ್ನೊಂದು ಅಕ್ಷೌಹಿಣೀ ಇರಬಹುದು; ಆದರೆ ಆ ಸೇನೆಯೆಲ್ಲಾ ಅರ್ಜುನನೊಬ್ಬನ ತೂಕಕ್ಕೆ ಬರಲಾರದು; ಜೊತೆಗೆ ಬುದ್ಧಿಶಾಲಿಯಾದ ಕೃಷ್ಣನ ಸಹಾಯವಿದೆ; ಆದ್ದರಿಂದ ನೀವೆಲ್ಲರೂ ಸೇರಿ ಧರ್ಮಕ್ಕೆ ಅನುಸಾರವಾಗಿ ಪಾಂಡವರಿಗೆ ಬರಬೇಕಾದದ್ದನ್ನು ಕೊಡಿಸಿ; ಈ ಅವಕಾಶವನ್ನು ಕಳೆದುಕೊಳ್ಳಬೇಡಿ!” ಎಂದು ಹೇಳಿದನು. </span>
</p>
<p>
<span> ಈ ಮಾತನ್ನು ಭೀಷ್ಮನು ಅನುಮೋದಿಸುತ್ತ,“ಅಯ್ಯಾ! ನೀನು ಹೇಳಿದ್ದೆಲ್ಲಾ ನಿಜ; ನೀನು ಬ್ರಾಹ್ಮಣನಾದ್ದರಿಂದ ಇಷ್ಟು ಖಂಡಿತವಾಗಿ ಮಾತನಾಡಿದ್ದೀಯೆ; ಪಾಂಡವರು ತುಂಬ ಕಷ್ಟವನ್ನು ಅನುಭವಿಸಿದ್ದಾರೆ. ಅವರ ಪಿತ್ರಾರ್ಜಿತ ಸ್ವತ್ತು ಅವರಿಗೆ ಬರಬೇಕಾದದ್ದೇ; ಅರ್ಜುನನು ಶಸ್ತ್ರಾಸ್ತ್ರ ನಿಪುಣ; ಅವನನ್ನು ಯುದ್ಧದಲ್ಲಿ ಯಾರು ಜಯಿಸಿಯಾರು?..” ಎನ್ನುತ್ತಿರುವಷ್ಟರಲ್ಲಿಯೇ ಕರ್ಣನು ರೇಗಿ ದುರ್ಯೋಧನನ ಮುಖನೋಡಿ , ಧೃಷ್ಟತನದಿಂದ “ಅಯ್ಯಾ ಬ್ರಾಹ್ಮಣ! ನೀನು ಹೇಳಿದ್ದು ಯಾವ ಪ್ರಾಣಿಗೂ ತಿಳಿಯದಿದ್ದದ್ದೇನೂ ಅಲ್ಲ; ಆಡಿದ್ದನ್ನೇ ಆಡಿ ಏನು ಪ್ರಯೋಜನ? ದುರ್ಯೋಧನನಿಗಾಗಿ ಶಕುನಿ ಆಡಿದ; ಗೆದ್ದ. ಯುಧಿಷ್ಠಿರನು ಒಪ್ಪಂದವಾಗಿದ್ದ ಪ್ರಕಾರ ಕಾಡಿಗೆ ಹೋದ. ಆದರೆ ಒಪ್ಪಂದವನ್ನು ಗೌರವಿಸಿ ಅದರ ಪ್ರಕಾರ ರಾಜ್ಯವನ್ನು ಕೇಳುತ್ತಿಲ್ಲ. ದುರ್ಯೋಧನನು ಭಯದಿಂದ ಒಂದು ಹೆಜ್ಜೆ ಭೂಮಿಯನ್ನೂ ಕೊಡತಕ್ಕವನಲ್ಲ. ನ್ಯಾಯಕ್ಕೆ ಬಂದರೆ ಭೂಮಂಡಲವನ್ನೇ ಕೊಟ್ಟುಬಿಟ್ಟಾನು. ರಾಜ್ಯ ಬೇಕಾದರೆ ಪ್ರತಿಜ್ಞೆಯಂತೆ ಮತ್ತೆ ಕಾಡಿಗೆ ಹೋಗಿಬರಲಿ. ಆಮೇಲೆ ನಿಶ್ಚಿಂತರಾಗಿ ದುರ್ಯೊಧನನ ತೊಡೆಯ ಮೇಲೆ ಬಂದು ಕೂಡಲಿ. ಈ ಆಧರ್ಮ ಬುದ್ದಿ ಅವರಿಗೆ ಬರಿಯ ಮೂರ್ಖತನ ಅಷ್ಟೇಯೆ! ಧರ್ಮ ಬೇಡ ಯುದ್ಧ ಬೇಕು ಎನ್ನುವ ಹಾಗಿದ್ದರೆ ಕೌರವರ ಮೇಲೆ ಯುದ್ಧಮಾಡಲಿ; ಅಮೇಲೆ ನನ್ನ ಮಾತು ಅವರ ಮನಸ್ಸಿಗೆ ಬಂದೀತು!” ಎಂದನು.</span>
</p>
<p>
<span> ಭೀಷ್ಮನು “ರಾಧೇಯ! ಮಾತಿನಿಂದ ಏನು ಪ್ರಯೋಜನ? ಪಾರ್ಥನೊಬ್ಬನೇ ಷಡ್ರಥಿಕರನ್ನೂ ಯುದ್ಧದಲ್ಲಿ ಗೆದ್ದಾಗ ಏನಾಯಿತು ಎಂಬುದನ್ನು ಜ್ಞಾಪಿಸಿಕೊ! ಈ ಬ್ರಾಹ್ಮಣ ಹೇಳಿದಹಾಗೆ ನಡೆಯದಿದ್ದರೆ ನಾವು ಯುದ್ಧದಲ್ಲಿ ಹತರಾಗಿ ಮಣ್ಣು ಮುಕ್ಕಬೇಕಾದೀತು!” ಎಂದನು. ಆಗ ಧೃತರಾಷ್ಟ್ರನು ಭೀಷ್ಮನನ್ನು ಸಮಾಧಾನಮಾಡಿ ಕರ್ಣನನ್ನು ಗದರಿಸಿ “ಭೀಷ್ಮನು ಹೇಳಿದ್ದು ನಮಗೂ ಪಾಂಡವರಿಗೂ ಎಲ್ಲ ಲೋಕಕ್ಕೂ ಹಿತವಾಗಿದೆ. ಈ ವಿಚಾರವನ್ನು ನಾನು ಯೋಚಿಸಿ ಸಂಜಯನನ್ನು ಪಾಂಡವರ ಹತ್ತಿರಕ್ಕೆ ಕಳುಹಿಸುತ್ತೇನೆ” ಎಂದು ಆ ಬ್ರಾಹ್ಮಣನನ್ನು ಮಯಾದೆಯಿಂದ ಹಿಂದಕ್ಕೆ ಕಳುಹಿಸಿ, ಸಂಜಯನನ್ನು ಬರಮಾಡಿಕೊಂಡನು. ಅವನನ್ನು ಕುರಿತು, “ನೋಡು ಸಂಜಯ! ಪಾಂಡವರು ಇದುವರೆಗೆ ಎಷ್ಟೇ ನೊಂದಿದ್ದರೂ ನಮ್ಮಲ್ಲಿ ಶಾಂತಿಯಿಂದಲೇ ವರ್ತಿಸುತ್ತಿರುವರು. ಈ ಕರ್ಣ ದುರ್ಯೋಧನರು ತಾವು ಮಾಡುತ್ತಿರುವುದೇ ಸರಿಯೆಂದುಕೊಂಡು ಪಾಂಡವರನ್ನು ಸುಮ್ಮನೇ ರೇಗಿಸುತ್ತಿದ್ದಾರೆ. ಆದರೆ ಯುಧಿಷ್ಠಿರನ ಮನಸ್ಸನ್ನು ನೋಯಿಸದೆ, ಯುದ್ಧಕ್ಕೆ ಎಡೆಗೊಡದೆ , ಅವರ ರಾಜ್ಯವನ್ನು ಅವರಿಗೆ ಕೊಟ್ಟುಬಿಡುವುದು ಒಳ್ಳೆಯದು. ಅರ್ಜುನನೊಬ್ಬನೇ ಗಾಂಡೀವವನ್ನು ಹಿಡಿದು ಈ ಲೋಕವನ್ನು ತಲೆಕೆಳಗು ಮಾಡುವುದಕ್ಕೆ ಸಾಕು; ಈಗ ಕೃಷ್ಣ ಬೇರೆ ಅವನಿಗೆ ಸಾರಥಿಯಾಗುತ್ತಾನಂತೆ. ನನ್ನ ಈ ಮೂರ್ಖ ಮಗ ಅವರನ್ನು ಎದುರಿಸದಿದ್ದರೆ ಕ್ಷೇಮವಾದೀತು; ಆದರೆ ಅವರ ಶೌರ್ಯಕ್ಕಿಂತ ನಾನು ಧರ್ಮರಾಜನ ಕೋಪಕ್ಕೇ ಹೆಚ್ಚು ಬೆದರುತ್ತೇನೆ. ಅವನು ದೊಡ್ಡತಪಸ್ವಿ. ಆದ್ದರಿಂದ ನೀನು ಹೋಗಿ ಅವರನ್ನೆಲ್ಲಾ ಕುಶಲಪ್ರಶ್ನೆಯಿಂದ ಹಿತವಾಗಿರುವಂತೆಯೇ ಮಾತನಾಡಿಸಿ ಸಂಧಿಯೇ ನನ್ನ ಉದ್ದೇಶವೆಂದು ತಿಳಿಸು. ಒಟ್ಟಿನ ಮೇಲೆ ನಮ್ಮ ಕುಲಕ್ಕೆ ಯಾವುದು ಶ್ರೇಯಸ್ಸೆಂದು ತೋರುವುದೋ ಆ ಮಾತುಗಳನ್ನೇ ಹೇಳು. ಯಾರಿಗೂ ಕೋಪ ಹುಟ್ಟಿಸಬೇಡ” ಎಂದು ಹೇಳಿ ಕಳುಹಿಸಿದನು.</span>
</p>
<p>
<span> ಅದರಂತೆಯೇ ಸಂಜಯನು ಉಪಪ್ಲವ್ಯನಗರಕ್ಕೆ ಹೋಗಿ ಪಾಂಡವರಿಂದ ಸತ್ಕೃತನಾಗಿ ಅವರ ಯೋಗಕ್ಷೇಮಗಳನ್ನು ವಿಚಾರಿಸಿ, ಪಾಂಡವರು ಸೃಂಜಯರು, ಕೃಷ್ಣ ಸಾತ್ಯಕಿ ವಿರಾಟರಾಜ ಎಲ್ಲರೂ ಸೇರಿದ್ದಾಗ ಅವರ ಮುಂದೆ ಧೃತರಾಷ್ಟ್ರನ ಶಾಂತಿಸಂದೇಶವನ್ನು ತಿಳಿಸಿ ಮುಂದೆ ಸರ್ವನಾಶಕರವಾದ ಯುದ್ಧಕ್ಕೆ ಅವಕಾಶವಾಗದಂತೆ ಮಾಡಬೇಕೆಂದು ಪ್ರಾರ್ಥಿಸಿದನು. </span>
</p>
<p>
<span>ಯುಧಿಷ್ಠಿರನು ತನಗೆ ಯುದ್ಧದಮೇಲೆ ಮನಸ್ಸಿಲ್ಲವೆಂದೂ ಇದೆಲ್ಲವೂ ಧೃತರಾಷ್ಟ್ರನು ಮಗನನ್ನು ಸಂತೋಷಪಡಿಸುವುದಕ್ಕಾಗಿ ಹಿಡಿದ ವಕ್ರಮಾರ್ಗದ ಫಲವೆಂದೂ, ವಿದುರನ ಮಾತನ್ನು ಅಲಕ್ಷ್ಯಮಾಡಿ ದುಶ್ಯಾಸನ ಶಕುನಿ ಕರ್ಣ ಈ ದುರ್ಮಂತ್ರಿಗಳ ಮಾತಿಗೆ ಕಿವಿಗೊಟ್ಟು ದುರ್ಯೋಧನನು ಹಾಳಾಗುವನೆಂದೂ, ಇಂದ್ರಪ್ರಸ್ಥವನ್ನು ಕೊಟ್ಟರೆ ತಾವು ಅಲ್ಲಿ ಆಳಿಕೊಂಡಿರುವರೆಂದೂ ಹೇಳಿ, ಕೊನೆಗೆ ಕೃಷ್ಣನು ಏನು ಹೇಳಿದರೆ ಅದನ್ನು ತಾನು ಅನುಸರಿಸುವೆನೆಂದನು.</span>
</p>
<p>
<span> ಶ್ರೀಕೃಷ್ಣನು “ಸಂಜಯ! ಪಾಂಡವರು ಕೆಡಬಾರದು ಬದುಕಬೇಕು ಎಂದು ಕೋರತಕ್ಕವನು ನಾನು; ಹಾಗೆಯೇ ಅನೇಕ ಮಕ್ಕಳ ತಂದೆಯಾದ ಧೃತರಾಷ್ಟ್ರನೂ ಚೆನ್ನಾಗಿ ಬಾಳಲಿ ಎನ್ನುವವನು; ಅದಕ್ಕೋಸ್ಕರವೇ ಇಬ್ಬರಿಗೂ ಶಾಂತಿಯನ್ನೂ ಬೋಧಿಸುತ್ತಿದ್ದೇನೆ. ಕೌರವರಿಗೆ ಇರುವ ರಾಜ್ಯಲೋಭದಿಂದ ಇದು ಎಷ್ಟು ಕಷ್ಟವೆಂದು ಧರ್ಮರಾಜನು ಸೂಚಿಸಿದ್ದಾನೆ; ಈ ವಿಚಾರದಲ್ಲಿ ಜಗಳವಾಗದೆ ಇರುವುದು ಹೇಗೆ ಸಾಧ್ಯ? ಕರ್ಮದಿಂದಲೇ ಫಲಪ್ರಾಪ್ತಿ; ನೀರು ಕುಡಿದರೆ ಬಾಯಾರಿಕೆ ಅಣಗುತ್ತದೆ! ಕರ್ಮದಿಂದಲೇ ಗಾಳಿ ಬೀಸುವುದು, ಸೂರ್ಯ ಬೆಳಗುವುದು, ಬೆಂಕಿ ಸುಡುವುದು, ಹೊಳೆ ಹರಿಯುವುದು. ಭೂಮಿ ಧರಿಸುವುದು. ಹೀಗಿರುವಾಗ ಪಾಂಡವರ ಪ್ರಯತ್ನವನ್ನೇಕೆ ತಡೆಯುತ್ತೀಯೆ? ಅವರು ಕೌರವರ ವಿಷಯದಲ್ಲಿ ಸಾಧುಮಾರ್ಗದಿಂದ ನಡೆದುಕೊಂಡರೇನೋ ಒಳ್ಳೆಯದೇ; ಆದರೆ ಕ್ಷತ್ರಿಯಧರ್ಮವನ್ನನುಸರಿಸಿ ಶಕ್ತ್ಯನುಸಾರವಾಗಿ ಯುದ್ಧಮಾಡಿ ಪ್ರಾಣಬಿಟರೆ ಅದೂ ಶ್ರೇಯಸ್ಸೇ; ಕ್ರೂರವರ್ತನೆಯುಳ್ಳವನೊಬ್ಬ ರಾಜನು ಪರರ ಭೂಮಿಗೆ ಆಶೆಪಟ್ಟರೆ ಆಗ ರಾಜರಿಗೆ ಯುದ್ಧವಾಗತಕ್ಕದ್ದೇ. ಬಿಲ್ಲು ಬಾಣ ಕವಚ ಶಸ್ತ್ರ ಎಲ್ಲಾ ಹುಟ್ಟಿರುವುದೇ ಇದಕ್ಕೋಸ್ಕರ. ಕಳ್ಳರನ್ನು ಶಿಕ್ಷಿಸಬೇಕಾದದ್ದು ನ್ಯಾಯ. ಅವರು ಕಾಣದಂತೆ ಕದ್ದರೂ ಕಳ್ಳತನವೇ. ಹಿಂದೆ ಎಲ್ಲರ ಕಣ್ಣೆದುರಿಗೂ ಸಭಾಮಧ್ಯದಲ್ಲಿ ಎಂತಹ ಅನ್ಯಾಯ ನಡೆಯಿತು! ಕರ್ಣನು ದ್ರೌಪದಿಯನ್ನು ಕುರಿತು ಎಂಥ ಹೀನವಾದ ಮಾತುಗಳನ್ನಾಡಿದನು! ದುಶ್ಯಾಸನನು ಪಾಂಡವರನ್ನು ಜಳ್ಳೆಳ್ಳು ಕಾಳು ಎಂದು ಅವಮಾನಪಡಿಸಿದನು. ಇದನ್ನೆಲ್ಲಾ ನೀನು ಬಲ್ಲೆ ಸಂಜಯ! ಈ ಸ್ಥಿತಿಯಲ್ಲಿ ಸಂಧಾನವಾಗುವುದು ಕಷ್ಟ; ಆದ್ದರಿಂದ ಆ ಕೆಲಸಕ್ಕೆ ನಾನೇ ಬರಬೇಕೆಂದಿದ್ದೇನೆ. ನಾನು ಬಂದರೆ ನನ್ನನ್ನು ಯಾರಾದರೂ ಲಕ್ಷ್ಯಮಾಡುವರೋ ಇಲ್ಲವೋ! ಮಾಡದಿದ್ದರೆ ಯುದ್ಧಕ್ಕೆ ಹಾತೊರೆಯುತ್ತಿರುವ ಭೀಮಾರ್ಜುನರಿಂದ ಭಸ್ಮವಾಗಿಹೋಗುತ್ತಾರೆ. ಧೃತರಾಷ್ಟ್ರನೂ ಅವನ ಮಕ್ಕಳೂ ಒಂದು ಕಾಡು; ಪಾಂಡವರು ಅದರಲ್ಲಿನ ಹುಲಿಗಳು; ಕಾಡಿನ ಆಶ್ರಯವಿಲ್ಲದಿದ್ದರೆ ಹುಲಿಗಳು ಕೊಲೆಗೀಡಾಗುತ್ತವೆ; ಹುಲಿಗಳ ಹೆದರಿಕೆಯಿಲ್ಲದಿದ್ದರೆ ಕಾಡು ನಿರ್ಮೂಲವಾಗುತ್ತದೆ. ಆದ್ದರಿಂದ ಹುಲಿಗಳು ಕಾಡನ್ನು ರಕ್ಷಿಸಬೇಕು; ಕಾಡು ಹುಲಿಗಳನ್ನು ರಕ್ಷಿಸಬೇಕು. ಕೌರವರು ಲತೆಗಳ ಹಾಗೆ; ಪಾಂಡವರು ಶಾಲವೃಕ್ಷಗಳಹಾಗೆ; ಮರಗಳ ಆಸರೆ ಇಲ್ಲದಿದ್ದರೆ ಲತೆಗಳು ಬೆಳೆಯಲಾರವು. ಪಾಂಡವರು ಯುದ್ಧಕ್ಕೂ ಸಿದ್ಧ, ಶಾಂತಿಗೂ ಸಿದ್ಧ; ಧೃತರಾಷ್ಟ್ರನಿಗೆ ಯಾವುದು ಇಷ್ಟವಾದರೆ ಅದನ್ನು ನಡೆಸಲಿ. ಅವರೇನೋ ಧರ್ಮಬುದ್ಧಿಯಿಂದ ತಾಳ್ಮೆ ವಹಿಸಿದ್ದಾರೆ; ಆದರೆ ಯುದ್ಧ ಸಮರ್ಥರು. ಇದನ್ನು ಅವರಿಗೆ ತಿಳಿಸು!” ಎಂದನು. </span>
</p>
<p>
<span>ಸಂಜಯನು ಹೊರಡುವುದಕ್ಕೆ ಅಪ್ಪಣೆ ಕೇಳಲು ಯುಧಿಷ್ಠಿರನು “ಸಂಜಯ! ಒಳ್ಳೆಯವರು ಕೆಟ್ಟವರು, ಅಜ್ಞ ಬುದ್ಧಿವಂತ, ದುರ್ಬಲ ಬಲಿಷ್ಠ ಎಲ್ಲರೂ ಈಶ್ವರನಿಗೆ ಅಧೀನ! ಅವನು ಅಜ್ಞಾನಿಗೆ ಪಾಂಡಿತ್ಯವನ್ನೂ ಪಂಡಿತನಿಗೆ ಅಜ್ಞತೆಯನ್ನೂ ಕೊಡಬಲ್ಲ! ನೀನು ಹಸ್ತಿನಗರಕ್ಕೆ ಹೋಗಿ ಮೊದಲು ಧೃತರಾಷ್ಟ್ರನಿಗೆ ನನ್ನ ಪ್ರಣಾಮಗಳನ್ನು ಹೇಳಿ ಕುಶಲವನ್ನು ಕೇಳಿ, ಎಲ್ಲರೂ ಇರುವಾಗ ”ಮಹಾರಾಜ! ನಿನ್ನ ದಯೆಯಿಂದ ಪಾಂಡವರು ಸುಖವಾಗಿದ್ದಾರೆ. ನಿನ್ನ ಅನುಗ್ರಹದಿಂದಲೇ ಅವರು ಬಾಲಕರಾಗಿದ್ದಾಗ ರಾಜ್ಯವನ್ನು ಪಡೆದರು. ಆಗ ಅವರನ್ನು ರಾಜ್ಯದಲ್ಲಿ ನಿಲ್ಲಿಸಿ ಈಗ ಉಪೇಕ್ಷೆ ಮಾಡಬೇಡ! ಭೂಮಂಡಲವನ್ನೆಲ್ಲಾ ಕೊಟ್ಟರೂ ಅದರಿಂದ ಯಾರೊಬ್ಬರಿಗೂ ತೃಪ್ತಿಯಾಗುವುದಿಲ್ಲ. ಆದ್ದರಿಂದ ಒಟ್ಟಿಗೇ ಸೇರಿಕೊಂಡು ಬದುಕೋಣ, ಬೇರೆಯಾಗಿ ಮತ್ತೊಬ್ಬರ ಕೈಗೆ ಸಿಕ್ಕುವುದು ಬೇಡ!“ ಎಂದು ನನ್ನ ಪರವಾಗಿ ಹೇಳು. ಹಾಗೆಯೇ ತಾತ ಭೀಷ್ಮನನ್ನು ಕಂಡು ಪ್ರಣಾಮಗಳನ್ನು ತಿಳಿಸಿ ”ನೀನು ಮುಳುಗಿಹೋಗಿದ್ದ ಶಂತನು ವಂಶವನ್ನು ಉದ್ಧಾರಮಾಡಿದೆ. ಈಗ ನಿನ್ನ ಮಕ್ಕಳು ಪರಸ್ಪರ ಪ್ರೀತಿಯಿಂದ ಬಾಳುವಂತೆ ಮಾಡು!“ ಎಂದು ಹೇಳು. ಕೌರವರ ಮಧ್ಯೆ ಇರುವ ಸುಯೋಧನನಿಗೆ ‘ದ್ರೌಪದಿಯನ್ನು ಸಭೆಗೆ ಕರೆತಂದಾಗ, ನಮ್ಮ ಕುಲವನ್ನು ನಾವೇ ಕೊಲ್ಲಬಾರದೆಂದು ಸುಮ್ಮನೆ ಸಹಿಸಿಕೊಂಡೆವು. ಕೃಷ್ಣಾಜಿನವನ್ನು ಉಡಿಸಿ ಕಾಡಿಗೆ ಅಟ್ಟಿದಾಗಲೂ ಹಾಗೆಯೇ ನಮ್ಮ ಕುಲವನ್ನು ನಾವೇ ಕೊಲ್ಲಬಾರದೆಂದು ಸುಮ್ಮನೆ ಸಹಿಸಿಕೊಂಡೆವು. ಈಗ, ನಮಗೆ ನ್ಯಾಯವಾಗಿ ಸಲ್ಲತಕ್ಕ ಆಸ್ತಿಭಾಗವನ್ನು ಕೊಟ್ಟುಬಿಡು; ಪರಸ್ವತ್ತಿಗೆ ಆಸೆಪಡಬೇಡ! ಹೀಗಾದರೆ ಶಾಂತಿ ಪ್ರೀತಿಗಳುಂಟಾಗುವುವು. ಕುಶಸ್ಥಲ, ವೃಕಸ್ಥಲ, ಮಾಸಂದಿ, ವಾರಣಾವತ ಈ ನಾಲ್ಕು ಊರುಗಳನ್ನೂ ನಿನ್ನ ಮನಸ್ಸಿಗೆ ಬಂದ ಯಾವುದಾದರೂ ಇನ್ನೊಂದು ಊರನ್ನು ಕೊಡು. ಆಗ ನಾವು ಐದು ಜನ ಅಣ್ಣ ತಮ್ಮಂದಿರಿಗೂ ಒಂದೊಂದು ಗ್ರಾಮ ಬಂದಂತಾಗುತ್ತದೆ’ ಎಂದು ಹೇಳು. ಜ್ಞಾತಿಗಳಲ್ಲಿ ಶಾಂತಿ ನೆಲಸಲಿ. ಅಣ್ಣತಮ್ಮಂದಿರೂ ತಂದೆಮಕ್ಕಳೂ ಕೂಡಿ ಬಾಳಲಿ. ಕುರುಪಾಂಚಾಲರು ನಗುತ್ತ ನಗುತ್ತ ಇರಲಿ. ಇದನ್ನು ಅವರು ತಪ್ಪಾಗಿ ತಿಳಿದುಕೊಳ್ಳದಿರಲಿ; ನಾನು ಮೃದುವೂ ಹೌದು ಕಠಿಣನೂ ಹೌದು; ಶಾಂತಿಗೂ ಸಿದ್ಧ ಯುದ್ಧಕ್ಕೂ ಸಿದ್ಧ!” ಎಂದನು. </span>
</p>
<p>
<span> ಅನಂತರ ಸಂಜಯನು ಪಾಂಡವರ ಅನುಜ್ಞೆಯನ್ನು ಪಡೆದು ಶೀಘ್ರವಾಗಿ ಪ್ರಯಾಣಮಾಡಿ ಹಸ್ತಿನಾಪುರಕ್ಕೆ ಬಂದು ರಾತ್ರಿಯಾಗಿದ್ದರೂ ಆಗಲೇ ಧೃತರಾಷ್ಟ್ರನನ್ನು ನೋಡಿ, ಪಾಂಡವರ ಯೋಗಕ್ಷೇಮಗಳನ್ನು ತಿಳಿಸಿ ಅನಂತರ “ಮಹಾರಾಜ! ಯುಧಿಷ್ಠಿರನಿಗೆ ಪ್ರಾಣಿದಯೆಯೇ ಪರಮಧರ್ಮ; ಧನಕ್ಕಿಂತ ಧರ್ಮವೇ ಮೇಲು; ಆಧರ್ಮವಾದ ಸೌಖ್ಯ ಪ್ರೀತಿಗಳು ಅವನಿಗೆ ಬೇಕಿಲ್ಲ; ಮನುಷ್ಯನು ದೈವದ ಕೈಯಲ್ಲಿರುವ ಸೂತ್ರದ ಬೊಂಬೆ ಎಂದು ಅವನು ನಂಬಿಕೊಂಡು, ಪಾಪವನ್ನೆಲ್ಲಾ ನಿಮ್ಮ ಮೇಲೆ ಹಾಕಿ, ತಾನು ಪೊರೆಬಿಟ್ಟ ಸರ್ಪದಂತೆ ಶೋಭಿಸುತ್ತಿದ್ದಾನೆ. ನಿನ್ನ ಆಚರಣೆ ಧರ್ಮಾರ್ಥ ವಿರುದ್ಧ; ಅನಾರ್ಯ; ಇದರಿಂದ ನಿನಗೆ ದೊಡ್ಡ ಲೋಕಾಪವಾದ ಬಂದಿದೆ; ಮನುಷ್ಯನಿಗೆ ಪ್ರಿಯಾಪ್ರಿಯಗಳೂ ಸುಖದುಃಖಗಳೂ ಹೊಗಳಿಕೆ ತೆಗಳಿಕೆಗಳೂ ಬರುತ್ತಲೇ ಇರುತ್ತವೆ. ಅವನಲ್ಲಿ ತಪ್ಪನ್ನು ಕಂಡವರು ಅದನ್ನು ತೆಗಳುತ್ತಾರೆ. ಒಳ್ಳೆಯ ನಡತೆಯನ್ನು ಕಂಡವರು ಅದನ್ನು ಹೊಗಳುತ್ತಾರೆ; ಪಾಂಡವರೊಡನೆ ವೈರ ಕಟ್ಟಿಕೊಂಡು ಪ್ರಜಾನಾಶಕ್ಕೆ ಕಾರಣನಾಗಿರುವುದರಿಂದ ನಿನ್ನನ್ನು ನಾನು ತೆಗಳಬೇಕಾಗಿದೆ. ಆಪ್ತರಲ್ಲದವರನ್ನು ಆದರಿಸಿ , ಆಪ್ತರನ್ನು ಅಲಕ್ಷಿಸಿ, ದುರ್ಬಲನಾಗಿ ಭೂಮಿಯನ್ನು ಆಳಲು ಅಶಕ್ತನಾಗಿದ್ದೀಯೆ. ಯುಧಿಷ್ಟಿರನು ಏನು ಹೇಳಿದನೆಂಬುದನ್ನು ನಾಳೆ ಸಭೆಯಲ್ಲಿ ತಿಳಿಸುತ್ತೇನೆ; ಈಗ ನನಗೆ ಆಯಾಸವಾಗಿದೆ; ರಥದ ವೇಗದಿಂದ ಮೈಯೆಲ್ಲಾ ಕುಲುಕಿ ಕುಲುಕಿ ನೋಯುತ್ತಿದೆ.; ಈಗ ಹೋಗಿ ನಿದ್ರೆ ಮಾಡಿ ವಿಶ್ರಾಂತಿ ತೆಗೆದುಕೊಳ್ಳುತ್ತೇನೆ” ಎಂದು ತನ್ನ ಮನೆಗೆ ಹೋದನು. </span>
</p>
<p>
<span> ಅವನು ಹೋದಕೂಡಲೆ, ಧೃತರಾಷ್ಟ್ರನು ವಿದುರನನ್ನು ಬರಮಾಡಿಕೊಂಡು, “ವಿದುರ! ಇದುವರೆಗೂ ಸಂಜಯನು ನನ್ನನ್ನು ಹಳಿದುಬಿಟ್ಟು ಹೋದನು. ನಾಳೆ ಅವನು ಸಭೆಯ ಮುಂದೆ ಯುಧಿಷ್ಟಿರನ ಉತ್ತರವನ್ನೂ ಹೇಳುತ್ತಾನಂತೆ. ಅದು ಏನು ಎಂಬುದು ಗೊತ್ತಿಲ್ಲದೆ ಮನಸ್ಸಿಗೆ ಕಳವಳವಾಗಿ ಮೈಯೆಲ್ಲಾ ಕಾದುಹೋಗಿದೆ. ಆದ್ದರಿಂದ ನಿದ್ರೆಯೇ ಹತ್ತದು. ಅದಕ್ಕಾಗಿ ನಿನಗೆ ಹೇಳಿಕಳುಹಿಸಿದೆ” ಎಂದನು. ವಿದುರನು “ನಿದ್ರೆ ಬರದಿರಬೇಕಾದರೆ ಬಲಿಷ್ಠನಾದವನು ಮೇಲೆ ಬೀಳುವನೆಂಬ ಹೆದರಿಕೆ ಇರಬೇಕು, ತಕ್ಕ ಸಾಧನ ಸಂಪತ್ತಿಲ್ಲದೆ ಅಶಕ್ತನಾಗಿರಬೇಕು, ಆಸ್ತಿಯನ್ನು ಕಳೆದುಕೊಂಡಿರಬೇಕು, ಕಾಮಾತುರನಾಗಿರಬೇಕು, ಅಥವಾ ಕಳ್ಳನಾಗಿರಬೇಕು, ಅನ್ಯರ ಆಸ್ತಿಗೆ ಆಸೆಪಟ್ಟು ಹೊಟ್ಟೆಕಿವಿಚಿಕೊಳ್ಳುತ್ತಿರಬೇಕು. ಈ ದೋಷಗಳಲ್ಲಿ ಯಾವುದೂ ನಿನ್ನಲ್ಲಿಲ್ಲವಲ್ಲ?” ಎಂದು ಕೇಳಿದನು. ಧೃತರಾಷ್ಟ್ರನು ಆ ಪ್ರಶ್ನೆಗೆ ಉತ್ತರವೇನೂ ಹೇಳದೆ, “ನೀನು ಪ್ರಾಜ್ಞರ ಮೆಚ್ಚುಗೆಗೆ ಪಾತ್ರನಾದವನು.; ಆದ್ದರಿಂದ ಯಾವುದು ಧರ್ಮವೋ ಏತರಿಂದ ಶ್ರೇಯಸ್ಸೋ ಅದನ್ನು ನಿನ್ನಿಂದ ಕೇಳಬೇಕೆಂದಿದ್ದೇನೆ; ಹೇಳು!” ಎಂದನು. ವಿದುರನು ಮೊದಲು ಪಂಡಿತ ಅಥವಾ ವಿವೇಕಿ ಯಾರು, ಮೂಢ ಆಥವಾ ಅವಿವೇಕಿ ಯಾರು ಎಂಬುದನ್ನು ವಿವರಿಸಿದನು:- ವಿವೇಕಿಯು ಪ್ರಶಸ್ತವಾದದ್ದನ್ನೇ ಹಿಡಿಯುತ್ತಾನೆ; ನಿಂದ್ಯವಾದದ್ದನ್ನು ಬಿಡುತ್ತಾನೆ; ಆಸ್ತಿಕನಾಗಿಯೂ, ಶ್ರದ್ಧಾಳುವಾಗಿಯೂ ಇರುತ್ತಾನೆ. ಕೋಪ ಹರ್ಷ ದರ್ಪ ಲಜ್ಜೆ ಗರ್ವ ಸ್ವಪ್ರತಿಷ್ಠೆ ಇವುಗಳಿಂದ ಅವನು ಪುರುಷಾರ್ಥಗಳನ್ನು ಕಳೆದುಕೊಳ್ಳುವುದಿಲ್ಲ. ಅವನ ಮನಸ್ಸಿನಲ್ಲೇನಿದೆ, ಅವನು ಏನು ಆಲೋಚಿಸುತ್ತಿದ್ದಾನೆ ಎಂಬುದು ಇತರರಿಗೆ ತಿಳಿಯುವುದಿಲ್ಲ. ಅದು ಕಾರ್ಯರೂಪಕ್ಕೆ ಬಂದಾಗಲೇ ಕಾಣುವುದು. ಅವನು ಏನಾದರೂ ಕೆಲಸವನ್ನು ಕೈಕೊಂಡರೆ ಸೆಕೆಯಾಗಲಿ ಚಳಿಯಾಗಲಿ ಕಷ್ಟವಾಗಲಿ ಸುಖವಾಗಲಿ ದಾರಿದ್ರ್ಯವಾಗಲಿ ಐಶ್ವರ್ಯವಾಗಲಿ ಅಡ್ಡಿಯಾಗುವುದಿಲ್ಲ. ಅವನು ಸಂಸಾರದಲ್ಲಿ ಧರ್ಮಾರ್ಥಗಳ ಮೇಲೆ ದೃಷ್ಟಿಯಿಟ್ಟಿರುತ್ತಾನೆ; ಅವನಿಗೆ ಕಾಮಕ್ಕಿಂತ ಅರ್ಥವೇ ದೊಡ್ಡದು; ಕೆಲಸಕ್ಕೆ ಹಿಂಜರಿಯುವುದಿಲ್ಲ; ಯಾವುದನ್ನೂ ಅಲ್ಲಗಳೆಯುವುದಿಲ್ಲ; ಚೆನ್ನಾಗಿ ಕಿವಿಗೊಟ್ಟು ಕೇಳುತ್ತಾನೆ; ಬೇಗ ತಿಳಿದುಕೊಳ್ಳುತ್ತಾನೆ; ಆಶಾಪರನಲ್ಲ; ಮತ್ತೊಬ್ಬರು ಕೇಳದೆ ಬಾಯಿಹಾಕಿಕೊಂಡು ಬರುವುದಿಲ್ಲ; ದುರ್ಲಭವಾದದ್ದಕ್ಕೆ ಹಾತೊರೆಯುವುದಿಲ್ಲ, ಹೋದದ್ದಕ್ಕೆ ವ್ಯಥೆಪಡುವುದಿಲ್ಲ. ಕಷ್ಟದಲ್ಲಿ ಕಂಗೆಡುವುದಿಲ್ಲ; ಮನಸ್ಸಿನಲ್ಲಿ ನಿರ್ಧಾರಮಾಡಿಕೊಂಡ ಹೊರತು ಕೆಲಸವನ್ನು ಕೈಕೊಳ್ಳುವುದಿಲ್ಲ, ಕೈಕೊಂಡದ್ದನ್ನು ನಡುವೆ ಬಿಡುವುದಿಲ್ಲ; ವ್ಯರ್ಥವಾಗಿ ಕಾಲ ಕಳೆಯುವುದಿಲ್ಲ; ಮನಸ್ಸು ತನ್ನ ವಶದಲ್ಲಿರುತ್ತದೆ; ಯೋಗ್ಯವಾಗಿಯೂ ಲಾಭಕರವಾಗಿಯೂ ಹಿತವಾಗಿಯೂ ಇರುವ ಕೆಲಸಗಳಲ್ಲಿಯೇ ತೊಡಗಿರುತ್ತಾನೆ; ಮಾನಾಪಮಾನಗಳಿಂದ ಹಿಗ್ಗುವುದಿಲ್ಲ ತಗ್ಗುವುದಿಲ್ಲ; ಗಂಗೆಯ ಮಡುವಿನಂತೆ ಗಂಭೀರವಾಗಿರುತ್ತಾನೆ; ಅವನು ಲೋಕಸ್ವಭಾವವನ್ನು ಅರಿತವನು, ಕಾರ್ಯಗಳಲ್ಲಿ ಕುಶಲತೆಯುಳ್ಳವನು, ಸಾಧನೋಪಾಯಗಳನ್ನು ಬಲ್ಲವನು; ವಾಗ್ಮಿ ಪ್ರತಿಭಾವಂತ, ಗ್ರಂಥಗಳಿಂದ ಶೀಘ್ರವಾಗಿ ಹೇಳಬಲ್ಲವ. ಪ್ರಜ್ಞೆಗೆ ತಕ್ಕ ವಿದ್ಯೆಯೂ ವಿದ್ಯೆತೆ ತಕ್ಕ ಪ್ರಜ್ಞೆಯೂ ಇದ್ದು ಆರ್ಯಮರ್ಯಾದೆಯನ್ನು ಬಲ್ಲವನಾಗಿರುತ್ತಾನೆ.</span>
</p>
<p>
<span> ಅವಿವೇಕಿಯು ವಿದ್ಯಾವಂತನಲ್ಲ. ದರಿದ್ರನಾಗಿದ್ದರೂ ಧಾರಾಳವನ್ನು ತೋರಿಸುತ್ತಾನೆ; ಕೆಲಸಮಾಡದೆ ಐಶ್ವರ್ಯವಂತ ನಾಗಬೇಕೆನ್ನುತ್ತಾನೆ; ತನ್ನ ಕೆಲಸವನ್ನು ಹಾಳುಬಿಟ್ಟು ಮತ್ತೊಬ್ಬನ ಕೆಲಸಕ್ಕೆ ಕೈಹಾಕುತ್ತಾನೆ; ಮಿತ್ರರಲ್ಲಿ ಒಳಗೊಂದು ಹೊರಗೊಂದು ಆಚರಿಸುತ್ತಾನೆ; ತನ್ನನ್ನು ಪ್ರೀತಿಸದವರ ಮೇಲೆ ಆಸೆ; ಪ್ರೀತಿಸುವವರು ಬೇಡ; ಬಲಿಷ್ಠರೊಡನೆ ವಿರೋಧ; ಸ್ನೇಹಕ್ಕೆ ಯೋಗ್ಯರಲ್ಲದವರೊಡನೆ ಗೆಳೆತನ; ನಿಜವಾದ ಸ್ನೇಹಿತನನ್ನು ಕಂಡರೇ ಆಗದು; ಇನ್ನೂ ಅವನನ್ನು ಹಾಳುಮಾಡುವುದಕ್ಕೇ ಯತ್ನ; ದುರ್ಮಾರ್ಗದಲ್ಲಿ ಪ್ರವೃತ್ತಿ; ಕೆಲಸಗಳನ್ನು ಸುಮ್ಮನೇ ಬೆಳೆಸುವವನು; ಪ್ರತಿಯೊಂದರಲ್ಲಿಯೂ ಸಂಶಯ; ಬೇಗ ಮಾಡಬೇಕಾದದ್ದರಲ್ಲಿ ಮಹಾತಾಮಸ; ಕರೆಯದಿದ್ದರೂ ಹೋಗುವನು. ಕೇಳದಿದ್ದರೂ ಹರಟುವನು; ಅಯೋಗ್ಯರಲ್ಲಿ ನಂಬಿಕೆಯಿಡುವವನು. ತನ್ನಲ್ಲಿ ದೋಷವಿದ್ದರೂ ಅದೇ ದೋಷವನ್ನು ಇತರರಲ್ಲಿ ಕಂಡು ಅವರನ್ನು ದೂರುತ್ತಾನೆ; ಕೈಲಾಗದಿದ್ದರೂ ಅವನ ಕೋಪವನ್ನು ಹೇಳತೀರದು. ಬೇಕಿಲ್ಲದವನಿಗೆ ಉಪದೇಶಮಾಡಹೋಗುವನು. ಬರಿಗೈಯವನನ್ನು ಆಶ್ರಯಿಸುವವನು, ಕುತ್ಸಿತನನ್ನು ಸೇವಿಸುವನು; ತನ್ನ ಆಶ್ರಿತರಿಗೆ ಭಾಗಗೊಡದೆ, ಕಲ್ಲುಮನಸ್ಸಿನವನಾಗಿ ಸಂಪತ್ತಿನಲ್ಲಿ ಮೆರೆಯುತ್ತಾನೆ; ಪ್ರಾಸಾದದಲ್ಲಿ ವಾಸಿಸುತ್ತಾನೆ.</span>
</p>
<p>
<span> ಪಾಪ ಮಾಡುವವನು ಒಬ್ಬನಾದರೂ ಅದರ ಫಲವನ್ನನುಭವಿಸುವವರು ಅನೇಕರು; ಬಿಲ್ಲುಗಾರನು ಪ್ರಯೋಗಿಸಿದ ಬಾಣ ಒಬ್ಬನನ್ನು ಹೊಡೆಯಬಹುದು ಬಿಡಬಹುದು; ಆದರೆ ಬುದ್ದಿವಂತನು ಪ್ರಯೋಗಿಸಿದ ಬುದ್ದಿ ರಾಜನನ್ನೂ ರಾಷ್ಟ್ರವನ್ನೂ ಹಾಳುಮಾಡೀತು. (೧) ಸತ್ಯವೊಂದೇ ಸ್ವರ್ಗಕ್ಕೆ ಸೋಪಾನ (೨) ಯುದ್ಧಮಾಡದ ರಾಜ, ದೇಶ ಸುತ್ತದ ಬ್ರಾಹ್ಮಣ ಇಬ್ಬರೂ ಹುತ್ತದೊಳಗಿನ ಹಾವಿನಂತೆ ಅಡಗಿಹೋಗುವರು (೩) ಮನುಷ್ಯರಲ್ಲಿ ಉತ್ತಮರು ಮಧ್ಯಮರು ಅಧಮರು ಎಂದು ಮೂರು ವಿಧ; ಅವರನ್ನು ಆಮೂರು ವಿಧವಾದ ಕಾರ್ಯಗಳಲ್ಲಿಯೇ ತೊಡಗಿಸಬೇಕು. (೪)ದೈವಸಂಕಲ್ಪ ಬುದ್ಧಿವಂತರೊಡನೆ ಆಲೋಚನೆ, ವಿದ್ಯೆ ವಿನಯ ಇವು ನಾಲ್ಕೂ ಕೂಡಲೆ ಫಲ ಕಾಣತಕ್ಕವುಗಳು. (೫)ದೇವತೆಗಳು ಪಿತೃಗಳು ಮನುಷ್ಯರು ಭಿಕ್ಷುಗಳು ಅತಿಥಿಗಳು ಈ ಐವರನ್ನೂ ಪೂಜಿಸುವುದರಿಂದ ಶ್ರೇಯಸ್ಸು ಉಂಟಾಗುತ್ತದೆ. (೬) ಮನುಷ್ಯನಾದವನು ಸತ್ಯ ದಾನ ಚಟುವಟಿಕೆ ಸಹನೆ ತಾಳ್ಮೆ ಧೈರ್ಯ -ಈ ಆರು ಗುಣಗಳನ್ನು ಯಾವಾಗಲೂ ಬಿಡಬಾರದು. (೭) ಹೆಂಗಸು ಬೇಟೆ ಜೂಜು ಕುಡಿತ ದುರ್ಭಾಷೆ ಕಠಿಣಶಿಕ್ಷೆ ದುಂದು ಇವು ಏಳು ರಾಜರು ಬಿಡಬೇಕಾದ ವ್ಯಸನಗಳು. (೮) ಗೆಳೆಯರೊಡನೆ ಕೂಟ, ಯಥೇಷ್ಟವಾದ ಧನ, ಮಗನ ಆಲಿಂಗನ, ರತಿ, ಸಕಾಲದಲ್ಲಿ ಪ್ರಿಯವಾದ ಮಾತು, ಸ್ವಜನದ ಮೇಲ್ಮೆ, ಇಷ್ಟಪಟ್ಟ ವಸ್ತುವಿನ ಪ್ರಾಪ್ತಿ, ಜನಸಮುದಾಯದಲ್ಲಿ ಗೌರವ- ಇವು ಎಂಟೂ ಸಂತೋಷದಲ್ಲಿ ತೇಲುವ ಬೆಣ್ಣೆಯ ಹಾಗೆ (೯) ಒಂಭತ್ತು ಬಾಗಿಲು, ಮೂರು ಕಂಬ, ಐದು ಕಿಟಕಿ ಇರುವ ಮನೆಯನ್ನೂ ಅದರ ಯಜಮಾನನನ್ನೂ ತಿಳಿದವನೇ ದೊಡ್ಡ ವಿದ್ವಾಂಸ (೧೦) ಮತ್ತ, ಪ್ರಮತ್ತ, ಉನ್ಮತ್ತ, ಬಳಲಿದವನು, ಕೋಪ ಬಂದವನು, ಹಸಿದವನು, ಆತುರಗಾರ, ಹೇಡಿ, ಜಿಪುಣ, ಕಾಮಾತುರ- ಈ ಹತ್ತುಜನವೂ ಧರ್ಮವನ್ನು ತಿಳಿಯಲಾರರು.</span>
</p>
<p>
<span> ಮಹಾರಾಜ! ಪಾಂಡುವು ಶಾಪದಿಂದ ಬೆಂದು ಕಾಡಿನಲ್ಲಿದ್ದಾಗ ಈ ಐವರು ಮಕ್ಕಳು ಹುಟ್ಟಿದರು. ವಿದ್ಯೆ ಕಲಿಸಿ ಬುದ್ದಿಕಲಿಸಿ ಅವರನ್ನು ನೀನು ಮುಂದಕ್ಕೆ ತಂದೆ. ಅವರು ಐದುಜನವೂ ಈಗ ಐವರು ಇಂದ್ರರಂತಾಗಿದ್ದಾರೆ. ಆದರೂ ನಿನಗೆ ವಿಧೇಯರಾಗಿದ್ದಾರೆ; ಅವರಿಗೆ ಬರಬೇಕಾದ ರಾಜ್ಯದ ಪಾಲನ್ನು ಅವರಿಗೆ ಕೊಟ್ಟುಬಿಡು. ಆಗ ನೀನೂ ನಿನ್ನ ಮಕ್ಕಳೂ ಅವರೂ ಎಲ್ಲರೂ ಸುಖದಿಂದಿರಬಹುದು; ದೇವತೆಗಳಲ್ಲಾಗಲೀ ಮನುಷ್ಯರಲ್ಲಾಗಲೀ ಯಾರೂ ನಿನ್ನನ್ನು ಆಕ್ಷೇಪಿಸುವುದಕ್ಕೆ ಏನೂ ಅವಕಾಶವಿರುವುದಿಲ್ಲ. </span>
</p>
<p>
<span> ಮಹಾರಾಜ! ಪ್ರಾಣಿಮಾತ್ರದಲ್ಲಿಯೂ ಋಜುತೆಯಿಂದ ವರ್ತಿಸುವುದು ಸಮಸ್ತ ತೀರ್ಥಗಳಲ್ಲಿಯೂ ಸ್ನಾನ ಮಾಡಿ ಬರುವುದಕ್ಕೆ ಸಮಾನ; ಋಜುತ್ವವೇ ಇನ್ನೂ ಹೆಚ್ಚೆಂದು ಹೇಳಬಹುದು. ಆದ್ದರಿಂದ ನಿನ್ನ ಮಕ್ಕಳಲ್ಲಿ ಋಜುಬುದ್ಧಿಯಿಂದ ನಡೆದುಕೊ. ಅದರಿಂದ ಇಹದಲ್ಲಿ ಕೀರ್ತಿ ಪರದಲ್ಲಿ ಸ್ವರ್ಗ ಎರಡೂ ಲಭಿಸುತ್ತವೆ. ಹಿಂದೆ ವಿರೋಚನನೆಂಬ ಅಸುರನೂ ಸುಧನ್ವನೆಂಬ ಬ್ರಾಹ್ಮಣನೂ ಕೇಶಿನಿಯೆಂಬ ಕನ್ಯೆಯನ್ನು ವರಿಸುವುದಕ್ಕೆಂದು ಹೋಗಿ ಅವರವರಲ್ಲಿ ನಾನು ಮೇಲು ತಾನು ಮೇಲು ಎಂಬ ವ್ಯಾಜ್ಯವುಂಟಾಯಿತು. ಆ ವ್ಯಾಜ್ಯದಲ್ಲಿ ಸೋತವನು ತನ್ನ ಪ್ರಾಣಕೊಡುವುದಾಗಿ ಒಪ್ಪಿಕೊಂಡು ಇಬ್ಬರೂ ಅದನ್ನು ತೀರ್ಮಾನಕ್ಕಾಗಿ ಪ್ರಹ್ಲಾದನಲ್ಲಿಗೆ ತೆಗೆದುಕೊಂಡು ಹೋದರು. ಪ್ರಹ್ಲಾದನು ವಿರೋಚನನ ತಂದೆ; ಆದರೂ ಮಗನ ಮೇಲೆ ಪಕ್ಷಪಾತವನ್ನಿಟ್ಟುಕೊಂಡು ಅವನು ಅನ್ಯಾಯವಾದ ತೀರ್ಪನ್ನು ಕೊಡುವುದಿಲ್ಲವೆಂದು ಸುಧನ್ವನಿಗೆ ದೃಢವಾದ ನಂಬಿಕೆ. ಪ್ರಹ್ಲಾದನು ಧರ್ಮಸಂಕಟಕ್ಕೆ ಸಿಕ್ಕಿ “ಅಯ್ಯಾ ಬ್ರಾಹ್ಮಣ! ಇವನು ನನ್ನ ಮಗ; ನೀನು ಬ್ರಾಹ್ಮಣ; ನಿಮ್ಮ ವ್ಯಾಜ್ಯವನ್ನು ನನ್ನಂಥವನು ಹೇಗೆ ತೀರ್ಮಾನಮಾಡುವುದು? ತುಂಬ ಕಷ್ಟವಾಗಿದೆಯೆಲ್ಲ! ಸುಳ್ಳು ನಿಜ ಯಾವುದನ್ನೂ ಹೇಳದೆ ಇದ್ದರ ಹೇಗೆ?” ಎಂದು ಕೇಳಿದನು. ಸುಧನ್ವನು, “ಸುಳ್ಳನ್ನು ಹೇಳಿದರೂ ಒಂದೇಯೆ, ಸತ್ಯವನ್ನು ಮುಚ್ಚಿದರೂ ಒಂದೇಯೆ; ಎರಡೂ ಪಾಪ; ಅದರಿಂದ ಸರ್ವನಾಶ!” ಎಂದನು. ಆಗ ಪ್ರಹ್ಕಾದನು “ವಿರೋಚನ! ನನಗಿಂತ ಈ ಸುಧನ್ವನ ತಂದೆಯಾದ ಅಂಗೀರಸ್ಸು ಮೇಲು! ನಿನ್ನ ತಾಯಿಗಿಂತ ಅವನ ತಾಯಿಯೇ ಮೇಲು; ನಿನಗಿಂತ ಅವನು ಮೇಲು! ಅವನು ನಿನ್ನನ್ನು ಗೆದ್ದಿದ್ದಾನೆ!” ಎಂದು ತೀರ್ಪನ್ನು ಹೇಳಿ “ಸುಧನ್ವ! ಈಗ ವಿರೋಚನನ ಪ್ರಾಣ ನಿನ್ನದು; ಅದನ್ನು ನನಗೆ ಕೊಡಬೇಕೆಂದು ನಿನ್ನನ್ನು ಪ್ರಾರ್ಥಿಸುತ್ತೇನೆ!” ಎಂದನು. ಸುಧನ್ವನಿಗೆ ಸಂತೋಷವಾಯಿತು. “ಪ್ರಹ್ಲಾದ! ಮಗನ ಮೇಲಣ ಅಭಿಮಾನದಿಂದ ನೀನು ಸುಳ್ಳನ್ನು ಹೇಳದೆ ಧರ್ಮಕ್ಕೆ ಬಗ್ಗಿ ನಿಜವನ್ನು ಹೇಳಿದ್ದರಿಂದ ನಿನ್ನ ಮಗನನ್ನು ಒಪ್ಪಿಸಿದ್ದೇನೆ. ಆದರೆ ಅವನು ಕೇಶಿನಿಯ ಮುಂದೆ ನನ್ನ ಪಾದಗಳನ್ನು ತೊಳೆಯಬೇಕು!” ಎಂದನು. ಆದ್ದರಿಂದ ಋಜುತ್ವವನ್ನು ಬಿಟ್ಟು ಮಗನ ಮೇಲಣ ಮೋಹದಿಂದ ಅಸತ್ಯವನ್ನೂ ಕಪಟವನ್ನೂ ಹಿಡಿಯಬೇಡ; ಅದರಿಂದ ಸರ್ವನಾಶವಾಗುವುದು. ದೇವತೆಗಳು ದನಕಾಯುವವರಂತೆ ದೊಣ್ಣೆಹಿಡಿದು ಜನರನ್ನು ಕಾಯುತ್ತಾರೆಂದು ಮಾಡಿಕೊಂಡಿದ್ದೀಯಾ? ಯಾರನ್ನು ರಕ್ಷಿಸಬೇಕೆಂದು ಅವರಿಗೆ ತೋರುತ್ತದೋ ಅವನಿಗೆ ಒಳ್ಳೆಯ ಬುದ್ಧಿಯನ್ನು ಕೊಡುತ್ತಾರೆ; ಆ ಒಳ್ಳೆಯ ಬುದ್ಧಿಯನ್ನು ಹಿಡಿದು ಅವನ ಕಾರ್ಯದಲ್ಲಿ ಪ್ರವೃತ್ತನಾದರೆ ಅವನಿಗೆ ಸಕಲ ಇಷ್ಟಾರ್ಥಗಳೂ ಸಿದ್ಧಿಸುತ್ತವೆ. ಇದಕ್ಕೆ ಸಂಶಯವಿಲ್ಲ. ಹೀಗಿರುವಾಗ ದುರ್ಯೋಧನ ದುಃಶಾಸನ ಶಕುನಿ ಕರ್ಣ ಇವರಿಗೆ ಯಾಜಮಾನ್ಯವನ್ನು ಕೊಟ್ಟು ಒಳ್ಳೆಯದನ್ನು ಅಪೇಕ್ಷಿಸಿದರೆ ಅದು ಹೇಗೆ ಬರುತ್ತದೆ? ಪಾಂಡವರು ಸರ್ವಗುಣಸಂಪನ್ನರು; ಅವರು ನಿನ್ನನ್ನು ತಂದೆಯ ಹಾಗೆ ಕಾಣುತ್ತಾರೆ; ನೀನು ಅವರನ್ನು ಮಕ್ಕಳ ಹಾಗೆ ಕಾಣು! ಜ್ಞಾತಿಗಳಲ್ಲಿ ಏನೂ ಗಮನವಿಲ್ಲದಿದ್ದರೂ ಅವರನ್ನು ಕಾಪಾಡಬೇಕಾದದ್ದು ಧರ್ಮ; ಹೀಗಿರುವಾಗ ವಿನಯಾದಿ ಗುಣಸಂಪನ್ನರಾದ ಅವರಲ್ಲಿ ನೀವು ದಯೆ ತೋರಲೇಬೇಕು; ಅವರು ಜೀವನವನ್ನು ನಡೆಸಿಕೊಂಡು ಹೋಗುವುದಕ್ಕೆ ಸಾಕಾಗುವಂಥ ಕೆಲವು ಗ್ರಾಮಗಳನ್ನಾದರೂ ಕೊಡು; ಹಾಗಾದರೆ ನಿನಗೆ ಒಳ್ಳೆಯ ಹೆಸರು ಬರುತ್ತದೆ. ಅವರನ್ನೂ ಕ್ಷತ್ರಿಯ ಧರ್ಮದಲ್ಲಿ ನಿಲ್ಲಿಸಿದ ಹಾಗಾಗುತ್ತದೆ“ ಎಂದನು. ಧೃತರಾಷ್ಟ್ರನು, ”ವಿದುರ! ನೀನು ಹೇಳುವುದೆಲ್ಲಾ ಸರಿ; ಇದೇ ಮಾತನ್ನೇ ಯಾವಾಗಲೂ ನೀನು ಹೇಳುತ್ತೀಯೆ; ನನ್ನ ಬುದ್ಧಿಗೂ ಹಾಗೆಯೇ ತೋರುತ್ತದೆ. ಪಾಂಡವರಲ್ಲಿ ಹಾಗೆಯೇ ನಡೆದುಕೊಳ್ಳೋಣವೆನಿಸುತ್ತದೆ. ದುರ್ಯೋಧನನನ್ನು ಕಂಡೆನೆಂದರೆ ಅದೆಲ್ಲಾ ಬದಲಾಗಿಬಿಡುತ್ತದೆ. ಏನು ಮಾಡುವುದು? ವಿಧಿಯನ್ನು ಮೀರುವುದಕ್ಕೆ ಯಾವ ಮನುಷ್ಯನ ಕೈಯಲ್ಲೂ ಆಗುವುದಿಲ್ಲ; ದೈವವೇ ದೊಡ್ಡದು. ಪುರುಷ ಪ್ರಯತ್ನ ವ್ಯರ್ಥ!" ಎಂದನು.</span>
</p>
<p>
<span> ರಾತ್ರಿಯೆಲ್ಲಾ ಮಾತಿನಲ್ಲಿ ಕಳೆಯಿತು. ಬೆಳಗಾಗುತ್ತಿದ್ದ ಹಾಗೆಯೇ ರಾಜರೆಲ್ಲಾ ಸಂಜಯನು ಪಾಂಡವರಿಂದ ತಂದಿದ್ದ ಸಂದೇಶವನ್ನು ಕೇಳುವುದಕ್ಕೋಸ್ಕರ ಸಭಾಮಂದಿರದಲ್ಲಿ ಸೇರಿದರು. ಭೀಷ್ಮ ದ್ರೋಣ ಮುಂತಾದವರು ಧೃತರಾಷ್ಟ್ರನನ್ನು ಮುಂದಿಟ್ಟುಕೊಂಡು ಬಂದರು. ಆಗ ಸಂಜಯನು ಸಭೆಯನ್ನು ಪ್ರವೇಶಿಸಿ, ಧೃತರಾಷ್ಠ್ರನ ಅಪ್ಪಣೆಯಂತೆ ತಾನು ಯುಧಿಷ್ಠಿರ ಶ್ರೀಕೃಷ್ಣ ಇವರಿಂದ ಕೇಳಿದ ಮಾತುಗಳನ್ನು ಹೇಳಿದನು. “ಶ್ರೀಕೃಷ್ಣನ ಮಾತನ್ನು ಕೇಳಿ ಅರ್ಜುನನೇನೆಂದನು?” ಎಂದು ಧೃತರಾಷ್ಟ್ರನು ಕೇಳಲು, ಸಂಜಯನು "ಶ್ರೀಕೃಷ್ಣನ ಮಾತನ್ನು ಕೇಳಿ ಅರ್ಜುನನು ‘ಸಂಜಯ! ಭೀಷ್ಮ ದೃತರಾಷ್ಟ್ರ ಮುಂತಾದವರಿಗೆ ನನ್ನ ಪ್ರಣಾಮಗಳನ್ನು ತಿಳಿಸಿ, ರಾಜಮಧ್ಯದಲ್ಲಿ ಸುಯೋಧನನಿಗೆ ಹೀಗೆಂದು ಹೇಳು:- </span>
</p>
<p>
<span>ನಿನ್ನೊಡನೆ ಯುದ್ಧಮಾಡುವುದಕ್ಕೆ ಬಂದಿರುವ ರಾಜರೆಲ್ಲರೂ ಪಾಂಡವಾಗ್ನಿಯಲ್ಲಿ ಬೆಂದು ಸಾಯತಕ್ಕವರೇ! ಆ ನರಯಜ್ಞ ನಡೆಯದಂತೆ ಮಾಡು; ಯುಧಿಷ್ಠಿರನ ಪಾಲನ್ನು ಕೊಟ್ಟುಬಿಡು! ಇಲ್ಲದಿದ್ದರೆ ನೀನೂ ನಿನ್ನವರೂ ಚತುರಂಗಬಲ ಸಮೇತವಾಗಿ ದಕ್ಷಿಣದಿಕ್ಕಿಗೆ ಹೋಗಬೇಕಾಗುವುದು!’ ಎಂದನು." ಎಂದು ಹೇಳಿದನು. ಧೃತರಾಷ್ಟ್ರನು ಭಯಪಟ್ಟು ಸಂಧಿಯನ್ನು ಸೂಚಿಸಿದನು. ಭೀಷ್ಮನೂ ಅದನ್ನೇ ಅನುಮೋದಿಸಿದನು. ಆದರೆ ದುರ್ಯೋಧನನು ಅದಕ್ಕೆ ಒಪ್ಪದೆ, ಭೀಷ್ಮಾದಿಗಳು ಕೈಬಿಟ್ಟರೂ ತಾನು ಕರ್ಣ ದುಃಶಾಸನರೊಡನೆ ಯುದ್ಧಮಾಡಿ ಪಾಂಡವರನ್ನು ಜಯಿಸುವಂತೆ ತಂದೆಗೆ ಸಮಾಧಾನ ಹೇಳಿದನು. </span>
</p>
<p>
<span> ಸಂಜಯನು ಅತ್ತಕಡೆ ಹೋಗಲು, ಇತ್ತ ಯುಧಿಷ್ಠಿರನು ಕೃಷ್ಣನೊಡನೆ,“ಧೃತರಾಷ್ಟ್ರನ ಮತ್ತು ಅವನ ಮಗನ ಮನೋಗತ ಗೊತ್ತಾಯಿತೇ ಕೃಷ್ಣ? ರಾಜ್ಯವನ್ನೇ ಕೊಡದೆ, ಅವನು ನಮ್ಮೊಡನೆ ಶಾಂತಿಯಿಂದ ಇರಬೇಕೆನ್ನುತ್ತಾನೆ. ಹೆತ್ತ ತಾಯನ್ನೂ ನಂಬಿದ ನೆಂಟರನ್ನೂ ಸಾಕಲಾರದ ದುರವಸ್ಥೆಗೆ ನಾನು ಈಡಾಗಿದ್ದೇನೆ. ನಾನು ಕೇಳಿದಂತೆ ಐದು ಗ್ರಾಮಗಳನ್ನೂ ದುರ್ಯೋಧನನು ಕೊಡುವುದಿಲ್ಲ. ಹಣವಿಲ್ಲದವ ಹೆಣಕ್ಕಿಂತ ಕಡೆ. ಬಡತನದಲ್ಲಿಯೇ ಹುಟ್ಟಿ ಬೆಳೆದರೆ ಅದರ ಕಷ್ಟ ಕಾಣುವುದಿಲ್ಲ; ಆದರೆ ಭಾಗ್ಯದಲ್ಲಿದ್ದು ಬಡತನಕ್ಕೆ ಬಂದಂಥ ಕಷ್ಟ ಇನ್ನಿಲ್ಲ. ಅದನ್ನು ಪಡೆಯುವ ಪ್ರಯತ್ನದಲ್ಲಿ ಮರಣವಾದರೂ ಲೇಸು. ಆದರೆ ಅದಕ್ಕೆ ಮುಂಚೆ ನಾವೂ ಅವರೂ ಶಾಂತರಾಗಿ ಐಶ್ವರ್ಯವನ್ನು ಸಮವಾಗಿ ಅನುಭವಿಸುವುದಕ್ಕೆ ಪ್ರಯತ್ನಮಾಡಲೇಬೇಕು; ವಿಧಿಯಿಲ್ಲದೆ ಬಂದರೆ ಕೊನೆಗೆ ರೌದ್ರವಾಗಿ ಅವರನ್ನು ಕೊಂದು ನಮ್ಮ ರಾಜ್ಯವನ್ನು ಪಡೆಯಬೇಕು. ಜ್ಞಾತಿವಧೆ ಮಹಾಪಾಪ; ಆದರೇನು ಮಾಡುವುದು? ಕ್ಷತ್ರಿಯಧರ್ಮವೇ ಅಂಥದು. ವಧೆಯಿಂದಲೇ ನಮ್ಮ ಜೀವನ ನಡೆಯಬೇಕು. ಆದರೆ ಕೊನೆಗೆ ಪ್ರತಿಕೊಲೆ ಇದ್ದೇ ಇರುತ್ತದೆ. ಆದ್ದರಿಂದ ಯುದ್ಧವೇ ಕೆಟ್ಟದು; ಅಲ್ಲದೆ ಗೆದ್ದವನ ಮೇಲೆ ಸೋತವನಿಗೆ ವೈರ ಹೆಚ್ಚಾಗುತ್ತದೆ; ಅವನು ಚಿಂತಿಸುತ್ತಲೇ ಇರುತ್ತಾನೆ. ವೈರದಿಂದ ವೈರ ಹೋಗುವುದಿಲ್ಲ; ಆದ್ದರಿಂದ ಜಯಾಪಜಯಗಳ ಚಿಂತೆಯಿಲ್ಲದವನೇ ಶಾಂತನಾಗಿ ಸುಖವಾಗಿ ನಿದ್ರೆಮಾಡಬಲ್ಲವನು. ಹೀಗೆಂದು ಎಲ್ಲವನ್ನೂ ಅವರಿಗೇ ಬಿಟ್ಟುಬಿಡೋಣವೆಂದರೆ, ಅದು ಸಾವಿಗೆ ಸಮಾನ. ಆದ್ದರಿಂದ ಪೂರ್ತಿಯಾಗಿ ಬಿಟ್ಟುಕೊಡದೆ, ಕುಲಕ್ಷಯಕ್ಕೆ ಕಾರಣರಾಗದೆ, ಶಾಂತಿ ಪಡೆಯುವುದೇ ಮೇಲು. ಯುದ್ಧವು ನಾಯಿಗಳ ಕಾದಾಟದ ಹಾಗೆ; ಏನೂ ವ್ಯತ್ಯಾಸವಿಲ್ಲ; ಗುರುಗುಟ್ಟುವುದು ಬೊಗಳುವುದು, ಪ್ರತಿಯಾಗಿ ಬೊಗಳುವುದು, ಕಚ್ಚಾಡುವುದು, ಬಲಿಷ್ಠನಾದವನು ಕೊಳ್ಳೆಯನ್ನು ಅನುಭವಿಸುವುದು, ಇದೆಲ್ಲಾ ಎರಡು ಕಡೆಯಲ್ಲೂ ಒಂದೇಯೇ. ಧೃತರಾಷ್ಟ್ರನೇನೋ ತಂದೆಯ ಸಮಾನ,ಪೂಜ್ಯ: ಆದರೆ ಅವನು ಮಗನ ಅಧೀನ; ನಾವು ತಗ್ಗಿದರೆ ಅವನೇನು ಸಗ್ಗುವುದಿಲ್ಲ. ಆದ್ದರಿಂದ ನಾವು ಧರ್ಮಾರ್ಥಗಳಿಂದ ವಂಚಿತರಾಗದಿರುವಂತೆ ಏನು ಮಾಡಬೇಕೆಂದು ನೀನೇ ಯೋಚಿಸಿ ಹೇಳು” ಎಂದನು. </span>
</p>
<p>
<span> ಕೃಷ್ಣ- ನಾನು ಕೌರವಸಭೆಗೆ ಹೋಗಬೇಕೆಂದಿರುವುದು ನಿಮ್ಮಿಬ್ಬರ ಕೆಲಸಕ್ಕಾಗಿಯೂ. ಶಾಂತಿಯಿಂದ ಪ್ರಯೋಜನ ದೊರಕುವುದಾದರೆ ಅದರಿಂದ ಮಹಾಪುಣ್ಯ ಬರುತ್ತದೆ; ದೊಡ್ಡ ಫಲ ಲಭಿಸುತ್ತದೆ. ಕೌರವರನ್ನೂ ನಿಮ್ಮನ್ನೂ ಈ ಭೂಮಿಯನ್ನೇ ಮೃತ್ಯುವಿನ ಪಾಶದಿಂದ ಬಿಡಿಸಿದ ಹಾಗಾಗುತ್ತದೆ. </span>
</p>
<p>
<span> ಯುಧಿಷ್ಠಿರ-ಕೃಷ್ಣ! ನೀನು ಕೌರವರ ಹತ್ತಿರ ಹೋಗುವುದೇ ನನಗೆ ಇಷ್ಟವಿಲ್ಲ; ಏಕೆಂದರೆ, ದುರ್ಯೋಧನನು ನಿನ್ನ ಮಾತನ್ನು ಅದು ಎಷ್ಠೇ ಸೂಕ್ತವಾಗಿರಲಿ -ನಡೆಸತಕ್ಕವನಲ್ಲ. ಅವನ ಸುತ್ತ ಅವನ ಅನುಯಾಯಿಗಳಾದ ಅರಸರಿರುತ್ತಾರೆ. ಅವರ ಮಧ್ಯದಲ್ಲಿ ನೀನು ಸಿಕ್ಕಿಕೊಳ್ಳುವುದು ಸರಿಯಲ್ಲ; ನಿನಗೇನಾದರೂ ತೊಂದರೆಯಾದರೆ, ಅದರಿಂದ ಬರುವ ಪ್ರಯೋಜನವು -ಅದು ದೇವತ್ವವಾಗಲಿ, ದೇವೈಶ್ವರ್ಯವಾಗಲಿ- ನನ್ನ ಮನಸ್ಸಿಗೆ ಸಂತೋಷವುಂಟುಮಾಡಲಾರದು. </span>
</p>
<p>
<span> ಕೃಷ್ಣ-ಮಹಾರಾಜ! ದುರ್ಯೋಧನನು ಪಾಪಿಷ್ಠನೆಂಬುದನ್ನು ನಾನು ಬಲ್ಲೆ. ಆದರೆ ಇದರಿಂದ ನಾವು ರಾಜರ ಆಕ್ಷೇಪಣೆಗೆ ನಾವು ಸಿಕ್ಕದಂತಾಗುತ್ತದೆ. ನನ್ನಲ್ಲಿ ಏನಾದರೂ ಅವರು ಅವಿವೇಕವಾಗಿ ನಡೆದರೆ ಕೌರವರನ್ನೆಲ್ಲಾ ಧ್ವಂಸ ಮಾಡಿಬಿಡುವೆನೆಂಬ ಧೈರ್ಯ ನನಗಿದೆ. ಅಲ್ಲಿಗೆ ಹೋಗುವುದು ನಿರರ್ಥಕವೇನೂ ಆಗುವುದಿಲ್ಲ; ನಮ್ಮ ಪ್ರಯೋಜನ ಲಭಿಸದಿರಬಹುದು; ಆದರೆ ಅಪವಾದವಾದರೂ ತಪ್ಪುತ್ತದೆ. </span>
</p>
<p>
<span> ಯುಧಿಷ್ಠಿರ- ನಿನಗೆ ಹೇಗೆ ತೋರುತ್ತದೆಯೋ ಹಾಗೇ ಮಾಡು ಕೃಷ್ಣ! ನಿನಗೆ ಶುಭವಾಗಲಿ; ಕೆಲಸಮಾಡಿಕೊಂಡು ಸುರಕ್ಷಿತವಾಗಿ ಹಿಂದಕ್ಕೆ ಬಾ! ಎಲ್ಲರೂ ಶಾಂತಿ ಸೌಹಾರ್ದಗಳಲ್ಲಿರುವಂತೆ ಪ್ರಯತ್ನಿಸು. ನೀನು ನನಗೂ ಅರ್ಜುನನಿಗೂ ಅಣ್ಣನೂ ಹೌದು. ಪ್ರಿಯ ಸ್ನೇಹಿತನೂ ಹೌದು; ನೀನು ನಮ್ಮನ್ನೂ ಕೌರವರನ್ನೂ ಇಬ್ಬರನ್ನೂ ಚೆನ್ನಾಗಿ ಬಲ್ಲೆ; ಕೆಲಸವೇನು ಹೇಗೆ ಮಾತನಾಡಬೇಕು ಎಂಬುದನ್ನೂ ಬಲ್ಲೆ; ಸಮಾಧಾನವಾಗಲಿ ಬಿಡಲಿ ನಮಗೆ ಯಾವುದು ಹಿತವೋ ಅದನ್ನು ಹೇಳು, ಯಾವುದು ಧರ್ಮವೋ ಅದನ್ನು ಹೇಳು!</span>
</p>
<p>
<span> ಕೃಷ್ಣ- ಯುಧಿಷ್ಠಿರ, ಸಂಜನು ಹೇಳಿದ ಮಾತನ್ನೂ ಕೇಳಿದೆ; ನೀನು ಹೇಳಿದ ಮಾತನ್ನೂ ಕೇಳಿದೆ; ಆದ್ದರಿಂದ ನಿಮ್ಮ ಇಬ್ಬರ ಅಭಿಪ್ರಾಯವೂ ನನಗೆ ಗೊತ್ತಾಗಿದೆ. ನಿನ್ನದು ಧರ್ಮಬುದ್ದಿ. ಕೌರವರದು ವೈರಬುದ್ಧಿ: ಯುದ್ಧವಿಲ್ಲದೆ ಏನು ಬಂದರೆ ಅದೇ ಸಾಕು ಎನ್ನುತ್ತೀಯೆ ನೀನು; ಕ್ಷತ್ರಿಯರಿಗೆ ಈ ಭಿಕ್ಷೆ ಬೇಡುವಂಥ ಬುದ್ಧಿ ಇರಬಾರದು; ಶತ್ರುವನ್ನು ಜಯಿಸಬೇಕು, ಇಲ್ಲ ಯುದ್ಧದಲ್ಲಿ ಮಡಿಯಬೇಕು; ಇದು ಕ್ಷತ್ರಿಯನಿಗೆ ವಿಹಿತವಾದ ಧರ್ಮ. ಕಾರ್ಪಣ್ಯವಲ್ಲ. ಕೌರವರು ದುರಾಶೆಯುಳ್ಳವರು, ಬಹುಕಾಲದಿಂದ ಪಡೆಯನ್ನೂ ಪಕ್ಷವನ್ನೂ ಕಟ್ಟಿಕೊಂಡಿರುವವರು; ಇಂಥವರು ನಿನ್ನನ್ನು ಸರಿಸಮನೆಂದು ಕಾಣುವರೇ? ಭೀಷ್ಮ ದ್ರೋಣ ಕೃಪಾದಿಗಳಿರುವುದರಿಂದ ತಮ್ಮ ಪಕ್ಷವೇ ಬಲವೆಂದು ಅವರು ತಿಳಿದುಕೊಂಡಿದ್ದಾರೆ; ಅದ್ದರಿಂದ ನೀನು ಮೆತ್ತಗಾದಷ್ಟೂ ಅವರು ನಿನ್ನನ್ನು ಮೊಟ್ಟುತ್ತಾರೆ; ದಯೆ ದೈನ್ಯ ಧರ್ಮ ಅರ್ಥ ಯಾವ ದೃಷ್ಟಿಯಿಂದಲೂ ಅವರು ನಿನ್ನ ಕೋರಿಕೆಯಂತೆ ನಡೆಯುವವರಲ್ಲ. ಹಿಂದೆ ನಿಮಗೆ ಕೊಡಬಾರದ ಕಷ್ಟ ಕೊಟ್ಟರು; ಅದರಿಂದ ಅವರಿಗೇನು ಪಶ್ಚಾತ್ತಾಪವಾಗಿದೆಯೇ? ನಾಚಿಕೆಯಾಗಿದೆಯೇ? ಆದ್ದರಿಂದ ಶೀಲ ಸದಾಚಾರ ಇವನ್ನೆಲ್ಲಾ ನೋಡಬೇಡ; ಅವರನ್ನು ವಧೆ ಮಾಡುವುದೇ ಸರಿ. ತುಂಬಿದ ಸಭೆಯಲ್ಲಿ ಅವರು ನಿಮ್ಮನ್ನು ವಾಚಾಮಗೋಚರವಾಗಿ ಅವಮಾನಪಡಿಸಿದರು; ಕುಲೀನನಿಗೆ ಅಂಥ ನಿಂದೆಯನ್ನು ಕೇಳುವುದಕ್ಕಿಂತ ಮರಣವೇ ಲೇಸೆನಿಸುತ್ತದೆ. ಅವರನ್ನು ಕೊಂದು ಹಾಕಿದರೆ ಹಾವನ್ನು ಕೊಂದಂತೆ ಲೋಕಕ್ಕೆ ಕ್ಷೇಮವಾದೀತು. ಈಗ ಕೆಲವರಿಗೆ ಇನ್ನೂ ದುರ್ಯೋಧನನ ವಿಷಯದಲ್ಲಿ ಭಿನ್ನಾಭಿಪ್ರಾಯವಿದೆ; ನಾನು ಅಲ್ಲಿಗೆ ಹೋಗಿ ನಿನ್ನ ಗುಣಗಳನ್ನೂ ಅವನ ಅವಗುಣಗಳನ್ನೂ ರಾಜ ಸಮೂಹದಲ್ಲಿಯೂ ಹೊರಗೂ ವ್ಯಕ್ತಪಡಿಸಿದರೆ ಅವನ ಸಾಧುತ್ವದಲ್ಲಿ ಕೆಲವರಿಗೆ ಇರಬಹುದಾದ ಅಲ್ಪಸ್ವಲ್ಪ ನಂಬಿಕೆಯೂ ಹೋಗುತ್ತದೆ; ನಿನ್ನಲ್ಲಿ ಗೌರವವುಂಟಾಗುತ್ತದೆ. ನೀನು ಶಾಂತಿಯನ್ನು ಕೋರಿದರೂ ಅವರು ಅದಕ್ಕೆ ಒಪ್ಪದಿದ್ದರೆ ಲೋಕವು ಅವರನ್ನೇ ಹಳಿಯುವಂತಾಗುತ್ತದೆ; ಲೋಕವೆಲ್ಲಾ ವಿರುದ್ಧವಾದರೆ ಅವರ ಆಟ ಮುಗಿಯಿತು. ಆದ್ದರಿಂದ ನಾನು ಹೋಗಿ, ನಿಮ್ಮ ಪ್ರಯೋಜನವನ್ನು ಮನಸ್ಸಿನಲ್ಲಿಟ್ಟುಕೊಂಡು, ಶಾಂತಿಗೇ ಯತ್ನಿಸುತ್ತೇನೆ; ಅವರೇನೆನ್ನುತ್ತಾರೆ, ಏನು ಮಾಡುತ್ತಾರೆ, ಅವರ ಸಿದ್ಧತೆಗಳೇನು ಇವನ್ನೆಲ್ಲಾ ತಿಳಿದುಕೊಂಡು ಬರುತ್ತೇನೆ. ಒಟ್ಟಿನ ಮೇಲೆ ಅವರೊಡನೆ ಯುದ್ಧವನ್ನೇ ಬಯಸತಕ್ಕವನು ನಾನು. ಆದ್ದರಿಂದ ನಿನ್ನ ಕಡೆಯ ಯೋಧರು ಅಯುಧ ಕವಚ ಮೊದಲಾದುವುಗಳನ್ನು ಸಿದ್ಧಮಾಡಿಟ್ಟುಕೊಳ್ಳಲಿ! </span>
</p>
<p>
<span> ಭೀಮಸೇನ- ಕೃಷ್ಣ, ನೀನು ಹೋಗಿ ಕೌರವರೊಡನೆ ಶಾಂತಿಯುಂಟಾಗುವಂತೆ ಮಾತನಾಡು; ಯುದ್ಧದ ಮಾತಿನಿಂದ ಮೊದಲೇ ಹೆದರಿಸಿಬಿಡಬೇಡ! ಸಾಮ ಮಾರ್ಗದಿಂದಲೇ ಹೋಗು; ಉಗ್ರನಾಗಿ ವರ್ತಿಸಬೇಡ; ದುರ್ಯೋಧನನು ಐಶ್ವರ್ಯಮತ್ತ; ಮಹಾನಿಷ್ಠುರ; ಹಟವಾದಿ; ಪ್ರಾಣವನ್ನಾದರೂ ಬಿಟ್ಟಾನು, ಹಟವನ್ನು ಬಿಡುವುದಿಲ್ಲ. ಅಂಥವನೊಡನೆ ಶಾಂತಿಯೇನೋ ಕಷ್ಟವೇ; ಅವನಿಗೆ ಧರ್ಮದ ಮೇಲೆ ದೃಷ್ಟಿಯಿಲ್ಲ; ಸ್ನೇಹಿತರ ಮಾತೂ ಲಕ್ಷ್ಯವಿಲ್ಲ. ಅವನಿಂದ ಈಗ ಕುಲಕ್ಕೇ ನಾಶ ಉಂಟಾಗುವಂತಿದೆ; ಹೀಗೆ ಕುಲನಾಶವಾಗುವುದಕ್ಕೆ ಬದಲು ನಾವು ಕೌರವನಲ್ಲಿ ಉದಾಸೀನರಾಗಿಬಿಡೋಣ. ಇಲ್ಲವೇ ಅವನನ್ನೇ ಅನುಸರಿಸೋಣ; ಭೀಷ್ಮನಿಗೂ ಇತರ ಹಿರಿಯರಿಗೂ ಹೇಳು; ದುರ್ಯೋಧನನು ಪ್ರಶಾಂತವಾಗಿ ಅಣ್ಣತಮ್ಮಂದಿರೊಡನೆ ವಿಶ್ವಾಸದಿಂದಿರಲಿ; ಇದು ಅಣ್ಣನಿಗೆ ಸಮ್ಮತ; ಅರ್ಜುನನಿಗೂ ಯುದ್ಧ ಬೇಕಿಲ್ಲ; ಅವನಿಗೆ ಇನ್ನೂ ಹೆಚ್ಚು ದಯೆ!</span>
</p>
<p>
<span> ಕೃಷ್ಣನು ಈ ಮಾತನ್ನು ಕೇಳಿ “ಇದೇನು ಭೀಮನ ಮಾತಿನಲ್ಲಿ ಎಂದೂ ಕಾಣದ ಮೃದುತ್ವ ಕಾಣುತ್ತಿದೆಯಲ್ಲ! ಬೆಟ್ಟ ಹಗುರವಾಗಿಬಿಟ್ಟಿತು; ಬೆಂಕಿ ತಣ್ಣಗಾಗಿಬಿಟ್ಟಿತು! ಎಂದುಕೊಂಡು ನಗುತ್ತ”ಭೀüಮಸೇನ! ನೀನು ಈ ಹಿಂದೆ ಯಾವಾಗಲೂ ಯುದ್ಧವನ್ನೇ ಅನುಮೋದಿಸುತ್ತ ಕೌರವರನ್ನು ಮರ್ದನಮಾಡಿಬಿಡಬೇಕೆನ್ನುತ್ತಿದ್ದೆ; ಹೊಗೆಸುತ್ತಿಕೊಂಡ ಬೆಂಕಿಯಂತಿರುತ್ತಿದ್ದೆ. ಇಲ್ಲದಿದ್ದರೆ ಮಹಾಭಾರ ಹೊತ್ತವನಂತೆ ಚಿಂತಾಪರನಾಗಿರುತ್ತಿದ್ದೆ; ನಿನಗೇನಾದರೂ ಹುಚ್ಚುಗಿಚ್ಚು ಹಿಡಿಯಿತೋ ಎಂಬಂತೆ ನಡೆದುಕೊಳ್ಳುತ್ತಿದ್ದೆ. ಯಾವುದೂ ಬೇಕಿರುತ್ತಿರಲಿಲ್ಲ. ಹುಬ್ಬು ಗಂಟಿಕ್ಕುತ್ತಿದ್ದೆ. ಹಲ್ಲು ಕಡಿಯುತ್ತಿದ್ದೆ; ಗದೆಯೆತ್ತಿ ಆ ದುರ್ಯೋಧನನನ್ನು ತದಕಿಹಾಕಿಬಿಡುತ್ತೇನೆ ಎಂದು ಅಣ್ಣತಮ್ಮಂದಿರ ಮುಂದೆ ಪ್ರತಿಜ್ಞೆ ಮಾಡುತ್ತಿದ್ದೆ. ಇಂಥವನಿಗೇನು ಈಗ ಶಾಂತಿಯಮೇಲೆ ಬುದ್ಧಿ ಬಂದು ಬಿಟ್ಟಿತು? ಯುದ್ಧ ಹತ್ತಿರಕ್ಕೆ ಬಂತು ಎಂದು ನಿನಗೆ ಹೆದರಿಕೆಯಾಯ್ತೇ ಭೀಮ? ಎದೆ ನಡುಗುತ್ತಿರುವಂತಿದೆ, ಮನಸ್ಸು ಕುಗ್ಗಿರುವಂತಿದೆ, ತೊಡೆ ಮರಗಟ್ಟಿದಂತಿದೆ. ಅದಕ್ಕೆಲ್ಲೋ ಶಾಂತಿಯನ್ನು ಕೋರುತ್ತಿದ್ದೀಯೇ; ಮನುಷ್ಯನ ಮನಸ್ಸು ಹೀಗೇ ಎಂದು ಹೇಳುವಂತಿಲ್ಲ; ಅದು ಬೂರುಗದ ರೆಕ್ಕೆಬೀಜದ ಹಾಗೆ ಚಂಚಲ; ನಿನ್ನ ಈ ಬುದ್ದಿವ್ಯತ್ಯಾಸವು ಪಾಂಡವರನ್ನು ನಡುನೀರಿನಲ್ಲಿ ಕೈ ಬಿಡುವಂತಿದೆ. ನಿನಗೆ ಅಸಹಜವಾದ ಈ ಮಾತನ್ನು ಕೇಳಿ ‘ಪರ್ವತವು ತನ್ನ ಸ್ಥಳವನ್ನು ಬಿಟ್ಟು ಬಂದುಬಿಟ್ಟಿತು’ ಎಂದರೆ ಹೇಗೋಹಾಗೆ ನಾನು ಆಶ್ಚರ್ಯಪಡುತ್ತಿದ್ದೇನೆ. ಏಳು ಭೀಮ, ಸ್ಥಿರನಾಗು! ಈ ಜೋಲು ಮನಸ್ಸನ್ನು ತ್ಯಜಿಸು; ಇದು ನಿನಗೆ ತಕ್ಕದ್ದಲ್ಲ; ಕ್ಷತ್ರಿಯರು ತೇಜಸ್ಸಿನಿಂದ ಪಡೆಯದ್ದನ್ನು ಎಂದೂ ಅನುಭವಿಸಲಾರ!" ಎಂದನು. </span>
</p>
<p>
<span> ಕೃಷ್ಣನ ಈ ಮಾತು ಭೀಮನಿಗೆ ಸಹಿಸಲಿಲ್ಲ; ಜಾತಿಯ ಕುದುರೆಯನ್ನು ಚಾಟಿಯಿಂದ ಹೊಡೆದಂತಾಗಿ ಅವನು “ಅಚ್ಯುತ! ನಾನೇನೋ ಹೇಳಿದರೆ ನೀನೇನೋ ತಿಳಿದುಕೊಂಡೆ! ನನ್ನ ಜೊತೆಯಲ್ಲಿ ಇಷ್ಟು ದೀರ್ಘಕಾಲ ಇದ್ದುಕೊಂಡಿರುವುದರಿಂದ ನನ್ನ ಪರಾಕ್ರಮವು ನಿನಗೆ ತಿಳಿಯದ್ದಲ್ಲ ಅಥವಾ ನೀರಿನ ಮೇಲೆ ಇರುವ ದೋಣಿಗೆ ಮಡುವಿನ ಆಳ ತಿಳಿಯದಂತೆ ನಿನಗೂ ನನ್ನ ಸತ್ವ ತಿಳಿಯದೋ ಏನೋ? ಆದ್ದರಿಂದ ನನಗೆ ಛೀಮಾರಿ ಮಾಡುತ್ತಿದ್ದೀಯೆ. ಆತ್ಮಪ್ರಶಂಸೆ ಯೋಗ್ಯವಾದದ್ದಲ್ಲ. ಆದರೆ ಆಕ್ಷೇಪಣೆ ಬಂದದ್ದರಿಂದ ಆಡಬೇಕಾಗಿದೆ. ಈ ಭೂಮ್ಯಾಕಾಶಗಳು ಕೋಪದಿಂದ ನನ್ನನ್ನು ಮಧ್ಯೆ ಸಿಕ್ಕಿಸಿಕೊಂಡು ಅದುವುದರೂ ನಾನು ಅವುಗಳನ್ನು ನೂಕಿ ಬಿಡಿಸಿಕೊಳ್ಳಬಲ್ಲೆ. ನನ್ನ ತೋಳುಗಳ ಮಧ್ಯೆ ಸಿಕ್ಕಿ ತಪ್ಪಿಸಿಕೊಂಡು ಹೋದವನನ್ನು ಯಾರನ್ನೂ ಕಾಣೆ! ಪಾಂಡವರ ಮೇಲೆ ಯುದ್ಧಕ್ಕೆ ಬರುವವರೆಲ್ಲರನ್ನೂ ನನ್ನ ಅಂಗಾಲಿನಿಂದ ಹೊಸಕಿಹಾಕಿಬಿಟ್ಟೇನು! ಸೂರ್ಯನ ಬೆಳಕಿನಂತೆ ಸ್ಪಷ್ಟವಾದ ಈ ಸಂಗತಿಯನ್ನು ನೀನು ಅರಿಯದಿದ್ದರೆ ಮುಂದೆ ಯುದ್ಧರಂಗದಲ್ಲಿ ನೋಡುವೆ. ಹುಣ್ಣನ್ನು ಸೂಜಿಯಿಂದ ಚುಚ್ಚಿ ನೋಯಿಸುವಂತೆ ನನ್ನ ಮನಸ್ಸನ್ನು ನೀನು ಕಠಿಣವಾದ ಮಾತುಗಳಿಂದ ನೋಯಿಸಲಾಗಿ ನಾನು ಇಷ್ಟು ಹೇಳಬೇಕಾಯಿತು. ನನ್ನ ಕೈಕಾಲು ಸೇದಿಹೋಗಿಲ್ಲ; ಎದೆ ನಡುಗುತ್ತಿಲ್ಲ; ಲೋಕವನ್ನೇ ಎದುರಿಸಿಯೇನು; ನನಗೆ ಅಂಜಿಕೆ ಇಲ್ಲ; ನಮ್ಮ ಭರತವಂಶಕ್ಕೆ ವಂಶವೇ ನಾಶವಾಗಿ ಹೋಗದಿರಲಿ ಎಂಬ ಒಂದು ದಯಾಬುದ್ಧಿಯಿಂದ ನಾನು, ಎಲ್ಲ ಕ್ಲೇಶಗಳನ್ನೂ ನುಂಗಿಕೊಂಡು, ಸ್ನೇಹ ಶಾಂತಿಗಳನ್ನು ಕೋರಿದೆ!” ಎಂದನು. </span>
</p>
<p>
<span> ಕೃಷ್ಣನು “ಭೀಮ! ನಿನ್ನ ಮನೋಭಾವವನ್ನು ತಿಳಿದುಕೊಳ್ಳುವುದಕ್ಕೋಸ್ಕರ ನಾನು ಪ್ರೀತಿಯಿಂದಲೇ ಆ ಮಾತನ್ನಾಡಿದೆ. ಆಕ್ಷೇಪಿಸಿಯಾಗಲಿ, ಕೋಪದಿಂದಾಗಲಿ, ಪಾಂಡಿತ್ಯದಿಂದಾಗಲೀ ಅಲ್ಲ. ನಿನ್ನ ಬಲಪರಾಕ್ರಮಗಳನ್ನೂ ಸಾಹಸ ಕಾರ್ಯಗಳನ್ನೂ ಕಂಡೂ ಕಂಡೂ ನಿನ್ನನ್ನು ತಿರಸ್ಕರಿಸಲೆ? ದೈವ ಪುರುಷಪ್ರಯತ್ನ ಇವುಗಳ ಬಲಾಬಲಗಳನ್ನು ನಿರ್ಧಾರ ಮಾಡುವುದಕ್ಕಾಗುವುದಿಲ್ಲ; ಏಕೆಂದರೆ ಯಾವುದು ಕಾರ್ಯಸಾಧಕವಾಗುತ್ತದೋ ಅದೇ ಕಾರ್ಯನಾಶಕವೂ ಆಗುವುದುಂಟು; ಮನುಷ್ಯಪ್ರಯತ್ನದ ಫಲಾಫಲಗಳು ಸಂದೇಹ; ಬುದ್ಧಿವಂತರಾದವರು ಯೋಚಿಸಿದ್ದು ಕೂಡ. ಗಾಳಿ ಬೀಸುವಂತೆ, ಎತ್ತಲೋ ತಿರುಗಿಬಡುವುದುಂಟು; ಚಿನ್ನಾಗಿ ಯೋಚನೆಮಾಡಿ ನಡೆಸಿದ ಮತ್ತು ನ್ಯಾಯವಾದ ಕೆಲಸಕ್ಕೂ ದೈವ ವಿರೋಧವಾಗಬಹುದು. ಹಾಗೆಯೇ ಶೀತ ಉಷ್ಣ ಮಳೆ ಹಸಿವಿ ನೀರಡಿಕೆ ಮುಂತಾದ ದೈವಕೃತವಾದ ವಿಷಯಗಳನ್ನು ಮನುಷ್ಯಪ್ರಯತ್ನದಿಂದ ಹೋಗಲಾಡಿಸಿಕೊಳ್ಳಲೂ ಬಹುದು. ಮನುಷ್ಯನು ತಾನಾಗಿ ಕೈಕೊಂಡ ಕೆಲಸಗಳಲ್ಲಿಯೂ ಕೆಲವು ವೇಳೆ ಅಡ್ಡಿಯೇನೂ ಬರುವುದಿಲ್ಲ; ಆದ್ದರಿಂದ ಲೋಕವು ಕರ್ಮಮಾಡದೆ ವಿಧಿಯಿಲ್ಲ. ಹೀಗೆ ದೈವ ಪುರುಷಕಾರ ಎರಡನ್ನೂ ಹೊಂದಿಸಿಕೊಂಡು ಕರ್ಮದಲ್ಲಿ ತೊಡಗುವ ವಿವೇಕಿಗೆ, ಕಾರ್ಯವಾಗಲಿಲ್ಲವೆಂಬ ವ್ಯಥೆಯಿರುವುದಿಲ್ಲ. ಆಯಿತೆಂಬ ಹರ್ಷವಿರುವುದಿಲ್ಲ. ನನ್ನ ಅರ್ಥ ಇದು; ಕೌರವರೊಡನೆ ಯುದ್ಧ ಒದಗಿದರೆ ಜಯವೇ ಬರುತ್ತದೆಂಬ ನಿಶ್ಚಯವಿಲ್ಲ. ಏನಾದರೂ ಎಡವಟ್ಟಾದರೆ ಶೋಕಿಸುತ್ತ ಕುಳಿತುಕೊಳ್ಳಬಾರದು. ನಾಳೆ ಧೃತರಾಷ್ಟ್ರನ ಹತ್ತಿರಕ್ಕೆ ಹೋಗಿ ನಿಮ್ಮ ಪ್ರಯೋಜನವನ್ನು ಮರೆಯದೆ, ಶಾಂತಿಗೇನೋ ಪ್ರಯತ್ನ ಮಾಡುತ್ತೇನೆ. ಶಾಂತಿಯುಂಟಾದರೆ ನನಗೂ ಒಳ್ಳೆಯ ಹೆಸರು ಬರುತ್ತದೆ; ನಿಮ್ಮ ಇಷ್ಟಾರ್ಥವೂ ನೆರವೇರಿದಂತಾಗುತ್ತದೆ. ಅವರಿಗೂ ಶ್ರೇಯಸ್ಸು. ಅವರು ನನ್ನ ಮಾತನ್ನು ಕೇಳದಿದ್ದರೆ ಮುಂದೆ ಭಯಂಕರವಾದ ಯುದ್ಧವಾಗುತ್ತದೆ. ಯುದ್ಧವಾದರೆ ಅದರ ಭಾರ ನಿನ್ನ ಮೇಲೆ ಬೀಳುತ್ತದೆ. ನೀನು ಅರ್ಜುನನೂ ಭಾರ ವಹಿಸಿ ಮಿಕ್ಕವರನ್ನು ನಡೆಸಬೇಕು. ನಾನು ಅರ್ಜುನನಿಗೆ ಸಾರಥಿಯಾಗುತ್ತೇನೆ. ಅದು ಅರ್ಜುನನ ಅಪೇಕ್ಷೆ; ನನಗೂ ಯುದ್ಧವೇನು ಬೇಡವೆಂದಿಲ್ಲ; ನಿನ್ನ ಮನೋಗತ ತಿಳಿಯದೆ ಉತ್ತೇಜನಗೊಳಿಸುವುದಕ್ಕೋಸ್ಕರ ಹಾಗೆ ಬಿಸಿಯಾಗಿ ಮಾತನಾಡಿದೆ!” ಎಂದನು. </span>
</p>
<p>
<span> ಅರ್ಜುನನು, “ಜನಾರ್ಧನ! ಅಣ್ಣ ಯುಧಿಷ್ಠಿರನು ಹೇಳಬೇಕಾದ್ದನ್ನೆಲ್ಲಾ ಹೇಳಿಬಿಟ್ಟಿದ್ದಾನೆ. ದುರ್ಯೋಧನನ ಲೋಭದಿಂದಲೋ ನಮ್ಮ ದೀನತೆಯಿಂದಲೋ ಶಾಂತಿಯು ಕಷ್ಟವೆಂದು ನೀನು ಭಾವಿಸಿರುವಂತಿದೆ. ಮನುಷ್ಯನ ಪೌರುಷದಿಂದ ಪ್ರಯೋಜನವಿಲ್ಲವೆನ್ನುತ್ತೀಯೆ; ಹಾಗೇ ಕೆಲಸ ಕೈಕೊಂಡು ನಡಸದಿದ್ದರೆ ಫಲ ದೊರಕುವುದಿಲ್ಲವೆಂದೂ ಹೇಳುತ್ತೀಯೇ; ಇದು ಹೌದೂ ಹೌದು ಅಲ್ಲವೂ ಅಲ್ಲ. ಅಸಾಧ್ಯವೆಂಬುದು ಯಾವುದೂ ಇಲ್ಲ. ಅವರು ನಮ್ಮನ್ನು ಮೊದಲಿನಿಂದಲೂ ಅಪಾಯಗಳಲ್ಲಿ ಸಿಕ್ಕಿಸುತ್ತಿದ್ದಾರೆ. ಅದಕ್ಕೆ ಫಲವೇನೂ ಆಗಿಲ್ಲ; ಸರಿಯಾಗಿ ನಡೆಸಿದರೆ ಸಫಲವಾದರೂ ಆಗಬಹುದು. ಒಟ್ಟಿನ ಮೇಲೆ ಶತ್ರುಗಳಿಂದ ಸಮಾಧಾನ ದೊರಕುವಂತೆ ಮಾಡು; ನೀನು ಎರಡು ಕಡೆಗಳಿಗೂ ಬೇಕಾದವನು. ನೀನು ಅಲ್ಲಿಗೆ ಹೋದರೆ ಸಾಕು ನಮ್ಮ ಕಾರ್ಯಕೈಗೂಡುತ್ತದೆ. ಆ ದುರಾತ್ಮ ನಿನ್ನ ಇಷ್ಟದಂತೆ ನಡೆಯುವ ಹಾಗಾಗುತ್ತದೆ ಎಂದು ನಾನು ತಿಳಿದಿದ್ದೇನೆ. ಸಂಧಿಯಾಗಲಿ ನೀನು ಒಪ್ಪಿದ್ದು ಮತ್ತೇನಾಗಲಿ ಅದು ನಮಗೆ ಸಮ್ಮತ. ಧರ್ಮರಾಜನಿಗೆ ಮೋಸಮಾಡಿ ದ್ರೌಪದಿಯನ್ನು ಗೋಳಾಡಿಸಿ ನಮ್ಮನ್ನೆಲ್ಲಾ ಕಾಡಿಗೆ ಅಟ್ಟಿದವನನ್ನು ಬಂಧುಬಾಂಧವರೊಡನೆ ಕೊನೆಗಾಣಿಸಲೇಬೇಕು. ಮೃದುವಾದ ಮಾರ್ಗದಿಂದಾಗಲೀ ಬೇರೆ ಮಾರ್ಗದಿಂದಾಗಲಿ ಹೋದ ಕೆಲಸವನ್ನು ಮಾಡಿಕೊಂಡು ಬರುವುದು ಮುಖ್ಯ. ಅವರನ್ನು ಕೊಲ್ಲವುದೇ ಉತ್ತಮ ಎಂದು ನೀನು ತಿಳಿಯುವುದಾದರೆ ಅದನ್ನೇ ಬೇಗ ಆಗಿಸಿಬಿಡು; ವಿಚಾರಮಾಡಬೇಡ. ಅವನು ನಮ್ಮಲ್ಲಿ ಸಲುವಳಿಯಿಂದ ನಡೆದುಕೊಳ್ಳುತ್ತಾನೆ ಎಂದು ನಾನೇನೋ ತಿಳಿದುಕೊಂಡಿಲ್ಲ. ಆದ್ದರಿಂದ ಯಾವುದು ಸರಿಯೆಂದು ನಿನು ತಿಳಿಯುತ್ತೀಯೋ ಯಾವುದು ನಮಗೆ ಹಿತವೋ ಅದನ್ನು ಬೇಗ ಮಾಡಿಬಿಡು; ಆಮೇಲೆ ಅದರಂತೆ ನಾವು ನಡೆಯುತ್ತೇವೆ” ಎಂದನು.</span>
</p>
<p>
<span> ಕೃಷ್ಣನು “ಪ್ರಪಂಚದ ಕೆಲಸಗಳೆಲ್ಲಾ ದೈವ ಮತ್ತು ಮನುಷ್ಯ ಪ್ರಯತ್ನ ಇವೆರಡರಿಂದಲೂ ನಡೆಯಬೇಕಾದವುಗಳು. ರೈತರು ನೆಲವನ್ನು ಸರಿಪಡಿಸಿ ಗೊಬ್ಬರ ಗೋಡು ಹಾಕಿದರೂ ಮಳೆ ಬರದೆ ಫಸಲಿಲ್ಲ. ಕೈನೀರೆರೆದರೂ ದೈವವು ಪಯಿರನ್ನು ಒಣಗಿಸಬಹುದು; ಆ ನೀರೂ ದೊರೆಯದಂತಾಗಬಹುದು. ನಾನೇನೋ ಪುರುಷಪ್ರಯತ್ನದಿಂದ ಏನು ಆಗಬಹುದೋ ಅದನ್ನು ಮಾಡುತ್ತೇನೆ. ದೈವ ನನ್ನ ಅಧೀನವಲ್ಲ. ಆ ದುರ್ಯೋಧನನ ಬುದ್ಧಿ ದುರ್ಬುದ್ದಿ. ಅವನಿಗೆ ಸತ್ಯ ಬೇಡ; ಧರ್ಮ ಬೇಡ; ಅವನ ದುರ್ಬುದ್ಧಿಯನ್ನು ಅವನ ಸ್ನೇಹಿತರಾದ ಕರ್ಣ ಶಕುನಿ ದುಃಶಾಸನರೂ ಹೆಚ್ಚಿಸುತ್ತಾರೆ. ಸಮಾಧಾನದಿಂದ ರಾಜ್ಯವನ್ನು ಬಿಟ್ಟುಕೊಡುವುದಕ್ಕೆ ಅವನು ಒಪ್ಪುವುದಿಲ್ಲ; ಅದಕ್ಕೆ ವಧೆಯೇ ಮದ್ದು; ಮಾತಿನಿಂದಲೂ ಕೆಲಸದಿಂದಲೂ ಎಷ್ಟೆಲ್ಲಾ ಸಾಧ್ಯವೋ ಅದನ್ನು ಮಾಡುತ್ತೇನೆ; ಆದರೆ ನನಗೇನೋ ಶಾಂತಿ ದೊರೆತೀತೆಂಬ ನಂಬಿಕೆಯಿಲ್ಲ; ಧರ್ಮರಾಜನಿಗೆ ಯಾವುದರಿಂದ ಹಿತವಾಗಬಹುದೋ ನನಗೂ ಯಾವುದು ಒಪ್ಪಿಗೆಯಾಗುವುದೋ ಅದನ್ನು ನಾನು ಮಾಡುತ್ತೇನೆ. ನನ್ನನ್ನು ತಿಳಿಯದವನಂತೆ ಶಂಕಿಸಬೇಡ!” ಎಂದನು. </span>
</p>
<p>
<span> ನಕುಲನು “ಕೃಷ್ಣ! ಇದುವರೆಗೆ ಯುಧಿಷ್ಠಿರ ಭೀಮಾರ್ಜುನರು ತಮ್ಮ ಅಭಿಪ್ರಾಯಗಳನ್ನು ತಿಳಿಸಿದ್ದಾರೆ; ನಿನ್ನ ಅಭಿಪ್ರಾಯವನ್ನು ನೀನು ಎಷ್ಟೋಸಾರಿ ಹೇಳಿದ್ದೀಯೆ; ಇಷ್ಟರ ಮೇಲೆ ಕೌರವರ ಆಭಿಪ್ರಾಯವನ್ನು ಕೇಳಿ ಅಲ್ಲಿ ಹೇಗೆ ಸರಿಯೆಂದು ತೋರುತ್ತದೆಯೋ ಹಾಗೆ ಮಾಡು. ಮನುಷ್ಯನು ಸಂದರ್ಭಕ್ಕೆ ತಕ್ಕಂತೆ ತನ್ನ ಆಭಿಪ್ರಾಯವನ್ನು ಬದಲಾಯಿಸಿಕೊಳ್ಳಬೇಕಾಗುತ್ತದೆ. ನಾವು ಕಾಡಿನಲ್ಲಿ ವಾಸಿಸುತ್ತಿದ್ದಾಗ ಇದ್ದ ಮನಸ್ಸು ಈಗ ಇಲ್ಲ. ಎಷ್ಟೋ ರಾಜರೂ ಅಕ್ಷೌಹಿಣೀ ಲೆಕ್ಕದಲ್ಲಿ ಸೇನೆಯೂ ನಮ್ಮ ಕಡೆ ಸೇರಿಸುವಾಗ ರಾಜ್ಯದ ಮೇಲೆ ಮನಸ್ಸು ಉಂಟಾಗಿದೆ. ಆದ್ದರಿಂದ ನೀನು ಕೌರವರಿಗೆ ಮೊದಲು ಸಮಾಧಾನದ ಮಾತುಗಳನ್ನು ಹೇಳು; ಆಮೇಲೆ ಭಯವನ್ನೂ ಹುಟ್ಟಿಸು. ನೀನು ಅಲ್ಲಿಗೆ ಹೋದರೆ ಸಾಕು, ಧರ್ಮರಾಜನ ಇಷ್ಟಾರ್ಥ ನೆರವೇರುತ್ತದೆ. ನೀನು ಆಡಿದ ಮಾತು ವಿದುರ ಭೀಷ್ಮ ದ್ರೋಣ ಇವರಿಗಾದರೂ ಅರ್ಥವಾಗುತ್ತದೆ. ಅವರು ಧೃತರಾಷ್ಟ್ರ ದುರ್ಯೋಧನರಿಗೆ ತಿಳಿಯಹೇಳುತ್ತಾರೆ!” ಎಂದನು. </span>
</p>
<p>
<span> ಸಹದೇವನು“ಕೃಷ್ಣ, ಅಣ್ಣ ಯುಧಿಷ್ಠಿರನು ಹೇಳಿದ್ದು ಧರ್ಮವೇ; ಆದರೂ ನೀನು ಯುದ್ದವಾಗುವಂತೆಯೇ ಮಾಡಬೇಕು. ಕೌರವರೇ ನಮ್ಮೊಡನೆ ಶಾಂತಿಯನ್ನು ಅಪೇಕ್ಷಿಸಿದರೂ ನೀನು ಯುದ್ಧವನ್ನೇ ಮಾಡಿಸು. ದ್ರೌಪದಿಯು ಹಾಗೆ ಹಿಂಸೆ ಪಟ್ಟಿದ್ದನ್ನು ನೋಡಿಯೂ ಯಾರು ಸುಮ್ಮನಿರುವುದಕ್ಕಾದೀತು? ಧರ್ಮರಾಜ ಭೀಮಾರ್ಜುನರು ಧರ್ಮದೃಷ್ಟಿಯಿಂದ ಶಾಂತಿಯನ್ನು ಬಯಸಿದರೂ ನಾನೇನೋ ಯುದ್ಧಮಾಡತಕ್ಕವನೇ!” ಎಂದನು.</span>
</p>
<p>
<span> ಸಾತ್ಯಕಿಯು ಸಹದೇವನ ಶೂರವಾಕ್ಯವನ್ನು ಅನುಮೋದಿಸಿ ಅದೇ ಎಲ್ಲಾಯೋಧರ ಮತವೆಂದು ತಿಳಿಸಿದನು. ಅದನ್ನು ಕೇಳಿ ಅಲ್ಲಿದ್ದ ಯೋಧರೆಲ್ಲರೂ ಸಿಂಹನಾದ ಮಾಡಿ ತಮ್ಮ ಮೆಚ್ಚುಗೆಯನ್ನು ಸೂಚಿಸಿದರು.</span>
</p>
<p>
<span> ದ್ರೌಪದಿಗೆ ಧರ್ಮರಾಜನ ಧಾರ್ಮಿಕವಾದ ಮಾತನ್ನು ಕೇಳಿಯೂ ಭೀಮನು ಶಾಂತನಾದದ್ದನ್ನು ಕಂಡು ತುಂಬ ದುಃಖವಾಗಿತ್ತು; ಈಗ ಸಹದೇವನ ಮಾತನ್ನು ಕೇಳಿ ಅವನಲ್ಲಿ ಗೌರವವುಂಟಾಯಿತು. ಅವಳು ಕಣ್ಣಿನಲ್ಲಿ ನೀರುಗರೆಯುತ್ತಾ ಕೃಷ್ಣನನ್ನು ಕುರಿತು “ಜನಾರ್ಧನ! ಕೌರವರು ನಮಗೆ ರಾಜ್ಯ ಕೊಡದೆ ಸಂಧಿಯನ್ನು ಅಪೇಕ್ಷಿಸುವುದಾದರೆ ಸಂಧಿ ಖಂಡಿತವಾಗಿಯೂ ಬೇಡ! ಅವರು ದಯೆಗೆ ಯೋಗ್ಯರಲ್ಲ; ಲೋಭಬುದ್ದಿಯುಳ್ಳ ಕ್ಷತ್ರಿಯನನ್ನು ಕ್ಷತ್ರಿಯರು ಸಂಹರಿಸಲೇಬೇಕು. ಮತ್ತೆ ಮತ್ತೆ ನಾನು ಇದೇ ಪ್ರಶ್ನೆಯನ್ನು ಕೇಳಬೇಕಾಗುತ್ತದೆ; ನನ್ನ ಹಾಗೆ ಬೇರೆ ಯಾವ ಹೆಂಗಸುಂಟು? ವೇದಿಮಧ್ಯದಿಂದ ಹುಟ್ಟಿಬಂದು, ದ್ರುಪದರಾಜನ ಮಗಳಾಗಿ, ದೃಷ್ಟದ್ಯುಮ್ನನ ತಂಗಿಯಾಗಿ, ನಿನ್ನ ಪ್ರಿಯ ಸಖಿಯಾಗಿ ಪಾಂಡುರಾಜನ ಸೊಸೆಯಾಗಿ, ಪಂಚಪಾಂಡವರ ಪಟ್ಟ ಮಹಿಷಿಯಾಗಿ, ಮಹಾರಥರಾದ ಉಪಪಾಂಡವರ ತಾಯಿಯಾಗಿ ನಾನು ಎಂಥ ಅವಮಾನವನ್ನು ಸಹಿಸಬೇಕಾಯಿತು; ಪಾಂಡವರ ಕಣ್ಣಮುಂದೆಯೇ ನನ್ನನ್ನು ತುಂಬಿದ ಸಭೆಯಲ್ಲಿ ಜುಟ್ಟು ಹಿಡಿದು ಎಳೆದುಕೊಂಡು ಬಂದರಲ್ಲ! ನೀನೂ ಪಾಂಡವರೂ ಪಾಂಚಾಲರೂ ವೃಷ್ಣಿಗಳೂ ಜೀವಸಹಿತವಾಗಿರುವಾಗ ಆ ಪಾಪಿಗಳು ನನ್ನನ್ನು ದಾಸಿಯೆಂದರಲ್ಲ! ಪಾಂಡವರು ಇದನ್ನೆಲ್ಲಾ ನೋಡುತ್ತಾ ಶಾಂತರಾಗಿ ಅಲ್ಲಾಡದೆ ಕುಳಿತಿರಲು ‘ಗೋವಿಂದಾ ನನ್ನನ್ನು ಕಾಪಾಡು!’ ಎಂದು ನಾನು ಮನಸ್ಸಿನಲ್ಲಿಯೇ ಪ್ರಾರ್ಥಿಸಿದೆ.ಮಾವ ಧೃತರಾಷ್ಟ್ರನು ವರವನ್ನು ಕೇಳಿಕೋ ಎನ್ನಲು, ಪಾಂಡವರ ದಾಸ್ಯ ಹೋಗಲಿ, ಅವರಿಗೆ ಅವರ ರಥ ಅವರ ಆಯುಧಗಳನ್ನು ಹಿಂತಿರುಗಿ ಕೊಡಿಸಿ ಎಂದು ಕೇಳಿಕೊಂಡೆ. ಆಗ ಅವರನ್ನು ಬಿಡುಗಡೆಮಾಡಿ ಕಾಡಿಗೆ ಕಳುಹಿಸಿದರು. ಇದನ್ನೆಲ್ಲಾ ನೀನು ಬಲ್ಲೆ. ದುರ್ಯೋಧನನು ಒಂದು ಘಳಿಗೆ ಬದುಕಿದ್ದರೂ ಭೀಮಸೇನನ ಬಲಕ್ಕೂ ಅರ್ಜುನನ ಬಿಲ್ಲಿಗೂ ಧಿಕ್ಕಾರವೇ! ನನ್ನ ಮೇಲೆ ಕೃಪೆಯಿದ್ದು ನನಗೆ ಅನುಗ್ರಹ ಮಾಡಬೇಕೆಂದಿದ್ದರೆ ಕೌರವರಲ್ಲಿ ಪೂರ್ತಿಯಾಗಿ ಕೋಪವನ್ನು ತೋರಿಸು” ಹೀಗೆಂದು ಕಾಲಸರ್ಪದಂತಿದ್ದ ತನ್ನ ಜೋಲುಮುಡಿಯನ್ನು ಎಡಗೈಯ್ಯಲ್ಲಿ ಹಿಡಿದುಕೊಂಡು “ಎಳೆದ ಈ ನನ್ನ ಕೂದಲನ್ನು ಸದಾ ಜ್ಞಾಪಕದಲ್ಲಿಟ್ಟುಕೊಂಡಿರಬೇಕು. ಭೀಮಾರ್ಜುನರು ದೈನ್ಯದಿಂದ ಸಂಧಿಯನ್ನು ಇಚ್ಛಿಸಿದರೆ ನನ್ನ ಮುದುಕ ತಂದೆಯೂ ಅವನ ಮಹಾರಥರಾದ ಮಕ್ಕಳೂ ಉಪಪಾಂಡವರೂ ಅಭಿಮನ್ಯುವೂ ಕೌರವರ ಮೇಲೆ ಯುದ್ಧ ಮಾಡುತ್ತಾರೆ. ದುಃಶಾಸನ ತೋಳು ಕತ್ತರಿಸಿ ಬಿದ್ದು ಧೂಳಿನಲ್ಲಿ ಹೊಸಕಾಡುವುದನ್ನು ನೋಡದೇ ಹೋದರೆ ನನ್ನ ಹೊಟ್ಟೆ ಹೇಗೆ ತಣ್ಣಗಾದೀತು? ಹದಿಮೂರು ವರ್ಷಕಾಲ ಉರಿಗಿಚ್ಛಂಥ ಸಂಕಟವನ್ನು ಹೊಟ್ಟೆಯಲ್ಲಿಟ್ಟುಕೊಂಡು ಅವಧಿ ಎಂದಿಗೆ ಮುಗಿದೀತೋ ಎಂದು ಎದುರುನೋಡುತ್ತಿದ್ದೆ! ಭೀಮನ ಧರ್ಮೋಪನ್ಯಾಸವು ನನ್ನ ಹೃದಯವನ್ನು ಶಲ್ಯದಂತೆ ಇರಿದು ಭೇದಿಸಿದೆ!” ಎಂದು ಬಿಕ್ಕಿ ಬಿಕ್ಕಿ ಅತ್ತಳು. ಕಣ್ಣೀರಿನಿಂದ ಎದೆಯೆಲ್ಲಾ ತೊಯ್ದುಹೋಯಿತು. ಆಗ ಕೃಷ್ಣನು ಅವಳನ್ನು ಸಮಾಧಾನಪಡಿಸುತ್ತ “ಕೃಷ್ಣೆ, ನಿನಗೆ ಯಾರ ಮೇಲೆ ರೋಷವಿದೆಯೋ ಅವರ ಹೆಂಡಿರೂ ಸ್ವಲ್ಪ ಕಾಲದಲ್ಲಿಯೇ ತಮ್ಮ ನೆಂಟರಿಷ್ಟರನ್ನೂ ಕಳೆದುಕೊಂಡು ಹೀಗೆಯೇ ಅಳುವುದನ್ನು ನೋಡುವೆ! ಅದನ್ನು ನಾನು ಪಾಂಡವರಿಂದ ಮಾಡಿಸುತ್ತೇನೆ. ವಿಧಿಯ ನಿಶ್ಚಯವೂ ಹಾಗೆಯೇ ಇದೆ. ಕೌರವರಿಗೆ ಹೊತ್ತು ಬಂದಿದೆ; ಅವರು ನಾಯಿನರಿಗಳ ಪಾಲಾಗಿ ಒರಗುತ್ತಾರೆ. ಹಿಮವತ್ಪರ್ವತ ಅಲ್ಲಾಡಲಿ, ಭೂಮಿ ನೂರು ಪಾಲಾಗಲಿ, ಆಕಾಶ ನಕ್ಷತ್ರಗಳು ಕಳಚಿ ಬೀಳಲಿ, ನನ್ನ ಈ ಮಾತು ಸುಳ್ಳಾಗುವುದಿಲ್ಲ. ಸತ್ಯಮಾಡಿ ಹೇಳುತ್ತೇನೆ ಕೃಷ್ಣೆ , ನಿನ್ನ ಗಂಡಂದಿರು ಶೀಘ್ರದಲ್ಲಿಯೇ ಶತ್ರುಗಳನ್ನು ಕೊಂದು ಮತ್ತೆ ಸಕಲ ಸಂಪತ್ತಿನಿಂದಲೂ ಕೂಡುವುದನ್ನು ನೋಡುವೆ! ಕಣ್ಣನೀರನ್ನು ಒರೆಸಿಕೊ,ತಾಯಿ!” ಎಂದನು.</span>
</p>
<p>
<span> ಮಾರನೆಯ ದಿನ ಬೆಳಿಗ್ಯೆ ಕೃಷ್ಣನು ಆಯುಧಾದಿಗಳಿಂದ ಸಜ್ಜಿತವಾದ ರಥದಲ್ಲಿ ಕುಳಿತು ಹಸ್ತಿನಗರಕ್ಕೆ ಹೊರಟನು. ದಾರಿಯುದ್ದಕ್ಕೂ ಅವನನ್ನು ಸ್ವಾಗತಿಸುವುದಕ್ಕೆಂದು, ದುರ್ಯೋಧನನು ಅಲ್ಲಲ್ಲಿಯೇ ಸುಂದರವಾದ ಮಂಟಪಗಳನ್ನು ಕಟ್ಟಿಸಿದನು. ವೃಕಸ್ಥಳದಲ್ಲಿ ಅವನ ಸತ್ಕಾರಕ್ಕೆ ಹೆಚ್ಚಿನ ಏರ್ಪಾಟಾಗಿತ್ತು. ಚಿತ್ರವಿಚಿತ್ರವಾದ ಆಸನಗಳಿದ್ದವು. ರುಚಿರುಚಿಯಾದ ತಿಂಡಿತೀರ್ಥಗಳು ಸಿದ್ಧವಾಗಿದ್ದವು; ಹೆಂಗಸರು ಗಂಧಮಾಲ್ಯಗಳನ್ನು ಹಿಡಿದು ಕಾದು ನಿಂತಿದ್ದರು. ಆದರೆ ಕೃಷ್ಣನು ಅವುಗಳೊಂದನ್ನೂ ಕಣ್ಣೆತ್ತಿಕೂಡ ನೋಡದೆ ಮುಂದುಮುಂದಕ್ಕೆ ಪ್ರಯಾಣಮಾಡಿದನು.</span>
</p>
<p>
<span> ಶ್ರೀಕೃಷ್ಣ ವೃಕಸ್ಥಳಕ್ಕೆ ಬಂದ ವರ್ತಮಾನವನ್ನು ಕೇಳಿ ಧೃತರಾಷ್ಟ್ರನು ತುಂಬ ಸಂಭ್ರಮಪಡುತ್ತ ವಿದುರನನ್ನು ಕುರಿತು “ನಾಳೆ ವೃಷ್ಣಿಕುಲನಾಯಕನಾದ ಶ್ರೀಕೃಷ್ಣನು ಇಲ್ಲಿಗೆ ಬರುತ್ತಾನೆ. ಅವನಿಗೆ ಮಹಾ ವೈಭವದಿಂದ ಸತ್ಕಾರ ನಡೆಸಬೇಕು. ಮರ್ಯಾದೆ ಮಾಡಬೇಕು; ಅವನಿಗೆ ಬಾಹ್ಲೀಕ ದೇಶದ ನಾಲ್ಕು ನಾಲ್ಕು ಕಪ್ಪುಕುದುರೆಗಳನ್ನು ಕಟ್ಟಿರುವ ಹದಿನಾರು ಬಂಗಾರದ ರಥಗಳನ್ನು ಕಾಣಿಕೆಯಾಗಿ ಅರ್ಪಿಸೋಣವೆಂದಿದ್ದೇನೆ; ಎಂಟು ಆನೆಗಳನ್ನೂ ನೂರುಮಂದಿ ದಾಸದಾಸಿಯರನ್ನೂ ಪರ್ವತಪ್ರದೇಶದಿಂದ ಬಂದ ನುಣುಪುಗೂದಲಿನ ಸಾವಿರ ಮೇಕೆಗಳನ್ನೂ ಚೀನ ದೇಶದಿಂದ ಬಂದ ಸಾವಿರ ಚರ್ಮಗಳನ್ನೂ ಹಗಲೂ ರಾತ್ರಿಯೂ ಒಂದೇಸಮನಾಗಿ ಹೊಳೆಯುವ ನಿರ್ಮಲವಾದ ರತ್ನವನ್ನೂ ಅರ್ಪಿಸೋಣ ವೆಂದಿದ್ದೇನೆ. ದುರ್ಯೋಧನ ಹೊರತು ಮಿಕ್ಕವರೆಲ್ಲರೂ ಅಲಂಕೃತರಾಗಿ ಹೋಗಿ ಅವನನ್ನು ಎದುರುಗೊಳ್ಳಲಿ. ಊರನ್ನೆಲ್ಲಾ ಸಿಂಗರಿಸಿ, ದುರ್ಯೋಧನನ ಮನೆಗಿಂತ ದುಃಶಾಸನನ ಮನೆಯೇ ಚೆನ್ನಾಗಿದೆ; ಅದನ್ನು ಕೃಷ್ಣನು ಇಳಿದುಕೊಳ್ಳುವುದಕ್ಕೆ ಬಿಟ್ಟುಕೊಡಿ!” ಎಂದನು. ವಿದುರನು “ಮಹಾರಾಜ! ನಿನಗೆ ವಯಸ್ಸಾಯಿತು; ಇನ್ನು ಮೇಲಾದರೂ ಋಜುಬುದ್ಧಿಯನ್ನು ಕಲಿತುಕೋ. ರಾಜ್ಯವನ್ನೂ ನೆಂಟರಿಷ್ಟರನ್ನೂ ಮಕ್ಕಳು ಮೊಮ್ಮಕ್ಕಳನ್ನೂ ಕಳೆದುಕೊಳ್ಳಬೇಡ. ಈಗ ನೀನು ಕೃಷ್ಣನಿಗೆ ಅರ್ಪಿಸಬೇಕೆಂದಿರುವುದಕ್ಕೆಲ್ಲಾ ಅವನು ಅರ್ಹನೇಯೆ; ಅದರಲ್ಲಿ ಸಂದೇಹವಿಲ್ಲ; ಆದರೆ ಆ ಕೆಲಸವನ್ನು ನೀನು ಧರ್ಮಬುದ್ಧಿಯಿಂದಾಗಲೀ ಪ್ರೀತಿಯಿಂದಾಗಲೀ ಮಾಡುತ್ತಿಲ್ಲ. ಈ ಹೊರ ಉಪಚಾರಗಳಿಂದ ಕೃಷ್ಣನನ್ನು ಒಲಿಸಿಕೊಂಡು, ಪಾಂಡವರು ಕೇಳಿರುವ ಐದು ಗ್ರಾಮಗಳನ್ನೂ ಅವರಿಗೆ ಕೊಡದೆ ತಪ್ಪಿಸಿಕೊಳ್ಳಬೇಕೆಂದಿದ್ದೀಯೆ. ಆದರೆ ಅವನು ಐಶ್ವರ್ಯದ ಮೇಲಣ ಆಸೆಯಿಂದಲೂ ಹೊಗಳಿಕೆ ತೆಗಳಿಕೆಗಳಿಂದಲೂ ಅರ್ಜುನನನ್ನು ಬಿಟ್ಟುಕೊಡುವವನಲ್ಲ. ಅರ್ಜುನನೆಂದರೆ ಅವನಿಗೆ ಪ್ರಾಣ. ಅರ್ಘ್ಯ ಪಾದ್ಯ ಕುಶಲ ಪ್ರಶ್ನಾದಿಗಳಿಂದ ಅವನನ್ನು ಸತ್ಕರಿಸಿದರೆ ಸಾಕು. ಅವನಿಗೆ ಪ್ರಿಯವಾಗುವ ರೀತಿಯಲ್ಲಿ ನಡೆದುಕೋ. ಅವನು ಕೌರವರಿಗೆ ಶ್ರೇಯಸ್ಸನ್ನು ಕೋರಿ ಬಂದಿದ್ದಾನೆ. ಆದ್ದರಿಂದ ಅವನು ಹೇಳಿದ ಹಾಗೆ ಕೇಳು; ಪಾಂಡವರನ್ನು ನಿನ್ನ ಮಕ್ಕಳಂತೆ ಕಾಣು!” ಎಂದನು.</span>
</p>
<p>
<span> ದುರ್ಯೋಧನನು ಈ ಮಾತನ್ನು ಕೇಳಿ “ವಿದುರನು ಹೇಳಿದ್ದು ನಿಜ; ಕೃಷ್ಣನಿಗೆ ಪಾಂಡವರಲ್ಲಿ ತುಂಬ ಮಮತೆ; ಅವನಿಗೆ ಸತ್ಕಾರರೂಪವಾಗಿ ಮಹಾರಾಜನು ಏನೇನೋ ಕೊಡಬೇಕೆಂದಲ್ಲ. ಅದೊಂದನ್ನೂ ಕೊಡಬೇಕಾಗಿಲ್ಲ; ಕೃಷ್ಣನಿಗೆ ಯೋಗ್ಯತೆಯಿಲ್ಲವೆಂದಲ; ದೇಶಕಾಲಗಳ ಸ್ಥಿತಿ ಹಾಗಿದೆ. ಅವನಿಗೆ ಗೌರವ ತೋರಿಸಿದರೆ ಭಯದಿಂದ ತನ್ನನ್ನು ಗೌರವಿಸುತ್ತಿದ್ದಾರೆಂದು ಅವನು ತಿಳಿದುಕೊಳ್ಳುತ್ತಾನೆ; ಅದು ಕ್ಷತ್ರಿಯರಿಗೆ ಅವಮಾನ. ಈಗ ಯುದ್ಧ ಆರಂಭವಾಗಿದೆ; ಯುದ್ಧವಿಲ್ಲದೆ ಶಾಂತಿಯಿಲ್ಲ!” ಎಂದನು.</span>
</p>
<p>
<span> ದುರ್ಯೋಧನನ ಈ ಮಾತನ್ನು ಕೇಳಿ ಭೀಷ್ಮನು ಧೃತರಾ಼ಷ್ಟ್ರನನ್ನು ಕುರಿತು, “ಮಹಾರಾಜ! ಕೃಷ್ಣನಿಗೆ ಸತ್ಕಾರ ಮಾಡಿ ಅಥವಾ ಬಿಡಿ; ಅದರಿಂದ ಅವನಿಗೆ ಅಸಮಾಧಾನವಾಗುವುದಿಲ್ಲ; ಮತ್ತೊಬ್ಬರು ತನ್ನನ್ನು ತಿರಸ್ಕಾರಮಾಡಿದರೂ ತಾನು ತಿರಸ್ಕಾರಮಾಡುವವನಲ್ಲ; ಅವನು ಮನಸ್ಸಿನಲ್ಲಿ ನಿರ್ಧರಿಸಿಕೊಂಡು ಬಂದಿರುವುದನ್ನು ಏನೇನು ಮಾಡಿದರೂ ಬದಲಾಯಿಸುವುದಕ್ಕಾಗುವುದಿಲ್ಲ. ಅದನ್ನು ಅವನು ಬಾಯಿಬಿಟ್ಟು ಹೇಳಿದರೆ ಅದರಂತೆ ನಡೆಸು; ಅವನ ಮೂಲಕ ಪಾಂಡವರೊಸನೆ ಬೇಗ ಸಂಧಿಮಾಡಿಕೊ. ಖಂಡಿತವಾಗಿಯೂ ಅವನು ಧರ್ಮಾರ್ಥಗಳಿಗೆ ಅನುಸಾರವಾದದ್ದನ್ನೇ ಹೇಳುತ್ತಾನೆ; ಉತ್ತರವಾಗಿ ನೀನೂ ನಿನ್ನ ಕಡೆಯವರೂ ಪ್ರಿಯವಾದ ಮಾತನ್ನೇ ಆಡಿ” ಎಂದನು. </span>
</p>
<p>
<span> ದುರ್ಯೋಧನನು “ಅಜ್ಜಾ! ಈಗ ನಾನು ರಾಜ್ಯವನ್ನು ಏಕಾಧಿಪತ್ಯದಿಂದ ಅನುಭವಿಸುತ್ತಿದ್ದೇನೆ. ಅದನ್ನು ಪಾಂಡವರು ಬದುಕಿರುವಾಗ ಅವರೊಡನೆ ಎಂದಿಗೂ ಅನುಭವಿಸಲಾರೆ. ನಾನು ನಿರ್ಧರಿಸಿಕೊಂಡಿರುವ ಒಂದು ದೊಡ್ಡ ಕಾರ್ಯವನ್ನು ಹೇಳುತ್ತೇನೆ, ಕೇಳು; ಪಾಂಡವರಿಗೆ ದೊಡ್ಡ ದಿಕ್ಕೆನಿಸಿರುವ ಕೃಷ್ಣನನ್ನು ನಾಳೆ ಬಂಧಿಸುತ್ತೇನೆ; ಅವನನ್ನು ಬಂಧನದಲ್ಲಿಟ್ಟರೆ ವೃಷ್ಣಿಗಳೂ ಪಾಂಡವರೂ, ಅದರಿಂದ ಭೂಮಂಡಲವೆಲ್ಲವೂ ನನ್ನ ವಶವಾಗುತ್ತಾರೆ. ಇದನ್ನು ಕೃಷ್ಣನು ತಿಳಿಯದಂತೆಯೂ, ಇದರಿಂದ ನಮಗೆ ಯಾವ ವಿಧವಾದ ಅಪಾಯ ಸಂಭವಿಸದಂತೆಯೂ ನಡೆಸುವುದಕ್ಕೆ ಏನಾದರೂ ಉಪಾಯ ತೋರಿದರೆ ಹೇಳು!” ಎಂದನು. </span>
</p>
<p>
<span> ಈ ಘೋರವಾದ ಮಾತುಗಳನ್ನು ಕೇಳಿ ಧೃತರಾಷ್ಟ್ರನಿಗೂ ಅವನ ಮಂತ್ರಿಗಳಿಗೂ ತುಂಬ ವ್ಯಥೆಯಾಯಿತು. ಆದ್ದರಿಂದ ಧೃತರಾಷ್ಟ್ರನು “ನೀನು ರಾಜನಾಗಿ ಈ ಮಾತನಾಡುವುದು ಧರ್ಮವಲ್ಲ; ಅಲ್ಲದೆ ಕೃಷ್ಣನು ದೂತನಾಗಿ ಬಂದಿದ್ದಾನೆ; ಅವನು ನಮ್ಮ ನೆಂಟ, ಸ್ನೇಹಿತ; ಇಂಥವನು ಯಾವ ತಪ್ಪನ್ನೂ ಮಾಡದೆ ಕೌರವರಿಂದ ಬಂಧನಕ್ಕೊಳಗಾಗುವುದೆಂದರೇನು?” ಎಂದನು.</span>
</p>
<p>
<span> ಭೀಷ್ಮನು “ಧೃತರಾಷ್ಟ್ರ! ನಿನ್ನ ಮಗನ ಬುದ್ಧಿ ಕೆಟ್ಟುಹೋಗಿದೆ; ಆದ್ದರಿಂದ ಅವನಿಗೆ ಹಿತರಾದವರು ಅರ್ಥವನ್ನು ಹೇಳಿದರೆ ಅವನು ಅದನ್ನು ಅನರ್ಥಮಾಡಿಕೊಳ್ಳುತ್ತಾನೆ. ಅವನು ದುರ್ಮಾರ್ಗ. ದುರ್ಮಾರ್ಗರ ಸಹವಾಸದಲ್ಲಿರುವವನು; ದಾರಿತಪ್ಪಿ ಹೋಗುತ್ತಿದ್ದಾನೆ. ನೀನು ಅವನನ್ನು ಹಿಡಿದುಕೊಂಡು ಹೋಗುತ್ತಿದ್ದೀಯೆ. ಈ ನಿನ್ನ ಮಗನು ದುರ್ಬುಧ್ಧಿಯಿಂದ ಕೃಷ್ಣನ ಮೇಲೆ ಕೈಮಾಡಿದರೆ ಒಂದು ಕ್ಷಣದಲ್ಲಿ ಹಾಳಾಗಿಹೋಗುತ್ತಾನೆ. ಇವನ ಈ ಅನರ್ಥಕರವಾದ ಮಾತುಗಳನ್ನು ನಾನು ಕೇಳಲಾರೆ!” ಎಂದು ಕೋಪದಿಂದ ಎದ್ದು ಹೊರಟುಹೋದನು.</span>
</p>
<p>
<span> ಇತ್ತ ಶ್ರೀಕೃಷ್ಣನು ಮರುದಿನ ಬೆಳಿಗ್ಗೆ ವೃಕಸ್ಥಳದಿಂದ ಹಸ್ತಿನಾಪುರಕ್ಕೆ ಹೊರಟನು. ಅವನನ್ನು ಭೀಷ್ಮ ದ್ರೋಣಾದಿ ಕೌರವರು ದಾರಿಯಲ್ಲಿಯೇ ಎದುರುಗೊಂಡು ಕರೆದುಕೊಂಡು ಹೋದರು. ಊರೆಲ್ಲವೂ ಅಲಂಕೃತವಾಗಿತ್ತು. ಜನರು ಮಾರ್ಗದಲ್ಲಿ ಕಿಕ್ಕಿರಿದು ತುಂಬಿದ್ದರಿಂದ ಕೃಷ್ಣನ ಕುದುರೆಗಳೂ ಬೇಗ ಹೋಗಲಾರದಂತಾಯಿತು. ಉಪ್ಪರಿಗೆಗಳಲ್ಲೆಲ್ಲಾ ಹಿಡಿಸಲಾರದಷ್ಟು ಜನಗಳಿದ್ದದ್ದರಿಂದ ಆ ಕಟ್ಟಡಗಳು ಭಾರದಿಂದ ಅದುರುವಂತೆ ಕಾಣುತ್ತಿದ್ದವು. ಹೀಗೆ ಶ್ರೀಕೃಷ್ಣನು ಧೃತರಾಷ್ಟ್ರನ ಅರಮನೆಗೆ ಹೋಗಿ ಅಲ್ಲಿ, ವೃದ್ಧರಾಜನನ್ನೂ ಹಿರಿಯರನ್ನೂ ನಮಸ್ಕರಿಸಿ ಅವರಿಂದ ಸತ್ಕಾರಗೊಂಡು ಕೌರವರೊಡನೆ ಸರಸವಾಗಿ ಮಾತನಾಡುತ್ತಾ ಸ್ವಲ್ಪಹೊತ್ತು ಇದ್ದು ಅಲ್ಲಿಂದ ವಿದುರನ ಮನಗೆ ಹೋದನು. ಅಲ್ಲಿ ಅವನಿಂದ ಸತ್ಕಾರಪಡೆದು, ಪಾಂಡವರ ಯೋಗಕ್ಷೇಮವನ್ನೆಲ್ಲಾ ವಿಶದವಾಗಿ ಹೇಳಿ, ಮದ್ಯಾಹ್ನ ತನ್ನ ಸೋದರತ್ತೆಯಾದ ಕುಂತಿಯನ್ನು ನೋಡುವುದಕ್ಕೆ ಹೋದನು. ಕೃಷ್ಣನನ್ನು ಕಂಡಕೂಡಲೇ ಕುಂತಿಗೆ ದುಃಖ ಉಕ್ಕಿಬಂದು ಹಿಂದಿನದನ್ನೆಲ್ಲಾ ನೆನಸಿಕೊಂಡು ಅತ್ತಳು. “ಉಪ್ಪರಿಗೆಗಳಲ್ಲಿ ಹಂಸತೂಲಿಕಾತಲ್ಪದ ಮೇಲೆ ಮಲಗಿ ನಿದ್ರೆ ಮಾಡಿ ಬೆಳಗ್ಗೆ ಮಂಗಳವಾದ್ಯಗಳಿಂದಲೂ ವಂದಿಮಾಗಧರ ಸ್ತೋತ್ರದಿಂದಲೂ ಎಚ್ಚರಗೊಳ್ಳುತ್ತಿದ್ದ ನನ್ನ ಮಕ್ಕಳು ಕೃಷ್ಣಾಜಿನದ ಮೇಲೆ ಮಲಗಿ ಕಾಡುಮೃಗಗಳ ಕೂಗಿನಿಂದ ಎಚ್ಚರಗೊಳ್ಳುವ ಹಾಗಾಯಿತಲ್ಲ!” ಎಂದು ಗೋಳಾಡಿದಳು. ಕೃಷ್ಣನು ಅವಳನ್ನು ಸಮಾಧಾನಮಾಡಿ ಪಾಂಡವರ ಯೋಗಕ್ಷೇಮಗಳನ್ನು ತಿಳಿಸಿ, “ನಿನ್ನ ಮಕ್ಕಳು ಶೀಘ್ರದಲ್ಲಿಯೇ ಶತ್ರುಗಳನ್ನು ಜಯಿಸಿ ರಾಜ್ಯಲಕ್ಷಿಯೊಡಗೂಡಿ ಬರುವುದನ್ನು ನೋಡುವೆ!” ಎಂದು ಧೈರ್ಯ ಹೇಳಿದನು. ಅನಂತರ ಅವಳ ಅನುಮತಿಯನ್ನು ಪಡೆದು, ಇಂದ್ರನ ಆವಾಸದಂತೆ ಶೋಭಿಸುತ್ತಿದ್ದ ದುರ್ಯೋಧನನ ಅರಮನೆಗೆ ಬಂದನು. ಅಲ್ಲಿ ಮೂರು ತೊಟ್ಟಿಗಳನ್ನು ದಾಟಿ, ಗಿರಿಶಿಖರದಂತಿದ್ದ ಉಪ್ಪರಿಗೆಯನ್ನು ಹತ್ತಿ ಸಾವಿರಾರು ರಾಜರ ಮತ್ತು ಕೌರವರ ಮಧ್ಯೆ ಆಸನದಲ್ಲಿ ಮಂಡಿಸಿದ್ದ ದುರ್ಯೋಧನನನ್ನು ಕಂಡನು. ದುಃಶಾಸನ ಕರ್ಣ ಶಕುನಿ ಇವರು ಅವನ ಹತ್ತಿರವೇ ಆಸನಗಳಲ್ಲಿ ಕುಳಿತಿದ್ದರು. ಕೃಷ್ಣನು ಬಂದಕೂಡಲೆ ಕೌರವನೂ ಅವನ ಮಂತ್ರಿಗಳೂ ಎದ್ದು ಗೌರವಿಸಿದರು. ಅವನು ಮನೋಹರವಾದ ಮೆತ್ತೆಯನ್ನು ಹಾಕಿದ್ದ ಬಂಗಾರದ ಆಸನದಲ್ಲಿ ಕುಳಿತುಕೊಳ್ಳಲು ಕೌರವರೆಲ್ಲರೂ ಗೌರವಿಸಿದರು. ದುರ್ಯೋಧನನು ಅವನನ್ನು ಊಟಕ್ಕೆ ಎಬ್ಬಿಸಲು ಕೃಷ್ಣನು ಒಪ್ಪಲಿಲ್ಲ. ಆಗ ದಉರ್ಯೋಧನನು ತುಂಬಿದ ರಾಜಸಭೆಯಲ್ಲಿ ಮೃದುವಾಗಿ ಆರಂಭಿಸಿ ಕೊನೆಗೆ ಕಠಿಣವಾಗಿ “ನಿನಗೋಸ್ಕರವಾಗಿ ಸಿದ್ಧಪಡಿಸಿದ್ದ ಅನ್ನಪಾನಾದಿಗಳನ್ನು ಏಕೆ ಬೇಡವೆನ್ನುತ್ತೀಯೆ ಜನಾರ್ಧನ? ನೀನು ಇಬ್ಬರಿಗೂ ಸಹಾಯ ಕೊಟ್ಟೆ. ಇಬ್ಬರಿಗೂ ಬೇಕಾದವನು, ನಂಟ, ಧರ್ಮಾರ್ಥಗಳನ್ನು ಬಲ್ಲವನು! ಆದ್ದರಿಂದ ಇದಕ್ಕೆ ಕಾರಣವನ್ನು ತಿಳಿಸಬೇಕು” ಎಂದನು. ಕೃಷ್ಣನು ಘನಗಂಭೀರವಾಗಿ, “ಸುಯೋಧನ! ದೂತರು ತಮ್ಮ ಕೆಲಸವಾದ ಮೇಲೆ ಊಟ, ಸತ್ಕಾರ ಎಲ್ಲವನ್ನೂ ಪಡೆಯುವುದು ರೂಢಿ; ಅದರಂತೆ ನಾನೂ ಕೆಲಸವಾದಮೇಲೆ ನಿನ್ನ ಸತ್ಕಾರವನ್ನೆಲ್ಲಾ ಕೈಕೊಳ್ಳುತ್ತೇನೆ” ಎಂದನು. ದುರ್ಯೋಧನನು “ನೀನು ನಮ್ಮಲ್ಲಿ ಹೀಗೆ ನಡೆದುಕೊಳ್ಳುವುದು ಸರಿಯಲ್ಲ ಕೃಷ್ಣ! ನಿನ್ನ ಕೆಲಸವಾಗಲಿ, ಬಿಡಲಿ, ನಾವು ನಿನ್ನನ್ನು ಸತ್ಕಾರಮಾಡಬೇಕೆಂದರೆ ನೀನು ಬೇಡವೆನ್ನುತ್ತೀಯೆ; ಇದಕ್ಕೇನು ಕಾರಣ, ತಿಳಿಯಬೇಕು. ನಮಗೆ ನಿನ್ನೊಡನೆ ವೈರವಿಲ್ಲ, ಜಗಳವಿಲ್ಲ; ಆದ್ದರಿಂದ ನೀನು ಹೀಗೆ ಮಾತನಾಡುವುದು ಯುಕ್ತವಲ್ಲ!” ಎಂದನು. ಕೃಷ್ಣನು “ದುರ್ಯೋಧನ! ಮತ್ತೊಬ್ಬರ ಮನೆಯಲ್ಲಿ ಊಟಮಾಡಬೇಕಾದರೆ ಪ್ರೀತಿಗಾಗಿ ಮಾಡಬೇಕು. ಇಲ್ಲದಿದ್ದರೆ ಆಪತ್ತಿಗೆ ಸಿಕ್ಕಿ ಮಾಡಬೇಕು. ನಿನಗೆ ನನ್ನ ಮೇಲೆ ಪ್ರೀತಿಯಿಲ್ಲ. ನಾನು ಆಪತ್ತಿಗೆ ಸಿಕ್ಕಿಲ್ಲ. ನೀನು ಹುಟ್ಟಿದ್ದು ಮೊದಲು. ಸಮಸ್ತಗುಣಸಂಪನ್ನರೂ ಪ್ರೀತಿಯಿಂದ ನಡೆದುಕೊಳ್ಳುವವರೂ ಆದ ಪಾಂಡವರನ್ನು ನಿಷ್ಕಾರಣವಾಗಿ ದ್ವೇಷಿಸುತ್ತಿದ್ದೀಯೆ; ಅವರನ್ನು ದ್ವೇಷಿಸುವವನು ನನ್ನನ್ನು ದ್ವೇಷಿಸಿದ ಹಾಗೆಯೇ. ನಾನೂ ಅವರೂ ಒಂದೇ. ಕಾಮಕ್ರೋಧಗಳಿಗೆ ವಶನಾಗಿ ಅಜ್ಞಾನದಿಂದ ಗುಣವಂತರನ್ನು ದ್ವೇಷಿಸುವವನು ನರಾಧಮ. ಇದೆಲ್ಲಾ ದುಷ್ಟಾನ್ನ; ಆದ್ದರಿಂದ ತಿನ್ನಲು ಯೋಗ್ಯವಲ್ಲ; ವಿದುರನ ಮನೆಯೊಂದರಲ್ಲಿಯೇ ಊಟಮಾಡುವುದು ಸರಿ ಎಂದು ನಾನು ತಿಳಿದುಕೊಂಡಿದ್ದೇನೆ” ಎಂದು ಉತ್ತರವಿತ್ತು ದುರ್ಯೋಧನನ ಮನೆಯನ್ನು ಬಿಟ್ಟು ಹೊರಟು ಮಹಾತ್ಮನಾದ ವಿದುರನ ಮನೆಗೆ ಹೋದನು. ದ್ರೋಣ ಕೃಪ ಭೀಷ್ಮ ಬಾಹ್ಲಿಕ ಮುಂತಾದವರು ಅವನನ್ನು ವಿದುರನ ಮನೆಯಲ್ಲಿ ಕಂಡು ತಮ್ಮ ತಮ್ಮ ಮನೆಗೆ ಬರಬೇಕೆಂದು ಕರೆದರು. ಅವರೆಲ್ಲರನ್ನೂ ಪ್ರೀತಿಯಿಂದ ಕಳುಹಿಸಿ ಕೊಟ್ಟು ಕೃಷ್ಣನು ವಿದುರನ ಮನೆಯಲ್ಲಿಯೇ ಊಟಮಾಡಿದನು. ಅಡಿಗೆಯು ಶುಚಿಯಾಗಿಯೂ ರುಚಿಯಾಗಿಯೂ ಇತ್ತು.</span>
</p>
<p>
<span> ಅಂದಿನ ರಾತ್ರಿ ಊಟ ವಿಶ್ರಾಂತಿಗಳಾದ ಮೇಲೆ ಸುಖಾಸೀನನಾಗಿದ್ದ ಕೃಷ್ಣನನ್ನು ಕುರಿತು ವಿದುರನು, “ನೀನು ಬಂದದ್ದು ಸರಿಯಲ್ಲವೆಂದು ತೋರುತ್ತದೆ,ಕೃಷ್ಣ! ದುರ್ಯೋಧನನು ಧರ್ಮಾಧರ್ಮಗಳನ್ನು ಲಕ್ಷಿಸದ ಮೂರ್ಖ, ಕೋಪಿಷ್ಠ, ದುರಭಿಮಾನಿ. ಅವನಿಗೆ ಹಿರಿಯರೆಂಬ ಗೌರವವಿಲ್ಲ. ತಾನೇ ಬುದ್ಧಿವಂತನೆಂಬ ಅಹಂಕಾರವಿದೆ. ಇಂಥವನು ಶ್ರೇಯಸ್ಕರವಾದದ್ದನ್ನು ಹೇಳಿದರೂ ಅದಕ್ಕೆ ಕಿವಿಗೊಡುತ್ತಾನೆಯೇ? ತನ್ನಲ್ಲಿರುವ ಸೇನಾಸಮೂಹವನ್ನು ನೋಡಿ ಸಂತೋಷಪಡುತ್ತಿದ್ದಾನೆ. ಕರ್ಣನೊಬ್ಬನೇ ಶತ್ರುಗಳನ್ನೆಲ್ಲಾ ಜಯಿಸಬಲ್ಲನೆಂದು ನಿರ್ಧಾರಮಾಡಿಕೊಂಡಿದ್ದಾನೆ. ನೀನು ಕೌರವ ಪಾಂಡವರಲ್ಲಿ ಸ್ನೇಹ ಶಾಂತಿಗಳನ್ನುಂಟು ಮಾಡೋಣವೆಂದು ಬಂದಿದ್ದೀಯೇ; ಅವರೋ, ಪಾಂಡವರಿಗೆ ಅವರ ಪಾಲನ್ನು ಕೊಡಲೇಕೂಡದೆಂದೂ ನಿಶ್ಚಯಮಾಡಿಕೊಂಡಿದ್ದಾರೆ; ಇಂಥವರೊಡನೆ ಮಾತನಾಡುವುದೂ ವ್ಯರ್ಥ. ಅವರಿಗೆ ಒಳ್ಳೆಯಮಾತೂ ಒಂದೇ ಕೆಟ್ಟಮಾತೂ ಒಂದೇ; ಅವರೊಡನೆ ಮಾತನಾಡುವುದು ಕಿವುಡನ ಮುಂದೆ ಮಾತನಾಡಿದ ಹಾಗೆಯೇ! ಆ ಪಾಪಿಗಳೂ ದುರ್ಬುದ್ಧಿಗಳೂ ಅಶಿಕ್ಷಿತರೂ ಆದವರ ಮಧ್ಯೆ ನೀನು ಹೋಗುವುದೇ ನನಗೆ ಇಷ್ಟವಿಲ್ಲ. ಯೌವನಮದದಿಂದಲೂ ಅಸಹನೆಯಿಂದಲೂ ಮೌಢ್ಯದಿಂದಲೂ ತುಂಬಿರುವ ಅವರಿಗೆ ವಿವೇಕವನ್ನು ಹೇಳಿದರೆ ಅದು ಅವರ ಮನಸ್ಸಿಗೆ ಇಳಿಯುವುದಿಲ್ಲ. ಮಾದವ! ನನಗೆ ಪಾಂಡವರಲ್ಲಿ ಎಷ್ಟು ಪ್ರೀತಿಯೋ ಅಷ್ಟೇ ಪ್ರೀತಿ ನಿನ್ನಲ್ಲಿಯೂ. ಆ ಪ್ರೀತಿಯಿಂದಲೂ ಗೌರವದಿಂದಲೂ ಸ್ನೇಹದಿಂದಲೂ ಈ ಮಾತುಗಳನ್ನು ಹೇಳಿದೆ” ಎಂದನು.</span>
</p>
<p>
<span> ಕೃಷ್ಣನು, “ವಿದುರ! ನೀನು ತಾಯಿತಂದೆಗಳಂತೆ ಧರ್ಮಾರ್ಥಗಳಿಂದ ಕೂಡಿದ ಮತ್ತು ಸತ್ಯವಾದ ಮಾತನ್ನು ಹೇಳಿದ್ದೀಯೆ. ನಾನು ಬಂದದ್ದಕ್ಕೆ ಕಾರಣವನ್ನು ಹೇಳುತ್ತೇನೆ ಕೇಳು; ದುರ್ಯೋಧನನ ದೌರ್ಜನ್ಯವನ್ನೂ ಅವನೊಡನೆ ಸೇರಿಕೊಂಡಿರುವ ರಾಜರ ವೈರವನ್ನೂ ತಿಳಿದೇ ನಾನು ಬಂದಿದ್ದೇನೆ. ಈಗ ಮೃತ್ಯು ಪಾಶದಲ್ಲಿ ಸಿಕ್ಕಿರುವ ಚತುರಂಗ ಸೇನೆಯನ್ನು ಮೃತ್ಯುವಿನಿಂದ ಬಿಡುಗಡೆಮಾಡಿದರೆ ಅದು ಒಂದು ದೊಡ್ಡ ಧರ್ಮಕಾರ್ಯವಾಗುತ್ತದೆ. ಅಂಥ ಧರ್ಮಕಾರ್ಯವನ್ನು ಕೈಕೊಂಡು ಅದು ವ್ಯರ್ಥವಾದರೂ ಅದಕ್ಕೆ ಪುಣ್ಯವಿದ್ದೇ ಇರುತ್ತದೆ. ಹಾಗೆಯೇ ಪಾಪಕಾರ್ಯವನ್ನು ಮನಸ್ಸಿನಲ್ಲಿ ಯೋಚಿಸಿಕೊಂಡರೂ ಅದಕ್ಕೆ ಪಾಪ ಬಂದೇ ಬರುತ್ತದೆ. ಆದ್ದರಿಂದ ಯುದ್ಧಕ್ಕೆ ಬಲಿಯಾಗುತ್ತಿರುವ ಕೌರವ ಪಾಂಡವರಲ್ಲಿ ಶಾಂತಿಯುಂಟುಮಾಡಲು ಪ್ರಯತ್ನಿಸುತ್ತಿದ್ದೇನೆ. ಸ್ನೇಹಿತನು ಕಷ್ಟದಲ್ಲಿ ಸಿಕ್ಕಿರುವಾಗ ಅವನನ್ನು ಅದರಿಂದ ತಪ್ಪಿಸಲು ಸಾಧ್ಯವಾದಷ್ಟು ಪ್ರಯತ್ನಮಾಡದವನು ಕ್ರೂರನೆನಿಸಿಕೊಳ್ಳುತ್ತಾನೆ. ಅಕಾರ್ಯ ಮಾಡುತ್ತಿದ್ದವನನ್ನು ಜುಟ್ಟುಹಿಡಿದು ಎಳೆದುಕೊಂಡು ಬಂದಾದರೂ ಅದರಿಂದ ತಪ್ಪಿಸಬೇಕು; ನಾನು ನಿರ್ವಂಚನೆಯಿಂದ ಈ ಹಿತಕಾರ್ಯವನ್ನು ಕೈಕೊಂಡಿದ್ದೇನೆ; ಅದನ್ನು ದುರ್ಯೋಧನನು ಶಂಕಿಸಿ ತಿರಸ್ಕರಿಸಿದರೆ, ನನ್ನ ಮನಸ್ಸಿಗಾದರೂ ನನ್ನ ಕರ್ತವ್ಯವನ್ನು ನಾನು ಮಾಡಿ ಋಣಮುಕ್ತನಾದೆನೆಂಬ ಸಮಾಧಾನ ದೊರೆಯುತ್ತದೆ. ಕೃಷ್ಣನು ಕೌರವ ಪಾಂಡವರ ಯುದ್ಧವನ್ನು ತಪ್ಪಿಸಲು ಸಮರ್ಥನಾಗಿದ್ದರೂ ಅದಕ್ಕೆ ಯತ್ನಿಸಲಿಲ್ಲ ಎಂದು ತಿಳಿಯದವರು ದೂರುವುದು ತಪ್ಪುತ್ತದೆ. ಹೀಗೆ ನಾನು ಇಬ್ಬರ ಪ್ರಯೋಜನಕ್ಕೂ ಬಂದಿದ್ದೇನೆ. ಧರ್ಮಾರ್ಥಗಳಿಂದ ಕೂಡಿದ ನನ್ನ ಹಿತವಚನವನ್ನು ಮೂಢಬುದ್ಧಿಯಿಂದ ದುರ್ಯೋಧನನು ಕೇಳದಿದ್ದರೆ, ಅವನ ಅದೃಷ್ಠವಿದ್ದಂತಾಗುತ್ತದೆ. ಸಂಧಿಗೆ ಒಪ್ಪಿದರೆ ನನ್ನ ಚರಿತ್ರೆ ಪವಿತ್ರವಾಗುತ್ತದೆ. ನಾಳೆ ಕೌರವರೇ ಅದಕ್ಕಾಗಿ ನನ್ನನ್ನು ಗೌರವಿಸುತ್ತಾರೆ. ಕೊನೆಯದಾಗಿ ಆ ಎಲ್ಲ ರಾಜರೂ ಸೇರಿದರೂ ನನ್ನನ್ನು ಏನೂ ಮಾಡಲಾರರು. ನನಗೆ ಸಿಟ್ಟು ಬಂದಿತೆಂದರೆ ಸಿಂಹವನ್ನು ಮಿಕ್ಕ ಮೃಗಗಳು ಎದುರಿಸಿ ನಿಂತಂತೆ ಆಗುತ್ತದೆ” ಎಂದು ಹೇಳಿ ಮಲಗಿ ನಿದ್ರೆಹೋದನು. </span>
</p>
<p>
<span> ಮರುದಿನ ಬೆಳಿಗ್ಯೆ ಕೃಷ್ಣನು ತನ್ನ ಪ್ರಾತರ್ವಿಧಿಗಳನ್ನು ತೀರಿಸಿಕೊಂಡು ಸಿದ್ಧನಾಗಲು, ದುರ್ಯೋಧನನೂ ಶಕುನಿಯೂ ಬಂದು ಧೃತರಾಷ್ಟ್ರನು ಸಭೆಗೆ ಬಂದಿದ್ದಾನೆಂದೂ ಕೃಷ್ಣನನ್ನು ಬರಹೇಳಿದನೆಂದೂ ತಿಳಿಸಿದರು. ಕೃಷ್ಣನೂ ವಿದುರನೂ ಒಂದು ರಥದಲ್ಲಿ ಕುಳಿತು ಹೊರಟರು. ಅವನ ಹಿಂದೆ ದುರ್ಯೋಧನ ಶಕುನಿಗಳೂ ಸಾತ್ಯಕಿ ಕೃತವರ್ಮ ಮುಂತಾದ ವೃಷ್ಣಿಗಳೂ ಹೊರಟರು. ಕೃಷ್ಣನ ರಥಕ್ಕೆ ಹಿಂದೂ ಮುಂದೂ ವಿಚಿತ್ರವಾದ ಉಡುಪುಗಳುಳ್ಲ ಸಾವಿರಾರು ಯೋಧರು ಕತ್ತಿಪ್ರಾಸ ಮುಂತಾದ ಆಯುಧಗಳನ್ನು ಹಿಡಿದು ಹೋಗುತ್ತಿದ್ದರು. ಹೀಗೆಯೇ ಆ ಪರಿವಾರದಲ್ಲಿ ನೂರಾರು ಆನೆಗಳೂ ಸಾವಿರಾರು ಕುದುರೆಗಳೂ ಇದ್ದವು. ಅವರನ್ನು ನೋಡುವುದಕ್ಕೆ ಸೇರಿದ್ದ ಜನಸಂದಣಿಯ ಮಧ್ಯದಿಂದ ಕೃಷ್ಣನು ಅರಮನಗೆ ಬರಲು ಶಂಖಧ್ವನಿಯಾಯಿತು. ಕೊಳಲ ಗಾನವಾಗುತ್ತಿತ್ತು. ಅರಮನೆಯ ಬಾಗಿಲಲ್ಲಿ ಇಳಿದು ಕೃಷ್ಣನು ಸಭಾಮಂಟಪಕ್ಕೆ ಬಂದನು. ಒಂದು ಕಡೆ ವಿದುರನೂ ಇನ್ನೊಂದು ಕಡೆ ಸಾತ್ಯಕಿಯೂ ಅವನ ಕೈಯ್ಯನ್ನು ಹಿಡಿದುಕೊಂಡಿದ್ದರು. ಅವನ ಮುಂದೆ ಕರ್ಣ ದುರ್ಯೋಧನರು ಹಿಂದೆ ಕೃತವರ್ಮ ಮುಂತಾದ ವೃಷ್ಣಿರಾಜರೂ ಹೋಗುತ್ತಿದ್ದರು. ಕೃಷ್ಣನು ಬಂದಕೂಡಲೆ ಧೃತರಾಷ್ಟ್ರನೂ ಭೀಷ್ಮ ದ್ರೋಣಾದಿಗಳೂ ಎದ್ದು ಅವನನ್ನು ಗೌರವಿಸಿದರು. ಅವರೆದ್ದಕೂಡಲೇ ಎಲ್ಲಾ ಕಡೆಯೂ ನೆರೆದಿದ್ದ ಸಾವಿರಾರು ರಾಜರೂ ಎದ್ದರು. ಕೃಷ್ಣನು ನಗುನಗುತ್ತ ಎಲ್ಲರೊಡನೆಯೂ ಅವರ ವಯಸ್ಸಿಗೆ ಅನುಗುಣವಾಗಿ ಸಂಭಾಷಣೆ ನಡೆಸುತ್ತ ತನಗಾಗಿ ಏರ್ಪಡಿಸಿದ್ದ ಬಂಗಾರದ ಆಸನದಲ್ಲಿ ಬಂದು ಕುಳಿತನು. ದುಃಶಾಸನನು ಸಾತ್ಯಕಿಗೂ ವಿವಿಂಶತಿಯು ಕೃತವರ್ಮನಿಗೂ ಉತ್ತಮವಾದ ಆಸನಗಳನ್ನು ಕೊಟ್ಟು ಕುಳ್ಳಿರಿಸಿದರು. ಕೃಷ್ಣನಿಗೆ ಸ್ವಲ್ಪ ದೂರದಲ್ಲಿ ಕರ್ಣ ದುರ್ಯೋಧನರಿಬ್ಬರೂ ಏಕಾಸನದಲ್ಲಿ ಕುಳಿತರು. ವಿದುರನು ಬಿಳಿಯ ಕೃಷ್ಣಾಜಿನವನ್ನು ಹೊದ್ದಿಸಿದ ಒಂದು ಆಸನದಲ್ಲಿ ಕೃಷ್ಣನ ಆಸನಕ್ಕೆ ಅಂಟಿಕೊಂಡಂತೆ ಕುಳಿತನು. ಪೀತಾಂಬರವನ್ನು ಧರಿಸಿದ್ದ ಕೃಷ್ಣನು ಕುಂದಣದಲ್ಲಿ ಕೂರಿಸಿದ್ದ ರತ್ನದಂತೆ ಶೋಭಿಸುತ್ತಿದ್ದನು. ಎಲ್ಲರ ಕಣ್ಣೂ ಅವನ ಮೇಲೆ ನಟ್ಟಿದ್ದುವು.</span>
</p>
<p>
<span>ಯಾರೂ ತುಟಿಪಿಟಕ್ಕೆನ್ನದೆ ಇದ್ದರು. ಎಲ್ಲವೂ ಗಂಭೀರವಾಗಿಯೂ ಮೌನವಾಗಿಯೂ ಇತ್ತು. </span>
</p>
<p>
<span> ಎಲ್ಲರೂ ಅವರವರ ಆಸನಗಳಲ್ಲಿ ಕುಳಿತ ಮೇಲೆ ಶ್ರೀಕೃಷ್ಣನು ಮುಂಗಾರಿನ ಗುಡುಗಿನಂತೆ ಗಂಭೀರವಾದ ಧ್ವನಿಯಿಂದ ಧೃತರಾಷ್ಟ್ರನನ್ನು ಉದ್ದೇಶಿಸಿ, “ಮಹಾರಾಜ! ಕೌರವ ಪಾಂಡವ ವೀರರಿಗೆ ಸುಲಭವಾಗಿ ಸಂಧಿಯಾಗಲೆಂದು ಯತ್ನಿಸಲು ನಾನು ಬಂದಿದ್ದೇನೆ. ಕುರುಕುಲವು ವಿದ್ಯೆ ಶೀಲ ಮುಂತಾದ ಗುಣಗಳಿಂದ ರಾಜಕುಲಗಳಲ್ಲೆಲ್ಲಾ ಪ್ರಸಿದ್ಧವಾದದ್ದು. ಕೃಪೆ ಅನುಕಂಪ ಕರುಣೆ ಅಹಿಂಸೆ ಋಜುತ್ವ ತಾಳ್ಮೆ ಸತ್ಯ ಇವು ಅದರ ವಿಶೇಷ ಲಕ್ಷಣಗಳು. ಇಂಥ ವಂಶದಲ್ಲಿ ದುರ್ಯೋಧನ ಮುಂತಾದ ನಿನ್ನ ಮಕ್ಕಳು ಧರ್ಮಾರ್ಥಗಳನ್ನು ಅಲಕ್ಷ್ಯ ಮಾಡಿ ಕ್ರೂರರಂತೆ ವರ್ತಿಸುತ್ತಿದ್ದಾರೆ. ಲೋಭಪರವಶರಾಗಿ, ಮರ್ಯಾದೆ ಮೀರಿ ಹತ್ತಿರದ ನೆಂಟರಲ್ಲಿ ಅನಾರ್ಯರೀತಿಯಿಂದ ವರ್ತಿಸುತ್ತಿದ್ದಾರೆ. ಆದ್ದರಿಂದ ಮಹಾಘೋರವಾದ ವಿಪತ್ತು ಸಂಭವಿಸಿದೆ. ಅದನ್ನು ಉಪೇಕ್ಷೆಮಾಡಿದರೆ ಭೂಮಂಡಲವೇ ನಾಶವಾಗುತ್ತದೆ. ನೀನು ಇಷ್ಟಪಟ್ಟರೆ ಅದನ್ನು ನಿವಾರಿಸಬಲ್ಲೆ. ಶಾಂತಿಯು ಅಸಾಧ್ಯವಲ್ಲವೆಂದು ನಾನು ತಿಳಿದಿದ್ದೇನೆ. ಅದು ನಮ್ಮ ಅಧೀನ. ನೀನು ನಿನ್ನ ಮಕ್ಕಳನ್ನು ಒಡಂಬಡಿಸು; ನಾನು ಪಾಂಡವರನ್ನು ಒಪ್ಪಿಸುತ್ತೇನೆ. ಪಾಂಡವರ ಸಹಕಾರದೊಡನೆ ನೀನು ಧರ್ಮಾರ್ಥ ಗಳಿಂದ ರಾಜ್ಯವಾಳುವುದಕ್ಕೆ ಮೊದಲು ಮಾಡಿದರೆ ನಿನ್ನನ್ನು ಹಿಡಿಯುವವರ್ಯಾರು? ನೀನು ಶತ್ರುಗಳನ್ನೆಲ್ಲಾ ಗೆದ್ದು ಅಖಂಡ ಭೂಮಂಡಲವನ್ನೂ ಆಳಬಹುದು. ಹಾಗಲ್ಲದೆ ನಿನ್ನ ಮಕ್ಕಳನ್ನು ನೀನೂ ಅನುಸರಿಸಿದರೆ ಯುದ್ಧ ಒದಗಿ ಕುಲಕ್ಷಯವಾಗುತ್ತದೆ. ಇದು ಧರ್ಮವೇ ಮಹಾರಾಜ? ಪಾಂಡವರು ನಿನ್ನ ಮಕ್ಕಳನ್ನು ಕೊಲ್ಲಲಿ, ನಿನ್ನ ಮಕ್ಕಳು ಪಾಂಡವರನ್ನೇ ಕೊಲ್ಲಲಿ, ನಿನಗೆ ಏನು ಸುಖ ಹೇಳು! ಇಬ್ಬರೂ ಶಸ್ತ್ರಾಸ್ತ್ರ ವಿಶಾರದರು.; ಅವರು ಹೊಡೆದಾಡಿ ರಣರಂಗದಲ್ಲಿ ಸತ್ತು ಮಲಗುವುದನ್ನು ನೋಡುವುದು ಬೇಡ! ಅವರು ಯುದ್ಧಕ್ಕೆ ಹೊರಟರೆ, ಅವರ ಹಿಂದೆ ನಾನಾ ರಾಜರು ಬರುತ್ತಾರೆ; ಅವರ ಪ್ರಜೆಗಳು ಬರುತ್ತಾರೆ; ಹೀಗೆ ಲೋಕವೇ ನಾಶಹೊಂದುತ್ತದೆ. ಈ ಮಹಾವಿಪತ್ತನ್ನು ತಪ್ಪಿಸು ಮಹಾರಾಜ! ಈಗ ಸೇರಿರುವ ರಾಜರೆಲ್ಲರೂ ಸುಖವಾಗಿ ತಿಂದು ಉಂಡು ವೈರವನ್ನು ಮರೆತು, ಸಂತೋಷದಿಂದ ಬಂದ ದಾರಿಹಿಡಿದು ಅವರವರ ಊರಿಗೆ ಹೋಗಲಿ. ಪಾಂಡವರು ತಂದೆಯಿಲ್ಲದ ತಬ್ಬಲಿಗಳಾಗಿದ್ದಾಗ ನೀನು ಅವರನ್ನು ಪೋಷಿಸಿದೆ; ಈಗಲೂ ನೀನೇ ಅವರನ್ನು ಕಾಪಾಡಬೇಕು; ಪಾಂಡವರು ನಿನಗೆ ನಮಸ್ಕಾರ ಹೇಳಿ”ನಿನ್ನ ಅಜ್ಞೆಯಂತೆ ಹನ್ನೆರಡು ವರ್ಷ ವನವಾಸವನ್ನೂ ಒಂದು ವರ್ಷ ಅಜ್ಞಾತವಾಸವನ್ನೂ ಮುಗಿಸಿಕೊಂಡು ಬಂದಿದ್ದೇವೆ; ಧರ್ಮ ಅರ್ಥಗಳನ್ನು ಅನುಸರಿಸಿ ನಮ್ಮ ಪಾಲನ್ನು ಕೊಟ್ಟು ನಮ್ಮನ್ನು ಸಲಹು; ನಾವು ತುಂಬ ಕಷ್ಟಪಟ್ಟಿದ್ದೇವೆ; ನೀನೇ ನಮ್ಮ ತಾಯಿ ತಂದೆ ಎಲ್ಲಾ; ನೀನು ಹಿರಿಯನಾಗಿ ನಮಗೆ ಬುದ್ದಿಹೇಳು; ದಾರಿತಪ್ಪಿ ಹೋದರೆ ತಿದ್ದು. ನೀನೂ ಸರಿಯಾದ ದಾರಿಯಲ್ಲಿ ನಡೆ!“ ಎಂದು ತಿಳಿಸಿದ್ದಾರೆ. ಅವರು ಹೇಳುವುದು ಧರ್ಮವೂ ನ್ಯಾಯವೂ ಆಗಿದೆ. ಅವರಿಗೆ ಪಾಲುಕೊಡುವುದನ್ನು ಬಿಟ್ಟು ಇನ್ನೇನಾದರೂ ದಾರಿಯಿದ್ದರೆ ಹೇಳು. ಇಲ್ಲಿ ನೆರೆದಿರುವ ರಾಜರೂ ಹೇಳಲಿ. ಧರ್ಮರಾಜನು ನಿನ್ನ ಮಕ್ಕಳಲ್ಲಿಯೂ ಯಾವಾಗಲೂ ಧರ್ಮದಿಂದಲೇ ನಡೆದುಕೊಳ್ಳುತ್ತಿದ್ದಾನೆ. ನೀನು ಅವರನ್ನು ಸುಡಿಸಿದೆ. ದೇಶ ಬಿಟ್ಟು ಕಳುಹಿಸಿದೆ; ಆದರೂ ಮತ್ತೆ ಬಂದು ನಿನ್ನನ್ನೇ ಆಶ್ರಯಿಸಿದರು. ಇಂದ್ರಪ್ರಸ್ಥಕ್ಕೆ ಕಳುಹಿಸಿದೆ; ಅಲ್ಲಿ ಇದ್ದುಕೊಂಡು ಎಲ್ಲ ರಾಜರನ್ನೂ ಗೆದ್ದು ಅವರನ್ನು ನಿನ್ನ ವಶಮಾಡಿದರು. ಇಂಥವರು ಶಕುನಿಯ ತಂತ್ರಕ್ಕೆ ಒಳಗಾಗಿ ಕಷ್ಟಕ್ಕೆ ಸಿಕ್ಕಿ ದ್ರೌಪದಿಯನ್ನು ಸಭೆಗೆ ಎಳೆತಂದರೆ ಅದನ್ನು ನೋಡಿ ಸಹಿಸಿಕೊಂಡಿದ್ದರು. ಕ್ಷತ್ರಿಯಧರ್ಮವೆಂದು ಯುಧಿಷ್ಠಿರನು ತುಟಿಪಿಟಿಕ್ಕೆನ್ನದೆ ಅಲ್ಲಾಡದೆ ಕುಳಿತಿದ್ದನು. ನಾನು ನಿನಗೂ ಅವರಿಗೂ ಇಬ್ಬರಿಗೂ ಶ್ರೇಯಸ್ಸನ್ನು ಕೋರಿ ಹೇಳುತ್ತೇನೆ. ಮಹಾರಾಜ! ಅರ್ಥವನ್ನು ಅನರ್ಥವಾಗಿಯೂ ಭಾವಿಸಿ ಧರ್ಮವನ್ನು ಕೆಡಿಸಿಕೊಂಡು ಪ್ರಜೆಗಳನ್ನೆಲ್ಲಾ ನಾಶಕ್ಕೆ ಈಡು ಮಾಡಬೆಡ. ಲೋಭದಿಂದ ದುರ್ಮಾರ್ಗದಲ್ಲಿ ಹೋಗುತ್ತಿರುವ ಮಕ್ಕಳನ್ನು ತಡೆದು ನಿಲ್ಲಿಸು. ಪಾಂಡವರು ನಿನ್ನ ಶುಶ್ರೂಷೆಗೂ ಬದ್ದರಾಗಿದ್ದಾರೆ; ಯುದ್ಧಮಾಡುವುದಕ್ಕೂ ಸಿದ್ಧರಾಗಿದ್ದಾರೆ. ನಿನಗೆ ಯಾವುದು ಸಮ್ಮತವೋ ಅದನ್ನು ಒಪ್ಪಿಕೋ!” ಎಂದನು. </span>
</p>
<p>
<span> ಈ ಮಾತನ್ನು ಎಲ್ಲ ರಾಜರೂ ಮನಸ್ಸಿನಲ್ಲಿಯೇ ಶ್ಲಾಘಿಸಿದರು; ಆದರೆ ಯಾರೂ ಮಾತಾಡುವುದಕ್ಕೆ ಮುಂದುವರಿದು ಬರಲಿಲ್ಲ. ಧೃತರಾಷ್ಟ್ರನು, “ಕೇಶವ! ನೀನು ಹೇಳಿದ್ದು ಧರ್ಮವಾಗಿಯೂ ನ್ಯಾಯವಾಗಿಯೂ ಇದೆ. ಆದರೆ ಇದರಲ್ಲಿ ನಾನು ಸ್ವತಂತ್ರನಲ್ಲ; ದುರ್ಯೋಧನನನ್ನು ಒಪ್ಪಿಸುವುದಕ್ಕೆ ಪ್ರಯತ್ನಪಟ್ಟು ನೋಡು; ಹಾಗಾದರೆ ಸಂಧಿಕಾರ್ಯ ಸಾಧ್ಯವಾದೀತು!” ಎಂದನು. ಆಗ ಶ್ರೀಕೃಷ್ಣನು ದುರ್ಯೋಧನನ ಕಡೆಗೆ ತಿರುಗಿ “ಕುರುಶ್ರೇಷ್ಠ, ನಿನ್ನ ಮತ್ತು ನಿನ್ನವರ ಹಿತದಲ್ಲಿ ನಾನು ಆಡುವ ಈ ಮಾತನ್ನು ಕೇಳು; ನೀನು ವಿದ್ಯಾವಂತ, ನಡತೆವಂತ, ಗುಣವಂತ; ಇಂಥವರು ಅಸತ್ಕುಲ ಪ್ರಸೂತರೂ ದುರಾತ್ಮರೂ ಘಾತುಕರೂ ನಾಚಿಕೆಕೆಟ್ಟವರೂ ನಡೆಯುವಂತೆ ನಡೆಯಬಾರದು. ಸಜ್ಜನತು ಲೋಕದಲ್ಲಿ ಧರ್ಮಾರ್ಥಸಮ್ಮತವಾದ ದಾರಿಯಲ್ಲಿ ಹೋಗುತ್ತಾರೆ. ನಿನ್ನಲ್ಲಿ ಇದಕ್ಕೆ ವಿರುದ್ಧವಾದ ನಡತೆಯೇ ಆಗಾಗ್ಗೆ ಕಾಣುತ್ತಿದೆ; ಅಧರ್ಮವು ಘೋರವೂ ಪ್ರಾಣಹಾರಕವೂ ಆದದ್ದು. ಆದ್ದರಿಂದ ಅದನ್ನು ಬಿಟ್ಟರೆ ಶ್ರೇಯಸ್ಸು. ಇಲ್ಲದಿದ್ದರೆ ಆಮೇಲೆ ಪಶ್ಚಾತ್ತಾಪ ಪಡಬೇಕಾದೀತು. ನೀನು ಪಾಂಡವರನ್ನು ಬಿಟ್ಟು ಅಶಿಷ್ಟರೂ ಅಸಮರ್ಥರೂ ಮೂಢರೂ ಆದವರಿಂದ ರಕ್ಷಣೆಯನ್ನು ನಿರೀಕ್ಷಿಸುತ್ತಿದ್ದೀಯೆ. ಹುಟ್ಟಿದಂದಿನಿಂದ ನೀನು ಅವರನ್ನು ಕಿರುಕುಳ ಗುಟ್ಟಿಸುತ್ತಿದ್ದರೂ ಅವರು ಧರ್ಮಾತ್ಮರಾದ್ದರಿಂದ ನಿನ್ನ ಮೇಲೆ ಕೋಪಗೊಳ್ಳುತ್ತಿಲ್ಲ. ಅವರು ಎಷ್ಟಾದರೂ ನಿನ್ನ ಬಂಧುಗಳು; ಅವರ ಮೇಲೆ ಕೋಪ ತಾಳಬೇಡ: ಅವರನ್ನು ಒಲಿಸಿಕೊಂಡರೆ ನಿನ್ನ ಇಷ್ಟಾರ್ಥಗಳೆಲ್ಲಾ ನೆರವೇರುತ್ತವೆ. ಈಗ ನೀನು ಅವರು ಗೆದ್ದುಕೊಟ್ಟ ರಾಜ್ಯವನ್ನೇ ಅನುಭವಿಸುತ್ತ ಅವರಿಗೆ ವಿರುದ್ದವಾಗಿ ನಿಂತು ಇತರರಿಂದ ರಕ್ಷಣೆಯನ್ನು ಕೋರುತ್ತಿದ್ದೀಯೆ. ನೀನು ನೆಚ್ಚಿಕೊಂಡಿರುವ ಕರ್ಣ ದುಃಶಾಸನ ಶಕುನಿಗಳು ಪಾಂಡವರಿಗೆ ಜ್ಞಾನದಲ್ಲಾಗಲೀ ಧರ್ಮದಲ್ಲಾಗಲಿ, ಅರ್ಥದಲ್ಲಾಗಲೀ, ಪರಾಕ್ರಮದಲ್ಲಾಗಲೀ ಸಮನಲ್ಲ. ಈ ರಾಜರೂ ಭೀಷ್ಮ ದ್ರೋಣಾದಿಗಳು ಭೀಮಾರ್ಜುನರನ್ನು ಸೋಲಿಸಲಾರರು. ವ್ಯರ್ಥವಾಗಿ ಜನಕ್ಷಯ ಉಂಟುಮಾಡಿದ್ದರಿಂದ ಏನು ಪ್ರಯೋಜನ ದುರ್ಯೋಧನ? ಕುರುವಂಶದಲ್ಲಿ ಸ್ವಲ್ಪ ಶೇಷ ಉಳಿದಿರಲಿ. ಕುಲಘ್ನ ಎಂಬ ಅಪಕೀರ್ತಿಯನ್ನು ತಂದುಕೊಳ್ಳಬೇಡ. ಅವರು ಧೃತರಾಷ್ಟ್ರನನ್ನು ರಾಜನಾಗಿ ಮಾಡಿ ನಿನ್ನನ್ನು ಯುವರಾಜನಾಗಿ ಮಾಡುವರು. ಬಂದ ಲಕ್ಷ್ಮಿಯನ್ನು ಅಲ್ಲಗಳೆಯಬೇಡ; ಪಾಂಡವರಿಗೆ ಅರ್ಧರಾಜ್ಯ ಕೊಟ್ಟು ಸ್ನೇಹಿತರ ಮಾತಿನಂತೆ ಸಂಧಿಮಾಡಿಕೊಂಡು ಸಂತೋಷವಾಗಿ ಚಿರಕಾಲ ಸುಖದಿಂದಿರು!” ಎಂದನು. </span>
</p>
<p>
<span> ಅದನ್ನು ಅನುಮೋದಿಸಿ ಭೀಷ್ಮ ದ್ರೋಣ ವಿದುರರು ಮಾತನಾಡಿ ದುರ್ಯೋಧನನಿಗೆ ಸಂಧಿಮಾಡಿಕೊಳ್ಳುವುದು ಉತ್ತಮವೆಂದು ತಿಳಿಸಿದರು. ಕೊನೆಗೆ ಧೃತರಾಷ್ಟ್ರನು ಅವನನ್ನು ಕುರಿತು, “ಮಗು ದುರ್ಯೋಧನ! ಮಹಾತ್ಮನಾದ ಶ್ರೀಕೃಷ್ಣನು ಹೇಳಿದ್ದು ಕ್ಷೇಮಕರವಾಗಿದೆ; ಅದಕ್ಕೆ ಒಪ್ಪಿಕೊ; ಕೃಷ್ಣನ ಸಹಾಯವಿದ್ದರೆ ಯಾವ ರಾಜರಿಂದ ಏನು ಬೇಕಾದರೂ ಪಡೆಯಬಹುದು. ಆದ್ದರಿಂದ ಅವನೊಡನೆ ಯುಧಿಷ್ಠಿರನ ಬಳಿಗೆ ಹೋಗು. ಅವರಾಗಿ ಬಂದು ನಿನ್ನಲ್ಲಿ ಸಂಧಿಯನ್ನು ಬೇಡುತ್ತಿರುವಾಗ ಅದನ್ನು ನಿರಾಕರಿಸಿದರೆ ನಿನಗೆ ಅಪಜಯವಾಗದೆ ಇರುವುದಿಲ್ಲ” ಎಂದನು.</span>
</p>
<p>
<span> ದುರ್ಯೋಧನನು ಈ ಮಾತನ್ನು ಕೇಳಿ ಕೃಷ್ಣನ ಕಡೆ ತಿರುಗಿ, ಕೃಷ್ಣ! ಈ ಸಂಗತಿಯನ್ನು ನೀನು ಚೆನ್ನಾಗಿ ವಿಚಾರಮಾಡಿ ಮಾತನಾಡಬೇಕು. ಇದರಲ್ಲಿ ಮುಖ್ಯವಾಗಿ ನನ್ನನ್ನೇ ಹೆಚ್ಚಾಗಿ ಆಕ್ಷೇಪಿಸಿದ್ದೀಯೆ. ನೀನು, ವಿದುರ, ಅಪ್ಪ ಅಜ್ಜ ಆಚಾರ್ಯ ಎಲ್ಲರೂ ನನ್ನೊಬ್ಬನನ್ನೇ ದೂಷಿಸುತ್ತೀರಿ. ಇದರಲ್ಲಿ ನನ್ನ ತಪ್ಪೇನು ಎಂದು ಎಷ್ಟು ಯೋಚಿಸಿದರೂ ತಿಳಿಯುವುದಿಲ್ಲ. ಪಾಂಡವರು ಇಷ್ಟಪಟ್ಟು ಜೂಜಿಗೆ ಬಂದರು. ಶಕುನಿಯು ಅವರ ರಾಜ್ಯವನ್ನು ಗೆದ್ದ; ಅದರಲ್ಲಿ ತಪ್ಪೇನು? ಅವರು ಗೆದ್ದ ಅಲ್ಪಸ್ವಲ್ಪ ಹಣ ಅವರಿಗೇ ಹೋಯಿತು. ಅವರು ಜೂಜಿನಲ್ಲಿ ಸೋತು ಕಾಡಿಗೆ ಹೋದರೆ ಅದು ನನ್ನ ತಪ್ಪಲ್ಲ. ಈಗ ದುರ್ಬಲರಾಗಿರುವ ಅವರು ಸೃಂಜಯರೇ ಮುಂತಾದ ಶತ್ರುಗಳೊಡನೆ ಸೇರಿಕೊಂಡು ವೈರವನ್ನು ಸಾಧಿಸುತ್ತಿದ್ದಾರೆ. ನಮ್ಮನ್ನು ಕೊಲ್ಲಬೇಕೆಂದಿದ್ದಾರೆ; ನಮ್ಮ ಯಾವ ಅಪರಾಧಕ್ಕೋ ಏನೋ! ನಾವೇನು ಕ್ರೂರವಾದ ಮಾತಿಗಾಗಲೀ ಕೆಲಸಕ್ಕಾಗಲೀ ಹೆದರುವ ಹಾಗಿಲ್ಲ. ಭೀಷ್ಮದ್ರೋಣಕೃಪರನ್ನು ದೇವತೆಗಳೂ ಜಯಿಸಲಾರರು. ಇನ್ನು ಪಾಂಡವರು ಏನು ಮಾಡಿಯಾರು? ಯುದ್ಧ ಒದಗಿ ಮರಣವುಂಟಾದರೆ ವೀರಸ್ವರ್ಗವನ್ನು ಪಡೆಯುತ್ತೇವೆ. ರಣರಂಗದಲ್ಲಿ ಶರಶಯನ ಮಾಡುವುದೇ ಕ್ಷತ್ರಿಯನಿಗೆ ದೊಡ್ಡ ಧರ್ಮ; ಅದಕ್ಕೆ ನಮಗೆ ವ್ಯಥೆ ಇಲ್ಲ. ಕ್ಷತ್ರಿಯನು ಮುರಿದಾನೇ ಹೊರತು ಮಣಿಯುವುದಿಲ್ಲ. ಹಿಂದೆ ನಮ್ಮತಂದೆ ಅವರಿಗೆ ಕೊಟ್ಟಿದ್ದ ಪಾಲನ್ನು ನಾನು ಬದುಕಿರುವವರೆಗೂ ಮತ್ತೆ ಎಂದಿಗೂ ಅವರಿಗೆ ಕೊಡುವುದಿಲ್ಲ. ಅವರಿಗೆ ಸಲ್ಲದ ರಾಜ್ಯ. ನಾನು ಹುಡುಗನಾಗಿದ್ದಾಗ, ತಿಳಿಯದೆಯೋ ಹೆದರಿಕೆಯಿಂದಲೋ ಅವರ ಕೈಸೇರಿದ್ದಿರಬಹುದು: ಆದರೆ ಈಗ ನಾನು ಬದುಕಿರುವವರೆಗೂ, ಒಂದು ಸೂಜಿಯ ಮೊನೆಯಷ್ಟು ಭೂಮಿಯೂ ಅವರಿಗೆ ದೊರೆಯಲಾರದು!" ಎಂದನು.</span>
</p>
<p>
<span> ಕೃಷ್ಣನಿಗೆ ಈ ಮಾತು ಕೇಳಿ ಕೋಪ ಬಂತು; ಕಣ್ಣು ಕೆರಳಿತು; ಆದರೆ ನಗುನಗುತ್ತ “ದುರ್ಯೋಧನ! ವೀರಶಯನವು ಇಷ್ಟವಾಗಿದ್ದರ ಅದನ್ನು ಪಡೆಯುತ್ತೀಯೆ; ಸ್ವಲ್ಪ ತಡೆದುಕೋ; ಯುದ್ಧ ಒದಗಿ ಬಂದಿದೆ; ಪಾಂಡವರಿಗೆ ನಾನೇನು ಅಪರಾಧ ಮಾಡಿದೆ ಎಂದು ಕೇಳುತ್ತೀಯೆ! ಅವರ ಸಂಪತ್ತನ್ನು ನೋಡಿ ಅಸೂಯೆಪಟ್ಟು ಶಕುನಿಯೊಡನೆ ದುರಾಲೋಚನೆಮಾಡಿ, ಸಾಧುಗಳೂ ಕಪಟವನ್ನರಿಯದವರೂ ಆದ ಅವರನ್ನು ಜೂಜಿಗೆ ಎಳೆದು ಮೋಸದಿಂದ ಸೋಲಿಸಿದೆ. ಈ ಘೋರಕಾರ್ಯ ಸಾಲದೆಂದು ಕುಲೀನೆಯೂ ಶೀಲಸಂಪನ್ನೆಯೂ ಪಾಂಡವರ ಪಟ್ಟಮಹಿಷಿಯೂ ಪ್ರಾಣಕ್ಕಿಂತ ಹೆಚ್ಚು ಪ್ರಿಯಳೂ ಆದ ಜ್ಞಾತಿಪತ್ನಿಯನ್ನು ಸಭೆಗೆ ಎಳೆಸಿತಂದು ಅವಮಾನಪಡಿಸಿದೆ. ನೀನು ಕರ್ಣ ದುಃಶಾಸನರೂ ಆಡಿದ ದುರ್ಭಾಷೆಯನ್ನು ಎಲ್ಲರೂ ಬಲ್ಲರು. ಪಾಂಡವರನ್ನೂ ಅವರ ತಾಯಿಯನ್ನೂ ಜೀವಸಹಿತವಾಗಿ ವಾರಣಾವತದಲ್ಲಿ ಸುಟ್ಟುಬಿಡುವುದಕ್ಕೆ ಏರ್ಪಡಿಸಿದೆ. ಅವರನ್ನು ಕೊಲ್ಲುವುದಕ್ಕೆ ಇನ್ನೂ ಏನೇನೋ ತಂತ್ರ ಹೂಡಿದೆ. ಆದರೆ ಅದೊಂದೂ ಕೈಗೂಡಲಿಲ್ಲ. ಹೀಗೆ ಯಾವಾಗಲೂ ಪಾಂಡವರಲ್ಲಿ ದ್ರೋಹದಿಂದ ನಡೆದುಕೊಳ್ಳುತ್ತಿರುವ ನೀನು ಅಪರಾಧಿಯಲ್ಲವೇ? ನಂಟರಲ್ಲಿ ಯಾರು ಹೀಗೆ ನಡೆದುಕೊಳ್ಳುತ್ತಾರೆ? ಶಾಂತಿಯಿಂದ ಇಬ್ಬರಿಗೂ ಸುಖವುಂಟು. ಹಾಗಲ್ಲದೆ ಆಪ್ತವಾಕ್ಯವನ್ನು ಕೇಳದೆಹೋದರೆ ನಿನ್ನ ಸುಖವನ್ನು ನೀಗಿಕೊಂಡು ಅಧರ್ಮಕ್ಕೂ ಅಪಯಶಸ್ಸಿಗೂ ಗುರಿಯಾಗುವೆ!”ಎಂದನು. </span>
</p>
<p>
<span> ದುಃಶಾಸನನು, “ಅಣ್ಣಾ! ಈಗ ನೀನಾಗಿ ಪಾಂಡವರೊಡನೆ ಸಂಧಿಮಾಡಿಕೊಳ್ಳಲೊಪ್ಪದಿದ್ದರೆ, ಅಪ್ಪ, ಅಜ್ಜ, ದ್ರೋಣ, ಮುಂತಾದ ಕೌರವರು ನನ್ನನ್ನೂ ನಿನ್ನನ್ನೂ ಕರ್ಣನನ್ನೂ ಸೆರೆಹಿಡಿದು ಯುಧಿಷ್ಠಿರನಿಗೆ ಒಪ್ಪಿಸಿಬಿಡುತ್ತಾರಂತೆ!” ಎಂದನು. ತಮ್ಮನ ಈ ಮಾತನ್ನು ಕೇಳಿ ದುರ್ಯೋಧನನು ಹೆಬ್ಬಾವಿನಂತೆ ಬುಸುಗುಡುತ್ತ ಎದ್ದು ವಿದುರ ಧೃತರಾಷ್ಟ್ರ ಭೀಷ್ಮ ಕೃಷ್ಣ ಒಬ್ಬರನ್ನೂ ಲಕ್ಷ್ಯಮಾಡದೆ, ಮಾನಮರ್ಯಾದೆ ನೋಡದೆ, ಸಭೆಯನ್ನು ಬಿಟ್ಟು ಹೊರಟುಹೋದನು. ಅವನ ಹಿಂದೆ ಅವನ ತಮ್ಮಂದಿರೂ ಮಂತ್ರಿಗಳೂ ಎದ್ದುಹೋದರು. ಭೀಷ್ಮನು “ಈ ದುರಭಿಮಾನಿಯೂ ದುರಾತ್ಮನೂ ಆದ ರಾಜಕುಮಾರನು ಕ್ರೋಧ ಲೋಭ ಪರವಶನಾಗಿ ಎದ್ದು ಹೋದ; ಅವನ ಹಿಂದೆ ಅವನ ಅನುಯಾಯಿಗಳಾದ ರಾಜರೂ ಮಂತ್ರಿಗಳೂ ಹೋದರು. ಆಗ ಕೃಷ್ಣನು ಕುರುವೃದ್ಧರನ್ನು ಕುರಿತು,”ಇವನನ್ನು ಮೊದಲಿನಿಂದಲೂ ಹೀಗೆ ಬಿಟ್ಟುಕೊಂಡು ಬಂದದ್ದೇ ತಪ್ಪು. ಕಂಸನೂ ಹೀಗೆಯೇ ಇದ್ದ; ಅವನನ್ನು ಅವನ ನೆಂಟರು ತ್ಯಜಿಸಿಬಿಟ್ಟರು. ಎಲ್ಲರ ಹಿತಕ್ಕಾಗಿ ನಾನು ಅವನನ್ನು ಕೊಂದೆ; ಈಗ ಅಂಧಕರೂ ವೃಷ್ಣಿಗಳೂ ಸುಖವಾಗಿದ್ದಾರೆ. ಅದರಂತೆ ನೀವೂ ದುರ್ಯೋಧನನನ್ನು ಬಂಧನದಲ್ಲಿಟ್ಟು ಪಾಂಡವರೊಡನೆ ಸಂಧಿಮಾಡಿಕೊಳ್ಳುವುದಾದರೆ ಕ್ಷತ್ರಿಯ ಕುಲದ ನಾಶವು ತಪ್ಪುತ್ತದೆ!" ಎಂದನು.</span>
</p>
<p>
<span> ಈ ಮಾತನ್ನು ಕೇಳಿ ಧೃತರಾಷ್ಟ್ರನಿಗೆ ಘಾಬರಿಯಾಗಿ ವಿದುರನಿಗೆ ಹೇಳಿ ಗಾಂಧಾರಿಯನ್ನು ಕರೆಸಿದನು. ಅವಳು, ಮಗನನ್ನು ಕರೆಸಿ, ವೈರವನ್ನು ಬಿಟ್ಟು ಪಾಂಡವರೊಡನೆ ಸಂಧಿ ಮಾಡಿಕೊಂಡು ಸುಖವಾಗಿರುವಂತೆ ಅವನಿಗೆ ಬುದ್ಧಿ ಹೇಳಿದಳು. "ಯುದ್ಧವು ಒಳ್ಳೆಯದಲ್ಲ; ಅದರಿಂದ ಧರ್ಮಾರ್ಥ ಸಾಧನೆಯಾಗುವುದಿಲ್ಲ. ಜಯದ ನಂಬಿಕೆಯಿಲ್ಲ; ನೀನು ಭೀಷ್ಮ ದ್ರೋಣರನ್ನು ನೆಚ್ಚಿಕೊಂಡಿದ್ದೀಯೆ; ಅವರು ಅನ್ನದ ಋಣಕ್ಕಾಗಿ ಯುದ್ಧಮಾಡಬಹುದು; ಆದರೆ ಅವರು ಎರಡು ಕಡೆಗೂ ಸರಿ; ಅವರು ಯುಧಿಷ್ಠಿರನನ್ನು ತಿರಸ್ಕರಿಸುವುದಿಲ್ಲ. ನೀನು ಹಿರಿಯರ ಮಾತಿನಂತೆ ರಾಜ್ಯವನ್ನು ಪಾಂಡವರೊಡನೆ ಪಾಲುಮಾಡಿಕೊಂಡು ಶಾಂತಿಯಿಂದ ಆಳಿಕೊಂಡು ಬಾ. ಲೋಭ ಬುದ್ದಿಯಿಂದ ಸಿರಿ ಬರುವುದಿಲ್ಲಪ್ಪ!: ಎಂದಳು. </span>
</p>
<p>
<span> ತಾಯಿಯ ಮಾತೂ ಅವನಿಗೆ ಹಿತವಾಗಲಿಲ್ಲ; ಆದ್ದರಿಂದ ಮುರುತುಕೊಂಡು ಮತ್ತೆ ಸಭೆ ಬಿಟ್ಟು ಹೊರಟುಹೋದನು. ಹೊರಗೆ ತನ್ನ ಮಂತ್ರಿಗಳೊಡನೆ ಆಲೋಚಿಸಿ “ಕೃಷ್ಣನು ನಮ್ಮನ್ನು ಸೆರೆಹಿಡಿಸುವುದಕ್ಕಿಂತ ಮುಂಚೆ ನಾವೇ ಅವನನ್ನು ಕಟ್ಟಿಹಾಕೋಣ; ಅವನು ಸೆರೆಸಿಕ್ಕಿದನೆಂದು ತಿಳಿದಕೂಡಲೆ ಪಾಂಡವರು ಹಲ್ಲು ಕಿತ್ತ ಹಾವಿನಂತೆ ಅಸಮರ್ಥರೂ ನಿರುತ್ಸಾಹಿಗಳೂ ಆಗುತ್ತಾರೆ; ಅವರ ಉದ್ಯಮವೆಲ್ಲಾ ಅಡಗಿಹೋಗುತ್ತದೆ!” ಎಂದು ನಿಶ್ಚಯಮಾಡಿದನು. ಅವರ ಉದ್ದೇಶವನ್ನು ತಿಳಿದುಕೊಂಡು ಸಾತ್ಯಕಿಯು ತನ್ನ ಜೊತೆಯಲ್ಲಿದ್ದ ಕೃತವರ್ಮನನ್ನು ಹೊರಕ್ಕೆ ಕರೆತಂದು, ಸೇನೆಯನ್ನು ಸಜ್ಜುಗೊಳಿಸಿಕೊಂಡು ಬಾಗಿಲಲ್ಲಿಯೇ ಸಿದ್ಧವಾಗಿರುವಂತೆ ಹೇಳಿ, ಒಳಕ್ಕೆ ಬಂದು ಈ ವಿಷಯವನ್ನೆಲ್ಲಾ ಕೃಷ್ಣನಿಗೆ ತಿಳಿಸಿದನು. ಆಮೇಲೆ ಧೃತರಾಷ್ಟ್ರನನ್ನೂ ವಿದುರನನ್ನೂ ಕುರಿತು “ನಿನ್ನ ಮಕ್ಕಳು ಅಧರ್ಮವೂ ನಿಂದ್ಯವೂ ಆದ ಕಾರ್ಯವನ್ನು ಯೋಚಿಸಿದ್ದಾರೆ; ತಮ್ಮ ನೀಚಮನಸ್ಸಿನಲ್ಲಿ ಈ ಕೃಷ್ಣನನ್ನು ಕಟ್ಟಿಹಾಕಬೇಕೆಂದು ಸಂಕಲ್ಪಿಸಿದ್ದಾರೆ; ಆದರೆ ಇದು ಹುಡುಗರು ಬೆಂಕಿಯನ್ನು ಬಟ್ಟೆಯಲ್ಲಿ ಗಂಟುಕಟ್ಟಿಡುವಂತೆಯೇ!” ಎಂದನು. ಆಗ ಕೃಷ್ಣನು ಧೃತರಾಷ್ಟ್ರನನ್ನು ಕುರಿತು, ಮಹಾರಾಜ! ಇವರು ಕೋಪಗೊಂಡು ನನ್ನನ್ನು ಕಟ್ಟಿಹಾಕುತ್ತಾರಂತೆ; ಅವರು ನನ್ನನ್ನು ಕಟ್ಟಲು ಬಂದರೆ ಅವರೇ ನನ್ನನ್ನು ಕಟ್ಟುತ್ತಾರೋ ತಾವೇ ಕಟ್ಟಿಗೆ ಸಿಕ್ಕುತ್ತಾರೋ! ಆದರೆ ನಾನು ತುಚ್ಛವಾದ ಪಾಪ ಕೆಲಸಕ್ಕೆ ಹೋಗುವುದಿಲ್ಲ. ಅವರೇನಾದರೂ ರಾಜ್ಯಲೋಭದಿಂದಲೂ ಸ್ವಾರ್ಥದಿಂದಲೂ ಅಂಥ ಕೆಲಸಮಾಡಿದರೆ ಯುಧಿಷ್ಠಿರನ ಕೆಲಸ ಕೈಗೂಡಿದಂತೆಯೇ! ದುರ್ಯೋಧನನು ತನಗೆ ಇಷ್ಟವಿದ್ದಂತೆ ಮಾಡಲಿ!“ ಎಂದನು. ಆಗ ಧೃತರಾಷ್ಟ್ರನು ವಿದುರನಿಗೆ ಹೇಳಿ ದುರ್ಯೋಧನನನ್ನು ಕರೆಸಿ ”ಅಯ್ಯೋ ಕ್ರೂರ! ಪಾಪಿ! ನೀಚರಾದ ಸ್ನೇಹಿತರೊಡನೆ ಸೇರಿಕೊಂಡು ಅಶಕ್ಯವೂ ಅಕೀರ್ತಿಕರವೂ ಆದ ಕೆಲಸ ಮಾಡಬೇಕೆಂದಿದ್ದೀಯಾ? ನಿನ್ನಂಥ ಮೂಢನೂ ಕುಲಗೇಡಿಯೂ ಇನ್ನಿರಲಾರರು. ಏನು! ಕೃಷ್ಣನನ್ನು ಕಟ್ಟಿಹಾಕಬೇಕೆಂದಿದ್ದೀಯಂತಲ್ಲಾ? ಅವನನ್ನು ಇಂದ್ರಾದಿ ದೇವತೆಗಳೂ ಕಟ್ಟಿಹಾಕಲಾರರು; ಅದು ಗಾಳಿಯನ್ನು ಹಿಡಿಯಲ್ಲಿ ಹಿಡಿದುಕೊಳ್ಳುವ, ಚಂದ್ರನನ್ನು ಕೈಯಿಂದ ಮುಟ್ಟುವ, ಭೂಮಿಯನ್ನು ತಲೆಯಿಂದ ಹೊರುವ ಕೆಲಸದ ಹಾಗೇ!“ ಎಂದನು. ಅವನನ್ನು ಅನುಮೋದಿಸಿ ವಿದುರನು ಮಾತನಾಡಿ ಕೃಷ್ಣನು ಅದುವರೆಗೂ ಮಾಡಿದ್ದ ಸಾಹಸಕಾರ್ಯಗಳನ್ನೆಲ್ಲಾ ಹೇಳಿದನು. ಆಗ ಕೃಷ್ಣನು ದುರ್ಯೋಧನನನ್ನು ಕುರಿತು ”ನಾನು ಒಬ್ಬೊಂಟಿಗನಾಗಿದ್ದೇನೆಂದು ಭಾವಿಸಿ ನನ್ನನ್ನು ಕಟ್ಟೋಣವೆಂದು ಯೋಚಿಸಿದೆಯಾ ಸುಯೋಧನ? ಪಾಂಡವರೂ ಅಂಧಕ ವೃಷ್ಣಿಗಳೂ ಆದಿತ್ಯರೂ ರುದ್ರರೂ ವಸುಗಳೂ ಎಲ್ಲರೂ ಇಲ್ಲಿಯೇ ಇದ್ದಾರೆ!“ ಎಂದು ಒಂದು ಸಾರಿ ಗಟ್ಟಿಯಾಗಿ ನಕ್ಕನು. ಆಗ ಅವನ ಮೈಯಿಂದ ದೇವತೆಗಳು ಹೆಬ್ಬೆರಳು ಗಾತ್ರದ ವಿದ್ಯುತ್​ ಕಿಡಿಗಳಂತೆ ಹೊರಬಂದರು. ಹಣೆಯಲ್ಲಿ ಬ್ರಹ್ಮನೂ ಎದೆಯಲ್ಲಿ ರುದ್ರನೂ ಕಂಡರು. ಭುಜದಲ್ಲಿ ದಿಕ್ಪಾಲಕರೂ ಬಾಯಲ್ಲಿ ಅಗ್ನಿಯೂ, ತೋಳುಗಳಲ್ಲಿ ಆದಿತ್ಯರೂ ಸಾಧ್ಯರೂ ವಸುಗಳೂ ಮರುತ್ತುಗಳೂ ವಿಶ್ವೇದೇವತೆಗಳು ಯಕ್ಷ ಗಂಧರ್ವ ರಾಕ್ಷಸರೂ ಕಂಡರು. ಬೆನ್ನಲ್ಲಿ ಬಲರಾಮಾಜುನರೂ, ಭೀಮ ನಕುಲ ಸಹದೇವರೂ, ಪ್ರದ್ಯುಮ್ನ ಮುಂತಾದ ಅಂಧಕ ವೃಷ್ನಿಗಳೂ ಕಂಡರು. ಅವನ ಮುಂದೆ ಶಂಖ ಚಕ್ರ ಗಧೆ ಶಕ್ತಿ ಶಾರ್ಙ್ಗನಂದಕ ಮುಂತಾದ ಆಯುಧಗಳೂ ಬಂದು ನಿಂತವು. ಕಣ್ಣು ಕಿವಿ ಮೂಗುಗಳಿಂದ ಅಗ್ನಿ ಜ್ವಾಲೆಗಳು ಹೊರಡುತ್ತಿದ್ದವು. ಒಂದೊಂದು ರೋಮಕೂಪವು ಒಂದೊಂದು ಸೂರ್ಯಕಿರಣದಂತೆ ಬೆಳಗುತ್ತಿತ್ತು. ಆ ಘೋರರೂಪವನ್ನು ನೋಡಲಾರದೆ ದ್ರೋಣ ಭೀಷ್ಮ ವಿದುರ ಸಂಜಯರು ಹೊರತು ಮಿಕ್ಕವರೆಲ್ಲರೂ ಕಣ್ಣುಮುಚ್ಚಿಕೊಂಡರು. ಆಗ ಕೃಷ್ಣನು ತನ್ನ ಮೊದಲಿನ ರೂಪವನ್ನು ತಾಳಿ ಕೃತವರ್ಮ ಸಾತ್ಯಕಿಗಳೊಡನೆ ಹೊರಕ್ಕೆ ಹೊರಟನು. ಅವನು ರಥದಲ್ಲಿ ಕುಳಿತುಕೊಳ್ಳಲು. ಧೃತರಾಷ್ಠ್ರನು ಅಲ್ಲಿಗೆ ಬಂದು ”ಜನಾರ್ಧನ! ನನ್ನ ಮಕ್ಕಳ ಮೇಲೆ ನನ್ನ ಅಧಿಕಾರ ಎಷ್ಟರಮಟ್ಟಿಗೆ ನಡೆಯುತ್ತದೆ ಎಂಬುದನ್ನು ನೀನು ನೋಡಿದೆ! ಪಾಂಡವರ ಸಂಬಂಧವಾಗಿ ನನಗೆ ಯಾವ ದುರುದ್ದೇಶವೂ ಇಲ್ಲ. ನಾನು ಪಾಂಡವರೊಡನೆ ಸಂಧಿಗಾಗಿ ಸರ್ವಪ್ರಯತ್ನವನ್ನೂ ಮಾಡುತ್ತಿದ್ದೇನೆಂದು ಕೌರವರೂ ಈ ರಾಜರೂ ಎಲ್ಲರೂ ಬಲ್ಲರು!“ ಎಂದು ಸಮಾಧಾನ ಹೇಳಿದನು. ಕೃಷ್ಣನು ಧೃತರಾಷ್ಟ್ರನನ್ನೂ ಭೀಷ್ಮಾದಿಗಳನ್ನೂ ಕುರಿತು, ”ಕೌರವಸಭೆಯಲ್ಲಿ ಇದುವರೆಗೆ ಏನು ನಡೆಯಿತೆಂಬುದನ್ನು ನೀವೆಲ್ಲರೂ ಕಣ್ಣಾರೆ ಕಂಡಿರಿ. ಆ ಅವಿವೇಕಿ ಮರ್ಯಾದೆ ಮೀರಿ ರೋಷದಿಂದ ಎಷ್ಟು ಸಲ ಸಭೆ ಬಿಟ್ಟು ಎದ್ದೆದ್ದು ಹೋದನೆಂಬುದನ್ನು ನೋಡಿದಿರಿ: ಈ ಧೃತರಾಷ್ಟ್ರನಾದರೆ ತನ್ನ ಕೈ ಏನೂ ನಡೆಯುವುದಿಲ್ಲವೆಂದು ಹೇಳುತ್ತಿದ್ದಾನೆ!" ಎಂದು ಅವರೆಲ್ಲರ ಅಪ್ಪಣೆ ಪಡೆದು, ಎಲ್ಲರೂ ಪಿಳಪಿಳನೆ ನೋಡುತ್ತಿರಲು. ಕುಂತಿಯ ಮನೆಗೆ ಹೊರಟುಹೋದನು. </span>
</p>
<p>
<span> ಅಲ್ಲಿ ಕುಂತಿಗೆ ನಮಸ್ಕಾರಮಾಡಿ, ಕೌರವ ಸಭೆಯಲ್ಲಿ ನಡೆದಿದ್ದನ್ನೆಲ್ಲಾ ತಿಳಿಸಿ “ನಾನು ಹೋಗಿಬರುತ್ತೇನೆ ಅತ್ತೆ! ಭೆಗ ಹೋಗಿ ಪಾಂಡವರನ್ನು ಕಾಣಬೇಕು. ಅವರಿಗೆ ಏನು ಹೇಳಲಿ?” ಎಂದು ಕೇಳಿದನು. ಕುಂತಿಯು, “ಕೇಶವ! ಧರ್ಮರಾಜನಿಗೆ ‘ಕ್ಷತ್ರಿಯ ಧರ್ಮವನ್ನು ಹಿಡಿ; ಈಗ ನೀನು ಹೋಗುತ್ತಿರುವ ದಾರಿ ನಿನ್ನ ತಂದೆ ತಾತಂದಿರೇ ಮುಂತಾದ ರಾಜರ್ಷಿಗಳು ಹೋಗುತ್ತಿದ್ದ ದಾರಿಯಲ್ಲ. ರಾಜಧರ್ಮಾನುಸಾರವಾಗಿ ಯುದ್ಧಮಾಡು! ನಿನ್ನ ಪಿತೃಗಳನ್ನು ಅಧೋಗತಿಗೆ ತಳ್ಳಿ ನೀನೂ ನಿನ್ನ ತಮ್ಮಂದಿರೂ ಕ್ಷೀಣಪುಣ್ಯರಾಗಿ ದುರ್ಗತಿಯನ್ನು ಪಡೆಯಬೇಡಿ! ನಿನ್ನನ್ನು ಹೆತ್ತತಾಯಿ ಒಂದು ತುತ್ತು ಅನ್ನಕ್ಕೆ ಅನ್ಯರ ಕೈ ಕಾಯಬೇಕಾಗಿದೆ. ಕೈಹಿಡಿದ ಹೆಂಡತಿ ಅವಮಾನದಲ್ಲಿ ಕೊರಗಿ ನವೆಯುತ್ತಿದ್ದಾಳೆ ಎಂಬುದು ಜ್ಞಾಪಕದಲ್ಲಿರಲಿ! ಎಂದು ಹೇಳು; ಶತ್ರುವಿಗೆ ಸೋತುಬಂದು ಮಲಗಿಬಿಟ್ಟಿದ್ದ ತನ್ನ ಮಗ ಸಂಜಯನನ್ನು ವಿದುಲೆಯು ಹುರಿಗೊಳಿಸಿ ಯುದ್ಧಮಾಡಿಸಿದ ಉಪಾಖ್ಯಾನವನ್ನು ತಿಳಿಸು. ನಾನು ಕ್ಷೇಮವಾಗಿದ್ದೇನೆಂದು ಹೇಳು. ಹುಡುಗರನ್ನು ಕಾಪಾಡಿಕೋ. ನಿನ್ನ ಪ್ರಯಾಣ ಸುಖವಾಗಲಿ!” ಎಂದಳು. </span>
</p>
<p>
<span> ಅನಂತರ ಕೃಷ್ಣನು ಕುಂತಿಗೆ ನಮಸ್ಕಾರಮಾಡಿ ಸಿಂಹದ ನಡುಗೆಯಿಂದ ನಡೆದುಬರುತ್ತ ತನ್ನನ್ನು ಕಳುಹಿಸಿಕೊಡುವುದಕ್ಕೆ ಬಂದಿದ್ದ ಭೀಷ್ಮಾದಿ ಕೌರವ ಪ್ರಮುಖರನ್ನೆಲ್ಲಾ ಬೀಳ್ಕೊಟ್ಟು ಕರ್ಣನೊಬ್ಬನನ್ನು ಮಾತ್ರ ತನ್ನ ರಥದಲ್ಲಿ ಕೂರಿಸಿಕೊಂಡು ಹೊರಟನು. ಊರಿಂದ ಹೊರಕ್ಕೆ ಹೋದಮೇಲೆ ಅವನನ್ನು ಕುರಿತು, “ಕರ್ಣ! ನೀನು ವೇದ ಪಾರಂಗತರಾದ ಬ್ರಾಹ್ಮಣರನ್ನು ಸೇವಿಸಿ ಅವರಿಂದ ತತ್ವಾರ್ಥವನ್ನು ಕೇಳಿ ತಿಳಿದುಕೊಂಡವನು. ಧರ್ಮಶಾಸ್ತ್ರ ಸೂಕ್ಷ್ಮಗಳನ್ನೆಲ್ಲಾ ಬಲ್ಲವನು. ಆದ್ದರಿಂದ ಕನ್ಯೆಯಲ್ಲಿ ಹುಟ್ಟಿದ ಕಾನೀನ ಸಹೋಢ ಎಂಬ ಪುತ್ರರು ಆಮೇಲೆ ಅವಳನ್ನು ಮದುವೆಯಾದವನಿಗೂ ಶಾಸ್ತ್ರೀಯವಾಗಿ ಮಕ್ಕಳೇ ಎಂಬುದನ್ನು ನೀನು ಬಲ್ಲೆ. ನೀನು ಹಾಗೆ ಕಾನೀನನಾಗಿ ಹುಟ್ಟಿ, ಧರ್ಮದಲ್ಲಿ ಪಾಂಡುವಿನ ಮಗನಾಗಿದ್ದೀಯೆ. ಪಾಂಡವರಿಗೆ ಹಿರಿಯನಾಗಿದ್ದೀಯೆ. ಆದ್ದರಿಂದ ರಾಜ್ಯಾಧಿಕಾರವು ನಿನಗೇ ಬರಬೇಕು. ತಂದೆಯ ಸಂಬಂಧದಿಂದ ಪಾಂಡವರೂ ತಾಯಿಯ ಸಂಬಂಧದಿಂದ ವೃಷ್ಣಿಗಳೂ ನಿನ್ನವರಾದರು. ಆದ್ದರಿಂದ ಈಗ ನನ್ನ ಜೊತೆಯಲ್ಲಿ ಬಂದುಬಿಡು. ಪಾಂಡವರು ನಿನಗೆ ನಮಸ್ಕರಿಸಿ ನಿನ್ನನ್ನು ಅಣ್ಣನೆಂದು ಗೌರವಿಸುತ್ತಾರೆ. ದ್ರೌಪದಿಯ ಮತ್ತು ಸುಭದ್ರೆಯ ಮಕ್ಕಳೂ ಪಾಂಡವರ ಕಡೆಯ ರಾಜರೂ ನಿನ್ನನ್ನು ಸೇವಿಸುತ್ತಾರೆ. ಕಾಲಕ್ರಮದಲ್ಲಿ ದ್ರೌಪದಿಯು ನಿನ್ನನ್ನು ಆರನೆಯ ಗಂಡನೆಂದು ಭಾವಿಸುತ್ತಾಳೆ. ನಾನು ನಿನಗೆ ರಾಜನನ್ನಾಗಿ ಪಟ್ಟಾಭಿಷೇಕ ಮಾಡುತ್ತೇನೆ. ಯುಧಿಷ್ಠಿರನು ಯುವರಾಜನಾಗುತ್ತಾನೆ. ಪಾಂಡವರೂ ಪಾಂಚಾಲರೂ ವೃಷ್ಣಿಗಳೂ ನಾನೂ ನಿನ್ನ ಅನುಯಾಯಿಗಳಾಗುತ್ತೇವೆ. ನಕ್ಷತ್ರ ಮಧ್ಯದ ಚಂದ್ರನಂತೆ ನೀನು ಪಾಂಡವರ ಮಧ್ಯೆ ರಾಜ್ಯವಾಳಿಕೊಂಡಿರು; ಅದರಿಂದ ನಿನ್ನ ತಾಯಿಗೂ ಇಷ್ಟಮಿತ್ರರಿಗೂ ಸಂತೋಷವಾಗುತ್ತದೆ!” ಎಂದು ಹೇಳಿದನು. </span>
</p>
<p>
<span> ಈ ಮೊದಲೇ ಒಂದು ದಿನ ಸೂರ್ಯನು ಕರ್ಣನನ್ನು ಕಂಡು ಅವನು ತನ್ನ ಮಗನೆಂದೂ, ಕುಂತಿಯಲ್ಲಿ ಹುಟ್ಟಿದವನೆಂದೂ, ಅರ್ಜುನನ ಮೇಲಣ ಅಭಿಮಾನದಿಂದ ಇಂದ್ರನು ಬಂದು ಕರ್ಣನ ಕವಚಕುಂಡಲಗಳನ್ನು ಕೇಳುವನೆಂದೂ ಎಚ್ಚರಿಸಿದ್ದನು. ಹೀಗೆ ತನ್ನ ನಿಜವಾದ ತಾಯಿತಂದೆಗಳಾರು ಎಂಬುದು ಆಗಲೇ ಅವನಿಗೆ ಗೊತ್ತಾಗಿದ್ದರಿಂದ ಅವನು “ಹೌದು! ನಾನಾರು ಎಂಬುದನ್ನು ಬಲ್ಲೆ!” ಎಂದು ಉತ್ತರಕೊಟ್ಟು , ಮತ್ತೆ “ಕುಂತಿಯು ನನಗೆ ಅಪಾಯವಾಗುವ ರೀತಿಯಲ್ಲಿ ನನ್ನನ್ನು ತೊರೆದುಬಿಟ್ಟಳು. ಸೂತನಾದ ಅಧಿರಥನು ನನ್ನನ್ನು ಕಂಡು ಪ್ರೀತಿಯಿಂದ ಮನೆಗೆ ಎತ್ತಿಕೊಂಡು ಬಂದು ರಾಧೆಗೆ ಕೊಟ್ಟನು. ನನ್ನನ್ನು ಎತ್ತಿಕೊಂಡ ಕೂಡಲೆ ಅವಳಿಗೆ ವಾತ್ಸಲ್ಯದಿಂದ ಎದೆಯಲ್ಲಿ ಹಾಲು ಚಿಮ್ಮಿತು. ಅವಳು ನನ್ನ ಮಲಮೂತ್ರಗಳನ್ನು ಬಾಚಿದಳು. ಧರ್ಮವನ್ನು ತಿಳಿದವನಾಗಿ ಯಾವಾಗಲೂ ಧರ್ಮಶಾಸ್ತ್ರಗಳನ್ನು ಕೇಳುತ್ತಿರುವ ನನ್ನಂಥವನು ಅವಳಿಗೆ ಪಿಂಡ ಹಾಕಬೇಡವೇ? ಅಧಿರಥನು ನನ್ನನ್ನು ಮಗನಂತೆಯೇ ಕಂಡುಕೊಂಡಿದ್ದಾನೆ; ನಾನು ಅವನ ಪ್ರೇಮವನ್ನು ನೋಡಿ ತಂದೆಯೆಂದೇ ಭಾವಿಸಿಕೊಂಡಿದ್ದೇನೆ. ಆ ಪುತ್ರಪ್ರೇಮವೆಂಬುದು ಎಷ್ಟುದೂರ ಹೋಯಿತೆಂದರೆ ಅವನು ನನಗೆ ಬ್ರಾಹ್ಮಣರಿಂದ ಶಾಸ್ತ್ರೋಕ್ತವಾಗಿ ಜಾತಕರ್ಮ ಮಾಡಿಸಿ ವಸುಷೇಣನೆಂದು ನಾಮಕರಣ ಮಾಡಿಸಿದನು; ಯೌವನ ಬಂದಮೇಲೆ ಮದುವೆ ಮಾಡಿದನು; ಆ ಹೆಂಡಿರಲ್ಲಿ ನನಗೆ ಮಕ್ಕಳು ಮೊಮ್ಮಕ್ಕಳಾಗಿವೆ; ಅವರಲ್ಲಿ ನನಗೆ ಮಮತೆಯುಂಟಾಗಿದೆ. ಹೊನ್ನಿನ ರಾಶಿಗಳನ್ನು ಸುರಿದರೂ, ಸಮಸ್ತಭೂಮಂಡಲವನ್ನೇ ಕೊಟ್ಟರೂ ಸಂತೋಷದಿಂದಾಗಲೀ ಭೀತಿಯಿಂದಾಗಲೀ, ನನಗೆ ಸುಳ್ಳು ಹೇಳುವುದಕ್ಕೆ ಮನಸ್ಸು ಬಾರದು. ಗೋವಿಂದ! ದುರ್ಯೋಧನನ ಆಶ್ರಯ ಪಡೆದು ಈ ಹದಿಮೂರು ವರ್ಷ ನಿಷ್ಕಂಟಕವಾದ ರಾಜ್ಯಸುಖವನ್ನು ಅನುಭವಿಸಿದೆ. ಸೂತರಲ್ಲಿಯೇ ಕೊಟ್ಟುತಂದು ಸಂಬಂಧ ಬೆಳೆದುಹೋಗಿದೆ. ನನ್ನನ್ನು ನಂಬಿಕೊಂಡೇ ದುರ್ಯೊಧನನು ಪಾಂಡವರ ಮೇಲೆ ಯುದ್ಧಹೂಡಿರುವುದು. ದ್ವಂದ್ವಯುದ್ಧದಲ್ಲಿ ನಾನು ಅರ್ಜುನನನ್ನು ಎದುರಿಸಿ ನಿಲ್ಲಬೇಕು. ನಾನು ಹಾಗೆ ಮಾಡದಿದ್ದರೆ ನನಗೂ ಅರ್ಜುನನಿಗೂ ಇಬ್ಬರಿಗೂ ಕೆಟ್ಟಹೆಸರು ಬರುತ್ತದೆ. ನೀನೇನೋ ನನ್ನ ಹಿತಕ್ಕಾಗಿಯೇ ಹೇಳುತ್ತಿದ್ದೀಯೇ. ಪಾಂಡವರೂ ನಿನಗೆ ವಿಧೇಯರಾಗಿ ನೀನು ಹೇಳಿದಂತೆ ನಡೆದುಕೊಳ್ಳುತ್ತಾರೆ ಎಂದು ಇಟ್ಟುಕೊಳ್ಳೋಣ. ನಾನು ಕುಂತಿಯ ಹಿರಿಯಮಗನೆಂದು ತಿಳಿದರೆ ಧರ್ಮರಾಜನು ರಾಜ್ಯವನ್ನು ಒಪ್ಪಿಕೊಳ್ಳುವುದಿಲ್ಲ; ನನಗೆ ಕೊಟ್ಟರೆ ನಾನು ಅದನ್ನು ದುರ್ಯೋಧನನಿಗೆ ಕೊಟ್ಟುಬಿಡುತ್ತೇನೆ. ಆದ್ದರಿಂದ ಧರ್ಮಾತ್ಮನಾದ ಯುಧಿ಼ಷ್ಠಿರನೇ ಸ್ಥಿರವಾಗಿ ದೊರೆಯಾಗಿರಲಿ; ಹಾಗಾದರೆ ಅವನಿಗೆ ನಿನ್ನ ನೇತೃತ್ವ ದೊರೆಯುತ್ತದೆ; ಅರ್ಜುನ ಭೀಮಾದಿಗಳು ಜೊತೆಗೆ ನಿಂತು ಯುದ್ಧಮಾಡುತ್ತಾರೆ. ಮುಂದೆ ದೊಡ್ಡ ಶಸ್ತ್ರಯಜ್ಞ ನಡೆಯುವುದಿದೆ; ಅದನ್ನು ನೀನು ಬಲ್ಲೆ; ದುರ್ಯೋಧನನನ್ನು ಭೀಮಸೇನನು ಕೊಂದಾಗ ಅದು ಮುಗಿಯುತ್ತದೆ. ಧೃತರಾಷ್ಟ್ರನ ಸಂಸಾರಕ್ಕೆ ಸೇರಿದ ಹೆಣ್ಣುಮಕ್ಕಳೂ ಗಾಂಧಾರಿಯೂ ಕಣ್ಣಿರು ಸುರಿಸಿದರೆ ಅದರಿಂದ ಅವಭೃತಸ್ನಾನವಾಗುತ್ತದೆ. ಆದರೆ ಅದರಲ್ಲಿ ಜ್ಞಾನವೃದ್ಧರೂ ವಯೋವೃದ್ಧರೂ ಆದ ಕ್ಷತ್ರಿಯರು ವ್ಯರ್ಥವಾಗಿ ಸಾಯದಿರಲಿ; ಸಮೃದ್ಧವಾಗಿ ಬೆಳೆದು ನಿಂತಿರುವ ಕ್ಷತ್ರಿಯ ಕುಲವು ಪವಿತ್ರವಾದ ಕುರುಕ್ಷೇತ್ರದಲ್ಲಿ ಆಯುಧಗಳಿಂದ ಕಡಿವಡೆದು ಸ್ವರ್ಗವನ್ನು ಸೇರಲಿ; ಅದನ್ನು ನಿನ್ನ ಇಷ್ಟವಿದ್ದಂತೆ ನಡೆಸು; ಯುದ್ಧದಲ್ಲಿ ಅರ್ಜುನನನ್ನು ನನ್ನ ಮುಂದೆ ಬರಿಸು; ಇವೆಲ್ಲವೂ ಗೋಪ್ಯವಾಗಿರಲಿ!” ಎಂದನು.</span>
</p>
<p>
<span> ಕೃಷ್ಣನು ಈ ಮಾತನ್ನು ಕೇಳಿ ಮುಗುಳುನಗುತ್ತ " ಹಾಗಾದರೆ ನಿನಗೆ ರಾಜ್ಯದಮೇಲೆ ಆಸೆಯಿಲ್ಲವೇ ಕರ್ಣ?</span>
</p>
<p>
<span>ನಾನು ಕೊಡಿಸುವ ಭೂಮಿಯನ್ನು ಆಳಲಿಷ್ಟವಿಲ್ಲವೇ? ಹೋಗಲಿ ಬಿಡು; ಪಾಂಡವರಿಗೆ ಜಯವಾಗುವುದರಲ್ಲಿ ಸಂಶಯವಿಲ್ಲ; ನೀನು ಬೇಗ ಅರ್ಜುನನನ್ನು ಎದುರಿಸಿ ಯುದ್ಧಮಾಡುವೆ. ನೀನು ಇಲ್ಲಿಂದ ಹಿಂತಿರುಗಿ ಹೋಗಿ ದ್ರೋಣ ಭೀಷ್ಮ ಕೃಪರಿಗೆ “ಈ ತಿಂಗಳು ಸೌಮ್ಯವಾಗಿದೆ; ಕಾಳುಕಡ್ಡಿ ಸುಲಭವಾಗಿ ಒದಗುತ್ತದೆ. ಗಿಡಮರಗಳು ಹಣ್ಣಿನಿಂದ ತುಂಬಿವೆ. ಕೆಸರಿಲ್ಲ. ನೀರು ಚೆನ್ನಾಗಿದೆ. ಶೀತ ಸೆಖೆಗಳು ಅತಿಯಾಗಿಲ್ಲ; ನೊಣಗಳು ಹೆಚ್ಚಾಗಿಲ್ಲ; ಇಂದಿಗೆ ಏಳನೆಯ ದಿವಸ ಅಮಾವಾಸ್ಯೆಯಾಗುತ್ತದೆ. ಅಂದು ಯುದ್ಧವನ್ನು ಆರಂಭಿಸಬಹುದು’ ಎಂದು ಹೇಳು. ದುರ್ಯೋಧನನ ವಶವರ್ತಿ ಗಳಾದ ರಾಜರೂ ರಾಜಪುತ್ರರೂ ಶಸ್ತ್ರಮರಣವನ್ನು ಪಡೆದು ಸದ್ಗತಿಯನ್ನು ಹೊಂದುತ್ತಾರೆ!” ಎಂದನು. ಕರ್ಣನು, “ಇದನ್ನು ನಾನು ಬಲ್ಲೆ ಕೃಷ್ಣ! ದುರ್ಯೋಧನನಿಗೆ ವಿರುದ್ಧವಾಗಿ ಬೇಕಾದಷ್ಟು ದುಶ್ಶಕುನಗಳೂ ದುಸ್ವಪ್ನಗಳೂ ಆಗುತ್ತಿವೆ. ವೀರವಿನಾಶಕವಾದ ಈ ಮಹಾಯುದ್ಧವನ್ನು ನಾವು ಕಳೆದುಳಿದು ಒಬ್ಬರನ್ನೊಬ್ಬರು ಮತ್ತೆ ನೋಡುತ್ತೇವೆಯೋ ಇಲ್ಲವೋ; ಸ್ವರ್ಗದಲ್ಲಂತೂ ನೋಡುತ್ತೇವೆಯಲ್ಲ!” ಎಂದು ಕೃಷ್ಣನನ್ನು ಆಲಿಂಗಿಸಿಕೊಂಡು ರಥದಿಂದ ಇಳಿದು ತನ್ನ ರಥವನ್ನು ಹತ್ತಿ ಕುಗ್ಗಿದ ಮನಸ್ಸಿನಿಂದ ಊರಿಗೆ ಹಿಂತಿರುಗಿದನು. ಇತ್ತ ಕೃಷ್ಣನೂ ಸಾತ್ಯಕಿಯೂ ವೇಗವಾಗಿ ಹೊರಟರು; ಮತ್ತೆ ಮತ್ತೆ “ಬಿಡು! ಬೇಗ ನಡೆ! ಬೇಗ ನಡೆ!” ಎಂದು ಸಾರಥಿಯನ್ನು ಒತ್ತಾಯಪಡಿಸುತ್ತಿದ್ದರು. </span>
</p>
<p>
<span> ಕೃಷ್ಣನು ಸಂಧಿಮಾಡಿಸಲಾರದೆ ಹೊರಟುಹೋದಮೇಲೆ ಕುಂತಿಯು ಚಿಂತಿಸುತ್ತ “ಅಯ್ಯೋ ಹಾಳುಯುದ್ಧವೇ! ಜ್ಞಾತಿಗಳು ಅನ್ಯಾಯವಾಗಿ ಪರಸ್ಪರ ಹೊಡೆದಾಡಿ ಸಾಯುತ್ತಾರಲ್ಲ! ಜ್ಞಾತಿಗಳನ್ನು ಕೊಂದು ಪಡೆದ ಜಯ ಏನು ಜಯ? ನನಗೆ ಭೀಷ್ಮ ದ್ರೋಣ ಕರ್ಣ ಮುಖ್ಯವಾಗಿ ಈ ಮೂವರಿಂದ ಭಯ. ಭೀಷ್ಮನಿಗೆ ಪಾಂಡವರ ಮೇಲೆ ಪ್ರೀತಿ; ದ್ರೋಣನಿಗೂ ಅವರ ಮೇಲೆ ಶಿಷ್ಯರೆಂದು ಪ್ರೀತಿ; ಅವನು ಅವರ ಮೇಲೆ ಕೈ ಮಾಡಲಾರ. ಸುಮ್ಮನೆ ಕಣ್ಣುಮುಚ್ಚಿಕೊಂಡು ದುರ್ಯೋಧನನ ಬಾಲಹಿಡಿದು ಹೋಗುತ್ತ ಪಾಂಡವರನ್ನು ಸದಾ ದ್ವೇಷಿಸುತ್ತಿರುವ ಈ ಕರ್ಣನೊಬ್ಬನೇ ನನ್ನ ಎದೆಗಿಚ್ಚಾಗಿದ್ದಾನೆ. ಅವನನ್ನು ಕಂಡು ಹೇಗಾದರೂ ಪಾಂಡವರ ಕಡೆ ಒಲಿಸಿಕೊಳ್ಳುವುದಕ್ಕೆ ಪ್ರಯತ್ನಮಾಡಿ ನೋಡುತ್ತೇನೆ” ಎಂದುಕೊಂಡು ಗಂಗಾತೀರಕ್ಕೆ ಬಂದಳು. ಅಲ್ಲಿ ಕರ್ಣನು ಪೂರ್ವಾಭಿಮುಖವಾಗಿ ತೋಳೆತ್ತಿ ನಿಂತುಕೊಂಡು ಜಪ ಮಾಡುತ್ತಿದ್ದನು. ಕಾರ್ಯವಾಸಿಯಾಗಿ ಬಂದಿದ್ದ ಕುಂತಿಯು ಬಿಸಿಲಿನ ತಾಪವನ್ನು ತಡೆಯಲಾರದೆ ಮುಸುಕು ಹಾಕಿಕೊಂಡು ಬಾಡಿದ ಪದ್ಮಮಾಲೆಯಂತೆ, ಜಪ ಮುಗಿಯುವುದನ್ನೇ ಎದುರುನೋಡುತ್ತ ಅವನ ಹಿಂದೆ ಕಾದು ನಿಂತಿದ್ದಳು. ಅಪರಾಹ್ಣ ಬಂದು ಜಪ ಪೂರೈಸಿದ ಮೇಲೆ ಕರ್ಣನು ಹಿಂತಿರುಗಿನೋಡಿ ಕುಂತಿಗೆ ಕೈಮುಗಿದು “ಇಗೋ ರಾಧೆ ಮತ್ತು ಅಧಿರಥನ ಮಗನಾದ ಕರ್ಣನು ನಮಸ್ಕರಿಸುತ್ತಿದ್ದಾನೆ. ಏಕೆ ಬಂದಿದ್ದೀಯೆ ತಾಯಿ? ನನ್ನಿಂದೇನಾಗಬೇಕು?” ಎಂದು ಕೇಳಿದನು.</span>
</p>
<p>
<span> ಕುಂತಿ- ಕರ್ಣ, ನೀನು ಕೌಂತೇಯ; ರಾಧೇಯನಲ್ಲ; ಅಧಿರಥ ನಿನ್ನ ತಂದೆಯಲ್ಲ; ನೀನು ನನ್ನ ಹೊಟ್ಟೆಯಲ್ಲಿ ಕಾನೀನನಾಗಿ ಹುಟ್ಟಿದವನು. ಮಗು! ಈ ಸೂರ್ಯದೇವನು ನಿನ್ನ ತಂದೆ; ನೀನು ನಿನ್ನ ಒಡಹುಟ್ಟಿದವರನ್ನು ಅರಿಯದೆ ಅಜ್ಞಾನದಿಂದ ಕೌರವರನ್ನು ಸೇವಿಸುತ್ತಿದ್ದೀಯೆ. ಅರ್ಜುನನು ಸಂಪಾದಿಸಿ ಈಗ ಕೌರವರು ಅಪಹರಿಸಿರುವ ರಾಜ್ಯ ಸಂಪತ್ತನ್ನು ಅನುಭವಿಸು! ಕರ್ಣಾರ್ಜುನರು ಸೇರಿ ಸ್ನೇಹದಿಂದಿರುವುದನ್ನು ಕೌರವರು ಕಾಣಲಿ! ನೀವಿಬ್ಬರೂ ಸೇರಿದರೆ ಲೋಕದಲ್ಲಿ ನಿಮಗೆ ಅಸಾಧ್ಯವಾದದ್ದು ಯಾವುದು ಇದ್ದೀತು? ತಾಯಿತಂದೆಗಳನ್ನು ಸಂತೋಷಪಡಿಸುವುದು ಮಕ್ಕಳಿಗೆ ಧರ್ಮ!</span>
</p>
<p>
<span> ಕರ್ಣ-ಅಮ್ಮ! ನೀನು ಕ್ಷತ್ರಿಯೆ; ಆದ್ದರಿಂದ ನಿನ್ನ ಮಾತನ್ನು ನಂಬದಿರಲಾರೆ; ನಿನ್ನ ಅಪೇಕ್ಷೆಯಂತೆ ನಡೆಯುವುದೂ ಧರ್ಮವೇ ಆಗಬಹುದು; ನೀನು ನನ್ನನ್ನು ಅನ್ಯಾಯವಾಗಿ ತೊರೆದುಬಿಟ್ಟಿದ್ದರಿಂದ ಕೆಟ್ಟಹೆಸರು ಬರುವಂತಾಯಿತು; ಕ್ಷತ್ರಿಯನಾಗಿ ಹುಟ್ಟಿಯೂ ನನಗೆ ಕ್ಷತ್ರಿಯ ಸಂಸ್ಕಾರ ಲಭಿಸಲಿಲ್ಲ; ಇದಕ್ಕಿಂತ ಹೆಚ್ಚಿನ ಅನ್ಯಾಯವನ್ನು ನನ್ನ ಯಾವ ಶತ್ರು ತಾನೇ ಮಾಡಿಯಾನು? ಅಂತಃಕರಣ ತೋರಿಸಬೇಕಾದ ಕಾಲದಲ್ಲಿ ತೋರಿಸದೆ, ತಾಯಿಯಂತೆ ನಡೆದುಕೊಳ್ಳದೆ, ಈಗ ಸ್ವಾರ್ಥದಿಂದ ಬಂದು ತಾಯಿಯೆಂದು ಹೇಳಿಕೊಳ್ಳುತ್ತೀಯೆ! ಈಗ ನಾನು ಪಾಂಡವರೊಡನೆ ಸೇರಿದರೆ, ಅವರಿಗೆ ಹೆದರಿ ಅವರೊಡನೆ ಹೋಗಿ ಸೇರಿಕೊಂಡೆನೆಂದು ಎಲ್ಲರೂ ಎನ್ನುತ್ತಾರೆ; ಹಿಂದೆ ಅಣ್ಣತಮ್ಮಂದಿರ ಸೊಲ್ಲನ್ನೇ ಎತ್ತದಿದ್ದವನು ಯುದ್ಧಕಾಲದಲ್ಲಿ ಆ ಸಂಬಂಧ ಹೇಳಿದರೆ ಕ್ಷತ್ರಿಯರು ಏನೆಂದಾರು? ಕೌರವರು ನನ್ನ ಇಷ್ಠಾರ್ಥಗಳನ್ನೆಲ್ಲಾ ಸಲ್ಲಿಸಿ, ಗೌರವಿಸಿ ಐಶ್ವರ್ಯದಲ್ಲಿ ಪಾಲುಕೊಟ್ಟು, ನನ್ನನ್ನು ನೋಡಿಕೊಳ್ಳುತ್ತಿರುವಾಗ ನಾನು ಅದನ್ನೆಲ್ಲಾ ನಿಷ್ಫಲಗೊಳಿಸಲೇ? ತನ್ನ ಪ್ರಾಣದಿಂದಲಾದರೂ ಶತ್ರುಗಳನ್ನು ಗೆದ್ದು ಕೊಡುತ್ತಾನೆಂದು ಅವರು ಆಶೆ ಪಟ್ಟುಕೊಂಡಿರುವಾಗ ಅವರ ಆಶೆಯನ್ನು ನಿರಾಶೆಗೊಳಿಸಲೇ? ದುರ್ಯೋಧನನ ಆಶ್ರಿತರಿಗೆ ಈಗ ಹಿಂದುಮುಂದೆ ನೋಡದೆ ಪ್ರಾಣ ಒಪ್ಪಿಸುವ ಕಾಲ. ಅನ್ನವಿಟ್ಟ ಯಜಮಾನನನ್ನು ಸಮಯದಲ್ಲಿ ಕೈಬಿಡುವ ಪಾಪಿಗಳಿಗೆ ಇಹಪರಗಳೆರಡೂ ಇಲ್ಲ. ಆದ್ದರಿಂದ ನಾನು ದುರ್ಯೊಧನನಿಗೋಸ್ಕರವಾಗಿ ನಿನ್ನ ಮಕ್ಕಳ ಮೇಲೆ ನನ್ನ ಶಕ್ತಿಯನ್ನೆಲ್ಲಾ ಪ್ರಯೋಗಿಸಿ ಯುದ್ಧಮಾಡಿಯೇ ಮಾಡುತ್ತೇನೆ. ಆದರೆ ನೀನು ಬಂದ ಕೆಲಸ ವ್ಯರ್ಥವಾಗಬಾರದು; ಆದ್ದರಿಂದ ನಿನ್ನ ಮಕ್ಕಳೆಲ್ಲರೂ ವಧ್ಯರೇ ಆದರೂ, ಯುಧಿಷ್ಠಿರ ಭೀಮ ನಕುಲ ಸಹದೇವರನ್ನು ನಾನು ಕೊಲ್ಲುವುದಿಲ್ಲ. ಅರ್ಜುನನೊಡನೆ ನನಗೆ ಯುದ್ಧ ಬಿದ್ದೇ ಬೀಳುತ್ತದೆ; ಆಗ ನಾನು ಅವನನ್ನು ಕೊಂದರೆ ನನ್ನ ಉದ್ದೇಶ ನೆರವೇರಿತು; ಅವನೇ ನನ್ನನ್ನು ಕೊಂದರೆ ಕೀರ್ತಿ ಬಂತು.! ಅಂತೂ ನಿನಗೆ ಇರುವ ಐದು ಜನ ಮಕ್ಕಳೇನೂ ಕಡಿಮೆಯಾಗುವುದಿಲ್ಲ!</span>
</p>
<p>
<span> ಕರ್ಣನ ಈ ಖಂಡಿತವಾದ ಮಾತನ್ನು ಕೇಳಿ ಕುಂತಿಯು ದುಃಖದಿಂದ ಕಂಪಿಸುತ್ತ ಸ್ಥಿರನಾಗಿ ನಿಂತಿದ್ದ ಮಗನನ್ನು ತಬ್ಬಿಕೊಂಡು “ಕರ್ಣ! ಹಾಗೆಯೇ ಆಗಲಿ; ಅಂತು ಕೌರವರು ಕ್ಷಯ ಹೊಂದುತ್ತಾರೆ. ಏನು ಮಾಡುವುದು? ದೈವ ಬಲವಾದದ್ದು! ನೀನು ನಿನ್ನ ನಾಲ್ಕು ಜನ ಸಹೋದರರಿಗೆ ಅಭಯ ಕೊಟ್ಟಿರುವುದನ್ನು ಯುದ್ಧಕಾಲದಲ್ಲಿ ಮರೆಯದಿರು! ನಿನಗೆ ಶುಭವಾಗಲಿ!” ಎಂದಳು. ಕರ್ಣನು ಅವಳಿಗೆ ನಮಸ್ಕರಿಸಿದನು. ಇಬ್ಬರೂ ಅವರವರ ದಾರಿ ಹಿಡಿದು ಹೋದರು. </span>
</p>
<p>
<span> ಅತ್ತ ಕೃಷ್ಣನು ಉಪಪ್ಲವ್ಯನಗರಕ್ಕೆ ಹೋಗಿ ಪಾಂಡವರನ್ನು ಕಂಡು ಹಸ್ತಿನಗರದಲ್ಲಿ ನಡೆದ ಸಂಗತಿಗಳನ್ನೆಲ್ಲಾ ವಿವರವಾಗಿ ತಿಳಿಸಿ ಕೊನೆಗೆ “ಭೀಷ್ಮ ದ್ರೋಣ ವಿದುರ ಗಾಂಧಾರಿ ಧೃತರಾಷ್ಟ್ರ ಇವರು ಯಾರುಯಾರು ಎಷ್ಟೆಷ್ಟು ಹೇಳಿದರೂ ಆ ಮೂರ್ಖ ದಾರಿಗೆ ಬರಲಿಲ್ಲ, ಕೋಪದಿಂದ ಕಣ್ಣು ಕೆಂಪಗೆ ಮಾಡಿಕೊಂಡು ಸಭೆ ಬಿಟ್ಟು ಎದ್ದು ಹೋದ; ಅವನ ಹಿಂದೆ ಅವನ ಆಶ್ರಿತರಾಜರೂ ಎದ್ದು ಹೋದರು. ಅವರೆಲ್ಲರಿಗೂ ಅವನು ‘ಕುರುಕ್ಷೇತ್ರಕ್ಕೆ ಹೊರಡಿ! ಇಂದು ಪುಷ್ಯ ನಕ್ಷತ್ರ!” ಎಂದು ಆಜ್ಞೆಮಾಡಿದನು. ಅವರು ಭೀಷನನ್ನು ಸೇನ್ಯಾಧಿಪತಿಯಾಗಿ ಮಾಡಿಕೊಂಡು ಹೊರಟರು. ಹನ್ನೊಂದು ಅಕ್ಷೌಹಿಣೀ ಸೈನ್ಯ ಸೇರಿದೆ. ಆದ್ದರಿಂದ ನೀನು ಪ್ರಕೃತದಲ್ಲಿ ಮಾಡಬೇಕಾದದ್ದೇನೋ ಅದನ್ನು ಮಾಡು. ನಾನೂ ಮೊದಮೊದಲು ಸ್ನೇಹವಾದರೆ ಆಗಲಿ ಎಂದು ಸಾಮಮಾರ್ಗದಲ್ಲಿಯೇ ಹೋದೆ; ಅದು ಪ್ರಯೋಜನಕ್ಕೆ ಬರದಿರಲು ಭೇದೋಪಾಯವನ್ನು ಹೂಡಿದೆ. ಅಮಾನುಷವೂ ಅದ್ಭುತವೂ ಘೋರವೂ ಆದ ಕಾರ್ಯಗಳನ್ನು ತೋರಿಸಿದೆ; ದುರ್ಯೋಧನನನ್ನು ಹುಲ್ಲಿಗೆ ಎಣೆಯಾಗಿ ಮೇಲಿಂದ ಮೇಲೆ ಬೆದರಿಸಿ, ಮತ್ತೆ ಸಾಮಕ್ಕೆ ತಿರುಗಿ ‘ದುರ್ಯೋಧನ! ಪಾಂಡವರು, ಧೃತರಾಷ್ಟ್ರ ಭೀಷ್ಮ ವಿದುರ ಇವರು ಹೇಳಿದ ಹಾಗೆ ಕೇಳಿಕೊಂಡಿರುತ್ತಾರೆ. ರಾಜ್ಯವೆಲ್ಲಾ ನಿನ್ನದೇ ಆಗಿರಲಿ; ಐದು ಗ್ರಾಮಗಳನ್ನು ಮಾತ್ರ ಅವರಿಗೆ ಕೊಡು; ಹೇಗಿದ್ದರೂ ನಿನ್ನ ತಂದೆ ಅವರನ್ನು ಕಾಪಾಡಬೇಕು!“ ಎಂದು ಹೇಳಿದೆ. ಅಷ್ಟಾದರೂ ಆ ದುಷ್ಟ ತನ್ನ ಮಾತನ್ನು ತಾನು ಬಿಡಲಿಲ್ಲ. ಅವನಿಗೆ ನಾಲ್ಕನೆಯ ಉಪಾಯವಾದ ದಂಡವಲ್ಲದೆ ಮತ್ತಾವ ಮಾರ್ಗವೂ ಇಲ್ಲ. ಅವನ ಕಡೆಯ ರಾಜರೂ ಸಾಯುವುದಕ್ಕಾಗಿ ಕುರುಕ್ಷೇತ್ರಕ್ಕೆ ತೆರಳಿದ್ದಾರೆ. ಅವರು ಯುದ್ಧವಿಲ್ಲದೆ ರಾಜ್ಯವನ್ನು ಕೊಡುವುದಿಲ್ಲ; ಅವರಿಗೆ ಮೃತ್ಯು ಹತ್ತಿರಕ್ಕೆ ಬಂದಿದೆ!” ಎಂದನು. </span>
</p>
<p>
<span> ಯುದ್ಧ ನಿಶ್ಚಿತವಾಯಿತು; ಅದನ್ನು ನಿರೀಕ್ಷಿಸಿಕೊಂಡು ಹಿಂದಿನಿಂದಲೂ ಸಿದ್ಧತೆಗಳಾಗುತ್ತಿದ್ದವು. ಈಗ ಸೇನಾಪತಿಗಳನ್ನು ನಿಯಮಿಸಿ ಅವರ ನೇತೃತ್ವದಲ್ಲಿ ಸೈನ್ಯ ಹೊರಡುವುದು ಒಂದು ಉಳಿದಿತ್ತು. ಆದ್ದರಿಂದ ಪಾಂಡವರಲ್ಲಿದ್ದ ಏಳು ಅಕ್ಷೌಹಿಣೀ ಸೇನೆಗೆ, ಒಂದೊಂದು ಅಕ್ಚೌಹಿಣಿಗೆ ಒಬ್ಬರಂತೆ, ದ್ರುಪದ,ವಿರಾಟ ,ಶಿನಿ,ದೃಷ್ಟದ್ಯುಮ್ನ, ದೃಷ್ಟಕೇತು, ಶಿಖಂಡಿ, ಮಗಧೇಶನಾದ ಸಹದೇವ ಇವರು ಅಕ್ಷೌಹಿಣಿಪತಿಗಳಾದರು. ಧೃಷ್ಟದ್ಯುಮ್ನನು ಪ್ರಧಾನ ಸೇನಾಪತಿಯಾದನು. ಸೇನೆಯ ಸಂಭ್ರಮವೋ ಸಂಭ್ರಮ! ಯೋಧರ ಓಡಾಟ, ಆನೆ ಕುದುರೆಗಳ ಕೂಗಾಟ, ರಥಚಕ್ರಗಳ ಚೀತ್ಕಾರ, ಶಂಖ ದುಂದುಭಿಗಳ ನಿರ್ಘೋಷ, ಇವುಗಳಿಂದ ತುಂಬಿ ಗಂಗಾಪ್ರವಾಹದಂತೆ ಸೇನಾವಾಹಿನಿ ಹೊರಟುಬಿಟ್ಟಿತು. ಅದರಲ್ಲಿ ಸಾಮಾನಿನ ಬಂಡಿಗಳು, ಅಂಗಡಿಗಳು, ಗುಡಾರಗಳು, ಯಂತ್ರಗಳು, ಆಯುಧಗಳು, ವೈದ್ಯರು, ಚಿಕಿತ್ಸಕರು, ಪರಿಚಾರಕರು ಎಲ್ಲರೂ ಇದ್ದರು. ಹೀಗೆ ಸೇನೆಯು ಪಾಂಡವ ವೀರರೊಡನೆ ಕುರುಕ್ಷೇತ್ರವನ್ನು ಸೇರಲು ಅಲ್ಲಿ ಅವರ ಶಂಖ ಧ್ವನಿಯೂ ಸಿಂಹನಾದವೂ ಭೇರೀನಿನಾದವೂ ಭೂಮ್ಯಾಕಾಶಗಳನ್ನು ತುಂಬಿ ಮಾರ್ದನಿಗೊಡಲಾರಂಭಿಸಿದವು. ಮಟ್ಟಸವಾಗಿಯೂ ನಯವಾಗಿಯೂ ಮನೋಹರವಾಗಿಯೂ ಕಾಳುಕಡ್ಡಿಗಳಿಂದ ಸಮೃದ್ಧವಾಗಿಯೂ ಇರುವ ಪ್ರದೇಶವನ್ನು ನೋಡಿ ಅಲ್ಲಿ ಸೇನೆ ಇಳಿಯಿತು. ಆಮೇಲೆ ದೃಷ್ಟದ್ಯುಮ್ನನೂ ಸಾತ್ಯಕಿಯೂ ಸ್ಥಳಪರಿಶೀಲನೆಮಾಡಿ ಹಿರಣ್ವತಿ ಎಂಬ ನದಿಯ ತೀರದಲ್ಲಿ, ಕಲ್ಲು ಕೆಸರು ಇಲ್ಲದ ಕಡೆ, ಸುತ್ತಲೂ ಕಂದಕವನ್ನು ಮಾಡಿಸಿ ಮಧ್ಯೆ ಶಿಬಿರಗಳನ್ನೇರ್ಪಡಿಸಿದರು. ಅಲ್ಲಿ ನೂರಾರು ಶಿಲ್ಪಿಗಳೂ ವೈದ್ಯರೂ ಇದ್ದರು. ಅವರಿಗೆ ಬೇಕಾದ ಸಾಮಗ್ರಿಗಳೂ, ಆಯುಧಗಳೂ, ತಿಂಡಿತೀರ್ಥಗಳೂ ಸಮೃದ್ಧವಾಗಿದ್ದವು. ಆನೆಗಳೂ ಲೋಹಕವಚವನ್ನು ಧರಿಸಿ ಬೆಟ್ಟಗಳಂತೆ ಕಾವಲಾಗಿದ್ದವು. </span>
</p>
<p>
<span> ಅತ್ತ ಕಡೆ ದುರ್ಯೋಧನನ ಸೇನೆಯಲ್ಲಿ ಕೃಪ, ದ್ರೋಣ, ಶಲ್ಯ, ಜಯದ್ರಥ, ಸುದಕ್ಷಿಣ, ಕೃತವರ್ಮ, ಅಶ್ವತ್ಥಾಮ ಕರ್ಣ, ಭೂರಿಶ್ರವ, ಶಕುನಿ, ಬಾಹ್ಲೀಕ ಈ ಹನ್ನೊಂದು ಮಂದಿಯೂ ಅಕ್ಷೌಹಿಣೀ ಪತಿಗಳಾದರು; ಭೀಷ್ಮನು ಪ್ರಧಾನ ಸೇನಾನಾಯಕನಾದನು. ಅವರ ಸೇನೆ ಸಕಲ ಸನ್ನಾಹಗಳೊಡನೆ ಹೊರಟು ಕುರುಕ್ಷೇತ್ರದ ಪಶ್ಚಿಮಭಾಗದಲ್ಲಿ ನಿಂತಿತು. </span>
</p>
<p>
<span> ಭೀಷ್ಮನು ಸೇನಾಧಿಪತ್ಯವನ್ನು ಪಡೆದು ಕೂಡಲೆ ದೇವಸೇನಾಧಿಪತಿಯಾದ ಕುಮಾರಸ್ವಾಮಿಗೆ ನಮಸ್ಕರಿಸಿ ದುರ್ಯೋಧನನನ್ನು ಪ್ರೋತ್ಸಾಹಗೊಳಿಸುತ್ತ “ಮಹಾರಾಜ! ನಾನು ಈ ಸೇನಾಪತಿತ್ವವನ್ನು ಅಂಗೀಕರಿಸಿದ್ದೇನೆ; ನಾನು ನಮ್ಮಲ್ಲಿ ಸಂಬಳಕ್ಕಿರುವ ಯೋಧರಿಂದಲೂ ಸಂಬಳವಿಲ್ಲದೆ ಸಹಾಯಕ್ಕಾಗಿ ಬಂದಿರುವ ಯೋಧರಿಂದಲೂ ತಕ್ಕ ರೀತಿಯಲ್ಲಿ ಕೆಲಸ ತೆಗೆದುಕೊಂಡು, ಪಾಂಡವರೂ ಬೆರಗಾಗುವಂತೆ ವ್ಯೂಹಗಳನ್ನು ರಚಿಸಿ ನಿನ್ನ ಸೈನ್ಯವನ್ನು ರಕ್ಷಿಸಿಕೊಂಡು, ಮನಸ್ಸಿಟ್ಟು ಯುದ್ದಮಾಡುತ್ತೇನೆ. ನೀನು ಕಳವಳ ಪಡಬೇಡ!” ಎಂದು ಧೈರ್ಯ ಹೇಳಿದನು. ದುರ್ಯೋಧನನು “ತಾತ! ನಾನು ಸ್ವಭಾವಸಿದ್ಧವಾಗಿಯೇ ದೇವಾಸುರರಿಗೂ ಹೆದರುವವನಲ್ಲ; ಅಂಥದರಲ್ಲಿ ನೀನು ಸೇನಾಧಿಪತಿಯಾಗಿ, ನಿನ್ನ ಜೊತೆಗೆ ಯುದ್ಧಾಭಿಮಾನಿಯಾದ ದ್ರೋಣನೂ ಇರುವಾಗ ಹೇಳಬೇಕಾದದ್ದೇನು? ನಿಮ್ಮಂಥ ಪುರುಷಶ್ರೇಷ್ಠರಿರುವಾಗ ನನಗೆ ಜಯ ದುರ್ಲಭವಲ್ಲ. ಈಗ ನಮ್ಮಲ್ಲಿಯೂ ಶತ್ರುಗಳಲ್ಲಿಯೂ ಇರುವ ರಥಿಕರೂ ಅತಿರಥಿಕರೂ ಯಾರು ಯಾರು ಹೇಳುತ್ತೀಯಾ? ನೀನಾದರೆ ಅದನ್ನು ಚೆನ್ನಾಗಿ ಬಲ್ಲೆ. ನನಗೆ ತಿಳಿದುಕೊಳ್ಳಬೇಕೆಂದು ಆಸೆಯಾಗಿದೆ!” ಎಂದನು. ಆಗ ಭೀಷ್ಮನು ಅವರ ಹೆಸರುಗಳನ್ನೆಲ್ಲಾ ಹೇಳಿದನು. ಕರ್ಣನು ಅವನ ಪಟ್ಟಿಯಲ್ಲಿ ಬರಲಿಲ್ಲ. ಅವನ ವಿಚಾರವನ್ನೆತ್ತಿ “ರಣಲಂಪಟನೂ, ನಿನ್ನ ಪ್ರಿಯ ಸ್ನೇಹಿತನೂ ಆಪ್ತಮಂತ್ರಿಯೂ ಪಾಂಡವರೊಡನೆ ನಿನ್ನನ್ನು ಯುದ್ದಕ್ಕೆ ಪ್ರೇರಿಸುವವನೂ ದುರಭಿಮಾನಿಯೂ ನೀಚನೂ ಆದ ಈ ಕರ್ಣನು ಪೂರ್ಣರಥನಲ್ಲ; ಅತಿರಥನಂತೂ ಅಲ್ಲವೇ ಅಲ್ಲ. ಸಹಜವಾದ ಕವಚಕುಂಡಲಗಳನ್ನು ಕಳೆದುಕೊಂಡು, ಪರಶುರಾಮನ ಶಾಪದಿಂದ ಆಯುಧಗಳ ಬಲವನ್ನೂ ಕಳೆದುಕೊಂಡು ದುರ್ಬಲನೂ ಅಸಹಾಯನೂ ಆಗಿರುವುದರಿಂದ ಅವನು ಅರ್ಧರಥನೆಂದೇ ನನ್ನ ಅಭಿಪ್ರಾಯ. ಇವನು ಅರ್ಜುನನ ಮುಂದೆ ನಿಂತರೆ, ಜೀವಸಹಿತವಾಗಿ ಹಿಂತಿರುಗುವುದಿಲ್ಲ!” ಎಂದನು. ದ್ರೋಣನು ಅದನ್ನು ಅನುಮೋದಿಸುತ್ತ :ಹೌದು ಹೌದು! ಇವನು ಮಹಾ ಗರ್ವಿ; ಯುದ್ಧದಲ್ಲಿ ಮಾತ್ರ ಹಿಮ್ಮೆಟ್ಟುತ್ತಾನೆ; ಯಾರೆಂದರೆ ಅವರಲ್ಲಿ ಕನಿಕರ ತೋರುತ್ತಾನೆ; ಅದನ್ನೇ ಪ್ರಮಾದ ಮಾಡಿಕೊಳ್ಳುತ್ತಾನೆ; ಆದ್ದರಿಂದ ಅವನು ಅರ್ಧರಥನೆಂದೇ ನನಗೂ ಅನ್ನಿಸುತ್ತದೆ!“ ಎಂದನು. ಈ ಮಾತುಗಳನ್ನು ಕೇಳಿ ಕರ್ಣನು ಕೋಪದಿಂದ ಕಣ್ಣುಕಣ್ಣು ಬಿಡುತ್ತ ”ಪಿತಾಮಹ! ನಿನ್ನ ಮನಸ್ಸಿಗೆ ತೋರಿದ ಹಾಗೆಲ್ಲ ಮಾತನಾಡಿ ವಾಗ್ಬಾಣಗಳಿಂದ ನನ್ನನ್ನು ಖಂಡಿಸುತ್ತಿದ್ದೀಯೇ: ನಿರ್ದೋಷಿಯಾದರೂ ನನ್ನನ್ನು ದ್ವೇಷದಿಂದ ಹೀಗೆಯೇ ಪದೇಪದೇ ದೂಷಿಸುತ್ತಿದ್ದೀಯೆ. ದುರ್ಯೋಧನನಿಗೋಸ್ಕರವಾಗಿ ಅದೆಲ್ಲವನ್ನೂ ಸಹಿಸಿಕೊಂಡು ಬಂದಿದ್ದೇನೆ. ನೀನು ನನ್ನನ್ನು ಕೈಲಾಗದವನೆಂದೂ ಕುತ್ಸಿತನೆಂದೂ ಭಾವಿಸುತ್ತೀಯೆ; ನಾನೂ ನಿನ್ನನ್ನು ಅರ್ಧರಥನೆಂದೇ ಭಾವಿಸುತ್ತೇನೆ. ನಿನ್ನಂತೆ ಹೀಗೆ ಗುಣನಿರ್ದೇಶಮಾಡಿ ಸರಿಸಮರಾದ ರಾಜಶ್ರೇಷ್ಠರ ಮುಂದೆ ತೇಜೋವಧೆಮಾಡಿ, ಮತ್ತೆ ಯಾವನು ಯುದ್ಧಕಾಲದಲ್ಲಿ ಭೇದವನ್ನು ತಂದು ಒಡ್ಡಿಯಾನು? ಕ್ಷತ್ರಿಯನ ಮಹಾರಥತ್ವವು ವಯಸ್ಸು, ನರೆಗೂದಲು, ಐಶ್ವರ್ಯ, ಬಾಂಧವರು, ಇವುಗಳ ಮೇಲೆ ಹೋಗುವುದಿಲ್ಲ. ಕ್ಷತ್ರಿಯನು ಬಲದಿಂದಲೂ ಬ್ರಾಹ್ಮಣನು ಮಂತ್ರದಿಂದಲೂ ವೈಶ್ಯನು ಧನದಿಂದಲೂ ಶೂದ್ರನು ವಯಸ್ಸಿನಿಂದಲೂ ಹಿರಿಯನಾಗುತ್ತಾನೆ. ರಾಗ ದ್ವೇಷಗಳಿಂದ ಕೂಡಿ, ತಿಳುವಳಿಕೆಯಿಲ್ಲದೆ ನಾನೇ ಬಲ್ಲವನೆಂಬ ಸ್ವಾಭಿಮಾನದಿಂದ, ಮನಸ್ಸು ಬಂದಂತೆ ನೀನು ರಥಿಕರನ್ನೂ ಅತಿರಥರನ್ನೂ ನಿರ್ದೇಶಮಾಡಿದ್ದೀಯೆ. ದುರ್ಯೋಧನ! ಚೆನ್ನಾಗಿ ಪರಿಶೀಲನೆ ಮಾಡು. ನಿನಗೆ ಕೇಡನ್ನು ತರುವ ದುಷ್ಟಸ್ವಭಾವದ ಈ ಭೀಷ್ಮನನ್ನು ತೊರೆದುಬಿಡು. ಸೇನೆ ಒಡೆದುಹೋದರೆ ಮತ್ತೆ ಅದನ್ನು ಐಕಮತ್ಯಗೊಳಿಸುವುದು ಕಷ್ಟ. ಎದುರೆದುರಿಗೇ ಇವನು ನಮ್ಮ ಮುಖದ ನೀರಿಳಿಸುತ್ತಿದ್ದಾನೆ. ರಥಿಕ ವಿಜ್ಞಾನವೆಲ್ಲಿ, ಈ ಅಲ್ಪ ತಿಳುವಳಿಕೆಯ ಭೀಷ್ಮನೆಲ್ಲಿ! ಪಾಂಡವರ ಸೇನೆಯನ್ನು ನಾನು ತಡೆದು ನಿಲ್ಲಿಸುತ್ತೇನೆ; ನನ್ನ ಬಾಣದ ಏಟಿನಿಂದ ಪಾಂಡವರೂ ಪಾಂಚಾಲರೂ ಹುಲಿಯನ್ನು ಕಂಡ ದನಗಳಂತೆ ಹತ್ತೂ ದಿಕ್ಕುಗಳಿಗೆ ಹಾರಿಹೋಗುತ್ತಾರೆ. ಆ ಯುದ್ಧದ ಅವಾಂತರ ಅದಕ್ಕೆ ಬೇಕಾದ ಮಂತ್ರಾಲೋಚನೆ ವಿವೇಚನೆ ಇವುಗಳೆಲ್ಲಿ? ಈ ಮುಪ್ಪಡಿಸಿ ಅರಳುಮರುಳಾದ ಭೀಷ್ಮನೆಲ್ಲಿ? ಇವನು ಜಗತ್ತಿನ ಮೇಲೆಯೇ ಹುರುಡು ಮಾಡುತ್ತ ತನ್ನನ್ನು ಬಿಟ್ಟರೆ ಸರಿಯಿಲ್ಲ ಎಂದು ತಿಳಿದುಕೊಂಡಿದ್ದಾನೆ! ಮುದುಕರ ಮಾತನ್ನು ಆಲಿಸಬೇಕು ಎಂದು ಶಾಸ್ತ್ರ ಹೇಳುತ್ತದೆ. ನಿಜ! ಆದರೆ ತುಂಬ ಮುದುಕರಾದವರ ಮಾತನ್ನಲ್ಲ; ಅವರು ಮತ್ತೆ ಬಾಲ್ಯಾವಸ್ಥೆಗೆ ಬಂದವರು! ನಾನೊಬ್ಬನೇ ಯುದ್ಧದಲ್ಲಿ ಪಾಂಡವರನ್ನೆಲ್ಲಾ ಕೊಲ್ಲುತ್ತೇನೆ; ಇದಕ್ಕೆ ಸಂಶಯವಿಲ್ಲ; ಆದರೆ ಅದಕ್ಕೆ ಕೀರ್ತಿ ಮಾತ್ರ ಭೀಷ್ಮನಿಗೆ ಹೋಗುತ್ತದೆ. ಏಕೆಂದರೆ ನೀನು ಅವನನ್ನು ಸೇನಾಪತಿಯಾಗಿ ಮಾಡಿ ಕೂಡಿಸಿದ್ದೀಯೆ: ಏನೇನು ಮಾಡಿದರೂ ಕೀರ್ತಿ ಬರುವುದು ಸೇನಾಪತಿಗೇ,, ಯೋಧನಿಗಲ್ಲ. ಆದ್ದರಿಂದ ನಾನು ಈ ಗಾಂಗೇಯನು ಬದುಕಿರುವವರೆವಿಗೂ, ಏನೇ ಆಗಲಿ, ಯುದ್ಧ ಮಾಡುವವನಲ್ಲ! ಭೀಷ್ಮನು ಹತನಾದಮೇಲೆ ಎಲ್ಲಾ ಮಹಾರಥರೊಡನೆಯೂ ಯುದ್ಧಮಾಡುತ್ತೇನೆ!" ಎಂದು ಚಾವಟಿಯಿಂದ ಹೊಡೆದಂತೆ ಮಾತನಾಡಿದನು.</span>
</p>
<p>
<span> ಭೀಷ್ಮನು ಆಗ ಕರ್ಣನನ್ನು ನೋಡುತ್ತ “ಎಷ್ಟೋ ವರ್ಷ ಹಿಂದಿನಿಂದ ಈ ಯುದ್ದ ಪ್ರಾಪ್ತವಾಗುತ್ತದೆಂದೂ ದುರ್ಯೋಧನನ ಕಡೆಯಲ್ಲಿ ನಾನು ಈ ಸೇನಾಧಿಪತ್ಯದ ಮಹಾಭಾರವನ್ನು ಹೊರಬೇಕಾಗುವುದೆಂದೂ ನಿರೀಕ್ಷೆ ಇದ್ದೇ ಇತ್ತು. ಅದರಂತೆ ಅದು ಈಗ ಒದಗಿಯೇ ಒದಗಿದೆ. ಈಗ ಒಡಕು ಹುಟ್ಟಿಸಬಾರದೆಂದು ನಾನು ಸುಮ್ಮನಿರುವುದರಿಂದ ಬದುಕಿದ್ದೀಯೆ; ನಾನು ಮುದುಕನಾದರೂ ಯುದ್ದದಲ್ಲಿ ಪರಾಕ್ರಮ ತೋರಿಸಿ ಮಗುವಾದ ನಿನ್ನ ಯುದ್ಧದಾಹವನ್ನು ಇಂಗಿಸಬಲ್ಲೆ. ಪರಶುರಾಮನಂಥವನ ಮೇಲೇ ಮಹಾಸ್ತ್ರಗಳಿಂದ ಹೊಡೆದಾಡಿದೆ; ನನಗೆ ಏನೂ ಆಯಾಸವಾಗಲಿಲ್ಲ; ಇನ್ನು ನೀನು ಏನು ಮಾಡಬಲ್ಲೆ; ಶಿಷ್ಠರು ತಮ್ಮ ಬಲವನ್ನು ತಾವೇ ಹೇಳಿಕೊಳ್ಳಬಾರದು. ಆದರೆ ನೀಚನೂ ಕುಲಗೇಡಿಯೂ ಆದ ನಿನ್ನ ಮಾತನ್ನು ಕೇಳಿ ಹೊಟ್ಟೆಯಲ್ಲಿ ಸಂಕಟವಾಗಿ ಇದನ್ನು ಹೇಳುತ್ತಿದ್ಧೇನೆ; ಕಾಶಿರಾಜನು ಸ್ವಯಂವರ ನಡೆಸಿದಾಗ ಅಲ್ಲಿ ಸೇರಿದ್ದ ಕ್ಷತ್ರಿಯರಾಜರನ್ನೆಲ್ಲ ನಾನೊಬ್ಬನೇ ಗೆದ್ದು ಅವನ ಹೆಣ್ಣುಮಕ್ಕಳನ್ನು ಕರೆದುಕೊಂಡು ಹೋದೆ. ಅಂಥ ಸಾವಿರಾರು ರಾಜರನ್ನು ಅವರ ಸೈನ್ಯವನ್ನೂ ಯುದ್ಧರಂಗದಲ್ಲಿ ಎಷ್ಟೋಸಾರಿ ನಾನೊಬ್ಬನೇ ಹೊಡೆದು ಓಡಿಸಿದ್ದೇನೆ. ವೈರಬುದ್ಧಿಯುಳ್ಳ ನೀನು ಕೌರವರಲ್ಲಿ ಈ ಮಹಾ ಅನರ್ಥವನ್ನು ತಂದು ಒಡ್ಡಿದ್ದೀಯೆ; ಯುದ್ಧ ಒದಗಿದೆ; ಅದರಲ್ಲಿ ನಿನ್ನ ಗಂಡನುತನವನ್ನು ತೋರಿಸು. ನೀನು ಹುರುಡಿಸುವ ಅರ್ಜುನನೊಡನೆ ಹೋರಾಡು; ನೀನು ಉಳಿದು ಬರುವುದನ್ನು ನೋಡುತ್ತೇನೆ!” ಎಂದನು. ದುರ್ಯೋಧನನು ಆಗ ಅವರ ಮಧ್ಯೆ ಬಾಯಿಹಾಕಿ “ತಾತ! ನನ್ನನ್ನು ನೋಡು! ಮುಂದೆ ದೊಡ್ಡ ಕಾರ್ಯ ನಡೆಸಬೇಕಾದದ್ದಿದೆ; ನನ್ನ ಯೋಗಕ್ಷೇಮಕ್ಕೆ ಗಮನಕೊಡು. ನಿಮ್ಮಿಬ್ಬರಿಂದಲೂ ಮುಂದೆ ಮಹಾ ಮಹಾ ಕಾರ್ಯಗಳ ಸಾಧನೆಯಾಗಬೇಕು. ನಾಳೆ ಬೆಳಗಾದರೆ ಯುದ್ಧಕ್ಕೆ ಹೊರಡಬೇಕು ಎಂದು ಸಮಾಧಾನ ಮಾಡಿದನು. ಭೀಷ್ಮನು ಶಾಂತನಾಗಿ ”ಪಾಂಡವರ ಕಡೆ ಅರ್ಜುನ ವಾಸುದೇವ ಮುಂತಾದ ಯಾವ ಅತಿರಥ ಮಹಾರಥರೂ ಬರಲಿ, ನಾನು ಅವರನ್ನು ತಡೆದು ನಿಲ್ಲಿಸಿ ಯುದ್ಧ ಮಾಡುತ್ತೇನೆ. ದ್ರುಪದರಾಜನ ಮಗನಾದ ಶಿಖಂಡಿ ಬಂದರೆ ಅವನೊಡನೆ ಯುದ್ಧಮಾಡುವುದಿಲ್ಲ. ನಾನು ಹಿಂದೆ ತಂದೆಗೋಸ್ಕರ ರಾಜ್ಯವನ್ನು ಬಿಟ್ಟು ಆಜೀವ ಬ್ರಹ್ಮಚರ್ಯವನ್ನು ಕೈಕೊಂಡಂದಿನಿಂದ ಹೆಂಗಸನ್ನು ಅಥವಾ ಹೆಂಗಸಾಗಿದ್ದವನನ್ನು ಕೊಲ್ಲುವುದಿಲ್ಲ ಎಂದು ಪ್ರತಿಜ್ಞೆಮಾಡಿ ಅದನ್ನು ನಡೆಸಿಕೊಂಡು ಬರುತ್ತಿದ್ದೇನೆ. ಶಿಖಂಡಿಯು ಹೆಣ್ಣಾಗಿ ಹುಟ್ಟಿದ್ದು ಆಮೇಲೆ ಗಂಡಸಾದನೆಂಬುದು ನಿನಗೆ ತಿಳಿದಿರಬಹುದು. ಎರಡನೆಯದಾಗಿ ಯುದ್ಧದಲ್ಲಿ ಯಾರನ್ನು ಬೇಕಾದರೂ ಕೊಲ್ಲುತ್ತೇನೆ. ಪಾಂಡವರನ್ನು ಮಾತ್ರ ಕೊಲ್ಲುವುದಿಲ್ಲ!: ಎಂದನು. </span>
</p>
<p>
<span> ಹೀಗೆ ಎರಡು ಕಡೆಯೂ ಯುದ್ಧಕ್ಕೆ ಸೈನ್ಯಗಳು ಸಿದ್ಧವಾಗಲು ಬಲರಾಮನು ಪಾಂಡವರಲ್ಲಿಗೆ ಬಂದು ಸತ್ಕೃತನಾಗಿ “ಯುಧಿಷ್ಠಿರ! ಭಯಂಕರವಾದ ಜಯ ಕ್ಷಯವು ಪ್ರಾಪ್ತವಾಗಿಬಿಟ್ಟಿದೆ. ಇದು ದೈವಸಂಕಲ್ಪ; ಯಾರಿಂದಲೂ ಮೀರುವುದಕ್ಕೆ ಸಾಧ್ಯವಿಲ್ಲ. ಈ ಯುದ್ದದಿಂದ ನೀವೆಲ್ಲರೂ ಆರೋಗ್ಯ ಧೃಢಕಾಯರಾಗಿ ಬದುಕಿ ಬರುವಂತಾಗಲೆಂದು ನಾನು ಹಾರೈಸುತ್ತೇನೆ. ಕ್ಷತ್ರಿಯರೆಲ್ಲರೂ ಯುದ್ಧಕ್ಕಾಗಿ ಸೇರಿದ್ದಾರೆ. ಭೂಮಿಯು ರಕ್ತಮಾಂಸಗಳಿಂದ ತೊಯ್ದು ಕೊಚ್ಚೆಯಾಗಿ ಹೋಗುತ್ತದೆ. ಇದನ್ನು ನಾನು ಪದೇ ಪದೇ ಕೃಷ್ಣನಿಗೆ ಹೇಳುತ್ತ ”ಇಬ್ಬರೂ ನಂಟರು. ಇಬ್ಬರಲ್ಲಿಯೂ ಒಂದೇ ರೀತಿ ವರ್ತಿಸು; ನಮಗೆ ಪಾಂಡವರು ಹೇಗೋ ದುರ್ಯೋಧನನೂ ಹಾಗೆಯೇ! ಅವನಿಗೂ ಸಹಾಯಮಾಡು!“ ಎಂದು ಎಚ್ಚರಿಕೆ ಕೊಡುತ್ತಿದ್ದೆ. ಆದರೆ ಅವನು ನನ್ನ ಮಾತನ್ನು ನಡೆಸಲಿಲ್ಲ. ನಿಮಗೆ ಜಯವು ಸಿದ್ಧ; ಕೃಷ್ಣನ ನಿಶ್ಚಯವೂ ಅದೇಯೇ . ಅವನಿಗೆ ವಿರುದ್ಧವಾಗಿ ಹೋಗಲು ನನಗೆ ಇಷ್ಟವಿಲ್ಲದ್ದರಿಂದ ಅವನ ಕಾರ್ಯನೀತಿಯನ್ನು ಸಮ್ಮತಿಸಬೇಕಾಗಿದೆ. ನನಗೆ ಭೀಮ ದುರ್ಯೋಧನರಿಬ್ಬರೂ ಗದಾವಿದ್ಯಯಲ್ಲಿ ಶಿಷ್ಯರು. ನನಗೆ ಅವರಿಬ್ಬರಲ್ಲಿಯೂ ಒಂದೇ ವಿಧವಾದ ಪ್ರೀತಿ. ಅವರು ಹೊಡೆದಾಡಿ ಕೌರವರೆಲ್ಲರೂ ನಾಶಹೊಂದುವುದನ್ನು ನಾನು ನೋಡಲಾರೆ. ಆದ್ದರಿಂದ ನಾನು ಸರಸ್ವತೀ ನದಿಯ ಹತ್ತಿರವಿರುವ ತೀರ್ಥಕ್ಷೇತ್ರಗಳಿಗೆ ಯಾತ್ರೆ ಹೊರಡುತ್ತೇನೆ” ಎಂದು ಅವರ ಅನುಮತಿ ಪಡೆದು ಹೊರಟುಬಿಟ್ಟನು. </span>
</p>
<p>
<span> ಬಲರಾಮನಂತೆ ಕೃಷ್ಣನ ಮೈದುನನಾದ ರುಕ್ಮಿಯೂ, ತನಗೆ ಪಾಂಡವರಾಗಲಿ ಕೌರವರಾಗಲಿ ತಕ್ಕ ಪ್ರಾಶಸ್ತ್ಯ ಗೌರವಗಳನ್ನು ಕೊಡಲಿಲ್ಲವೆಂದು ಮುನಿಸಿಕೊಂಡು ಯಾವ ಪಕ್ಷವನ್ನೂ ಸೇರದೆ ತಟಸ್ಥನಾಗಿ ನಿಂತುಬಿಟ್ಟನು. </span>
</p>
<p class="text-center">
<strong>
<span> </span>
</strong>
</p>
<p class="text-center">
<strong>
<span>ಉದ್ಯೋಗ ಪರ್ವ ಮುಗಿಯಿತು.</span>
</strong>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
<p class="text-center">
<span>ಶ್ರೀರಸ್ತು</span>
</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಭೀಷ್ಮ ಪರ್ವ</h1>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title"></h1>
<p>
<span>ನಮಿಸಿ ನಾರಾಯಣನ ನರನ ಪುರುಷೋತ್ತಮನ । ವ್ಯಾಸವಾಗ್ದೇವಿಯರ ಬಳಿಕ ಪೇಳ್ವುದು ಜಯವ॥</span>
</p>
<p>
<span> ಸೈನ್ಯವು ಯುದ್ಧಕ್ಕೆ ಸಿದ್ಧವಾಗಲು ದುರ್ಯೋಧನನು ದುಃಶಾಸನನನು ಕರೆದು “ದುಃಶಾಸನ, ಭೀಷ್ಮನ ರಕ್ಷಣೆಗೆ ರಥಿಕರನ್ನೂ ಸೇನೆಯನ್ನೂ ಸಿದ್ಧಪಡಿಸಿಕೊ. ಭೀಷ್ಮನನ್ನು ಕಾಪಾಡಿಕೊಳ್ಳುವುದೇ ಈಗ ನಮಗೆ ಇರುವ ದೊಡ್ಡ ಕೆಲಸ; ಅದಕ್ಕಿಂತ ಹೆಚ್ಚಿನ ಕೆಲಸ ಮತ್ತಾವುದೂ ಇಲ್ಲ. ಭೀಷ್ಮ ಒಬ್ಬ ಸುರಕ್ಷಿತನಾಗಿದ್ದರೆ ಅವನು ಪಾಂಡವರು ಸೋಮಕರು ಸೃಂಜಯರು ಎಲ್ಲರನ್ನೂ ಕೊಲ್ಲಬಲ್ಲನು. ಅವನು ಶಿಖಂಡಿಯ ಮೇಲೆ ಯುದ್ಧಮಾಡುವುದಿಲ್ಲ. ಆದ್ದರಿಂದ ಶಿಖಂಡಿಯು ಅವನ ಮೇಲೆ ಯುದ್ಧಕ್ಕೆ ನಿಂತಾಗ ನಾವು ತುಂಬಾ ಎಚ್ಚರದಿಂದಿರಬೇಕು. ನಮ್ಮವರೆಲ್ಲರೂ ಅವನನ್ನು ಕೊಲ್ಲುವುದಕ್ಕೆ ಪ್ರಯತ್ನ ಮಾಡಬೇಕು!”ಎಂದನು. ಅದರಂತೆ ಮರುದಿನ ಬೆಳಿಗ್ಗೆ ಹನ್ನೊಂದು ಅಕ್ಷೌಹಿಣೀಸೇನೆಗೆ ನಾಯಕನಾಗಿ ಮುಂದೆ ಹೊರಟಿದ್ದ ಭೀಷ್ಮನಿಗೆ ದುಃಶಾಸನ ದುರ್ವಿಷಹ ದುಃಸಹ ವಿವಿಶಂತಿ ಚಿತ್ರಸೇನ ವಿಕರ್ಣ ಮುಂತಾದವರು ಬೆಂಗಾವಲಾಗಿ ನಿಂತರು. ಪ್ರಾ಼ಣದ ಹಂಗುತೊರೆದು ಕಾದುವ ಶೂರರೆನಿಸಿದ್ದ ಆಭೀಷಾಹ ಶೂರಸೇನ ಮುಂತಾದ ಹನ್ನೆರಡು ದೇಶದ ರಾಜರೂ ಅವರ ರಥಿಕಸೇನೆಯೂ ಅವನಿಗೆ ರಕ್ಷಣೆ ಯೀಯುತ್ತಿದ್ದರು. ಇವರಲ್ಲದೆ ದೊಡ್ಡ ಗಜಸೇನೆಯೂ ಲಕ್ಷೋಪಲಕ್ಷ ಪದಾತಿಗಳೂ ಇದ್ದರು. </span>
</p>
<p>
<span> ಪಾಂಡವರ ಕಡೆ ಏಳು ಅಕ್ಷೌಹಿಣೀ ಸೇನೆ ಮಾತ್ರ ಇದ್ದು ಅದು ಕೌರವರದಕ್ಕಿಂತ ಚಿಕ್ಕದಾಗಿದ್ದದ್ದರಿಂದ ಅದನ್ನು ಅವರು ವಜ್ರವ್ಯೂಹದಲ್ಲಿ ರಚಿಸಿದರು. ಅದರಲ್ಲಿ ದೃಷ್ಟದ್ಯುಮ್ನ ಭೀಮಸೇನ ನಕುಲ ಸಹದೇವ ದೃಷ್ಟಕೇತು ಇವರು ಮುಂದಾದರು. ಅವರಿಗೆ ವಿರಾಟನೂ ಅವನ ತಮ್ಮಂದಿರೂ ಮಕ್ಕಳೂ ಬೆಂಗಾವಲಾದರು. ಭೀಷ್ಮನ ಶತ್ರುವಾದ ಶಿಖಂಡಿಯನ್ನು ಹಿಂದೆ ಅರ್ಜುನನು ರಕ್ಷಿಸಿಕೊಂಡಿದ್ದನು.</span>
</p>
<p>
<span> ಬೆಳಗಿನ ಜಾವದಲ್ಲಿ ಸೇನೆಯೆಲ್ಲವೂ ಸೂರ್ಯಾಭಿಮುಖವಾಗಿ ನಿಂತು ಸಂಧ್ಯೋಪಾಸನೆಯಲ್ಲಿದ್ದಾಗ,ಮೋಡವಿಲ್ಲದೆ ಗುಡುಗಿತು; ಬಿರುಗಾಳಿ ಬೀಸಿತು; ಕಲ್ಲುಮಳೆ ಬಿತ್ತು; ಧೂಳು ಎದ್ದು ಕತ್ತಲೆ ಕವಿಯಿತು; ದೊಡ್ಡ ಉಲ್ಕೆಯೊಂದು ಘೀಳಿಡುತ್ತ ನುಗ್ಗಿಹೋಗಿ, ಉದಯಿಸುತ್ತಿದ್ದ ಸೂರ್ಯನನ್ನು ತಿವಿಯಿತು; ಭೂಮಿ ನಡುಗಿ ಬಿರುಕುಬಿಟ್ಟಿತು. ಬರಸಿಡಿಲು ಹೊಡೆಯಿತು. ಸೂರ್ಯನು ಮಂಕುಮುಖವಿಟ್ಟುಕೊಂಡು ಮೇಲಕ್ಕೆ ಬಂದನು. </span>
</p>
<p>
<span> ಆಗ ದುರ್ಯೋಧನನು ವ್ಯೂಹದಲ್ಲಿ ನಿಂತಿದ್ದ ಪಾಂಡುಸೇನೆಯನ್ನು ನೋಡಿ ದ್ರೋಣಾಚಾರ್ಯನ ಹತ್ತಿರಕ್ಕೆ ಬಂದು “ಆಚಾರ್ಯ, ನಮ್ಮ ಕಡೆ ನಿಮ್ಮಂಥ ಅನೇಕ ಶೂರರು ಪ್ರಾಣ ತೊರೆದು ಯುದ್ಧಮಾಡುವುದಕ್ಕೆ ಸಿದ್ಧರಾಗಿ ನಿಂತಿದ್ದೀರಿ; ಆದರೂ ನನಗೆ ನಮ್ಮ ಕಡೆ ಬಲ ಸಾಲದು ಎನ್ನಿಸುತ್ತದೆ; ನೀವೆಲ್ಲರೂ ಭೀಷ್ಮನನ್ನು ಬಹು ಎಚ್ಚರಿಕೆಯಿಂದ ನೋಡಿಕೊಳ್ಳಬೇಕು” ಎಂದು ಪ್ರಾರ್ಥಿಸಿದನು. ಅಷ್ಟುಹೊತ್ತಿಗೆ ಭೀಷ್ಮನ ಶಂಖಧ್ವನಿಯಾಯಿತು. ಅದನ್ನು ಅನುಸರಿಸಿ ಮಿಕ್ಕ ಕೌರವ ವೀರರು ತಮ್ಮ ಶಂಖಗಳನ್ನು ಊದಿದರು; ನಾನಾ ರಣವಾದ್ಯಗಳು ಬಾಜಿಸಿದುವು. ಅದಕ್ಕೆ ಉತ್ತರವಾಗಿ ಪಾಂಡವರ ಕಡೆಯೂ ಕೃಷ್ಣಾರ್ಜುನರೇ ಮುಂತಾದ ವೀರರು ತಮ್ಮ ತಮ್ಮ ಶಂಖಗಳನ್ನು ಧ್ವನಿಮಾಡಿದರು. ಆ ಧ್ವನಿಯು ಭೂಮ್ಯಾಕಾಶಗಳನ್ನು ತುಂಬಿ ಕೌರವರು ಹೃದಯಗಳನ್ನು ಭೇದಿಸಿಬಿಟ್ಟಿತು. ಅರ್ಜುನನು ಎರಡು ಕಡೆಯ ಸೇನೆಯನ್ನೂ ನೋಡಬೇಕೆಂದು ಅಪೇಕ್ಷಿಸಲು ಕೃಷ್ಣನು ಅವನ ರಥವನ್ನು ರಣರಂಗದ ಮಧ್ಯದಲ್ಲಿ ತಂದು ನಿಲ್ಲಿಸಿದನು. ಎದುರಿಗೆ ತಾತ, ದೊಡ್ಡಪ್ಪ ಚಿಕ್ಕಪ್ಪ ಅಣ್ನ ತಮ್ಮ ಮಾವ ಆಚಾರ್ಯ ಎಲ್ಲಾ ಹತ್ತಿರದ ಬಂಧುಗಳೇ ಅರ್ಜುನನ ಕಣ್ಣಿಗೆ ಕಾಣುತ್ತಿದ್ದರು. ಅವರನ್ನು ನೋಡಿ ಅವನಿಗೆ ಮನಸ್ಸು ಕರಗಿತು. ಆದ್ದರಿಂದ ಕೃಷ್ಣನನ್ನು ನೋಡಿ, “ಕೃಷ್ಣ! ನಮ್ಮ ಈ ಸ್ವಂತ ಬಂಧು ಬಳಗವನ್ನು ಕೊಂದು ರಾಜ್ಯ ಸಂಪಾದಿಸಬೇಕೆ? ನನಗೆ ಬೇಡ! ಮೂರು ಲೋಕ ಕೊಟ್ಟರೂ ಬೇಡ; ನಂಟರನ್ನು ಕೊಂದು ಪಡೆಯುವ ಸುಖ ಏನು ಸುಖ, ಕೃಷ್ಣ! ಅವರಿಗಂತೂ ಬುದ್ಧಿಯಿಲ್ಲ. ದುರಾಸೆಯಿಂದ ಕುಲಕ್ಷಯವಾಗುವುದನ್ನೂ ಕಾಣದೆ ಯುದ್ಧಕ್ಕೆ ಬಂದು ನಿಂತಿದಾರೆಂದರೆ ನಾವೂ ಹಾಗೆಯೇ ಮಾಡೋಣವೇ? ಇದು ಮಹಾ ಪಾಪ! ಗುರುಹಿರಿಯರನ್ನು ಕೊಂದು ಪಡುವ ಭೋಗಕ್ಕಿಂತ ಭಿಕ್ಷೆ ಎತ್ತಿಕೊಂಡಿರುವುದೇ ಮೇಲು. ನಾನು ಯುದ್ಧಮಾಡಲೊಲ್ಲೆ! ಶಸ್ತ್ರವನ್ನುಳಿದ ನನ್ನನ್ನು ಕೌರವರು ಕೊಂದರೆ ಒಳ್ಳೆಯದೇ ಆಯಿತು!” ಎಂದು ದುಃಖದಿಂದ ಮನಸ್ಸು ಸೊರಗಿ, ತನ್ನ ಬಿಲ್ಲುಬಾಣಗಳನ್ನು ಕೆಳಕ್ಕೆ ಹಾಕಿ ಕುಳಿತುಕೊಂಡುಬಿಟ್ಟನು. ಹೀಗೆ ಕನಿಕರದಿಂದ ಕಣ್ಣೀರು ಹಾಕಿ ಕೊರಗುತ್ತ ಕುಳಿತ ಅರ್ಜುನನನ್ನು ನೋಡಿ ಕೃಷ್ಣನು ನಗುತ್ತ"ಇದೇನು ಅರ್ಜುನ! ಬಹಳ ಬುದ್ಧಿವಂತನ ಹಾಗೆ ಮಾತನಾಡುತ್ತೀಯೆ; ಆದರೂ ಯಾರಿಗಾಗಿ ಶೋಕಿಸಬಾರದೋ ಅವರಿಗೆ ಶೋಕಿಸುತ್ತೀಯೆ! ತಿಳಿದಿರುವವರು ಸತ್ತವರಿಗಾಗಲಿ ಸಾಯದಿರುವವರಿಗಾಗಲಿ ಶೋಕಿಸುವುದಿಲ್ಲ. ನೀನೂ ನಾನೂ ಈ ರಾಜರೂ ಹಿಂದೆ ಇರದೆ ಇರಲಿಲ್ಲ, ಮುಂದೆ ಇರದೆ ಹೋಗುವುದಿಲ್ಲ. ದೇಹ ಬಿದ್ದುಹೋದರೂ ಆತ್ಮವಿರುತ್ತದೆ. ಈ ದೇಹ ಇರುವಾಗ ಅದಕ್ಕೆ ಬಾಲ್ಯ ಯೌವನ ವಾರ್ಧಕ್ಯಗಳು ಹೇಗೋ ಹಾಗೆ ಅವುಗಳ ಮುಂದಿನ ಸ್ಥಿತಿ-ಮತ್ತೊಂದು ದೇಹದ ಪ್ರಾಪ್ತಿ. ನಾವು ಹಳೆಯ ಬಟ್ಟೆಗಳನ್ನು ಬಿಸುಟು ಹೊಸ ಬಟ್ಟೆಗಳನ್ನು ಹಾಕಿಕೊಳ್ಳುವಂತೆ ಆತ್ಮನು ಹಳೆಯ ದೇಹವನ್ನು ಬಿಟ್ಟು ಹೊಸದೇಹವನ್ನು ಧರಿಸುತ್ತಾನೆ. ಆ ಆತ್ಮನನ್ನು ಯಾವ ಆಯುಧ ಕೊಲ್ಲಬಲ್ಲದು? ಇಷ್ಟರ ಮೇಲೆ ಹುಟ್ಟಿದವನು ಸಾಯಲೇಬೇಕು; ಅಲ್ಲದೆ ಯುದ್ಧ ಕ್ಷತ್ರಿಯಧರ್ಮ; ವೀರಸ್ವರ್ಗಕ್ಕೆ ತೆರೆದ ಬಾಗಿಲು; ಆದ್ದರಿಂದ ಯುದ್ದಮಾಡದಿದ್ದರೆ ನೀನು ಧರ್ಮವನ್ನು ಬಿಟ್ಟಂತಾಗುವುದಲ್ಲದೆ ಕೆಟ್ಟಹೆಸರನ್ನೂ ಪಾಪವನ್ನೂ ಪಡೆಯುತ್ತೀಯೆ! ನಿನ್ನ ಶತ್ರುಗಳು ಬಾಯಿಗೆ ಬಂದಹಾಗೆ ಆಡಿಕೊಳ್ಳುತ್ತಾರೆ. ಸಂಭಾವಿತನಾದವನಿಗೆ ಕೆಟ್ಟ ಹೆಸರು ಸಾವಿಗಿಂತ ಕೇಡು. ಆದ್ದರಿಂದ ಮಾಡಬೇಕಾದ ಕೆಲಸವನ್ನು ಮಾಡು; ಅದರ ಫಲಾಫಲಗಳು ಹಾಗಿರಲಿ; ಆಸಕ್ತನಾಗಿ ಕೆಲಸಮಾಡುವವನಿಗೆ ದುಃಖ ನೀಗುತ್ತದೆ. ಬುದ್ದಿಸ್ಥಿರವಾಗುತ್ತದೆ; ಶಾಂತಿ ಬರುತ್ತದೆ; ಶಾಂತಿ ಇಲ್ಲದೆ ಏನು ಸುಖ?</span>
</p>
<p>
<span> ಅಕರ್ಮಕ್ಕಿಂತ ಕರ್ಮ ದೊಡ್ಡದು. ಸುಮ್ಮನೆ ಕುಳಿತುಬಿಟಠ್ರ್ಜ್ ಕೆಲಸಮಾಡದೆ ಇದ್ದಹಾಗಾಯಿತೇ? ಯಾವನೂ ಒಂದು ಕ್ಷಣ ಕೂಡ ಕೆಲಸಮಾಡದೆ ಹಾಗೆ ಇರುವುದಕ್ಕಾಗುವುದಿಲ್ಲ; ಪ್ರಕೃತಿಯು ಕೆಲಸಮಾಡಿಸಿಯೇ ಮಾಡಿಸುತ್ತದೆ. ಎಂಥ ವಿದ್ವಾಂಸನೂ ಅದಕ್ಕೆ ಅಧೀನ; ಅದನ್ನು ತಡೆಯುವುದಕ್ಕಾಗುತ್ತದೆಯೇ? ನಾನು ಮಾಡುತ್ತೇನೆ ಎನ್ನುವುದು ಬರಿಯ ಅಹಂಕಾರ! ನೀನು ಕ್ಷತ್ರಿಯ; ಯುದ್ಧಕ್ಕೆ ಮುನ್ನುಗ್ಗುವುದು ನಿನ್ನ ಜಾತಿ ಸ್ವಭಾವ; ಯುದ್ಧ ಮಾಡುವುದಿಲ್ಲವೆಂದು ನೀನು ತಿಳಿದಿದ್ದರೆ ಅದು ಮೌಢ್ಯ! ನಿನ್ನ ಸ್ವಭಾವಕ್ಕೂ ಕರ್ಮಕ್ಕೂ ಕಟ್ಟುಬಿದ್ದು ನೀನು ಅದನ್ನು ಮಾಡಲೇಬೇಕಾಗುತ್ತದೆ. ಇದು ಲೋಕಕ್ಷಯಕಾಲ; ಆದ್ದರಿಂದ ನೀನಿಲ್ಲದಿದ್ದರೂ ಇವರೆಲ್ಲಾ ಸಾಯುತ್ತಾರೆ; ಸತ್ತೇ ಇದ್ದಾರೆ ಎನ್ನಬಹುದು; ನೀನು ನಿಮಿತ್ತ ಮಾತ್ರಕ್ಕೆ ಅವರನ್ನು ಕೊಂದ ಕೀರ್ತಿ ಪಡೆಯಬೇಕಾಗಿದೆ. ವಿಶ್ವರೂಪವನ್ನು ನೋಡು, ನಿನಗೇ ಕಾಣುತ್ತದೆ! ಮಾಡಬೇಕಾದ ಕರ್ಮವನ್ನು ಮಾಡದೆ ಬಿಟ್ಟುಕುಳಿತರೆ ಅದು ಸಂನ್ಯಾಸವಾಗುವುದಿಲ್ಲ; ಕಾಮ್ಯಕರ್ಮಗಳನ್ನು ಬಿಡುವುದು ಸಂನ್ಯಾಸ. ಫಲವನ್ನು ಗುರಿಯಾಗಿ ಇಟ್ಟುಕೊಳ್ಳದೆ, ಮಾಡಬೇಕಾದ ಕೆಲಸವನ್ನು ಮಾಡುವುದು ಸಂನ್ಯಾಸ. ನಿಯತವಾದ ಕರ್ಮಗಳನ್ನು ಬಿಡಬಾರದು; ಈಶ್ವರನು ಎಲ್ಲರ ಹೃದಯದಲ್ಲಿಯೂ ಕುಳಿತು ಯಂತ್ರ ತಿರುಗಿಸುವಂತೆ ಎಲ್ಲವನ್ನೂ ತಿರುಗಿಸುತ್ತಿರುತ್ತಾನೆ. ಅವನ ಮೇಲೆ ಭಾರಹಾಕು; ನೆಮ್ಮದಿ ದೊರೆಯುತ್ತದೆ. ಇಷ್ಟರಮೇಲೆ ನಿನಗೆ ಹೇಗೆ ತೋರುತ್ತದೋ ಹಾಗೆ ಮಾಡು!"ಎಂದನು.</span>
</p>
<p>
<span> ಈ ಹುರಿದುಂಬಿಸುವ ಮಾತನ್ನು ಕೇಳಿ, ಅರ್ಜುನನು ಕೆಳಗೆ ಹಾಕಿದ್ದ ಬಿಲ್ಲುಬಾಣಗಳನ್ನು ಎತ್ತಿಕೊಂಡನು. ಎಲ್ಲೆಲ್ಲಿಯೂ ಸಿಂಹನಾದವಾಯಿತು. ಆಗ ಯುಧಿಷ್ಠಿರನು ತನ್ನ ಕವಚವನ್ನೂ ಆಯುಧವನ್ನೂ ತೆಗೆದಿಟ್ಟು ರಥದಿಂದ ಇಳಿದು, ಕೈ ಮುಗಿದುಕೊಂಡು ಮೌನದಿಂದ ಭೀಷ್ಮನ ಕಡೆಗೆ ನಡೆದುಕೊಂಡು ಹೊರಟನು. ಅದನ್ನು ನೋಡಿ ಅವನ ತಮ್ಮಂದಿರೂ ವಾಸುದೇವನೂ ಇಳಿದು ಅವನ ಹಿಂದೆಯೇ ಹೊರಟರು. ಅವನು ಏಕೆ ಹೀಗೆ ಹೊರಟಿದ್ದಾನೆ? ಎಲ್ಲಿಗೆ ಹೋಗುತ್ತಾನೆ. ಎಂಬುದು ಅವರಿಗೆ ಗೊತ್ತಾಗಲಿಲ್ಲ. ಕೇಳಿದರೂ ಅವನು ಉತ್ತರ ಕೊಡಲಿಲ್ಲ. ಶತ್ರುಪಕ್ಷದವರು ಅವನು ಹೆದರಿ ಶರಣಾಗತನಾಗಿ ಬರುತ್ತಿದ್ದಾನೆಂದು ಭಾವಿಸಿ ಅವನನ್ನು ತಿರಸ್ಕರಿಸುತ್ತ ಅವನೂ ಭೀಮಾರ್ಜುನರೂ ಏನು ಹೇಳುತ್ತಾರೋ ಭೀಷ್ಮನು ಏನು ಉತ್ತರ ಕೊಡುತ್ತಾನೋ ಕೇಳಬೇಕೆಂದು ನಿಶ್ಯಬ್ದವಾದರು. ಅವನು ಶತ್ರುಸೇನೆಯೊಳಕ್ಕೆ ನುಗ್ಗಿ ನೇರವಾಗಿ ಭೀಷ್ಮನ ಹತ್ತಿರಕ್ಕೆ ಹೋಗಿ ಅವನ ಕಾಲನ್ನು ಮುಟ್ಟಿ ನಮಸ್ಕರಿಸಿ, “ತಾತ! ನಾನು ನಿನ್ನ ಮೇಲೆ ಯುದ್ಧ ಮಾಡುತ್ತೇನೆ; ಅದಕ್ಕೆ ಅಪ್ಪಣೆ ಕೊಡು ಮತ್ತು ಆಶೀರ್ವಾದ ಮಾಡು !” ಎಂದು ಬೇಡಿಕೊಂಡನು. ಭೀಷ್ಮನು “ಯುಧಿಷ್ಠಿರ! ಈಗ ನೀನು ಬರದಿದ್ದರೆ ಶಾಪಕ್ಕೊಳಗಾಗಿ ಸೋಲಿಗೆ ಈಡಾಗುತ್ತಿದ್ದೆ. ಬಂದದ್ದರಿಂದ ಸಂತೋಷವಾಯಿತು. ಅನುಮತಿ ಕೊಟ್ಟಿದ್ದೇನೆ; ಯುದ್ದಮಾಡು ಜಯವನ್ನು ಪಡೆ! ಯುದ್ಧನಿಲ್ಲಿಸುವುದೊಂದನ್ನು ಹೊರತು ನಿನಗೇನು ಬೇಕು ಹೇಳು; ಮಾಡಿಕೊಡುತ್ತೇನೆ; ಮನುಷ್ಯನು ಹಣಕ್ಕೆ ದಾಸ; ಹಣ ಯಾರಿಗೂ ದಾಸನಲ್ಲ ಎಂಬುದು ನಿಜ. ನಾನು ಕೌರವರ ಹಣದಿಂದ ಇಕ್ಕಟ್ಟಿಗೆ ಸಿಕ್ಕಿದ್ದೇನೆ; ಅದಕ್ಕೋಸ್ಕರ ಅಸಹಾಯನಾಗಿ ‘ಯುದ್ಧ ನಿಲ್ಲಿಸುವುದೊಂದನ್ನು ಹೊರತು’ ಎಂದು ಹೇಳಬೇಕಾಯಿತು. ಕೌರವರ ಕಡೆ ನಾನು ಯುದ್ಧ ಮಾಡಲೇಬೇಕಾಗಿದೆ; ಆದರೆ ನಿನಗೆ ಜಯವನ್ನು ಹಾರೈಸುತ್ತೇನೆ!” ಎಂದನು. ಅದರಂತೆಯೇ ಅವನು ದ್ರೋಣನಿಗೆ ನಮಸ್ಕರಿಸಿ ಅವನ ಅಪ್ಪಣೆಯನ್ನು ಬೇಡಿದನು.. ದ್ರೋಣನು “ಯುಧಿಷ್ಠಿರ! ಯುದ್ದಕ್ಕೆ ನ್ನ ಅನುಜ್ಞೆಯಿದೆ. ಕೃಷ್ಣನು ನಿನಗೆ ಮಂತ್ರಿಯಾಗಿರುವಾಗ ನಿನಗೆ ಜಯವು ಸಿದ್ಧ!” ಎಂದನು. ಧರ್ಮರಾಜನು “ಆಚಾರ್ಯ! ನಿನ್ನನ್ನು ಜಯಿಸುವುದು ಹೇಗೆ?” ಎಂದು ಕೇಳಲು, ದ್ರೋಣನು ನಾನು ಯುದ್ಧಮಾಡುತ್ತಿರುವವರೆಗೂ ನಿನಗೆ ಜಯವಿಲ್ಲ! ಆದ್ದರಿಂದ ನೀನೂ ನಿನ್ನ ತಮ್ಮಂದಿರೂ ಬೇಗ ನನ್ನನ್ನು ಸಾಯಿಸುವುದಕ್ಕೆ ಪ್ರಯತ್ನಪಡಿ!" ಎಂದನು.</span>
</p>
<p>
<span> ಯುಧಿಷ್ಠಿರ- ಆಚಾರ್ಯ! ಹಾಗಾದರೆ ನಿನ್ನನ್ನು ಕೊಲ್ಲಬಹುದಾದ ಮಾರ್ಗವೇನು ಹೇಳು. ನಾನು ನಿನಗೆ ನಮಸ್ಕಾರಮಾಡಿ ಕೇಳಿಕೊಳ್ಳುತ್ತೇನೆ..</span>
</p>
<p>
<span> ದ್ರೋಣ- ಅಯ್ಯಾ! ಯುದ್ಧಮಾಡಿ ನನ್ನನ್ನು ಕೊಲ್ಲಬಲ್ಲವನನ್ನು ಯಾರನ್ನೂ ಕಾಣೆ. ನಾನು ಶಸ್ತ್ರಬಿಟ್ಟು ನಿಶ್ಚೇತನನಾಗಿ ಕುಳಿತಾಗ ಬೇಕಾದರೆ ಕೊಲ್ಲಬಹುದು. ರಣರಂಗದಲ್ಲಿ ನಾನು ಶಸ್ತ್ರತ್ಯಾಗ ಮಾಡಬೇಕಾದರೆ ನಂಬಿಕೆಗೆ ಅರ್ಹನಾದವನಿಂದ ತುಂಬ ಅಪ್ರಿಯವಾದ ಸಂಗತಿಯೇನನ್ನಾದರೂ ಕೇಳಬೇಕು. </span>
</p>
<p>
<span> ಅನಂತರ ಇದೇ ರೀತಿ ಕೃಪ ಶಲ್ಯರಲ್ಲಿಯೂ ಹೋಗಿ ಅವರಿಗೆ ನಮಸ್ಕಾರಮಾಡಿ ಯುಧಿಷ್ಠಿರನು ಅವರ ಅಪ್ಪಣೆಯನ್ನೂ ಆಶೀರ್ವಾದವನ್ನೂ ಪಡೆದನು. ಶಲ್ಯನು ತಾನು ಈ ಹಿಂದೆಯೇ ಮಾತು ಕೊಟ್ಟಿದ್ದಂತೆ ಕರ್ಣನಿಗೆ ತೇಜೋವಧೆ ಮಾಡುವುದಾಗಿ ತಿಳಿಸಿದನು. ಎಲ್ಲರೂ ಹಿಂತಿರುಗಿ ತಮ್ಮ ಸೈನ್ಯದ ಕಡೆ ಬರುತ್ತಿದ್ದಾಗ ಕೃಷ್ಣನು ಕರ್ಣನನ್ನು ಕಂಡು “ಅಯ್ಯಾ! ನೀನು ಭೀಷ್ಮನ ಮೇಲಣ ರೋಷದಿಂದ ಯುದ್ಧ ಮಾಡುವುದಿಲ್ಲವೆಂದಯ ಕೇಳಿದೆ. ಹಾಗಿದ್ದರೆ ಭೀಷ್ಮನು ಸಾಯುವವರೆಗೂ ನಮ್ಮ ಕಡೆಗೆ ಬಾ. ಭೀಷ್ಮ ಸತ್ತಮೇಲೆ ಮತ್ತೆ ಯುದ್ಧಕ್ಕೆ ಇಳಿದು ದುರ್ಯೋಧನನಿಗೆ ಬೇಕಾದರೆ ಸಹಾಯ ಮಾಡುವೆಯಂತೆ!” ಎಂದನು. ಕರ್ಣನು ಅದಕ್ಕೆ ಉತ್ತರವಾಗಿ “ನಾನು ಕೌರವನಿಗೆ ಅಪ್ರಿಯವನ್ನು ಮಾಡಲಾರೆ, ಕೇಶವ! ನಾನು ಅವನಿಗಾಗಿ ಪ್ರಾಣಕೊಡುವ ಅವನ ಹಿತೈಷಿ!” ಎಂದನು. ಧರ್ಮರಾಜನು ಕೌರವ ಸೈನ್ಯವನ್ನು ಬಿಟ್ಟು ನಮ್ಮ ಕಡೆಗೆ ಬರಲು ಇಷ್ಟವುಳ್ಳವರು ಯಾರಾದರೂ ಇದ್ದರೆ ಅಂಥವರು ಬರಬಹುದು!“ ಎಂದು ಗಟ್ಟಿಯಾಗಿ ಕೂಗಿದನು. ಆಗ ಯುಯುತ್ಸುವು ಹೊರಕ್ಕೆ ಬಂದು ತನ್ನ ಇಷ್ಟವನ್ನು ವ್ಯಕ್ತಪಡಿಸಿ ಅವನೊಡನೆ ಸೇರಿಕೊಂಡನು. ಆಮೇಲೆ ಎಲ್ಲರೂ ಪಾಂಡವರ ಸೈನ್ಯದೊಳಕ್ಕೆ ಬಂದರು. ಧರ್ಮರಾಜನು ಕವಚ ತೊಟ್ಟನು. ಎಲ್ಲರೂ ತಮ್ಮ ತಮ್ಮ ರಥಗಳಲ್ಲಿ ಕುಳಿತರು. ಮೊದಲಿನಂತೆ ವ್ಯೂಹ ಕಟ್ಟಿತು. ‘ಪಾಂಡವರಿಗೆ ಹಿರಿಯರೆಂದರೆ ಏನು ಗೌರವ! ಜ್ಞಾತಿಗಳಲ್ಲಿಯೂ ಏನು ದಯೆ!” ಎಂದು ರಾಜರೆಲ್ಲರೂ ಅವರನ್ನು ಹೊಗಳಿದರು. ಅನಂತರ ಯುದ್ದಾರಂಭ ಸೂಚಕವಾಗಿ ಶಂಖಗಳೂ ಭೇರಿಗಳೂ ದುಂದುಭಿಗಳೂ ಧ್ವನಿಮಾಡಿದುವು. </span>
</p>
<p>
<span> ಮೊದಲು ದುಃಶಾಸನನು ಭೀಷ್ಮನನ್ನು ಮುಂದಿಟ್ಟುಕೊಂಡು ಪಾಂಡವರ ಮೇಲೆ ನುಗ್ಗಿದನು ಪಾಂಡವರು ಭೀಮನ ಮುಂದಾಳುತನದಲ್ಲಿ ಅವರನ್ನು ಎದುರಿಸಿದರು. ಬೇಗ ತುಮುಲಯುದ್ಧಕ್ಕೆ ಮೊದಲಾಯಿತು. ತಂದೆ ಮಕ್ಕಳೆನ್ನದೆ ನೆಂಟರಿಷ್ಟರೆನ್ನದೆ ಬಂಧು ಬಾಂಧವರೆನ್ನದೆ ಹೊಡೆದಾಡಿದರು. ಅಂದಿನ ಮದ್ಯಾಹ್ನ ಉತ್ತರನು ಶಲ್ಯನ ಮೇಲೆ ಯುದ್ಧಮಾಡುತ್ತ ಅವನಿಂದ ಹತನಾದನು. ಭೀಷ್ಮನು ನಡುಹಗಲಿನ ಸೂರ್ಯನಂತೆ ತೇಜೋಮಯನಾಗಿ ಬಗ್ಗಿದ್ದ ಬಿಲ್ಲು ನೆಟ್ಟಗಾಗದಂತೆ ಸಂತತವಾಗಿ ಬಾಣಬಿಡುತ್ತ ಯುದ್ಧಮಾಡುತ್ತಿದ್ದನು. ಪಾಂಡವಸೇನೆ ಏಟು ತಿಂದು ಚದುರಿತು. ಹಾಹಾಕಾರ ಉಂಟಾಯಿತು. ಅಷ್ಟುಹೊತ್ತಿಗೆ ಸೂರ್ಯಾಸ್ತವಾಗಿ ಕಣ್ಣು ಕಾಣದಂತಾದ್ದರಿಂದ ಮೊದಲನೆಯ ದಿನದ ಯುದ್ಧ ಮುಗಿಯಿತು.</span>
</p>
<p>
<span> ಮರುದಿನ ಬೆಳಿಗ್ಗೆ ದೃಷ್ಠದ್ಯುಮ್ನನು ಪಾಂಡವಸೇನೆಯನ್ನು ಕ್ರೌಂಚವ್ಯೂಹವಾಗಿ ರಚಿಸಿ ಅರ್ಜುನನನ್ನು ಅದರ ಮುಂದೆ ನಾಯಕನಾಗಿ ನಿಲ್ಲಿಸಿದನು. ಅರ್ಜುನನು ಭೀಷ್ಮನಮೇಲೂ ದೃಷ್ಟದ್ಯುಮ್ನನು ದ್ರೋಣನ ಮೇಲೂ ಯುದ್ಧಮಾಡಿದರು. ಭೀಮನು ಕಳಿಂಗಾದಿ ರಾಜರನ್ನು ಕೊಂದನು. ಸಂಜೆಯ ಹೊತ್ತಿಗೆ ಕೌರವಸೇನೆ ಆಯಾಸಹೊಂದಿ ಹಿಂತೆಗೆಯಲು ಎರಡನೆಯ ದಿನದ ಯುದ್ಧ ಮುಗಿಯಿತು. </span>
</p>
<p>
<span> ಮೂರನೆಯ ದಿನದ ಬೆಳಿಗ್ಗೆ ಭೀಷ್ಮನು ಕೌರವ ಸೇನೆಯನ್ನು ಗರುಡವ್ಯೂಹವಾಗಿ ರಚಿಸಿ ತಾನು ಅದರ ಕೊಕ್ಕಿನ ಸ್ಥಾನದಲ್ಲಿ ನಿಂತನು. ಪಾಂಡವರು ತಮ್ಮ ಕಡೆ ಅರ್ಧಚಂದ್ರಾಕಾರದ ಪ್ರತಿವ್ಯೂಹವನ್ನು ರಚಿಸಿದರು. ಮೊದಲು ಅರ್ಜುನನ ಕೈ ಬಲವಾಗಿ ಕೌರವಸೇನೆ ಹಿಮ್ಮೆಟ್ಟಿತು. ಆಗ ದುರ್ಯೋಧನನು ಭೀಷ್ಮನ ಹತ್ತಿರಕ್ಕೆ ಬಂದು, ಅವನು ಪಾಂಡವ ಪಕ್ಷಪಾತಿಯೆಂದೂ ಅವನೂ ದ್ರೋಣಾದಿಗಳೂ ಅವರ ಪರಾಕ್ರಮಕ್ಕೆ ತಕ್ಕಂತೆ ಯುದ್ದಮಾಡುತ್ತಿಲ್ಲವೆಂದೂ ಆಕ್ಷೇಪಿಸಿದನು. ಭೀಷ್ಮನಿಗೆ ಕೋಪಬಂದು “ಅಯ್ಯಾ! ನಾನು ಎಷ್ಟೋಸಾರಿ ಹೇಳಿದೆ, ಪಾಂಡವರು ಅಜೇಯರೆಂದು. ಅದು ಹಿತವಾದ ಮಾತು. ನಿಜವಾದ ಮಾತು. ಮುದುಕನಾದ ನನಗೆ ಎಷ್ಟರಮಟ್ಟಿಗೆ ಸಾಧ್ಯವೋ ಅಷ್ಟುಮಟ್ಟಿಗೆ ಯುದ್ದಮಾಡುತ್ತೇನೆ?” ಎಂದು ಧೃಢಮನಸ್ಕನಾಗಿ ನಿಲ್ಲಲು ಪಾಂಡವಸೇನೆ ಚೆಲ್ಲಾಪಿಲ್ಲಿಯಾಗಿ ಓಡುವುದಕ್ಕೆ ಮೊದಲಾಯಿತು. ಅವನನ್ನು ಎದುರಿಸಿ ಯುದ್ಧಮಾಡುತ್ತಿದ್ದ ಅರ್ಜುನನ ಕೈ ಹಾಯಲಿಲ್ಲ. ಭೀಷ್ಮನು ಸಂತತವಾಗಿ ಬಾಣದ ಮಳೆಗರೆಯುತ್ತ ಪಾಂಡವರ ಕಡೆ ಆಯಪಾಣಿಯಾಗಿದ್ದ ಸೈನಿಕರನ್ನು ಆರಿಸಿ ಆರಿಸಿ ಕೊಲ್ಲುತ್ತಿದ್ದನು. ಅದನ್ನು ಕಂಡ ಕೃಷ್ಣನು “ಈ ಅರ್ಜುನನು ಬಲವಾದ ಏಟು ಬೀಳುತ್ತಿದ್ದರೂ ಭೀಷ್ಮನ ಮೇಲಣ ಗೌರವದಿಂದ ತನ್ನ ಕರ್ತವ್ಯವನ್ನು ಅರಿಯದೆ ಮೃದುವಾಗಿ ಯುದ್ಧಮಾಡುತ್ತಿದ್ದಾನೆ. ಪಾಂಡವರ ಸೇನೆ ಹಿಮ್ಮೆಟ್ಟುತ್ತಿದೆ; ಹೀಗಾದರೆ ಭೀಷ್ಮನು ಒಪ್ಪೊತ್ತಿನಲ್ಲಿ ಪಾಂಡವರನ್ನೂ ಅವರ ಬಲವನ್ನೂ ಸವರಿಬಿಡುತ್ತಾನೆ. ಆದ್ದರಿಂದ ಇಂದು ನಾನೇ ಭೀಷ್ಮನನ್ನು ಕೊಂದು ಪಾಂಡವರ ಹೊರೆಯನ್ನು ಇಳಿಸುತ್ತೇನೆ” ಎಂದು ಯೋಚಿಸಿ ತನ್ನ ಚಕ್ರವನ್ನು ಹಿಡಿದು ಭೀಷ್ಮನಿಗೆ ಇದಿರಾಗಿ ನಡೆಯುತ್ತ ಹೊರಟನು. ಅದನ್ನು ನೋಡಿ ಭೀಷ್ಮನು “ಬಾ ಕೃಷ್ಣ! ನೀನು ನನ್ನನ್ನು ಹೊಡೆದರೆ ಅದು ನನಗೆ ಗೌರವ. ನಿನ್ನ ಕೈಯಿಂದ ಸತ್ತರೆ ನನಗೆ ಇಹಪರಗಳೆರಡೂ ಉಂಟು!” ಎಂದನು. ಅರ್ಜುನನು ರಥದಿಂದ ಧುಮುಕಿ ಓಡಿಬಂದು ಕೃಷ್ಣನ ತೋಳುಗಳನ್ನು ಹಿಡಿದು ನಿಲ್ಲಿಸಲು ಪ್ರಯತ್ನಪಟ್ಟನು. ಆದರೆ ಕೃಷ್ಣನು, ಬಿರುಗಾಳಿಯು ಮರವನ್ನು ಎಳೆದುಕೊಂಡು ಹೋಗುವಂತೆ ಅರ್ಜುನನನ್ನೂ ಎಳೆದುಕೊಂಡು ಮುಂದೆ ಮುಂದೆ ಹೋಗುತ್ತಿದ್ದನು. ಆದ್ದರಿಂದ ಅರ್ಜುನನು ಅವನ ಕಾಲುಗಳನ್ನು ಹಿಡಿದುಕೊಂಡನು. ಆದರೂ ಹತ್ತು ಹೆಜ್ಜೆ ಹಾಕುವವರೆಗೂ ನಿಲ್ಲಿಸಲಾಗಲಿಲ್ಲ. ಕೊನೆಗೆ ಕಷ್ಟದಿಂದ ನಿಲ್ಲಿಸಿ “ಕೋಪವನ್ನು ಬಿಡು ಕೃಷ್ಣ! ನೀನು ಕೈಬಿಟರೆ ಪಾಂಡವರಿಗೆ ಗತಿಯಾರು? ನನ್ನ ಸೋದರರ ಮೇಲಿಯೂ ಮಕ್ಕಳ ಮೇಲೆಯೂ ಆಣೆಯಿಟ್ಟು ಹೇಳುತ್ತೇನೆ- ನನ್ನ ಕಾರ್ಯದಲ್ಲಿ ಹಿಂತೆಗೆಯುವುದಿಲ್ಲ. ಕೌರವರನ್ನು ನಾಶಮಾಡುತ್ತೇನೆ” ಎಂದು ಪ್ರಾರ್ಥಿಸಿಕೊಂಡನು. ಆಗ ಕೃಷ್ಣನು ಅರ್ಜುನನ ಪ್ರತಿಜ್ಞೆಯಿಂದ ತೃಪ್ತನಾಗಿ ಚಕ್ರ ಹಿಡಿದುಕೊಂಡೇ ರಥದ ಮೇಲೆ ಬಂದು ಕುಳಿತು ಪಾಂಚಜನ್ಯವನ್ನು ಬಲವಾಗಿ ಊದಿದನು. ಕೂಡಲೆ ಅರ್ಜುನನ ಬಾಣಗಳಿಂದ ದಿಕ್ಕು ವಿದಿಕ್ಕುಗಳೆಲ್ಲಾ ತುಂಬಿಹೋದವು. ಅಂದಿನ ಯುದ್ಧವು ಅರ್ಜುನನದಾಯಿತು. ಅವನ ಐಂದ್ರಾಸ್ತ್ರದ ಪೆಟ್ಟನ್ನು ತಡೆಯಲಾರದೆ ಭೀಷ್ಮ ದ್ರೋಣ ದುರ್ಯೋಧನ ಬಾಹ್ಲೀಕ ಮುಂತಾದವರು ಹಿಮ್ಮೆಟ್ಟಿದರು. ಇಷ್ಟುಹೊತ್ತಿಗೆ ಹೊತ್ತು ಮುಳುಗಿದ್ದರಿಂಧ ಅಂದಿನ ಯುದ್ಧವೂ ನಿಂತಿತು.</span>
</p>
<p>
<span> ನಾಲ್ಕನೆಯ ದಿನ ಭೀಮಸೇನನು ದುರ್ಯೋಧನನ ಗಜಸೈನ್ಯವನ್ನೆಲ್ಲಾ ಸದೆಬಡಿದು ನಾಶಮಾಡಿ ಜಲಸಂಧ ಸುಷೇಣ ಮುಂತಾದ ಎಂಟುಜನ ಕೌರವ ಸೋದರರನ್ನು ಕೊಂದನು. ಭಗದತ್ತನು ಒಂದು ದೊಡ್ಡ ಮದದಾನೆಯನ್ನೇರಿ ಭೀಮನೊಡನೆ ಯುದ್ದಕ್ಕೆ ನಿಂತು ಅವನನ್ನು ಬಾಣಪ್ರಹಾರದಿಂದ ಮೂರ್ಛೆಗೊಳಿಸಿದನು. ಆದ ಘಟೋತ್ಕಚನು ಮುಂದೆ ಬಂದು ಭಗದತ್ತನ ಆನೆಯನ್ನು ಬಲವಾಗಿ ನೋಯಿಸಿದನು. ಅದರ ಅರುಚಾಟವನ್ನು ಕೇಳಿ ಭೀಷ್ಮಾದಿಗಳು ಭಗದತ್ತನ ಸಹಾಯಕ್ಕೆ ಬಂದರು. ಆದರ ಘಟೋತ್ಕಚನನ್ನು ನೋಡಿ ಭೀಷ್ಮನು “ಈ ದುರಾತ್ಮನಾದ ಘಟೋತ್ಕಚನೊಡನೆ ಯುದ್ಧ ನನಗೆ ಇಷ್ಟವಿಲ್ಲ; ಅವನಿಗೆ ಅಗಾಧವಾದ ಬಲವೀರ್ಯಗಳೂ ಸಹಾಯವೂ ಇವೆ. ಅವನು ಗುರಿಯಿಟ್ಟು ಹೊಡೆಯುವುದರಲ್ಲಿ ಘಟ್ಟಿಗ. ನಾವೋ ಪಾಂಡವರೊಡನೆಯೂ ಪಾಂಚಾಲರೊಡನೆಯೂ ದಿನವೆಲ್ಲಾ ಕಾದಿ ಗಾಯವಡೆದು ಬಳಲಿದ್ದೇನೆ. ಆದ್ದರಿಂದ ಇಂದಿನ ಯುದ್ಧವನ್ನು ಸಾಕುಮಾಡೋಣ!” ಎಂದು ದ್ರೋಣನಿಗೆ ಹೇಳಿದನು. ಹೀಗೆ ನಾಲ್ಕನೆಯ ದಿನದ ಯುದ್ಧ ಮುಗಿಯಿತು. </span>
</p>
<p>
<span> ಮರುದಿನ ಪಾಂಡವರು ಶ್ಯೇನವ್ಯೂಹವನ್ನೂ ಕೌರವರು ಮಕರವ್ಯೂಹವನ್ನೂ ರಚಿಸಿ ಯುದ್ದಕ್ಕೆ ಮೊದಲುಮಾಡಿದರು. ಅಂದು ಭೂರಿಶ್ರವಸ್ಸು ಸಾತ್ಯಕಿಯ ಹತ್ತು ಮಕ್ಕಳನ್ನು ಕೊಲ್ಲಲು ಸಾತ್ಯಕಿಯು ಅವನನ್ನು ಎದುರಿಸಿ ನಿಂತನು. ಅತ್ತ ಅರ್ಜುನನು ಇಪ್ಪತ್ತೈದು ಮಹಾರಥರನ್ನು ಕೊಲ್ಲಲು ಮತ್ಸ್ಯ ಕೇಕೆಯ ಮುಂತಾದವರು ಅವನನ್ನು ಸುತ್ತಿಕೊಂಡರು. ಅಲ್ಲಿಗೆ ಸಂಜೆಯಾದ್ದರಿಂದ ಅಂದಿನ ಯುದ್ಧ ನಿಂತಿತು. </span>
</p>
<p>
<span> ಹೀಗೆ ಒಂಭತ್ತುದಿನ ಒಂದೇ ಸಮನಾಗಿ ಯುದ್ಧ ನಡೆಯುತ್ತಿತ್ತು. ಭೀಮನು ಕೌರವಕುಮಾರರನ್ನು ಕಂಡರೆ ಬಿಡುತ್ತಿರಲಿಲ್ಲ. ಅರ್ಜುನನು ದುರ್ಯೋಧನನ ಕಡೆಯ ಅನೇಕ ರಥಿಕವೀರರನ್ನು ಕೊಂದನು. ಆದರೂ ಭೀಷ್ಮನ ಕೈ ಬಲವಾಗಿಯೇ ಇತ್ತು. ಪಾಂಡವರು ಸುರಕ್ಷಿತವಾಗಿದ್ದರೂ ಅವರ ಕಡೆಯೂ ಅನೇಕ ಶೂರರು ಸತ್ತರು; ಅಪಾರ ಸೇನೆ ನಷ್ಟವಾಯಿತು. ಅಂದಿನ ರಾತ್ರಿ ಪಾಂಡವರೂ ವೃಷ್ಣಿಗಳೂ ಸೃಂಜಯರೂ ಮಂತ್ರಾಲೋಚನೆಗೆ ಸೇರಿದರು. ಬಹಳ ಹೊತ್ತು ಚರ್ಚೆಯಾದ ಮೇಲೆ ಯುಧಿಷ್ಠಿರನು ಕೃಷ್ಣನ ಕಡೆಗೆ ತಿರುಗಿ “ನೋಡು ಕೃಷ್ಣ! ಭೀಷ್ಮನ ಪರಾಕ್ರಮ ಭಯಂಕರವಾಗಿದೆ.; ಅವನ ಮೇಲೆ ಯುದ್ಧಮಾಡುವುದು ಪತಂಗದ ಹುಳು ಬೆಂಕಿಯ ಜ್ವಾಲೆಯೊಡನೆ ಯುದ್ಧಮಾಡಿದಂತೆಯೇ. ಈ ರಾಜ್ಯಕ್ಕೋಸ್ಕರ ಎಷ್ಟು ನಷ್ಟ ಸಂಭವಿಸಿದೆ! ನನ್ನ ಶೂರರಾದ ತಮ್ಮಂದಿರು ಎಷ್ಟು ನೊಂದಿದ್ದಾರೆ! ಇದು ನನಗೆ ಸಾಕಾಗಿದೆ; ಆದ್ದರಿಂದ ಉಳಿದ ಜೀವಿತವನ್ನು ಉತ್ತಮ ಧರ್ಮವಾವುದೋ ಅದರಲ್ಲಿ ಕಳೆಯೋಣವೆನ್ನಿಸಿದೆ. ಕ್ಷತ್ರಿಯಧರ್ಮಕ್ಕೆ ವಿರುದ್ಧವಾಗದ ಅಂಥ ಧರ್ಮವಾವುದು ಹೇಳು!” ಎಂದು ಕೇಳಿದನು. ಕೃಷ್ಣನು ಅವನನ್ನು ಸಮಾಧಾನಮಾಡುತ್ತ “ಚಿಂತಿಸಬೇಡ ಯುಧಿಷ್ಠಿರ! ನಿನ್ನ ತಮ್ಮಂದಿರು ಶೂರರು; ಅವರು ಶತ್ರುಗಳನ್ನು ಜಯಿಸುತ್ತಾರೆ. ಅರ್ಜುನನಿಗೆ ಯುದ್ಧಮಾಡಲು ಇಷ್ಟವಿಲ್ಲದಿದ್ದರೆ ನಾನೇ ಭೀಸ್ಮನೊಡನೆ ಯುದ್ದಮಾಡುತ್ತೇನೆ. ಭೀಷ್ಮ ಸತ್ತರೆ ಜಯವಾಗುವುದೆಂದು ನೀನು ತಿಳಿದಿದ್ದರೆ ನಾನೊಬ್ಬನೇ ಅವನನ್ನು ಕೊಲ್ಲುತ್ತೇನೆ. ನಿನ್ನ ಶತ್ರು ನನ್ನ ಶತ್ರುವೇ! ನಿನ್ನ ಕೆಲಸ ನನ್ನ ಕೆಲಸವೇ! ಅರ್ಜುನ ನನ್ನ ಸ್ನೇಹಿತ, ಶಿಷ್ಯ, ನಂಟ; ಅವನಿಗಾಗಿ ನನ್ನ ದೇಹದಿಂದ ಮಾಂಸವನ್ನು ಬೇಕಾದರೂ ಕತ್ತರಿಸಿಕೊಡುತ್ತೇನೆ; ಅವನೂ ನನಗಾಗಿ ತನ್ನ ಜೀವವನ್ನು ತೆರಲು ಸಿದ್ಧನಾಗಿದ್ದಾನೆ. ಇದು ನಮನಮಗೆ ಇರುವ ಒಪ್ಪಂದ. ಆದರೆ ಅರ್ಜುನನು ಭೀಷ್ಮನನ್ನು ಕೊಲ್ಲುವುದಾಗಿ ಪ್ರತಿಜ್ಞೆಮಾಡಿದ್ದಾನೆ. ನಾನು ಅವನ ಪ್ರತಿಜ್ಞೆಯನ್ನು ಮುರಿಯಬಾರದು. ಅರ್ಜುನನಿಗೆ ಈ ಮುದುಕನನ್ನು ಕೊಲ್ಲುವುದು ಏನು ಕಷ್ಟ?” ಎಂದನು. ಯುಧಿಷ್ಠಿರನು, “ನೀನು ಹೇಳುವುದು ನಿಜ! ನಾನು ನಿನ್ನ ಪ್ರತಿಜ್ಞೆಗೆ ಭಂಗ ತರಬಾರದು; ಆದ್ದರಿಂದ ಯುದ್ಧಮಾಡದೆ ಏನೇನು ಸಹಾಯಮಾಡಬಹುದೋ ಅದನ್ನು ಮಾಡುತ್ತಿರು. ಹಿಂದೆ ಭೀಷ್ಮನು ನನ್ನ ಕಡೆ ಯುದ್ಧಮಾಡಲು ಸಾಧ್ಯವಿಲ್ಲವೆಂದೂ ಅದರ ಅವಶ್ಯಕತೆ ಬಿದ್ದಾಗ ತಕ್ಕ ಮಂತ್ರಾಲೋಚನೆ ಹೇಳುವುದಾಗಿಯೂ ಮಾತುಕೊಟ್ಟಿದ್ದಾನೆ. ಆದ್ದರಿಂದ ಅವನನ್ನು ಕೊಲ್ಲುವ ಬಗೆ ಹೇಗೆಂದು ನಾವೆಲ್ಲರೂ ಹೋಗಿ ಅವನನ್ನು ಸಲಹೆ ಕೇಳೋಣ. ಅವನು ಹೇಳಿದಂತೆ ಮಾಡೋಣ. ತಂದೆ ಇಲ್ಲದಾಗ ಅವನು ನಮ್ಮನ್ನು ತಂದೆಯಂತೆ ಸಾಕಿದ, ಸಲಹಿದ, ಹೀಗೆ ಆಪ್ತನೂ ತಂದೆಯೂ ತಾತನೂ ಆದವನನ್ನು ಕೈಯಾರ ಕೊಲ್ಲಬೇಕಾಗಿದೆ. ಆದರೆ ಏನು ಮಾಡುವುದು? ಹಾಳು ಕ್ಷತ್ರಿಯ ಧರ್ಮವೇ ಅಂತಹುದು!” ಎಂದನು. ಕೃಷ್ಣನು ಅದಕ್ಕೆ ಸಮ್ಮತಿಸಿದನು. ಎಲ್ಲರೂ ತಮ್ಮ ಶಸ್ತ್ರ ಕವಚಾದಿಗಳನ್ನು ತೆಗೆದಿಟ್ಟು. ಭೀಷ್ಮನ ಆವಾಸಕ್ಕೆ ಹೋದರು. ಅವನನ್ನು ಕಂಡು ತಲೆಮುಟ್ಟಿ ನಮಸ್ಕಾರಮಾಡಿದರು. ಭೀಸ್ಮನು ಅವರನ್ನು ಸ್ವಾಗತಿಸಿ ಬಂದಕೆಲಸವೇನೆಂದು ಪ್ರೀತಿಯಿಂದ ಮತ್ತೆ ಮತ್ತೆ ಕೇಳಲು, ಧರ್ಮರಾಜನು ವಿನಯದಿಂದ “ತಾತ! ನಾವು ಜಯಿಸಿ ರಾಜ್ಯ ಪಡೆಯುವುದು ಹೇಗೆ? ಪ್ರಜಾನಾಶವಾಗಿದಿರುವುದು ಹೇಗೆ? ನಿನ್ನನ್ನು ಯುದ್ದದಲ್ಲಿ ಎದುರಿಸುವುದು ಹೇಗೆ? ನೀನು ಸ್ವಲ್ಪವೂ ಅವಕಾಶ ಕೊಡುವುದಿಲ್ಲ. ಯುದ್ಧದಲ್ಲಿ ನಿನ್ನ ಬಿಲ್ಲು ಯಾವಾಗಲೂ ಮಂಡಲಾಕಾರವಾಗಿಯೇ ಇರುತ್ತದೆ. ನಿನ್ನನ್ನು ಕೊಲ್ಲಲು ಧೈರ್ಯಮಾಡಬಲ್ಲ ಗಂಡಸಾರು? ನನ್ನ ಸೈನ್ಯ ತುಂಬ ನಷ್ಟವಾಗಿದೆ; ನಿನ್ನನ್ನು ಯುದ್ದದಲ್ಲಿ ಗೆದ್ದು ನಾನು ರಾಜ್ಯ ಪಡೆಯುವ ಮಾರ್ಗವಾವುದು ಹೇಳು!” ಎಂದನು. ಭೀಷ್ಮನು ನಾನು ಜೀವಸಹಿತವಾಗಿರುವಾಗ ಯುದ್ಧದಲ್ಲಿ ನೀವು ಏಗಲಾರಿರಿ; ಇದು ನಿಜ; ನನ್ನನ್ನು ಸೋಲಿಸಿದರೆ ಕೌರವ ಯುದ್ದವನ್ನು ನೀವು ಗೆಲ್ಲುತ್ತೀರಿ. ಆದ್ದರಿಂದ ನಿಮಗೆ ಗೆಲುವು ಬೇಕಾದರೆ ಬೇಗ ನನ್ನನ್ನು ಕೊಂದುಬಿಡಿ!“ಎಂದನು. ಧರ್ಮರಾಜನು ”ನೀನು ಯುದ್ಧದಲ್ಲಿ ರೋಷಾವಿಷ್ಟನಾಗಿ ಯಮನಂತೆ ನಿಂತಿದ್ದರೆ ನಿನ್ನನ್ನು ಇಂದ್ರನೂ ಜಯಿಸುವುದಕ್ಕಾಗುವುದಿಲ್ಲ. ವರುಣನೂ ಜಯಿಸುವುದಕ್ಕಾಗುವುದಿಲ್ಲ. ದೇವಾಸುರರೆಲ್ಲರೂ ಬಂದರೂ ಆಗುವುದಿಲ್ಲ!“ ಎಂದನು. ಭೀಷ್ಮನು, ”ಅದುನಿಜ! ನಾನು ಶಸ್ತ್ರ ಹಿಡಿದಿದ್ದರೆ ಕೊಲ್ಲುವುದಕ್ಕಾಗುವುದಿಲ್ಲ; ಅದನ್ನು ಕೆಳಗಿಟ್ಟರೆ ಆಗುತ್ತದೆ. ಆಯುಧವನ್ನು ಬಿಟ್ಟವನು, ಕೆಳಗೆ ಬಿದ್ದವನು ಕವಚ ಧ್ವಜಗಳಿಲ್ಲದವನು ಓಡುತ್ತಿರುವವನು ಶರಣುಬಂದವನು ಹೆಂಗಸು ಹೆಂಗಸಿನ ಹೆಸರುಳ್ಳವನು ಅಂಗಹೀನನಾದವನು ಒಬ್ಬನೇ ಮಗನಾಗಿರುವವನು ಮಕ್ಕಳಿಲ್ಲದವನು ಕಣ್ಣಿಗೆ ಕಾಣದವನು ಇವರೊಡನೆ ನಾನು ಯುದ್ಧ ಮಾಡುವವನಲ್ಲ. ನಿನ್ನ ಸೈನ್ಯದಲ್ಲಿರು ಶಿಖಂಡಿ ಮೊದಲು ಹೆಂಗಸಾಗಿದ್ದು ಆಮೇಲೆ ಗಂಡಸಾದ್ದರಿಂಧ ನಾನು ಅವನೊಡನೆ ಯುದ್ಧಮಾಡುವುದಿಲ್ಲವೆಂದು ಈ ಹಿಂದೆಯೇ ಪ್ರತಿಜ್ಞೆಮಾಡಿದ್ದೇನೆ.ಅದು ನಿಮಗೆಲ್ಲರಿಗೂ ತಿಳಿದಿದೆ. ಅರ್ಜುನನು ಅವನನ್ನು ಮುಂದಿಟ್ಟುಕೊಂಡು ನನ್ನನ್ನು ಬಾಣಗಳಿಂದ ಹೊಡೆಯಲಿ; ಆಗ ನಾನು ಪ್ರತಿಯಾಗಿ ಹೊಡೆಯುವುದಿಲ್ಲ. ಹಾಗಾದರೆ ನಿಮಗೆ ಜಯ ಲಭಿಸುತ್ತದೆ.!“ ಎಂದನು. ಆ ಮಾತನ್ನು ಕೇಳಿ ಎಲ್ಲರೂ ಭೀಷ್ಮನಿಗೆ ನಮಸ್ಕರಿಸಿ ತಮ್ಮ ಶಿಬಿರಕ್ಕೆ ಹಿಂತಿರುಗಿದರು. ಅರ್ಜುನನಿಗೆ ಭೀಷ್ಮನನ್ನು ಹೊಡೆದು ಕೊಲ್ಲಬೇಕಲ್ಲ ಎಂದು ತುಂಬ ದುಃಖವಾಯಿತು. ಭೀಷ್ಮನು ಗುರು, ವಂಶಕ್ಕೆ ಹಿರಿಯ, ಪ್ರಜ್ಞಾವಂತ, ಬುದ್ದಿಶಾಲಿ; ತಾನು ಇನ್ನೂ ಚಿಕ್ಕ ಹುಡುಗನಾಗಿದ್ದಾಗ ಆಟವಾಡಿ ಮೈಯೆಲ್ಲಾ ಮಣ್ಣುಮಾಡಿಕೊಂಡು ಭೀಷ್ಮನ ತೊಡೆಯಮೇಲೆ ಹತ್ತಿ ‘ಅಪ್ಪ!’ ಎನ್ನಲು ಅವನು ‘ನಾನು ಅಪ್ಪನಲ್ಲ, ಅಪ್ಪನ ಅಪ್ಪ!’ ಎಂದಿದ್ದನು. ಅದನ್ನೆಲ್ಲಾ ನೆನೆಸಿಕೊಂಡು ಅರ್ಜುನನು ”ಕೃಷ್ಣ! ನನ್ನ ಸೈನ್ಯ ಎಷ್ಟಾದರೂ ಹಾಳಾಗಲಿ, ನಾನಂತೂ ಭೀಷ್ಮನೊಡನೆ ಯುದ್ಧಮಾಡುವುದಿಲ್ಲ. ನನಗೆ ಜಯವಾದರೆ ಅಗಲಿ, ಇಲ್ಲದಿದ್ದರೆ ನನ್ನನ್ನು ಕೊಂದುಬಿಡಲಿ!“ ಎಂದನು. ಕೃಷ್ಣನು, ”ಭೀಷ್ಮನನ್ನು ಕೊಲ್ಲುತ್ತೇನೆ ಎಂದು ಹಿಂದೆ ಪ್ರತಿಜ್ಞೆಮಾಡಿ ಈಗ ಕೊಲ್ಲುವುದಿಲ್ಲ ಎನ್ನುತ್ತೀಯಾ? ಇದು ಕ್ಷತ್ರಿಯನಿಗೆ ಧರ್ಮವೇ? ಗಾಂಗೇಯನನ್ನು ಕೊಲ್ಲದಿದ್ದರೆ ನಿನಗೆ ಜಯವಿಲ್ಲ. ಇದು ದೈವಸಂಕಲ್ಪ; ನಡೆದೇ ನಡೆಯುತ್ತದೆ; ನಿನ್ನನ್ನು ಬಿಟರೆ ಅವನನ್ನು ಕೊಲ್ಲಬಲ್ಲವರು ಮತ್ತಾರೂ ಇಲ್ಲ!“ ಎಂದನು. ಅರ್ಜುನನು, ಕೃಷ್ನ, ಭೀಷ್ಮನಿಗೆ ಮೃತ್ಯುಬರುವುದು ಶಿಖಂಡಿಯಿಂದ. ಆದ್ದರಿಂದ ನಾವು ಶಿಖಂಡಿಯನ್ನು ಮುಂದಿಟ್ಟುಕೊಂಡು ಉಪಾಯವಾಗಿ ಭೀಷ್ಮನನ್ನು ಬೀಳಿಸೋಣವೆಂದು ಹೋಚಿಸಿದ್ದೇನೆ. ಶಿಖಂಡಿಯು ಭೀಷ್ಮನನ್ನು ಹೊಡೆದರೆ ನಾನು ಶಿಣಂಡಿಯನ್ನು ಹೊಡೆಯಲು ಬರುವ ಯೋಧರನ್ನು ಹೊಡೆದು ಓಡಿಸುತ್ತೇನೆ!” ಎಂದನು. ಅದೇ ನಿರ್ಧಾರವಾಯಿತು.</span>
</p>
<p>
<span> ಮರುದಿನ, ಎಂದರೆ ಯುದ್ಧವಾರಂಭವಾದ ಹತ್ತನೆಯ ದಿನ ಬೆಳಗ್ಗೆ ಪಾಂಡವರು ವ್ಯೂಹವನ್ನು ರಚಿಸಿ ಅದರ ಮುಂಭಾಗದಲ್ಲಿ ಶಿಖಂಡಿಯನ್ನೇ ನಿಲ್ಲಿಸಿದರು. ಅವನ ಎರಡು ಪಕ್ಕಗಳಲ್ಲಿಯೂ ಭೀಮಾರ್ಜುನರು ನಿಂತರು. ಅವರ ಹಿಂದೆ ಐದುಮಂದಿ ಉಪಪಾಂಡವರೂ ಅಭಿಮನ್ಯುವೂ ನಿಂತರು. ಅವರ ಹಿಂದೆ ದೃಷ್ಟದ್ಯುಮ್ನನೂ ಇತರ ವೀರರೂ ಸೇನೆ ಯೊಡನೆ ಬಂದರು.. ಕೌರವರ ಕಡೆ ಎಂದಿನಂತೆ ಭೀಷ್ಮನೇ ಮುಂದಾಳಾದನು. ಪಕ್ಕದಲ್ಲಿ ದುಃಶಾಸನಾದಿ ಕೌರವರೂ ಹಿಂದೆ ದ್ರೋಣ ಅಶ್ವತ್ಥಾಮ ಭಗದತ್ತ ಮುಂತಾದವರೂ ಇದ್ದರು. ಯುದ್ಧವಾರಂಭವಾಗಲು ಭೀಷ್ಮನು ತನ್ನ ಶಸ್ತ್ರಾಸ್ತ್ರಗಳಿಂದ ಪಾಂಡವರ ಸೇನೆಯನ್ನು ಬಹುವಾಗಿ ನೋಯಿಸಿದನು. ಆಗ ಅರ್ಜುನನು ಶಿಖಂಡಿಯನ್ನು ಹುರಿಗೊಳಿಸುತ್ತ “ನಾನು ನಿನಗೆ ಬೆಂಬಲವಾಗಿ ನಿನ್ನ ಶತ್ರುಗಳನ್ನೆಲ್ಲಾ ಓಡಿಸುತ್ತೇನೆ. ನೀನು ನಿರ್ಭಯವಾಗಿ ಭೀಷ್ಮನನ್ನು ಎದುರಿಸು” ಎಂದನು. ಭೀಷ್ಮನು ಶಿಖಂಡಿಯ ಬಾಣದಿಂದ ಸ್ವಲ್ಪವೂ ನೋಯಲಿಲ್ಲ. ಅವನ ಮೇಲೆ ಪ್ರತಿಯಾಗಿ ಬಾಣಪ್ರಯೋಗವನ್ನೂ ಮಾಡಲಿಲ್ಲ. ಶಿಖಂಡಿಯ ರಕ್ಷಕನಾಗಿದ್ದ ಅರ್ಜುನನ ಮೇಲೆ ದುಃಶಾಸನನು ಯುದ್ಧವಾರಂಭಿಸಿ ಸೋತು ಭೀಷ್ಮನ ಹತ್ತಿರಕ್ಕೇ ಹಿಂತಿರುಗಿ ಹೋದನು. ಭೀಷ್ಮನು ಶಿಖಂಡಿಯನ್ನು ಅಲಕ್ಷಿಸಿ ಅರ್ಜುನನ ಮೇಲೆ ಯುದ್ಧಮಾಡುತ್ತಿದ್ದನು. ಅವನು ಭೀಷ್ಮನ ಬಾಣಗಳನ್ನು ತಡೆದುಕೊಂಡು ಅವನ ರಕ್ಷಣೆಗೆ ಬಂದ ವಿದೇಹರು ಕಳಿಂಗರು ಶೂರಸೇನರು ಮುಂತಾದವರನ್ನು ದಿವ್ಯಾಸ್ತ್ರ ಗಳಿಂದ ಸುಟ್ಟನು. ದುಶ್ಯಾಸನನಂತೆಯೇ ಕೃಪ ವಿಕರ್ಣ ಶಲ್ಯ ಮುಂತಾದವರೂ ಸೋತು ಹಿಮ್ಮೆಟ್ಟಿದರು. ಆಗ ಪಾಂಡವರು ಭೀಷ್ಮನ ಸುತ್ತ ಮುತ್ತಿಕೊಂಡು ಬಾಣಪ್ರಯೋಗ ಮಾಡಲು, ಅವನ ಕವಚಹರಿದು ಬಿಲ್ಲುಮುರಿದು ಮೈತುಂಬ ಬಾಣಗಳು ನಾಟಿಕೊಂಡವು. ಭೀಷ್ಮನು ನಾಟಿದ್ದ ಬಾಣಗಳ ಸಹಿತನಾಗಿ ಕೆಳಗೆ ಬಿದ್ದುಬಿಟ್ಟನು. ಎಲ್ಲೆಲ್ಲಿಯೂ ಹಾಹಾಕಾರವೆದ್ದಿತು. ಎರಡು ಸೈನ್ಯಗಳೂ ಶಸ್ತ್ರಗಳನ್ನು ಕೆಳಗಿಟ್ಟು ಮಂಕಾಗಿ ನಿಂತುಬಿಟ್ಟವು. ಆದರೆ ಭೀಷ್ಮನು ಕೂಡಲೆ ಸಾಯಲಿಲ್ಲ. ಆಗ ದಕ್ಷಿಣಾಯನವಾಗಿದ್ದದ್ದರಿಂದ ಉತ್ತರಾಯಣವನ್ನು ಎದುರುನೋಡುತ್ತ ಆ ಶರಶಯ್ಯೆಯ ಮೇಲೆಯೇ ಮಲಗಿದನು. ಉತ್ತರಾಯಣದಲ್ಲಿ ಸತ್ತವರಿಗೆ ಸದ್ಗತಿ. ಸ್ವೇಚ್ಛಾಮರಣಿಯಾಗಿದ್ದದ್ದರಿಂದ ಅವನು ಯಾವಾಗ ಬೇಕಾದರೂ ಆವಾಗ ಸಾಯಬಹುದಾಗಿತ್ತು.</span>
</p>
<p>
<span> ಅಷ್ಟುಹೊತ್ತಿಗೆ ಸಂಜೆಯೂ ಆದ್ದರಿಂದ ಅಂದಿನ ಯುದ್ಧವು ನಿಂತಿತು. ಎರಡು ಕಡೆಯ ವೀರರೂ ಭೀಷ್ಮನ ಹತ್ತಿರಕ್ಕೆ ಬಂದುನಮಸ್ಕರಿಸಿ ಅವನಿಗೆ ತಮ್ಮ ಗೌರವವನ್ನು ಸಲ್ಲಿಸಿದರು. ಅವನು ಅವರನ್ನು ನೋಡಿ ಸಂತೋಷವನ್ನು ಸೂಚಿಸಿ “ನನ್ನ ತಲೆ ಜೋಲುತ್ತಿದೆ; ಒಂದು ದಿಂಬು ಬೇಕು!” ಎಂದನು. ಮೃದುವಾದ ದಿಂಬುಗಳು ಬಂದವು. ಆದರೆ ಭೀಷ್ಮನಿಗೆ ಅವು ಬೇಕಾಗಿರಲಿಲ್ಲ. ಅವನು ಮಂದಹಾಸದಿಂದ ವೀರಶಯ್ಯೆಗೆ ಈ ದಿಂಬುಗಳು ತಕ್ಕವಲ್ಲ!“ ಎಂದು ಅರ್ಜುನನನ್ನು ನೋಡಿ, ”ತಕ್ಕಂಥ ದಿಂಬು ನಿನಗೆ ಗೊತ್ತಿದ್ದರೆ ಕೊಡುತ್ತೀಯಾ?“ ಎಂದು ಕೇಳಿದನು. ಅವನು ಕೂಡಲೆ ಭೀಷ್ಮನನ್ನು ವಂದಿಸಿ, ಗಾಂಡೀವದಿಂದ ಮೂರು ಬಾಣಗಳನ್ನು ಅಭಿಮಂತ್ರಿಸಿ ಅವು ದಿಂಬಿನಂತೆ ಊರಿ ನಿಲ್ಲುವ ಹಾಗೆ ಪ್ರಯೋಗಮಾಡಿದನು. ತನ್ನ ಇಂಗಿತವನ್ನು ಅರ್ಜುನನು ಗ್ರಹಿಸಿದ್ದಕ್ಕಾಗಿ ಭೀಷ್ಮನಿಗೆ ತುಂಬಾ ಸಂತೋಷವಾಯಿತು. ಆಗ ಅವನ ಮೈಯಲ್ಲಿ ಚುಚ್ಚಿಕೊಂಡಿದ್ದ ಬಾಣಗಳನ್ನೆಲ್ಲಾ ತೆಗೆಯಲು ಕುಶಲರಾದ ಚಿಕಿತ್ಸಕರು ತಮ್ಮ ಉಪಕರಣಗಳೊಡನೆ ಬಂದರು. ಭೀಷ್ಮನು ಅವರಿಗೆ ಕೊಡಬೇಕಾದ ಸಂಭಾವನೆಗಳನ್ನು ಕೊಟ್ಟು ಕಳುಹಿಸಿವಂತೆ ಹೇಳಿ ”ಈ ಸ್ಥಿತಿಯಲ್ಲಿ ನನಗೆ ವೈದ್ಯರಿಂದ ಏನಾಗಬೇಕಾಗಿದೆ! ಕ್ಷತ್ರಿಯರಿಗೆ ಶ್ರೇಷ್ಠವಾದ ಗತಿಯನ್ನು ನಾನು ಪಡೆದಿದ್ದೇನೆ; ನನ್ನನ್ನು ಈ ಬಾಣಗಳ ಸಹಿತವಾಗಿ ದಹನಮಾಡಬೇಕು!" ಎಂದನು. </span>
</p>
<p>
<span> ಮರುದಿನ ಬೆಳಿಗ್ಗೆ ಎಲ್ಲರೂ ಭೀಷ್ಮನ ದರ್ಶನಮಾಡಿ ಅವನಿಗೆ ನಮಸ್ಕರಿಸಿದರು. ಕನ್ಯೆಯರು ಗಂಧದ ಹುಡಿ ಹೂವು ಅರಳುಗಳನ್ನು ಅವನ ಮೇಲೆ ಎರಚಿದರು. ಹುಡುಗರೂ ಮುದುಕರೂ ಹೆಂಗಸರೂ ಬಂದು ಬಂದು ನೋಡಿಕೊಂಡು ಹೋದರು. ಗಾಯಕ ನಟ ನರ್ತಕರು ಬಂದು ಹಾಡಿ ಕುಣಿದು ಗೌರವಿಸಿದರು. ಕೌರವ ಪಾಂಡವರು ಯುದ್ಧ ಸನ್ನಾಹವನ್ನು ನಿಲ್ಲಿಸಿ, ಆಯುಧಗಳನ್ನು ಬಿಟ್ಟು ಹಿಂದಿನಂತೆ ಸ್ನೇಹದಿಂದ ಒಟ್ಟಿಗೆ ಅವರವರ ವಯಸ್ಸಿಗೆ ಅನುಗುಣವಾಗಿ ಭೀಷ್ಮನನ್ನು ಸೇವಿಸಿದರು. ಭೀಷ್ಮನು ಬಾಣಗಳ ಯಾತನೆಯನ್ನು ಧೈರ್ಯದಿಂದ ಸಹಿಸಿಕೊಂಡು, ಆದರೆ ಹರ್ಷವನ್ನು ತೋರಿಸಲಾರದೆ “ಬಾಣಗಳ ತಾಪದಿಂದ ಮೂರ್ಛೆಬರುವಂತಿದೆ.; ನೀರು ಬೇಕು!: ಎಂದನು. ಎಲ್ಲಾ ಕಡೆಯಿಂದಲೂ ತಂಪಾದ ನೀರೂ ತಿಂಡಿತೀರ್ಥಗಳೂ ಬಂದವು. ಭೀಷ್ಮನು ಅದನ್ನು ನೋಡಿ, ”ಅಪ್ಪಾ! ನಾನು ಈಗ ಶರಶಯ್ಯೆಯಲ್ಲಿದ್ದೇನೆ. ಯಾವ ಭೋಗಗಳನ್ನೂ ಅನುಭವಿಸಲಾರೆ; ಚಂದ್ರಸೂರ್ಯರು ತಿರುಗುವುದನ್ನು ಎದುರು ನೋಡುತ್ತಿದ್ದೇನೆ!“ ಎಂದು ಅರ್ಜುನನನ್ನು ನೋಡಿ ”ಅರ್ಜುನ! ಬಾಣಗಳು ನಾಟಿಕೊಂಡು, ದೇಹ ದಹಿಸುತ್ತಿದೆ. ಮರ್ಮಸ್ಥಳಗಳಲ್ಲೆಲ್ಲಾ ತೀವ್ರವಾದ ಯಾತನೆ. ಬಾಯಿ ಒಣಗಿಬರುತ್ತಿದೆ; ದೇಹ ತಂಪಾಗುವಂತೆ ನೀರು ಬೇಕು; ನೀನಾದರೆ ಸರಿಯಾದ ರೀತಿಯಲ್ಲಿ ನೀರನ್ನು ಒದಗಿಸಬಲ್ಲೆ“ ಎಂದನು. ಅರ್ಜುನನು ”ಆಗಲಿ!“ ಎಂದು ಉತ್ತರಕೊಟ್ಟು ರಥದಲ್ಲಿ ಕುಳಿತು ಗಾಂಡೀವವನ್ನು ಹಿಡಿದು ಭೀಷ್ಮನಿಗೆ ಪ್ರದಕ್ಷಿಣೆ ಮಾಡಿ ಬಂದು ಪರ್ಜನ್ಯಾಸ್ತ್ರವನ್ನು ಆಭಿಮಂತ್ರಿಸಿ ಭೀಷ್ಮನ ಬಲಪಾರ್ಶ್ವದ ನೆಲವನ್ನು ಹೊಡೆಯಲು, ಅದನ್ನು ಭೇದಿಸಿಕೊಂಡು ತಂಪಾಗಿಯೂ ತಿಳಿಯಾಗಿಯೂ ಘಮಘಮಿಸುತ್ತಲೂ ಇದ್ದ ಅಮೃತದಂಥ ನೀರು ಬುಗ್ಗೆಯಾಗಿ ಮೇಲಕ್ಕೆ ಚಿಮ್ಮಿ ಬಂದಿತು. ಎಲ್ಲರೂ ಆಶ್ಚರ್ಯಪಟ್ಟರು. ಶಂಖಗಳೂ ದುಂದುಭಿಗಳೂ ಮೊಳಗಿದುವು. ಕೌರವರು ನಡುಗಿದರು. ಭೀಷ್ಮನು ಆ ನೀರನ್ನು ಕುಡಿದು ತೃಪ್ತನಾಗಿ ”ಅರ್ಜುನ! ಇದು ನಿನ್ನಲ್ಲಿ ಆಶ್ಚರ್ಯವೇನಲ್ಲ; ಧನುರ್ಧಾರಿಗಳಲ್ಲಿ ನೀನು ಅಗ್ರೇಸರ!“ ಎಂದನು. ಆ ಮಾತನ್ನು ಕೇಳಿ ತಲೆತಗ್ಗಿಸಿಕೊಂಡು ನಿಂತಿದ್ದ ದುರ್ಯೋಧನನನ್ನು ಕುರಿತು, ”ನೋಡಿದೆಯಾ ದುರ್ಯೋಧನ, ಅರ್ಜುನನು ಹೇಗೆ ಶೀತಲವೂ ಸುಗಂಧವೂ ಆದ ಅಮೃತದಂಥ ನೀರಿನ ಬುಗ್ಗೆಯನ್ನು ಎಬ್ಬಿಸಿದ! ಈ ಕೆಲಸ ಮಾಡಬಲ್ಲವನು ಪ್ರಪಂಚದಲ್ಲಿ ಮತ್ತೊಬ್ಬನಿಲ್ಲ; ಐಂದ್ರ ಪಾಶುಪತ ಬ್ರಾಹ್ಮ ಆಗ್ನೇಯ ವಾರುಣ ವಾಯವ್ಯ ಮುಂತಾದ ಸಮಸ್ತ ಅಸ್ತ್ರಗಳನ್ನೂ ತಿಳಿದಿರುವವನು ಅರ್ಜುನನೊಬ್ಬನೇ; ಕೃಷ್ಣನು ತಿಳಿದಿದ್ದರೂ ತಿಳಿದಿದ್ದಾನು; ಅಷ್ಟೇಯೆ; ಮತ್ತಾರೂ ತಿಳಿಯರು. ಇಂಥ ಪಾಂಡವರನ್ನು ಏನೇನು ಮಾಡಿದರೂ ನೀನು ಜಯಿಸುವುದಕ್ಕಾಗುವುದಿಲ್ಲ. ಮಗು! ಕೃಷ್ಣನು ಇನ್ನೂ ಕೌರವಗಣಕ್ಕೆ ಸ್ವಾಧೀನನಾಗಿರುವಾಗಲೇ. ಅರ್ಜುನನು ನಿನ್ನ ಸೇನೆಯನ್ನು ಪೂರ್ತಿಯಾಗಿ ಸಂಹರಿಸಿ ಬಿಡುವುದಕ್ಕೆ ಮುಂಚೆಯೇ ರಣರಂಗದಲ್ಲಿ ನಿನ್ನ ತಮ್ಮಂದಿರೂ ರಾಜರೂ ಇನ್ನೂ ಕೆಲವರಾದರೂ ಉಳಿದಿರುವಾಗಲೇ, ಪಾಂಡವರೊಡನೆ ಸಂಧಿಮಾಡಿಕೊಂಡು ಸ್ನೇಹದಿಂದಿರು. ಹಾಗಾದರೆ ನಿನಗೂ ನಿನ್ನ ಕುಲಕ್ಕೂ ಕ್ಷೇಮವಾಗುತ್ತದೆ. ನನ್ನ ಮಾತನ್ನು ಮನಸ್ಸಿಗೆ ತೆಗೆದುಕೋ! ಭೀಷ್ಮನ ಅವಸಾನದಿಂದ ನಿಮನಿಮಗೆ ಮೈತ್ರಿಯುಂಟಾಗಲಿ; ಪಾಂಡವರಿಗೆ ಅರ್ಧರಾಜ್ಯವನ್ನು ಕೊಟ್ಟುಬಿಡು; ಧರ್ಮರಾಜನು ಇಂದ್ರಪ್ರಸ್ಥದಲ್ಲಿ ಆಳಿಕೊಂಡಿರಲಿ; ಮಿತ್ರದ್ರೋಹಿಯಾಗಿ ಕ್ಷತ್ರಿಯರಲ್ಲಿ ಕೀಳೆನಿಸಿಕೊಂಡು ಕೆಟ್ಟ ಹೆಸರನ್ನು ಪಡೆದುಕೊಳ್ಳಬೇಡ; ನನ್ನ ಅನಂತರದಲ್ಲಿಯಾದರೂ ಅಣ್ಣತಮ್ಮಂದಿರು ತಂದೆ ಮಕ್ಕಳೂ ಮಾವ ಅಳಿಯಂದಿರೂ ಹೊಡೆದಾಡುವುದು ನಿಲ್ಲಲಿ!" ಎಂದು ಬಾಣಗಳ ಯಾತನೆಯಿಂದ ಸುಮ್ಮನಾದನು. ಅವನು ಸುಮ್ಮನಾದದ್ದನ್ನು ಕಂಡು ಎಲ್ಲರೂ ತಮ್ಮ ತಮ್ಮ ನಿವಾಸಗಳಿಗೆ ಹೋದರು.</span>
</p>
<p>
<span> ಭೀಷ್ಮನು ಬಿದ್ದಿದ್ದನ್ನು ಕೇಳಿದಾಗ ಕರ್ಣನಿಗೆ ಸ್ವಲ್ಪ ಹೆದರಿಕೆಯಾಯಿತು. ಅವನು ಓಡಿಬಂದು, ಜನ್ಮಶಯ್ಯೆಯಲ್ಲಿದ್ದ ಕುಮಾರಸ್ವಾಮಿಯಂತೆ ಶರಶಯ್ಯೆಯಲ್ಲಿ ಕಣ್ಣುಮುಚ್ಚಿ ಮಲಗಿದ್ದ ಆ ಮಹಾತ್ಮನನ್ನು ನೋಡಿದನು. ಸೆರೆಬಿಗಿದು ಕಣ್ಣೀರು ಹಾಕುತ್ತ “ಕುರುಶ್ರೇಷ್ಠ! ನಿರ್ದೋಷಿಯಾದರೂ, ನಿನ್ನ ಕಣ್ಣಿಗೆ ಬಿದ್ದಾಗಲೆಲ್ಲಾ ನಿನ್ನ ದ್ವೇಷಕ್ಕೆ ಗುರಿಯಾಗುತ್ತಿದ್ದ ರಾಧೇಯ ನಾನು!” ಎಂದು ಭೀಷ್ಮನಿಗೆ ನಮಸ್ಕರಿಸಿದನು. ಅದನ್ನು ಕೇಳಿ ಭೀಷ್ಮನು ಕಷ್ಟದಿಂದ ಕಣ್ಣುತೆರೆದು, ಮೆಲ್ಲಗೆ ನೋಡಿ, ತನ್ನ ಪಕ್ಷದವನರನ್ನೆಲ್ಲಾ ದೂರಕಳುಹಿಸಿ, ತಂದೆಯು ಮಗನನ್ನು ಆಲಿಂಗಿಸಿಕೊಳ್ಳುವಂತೆ ಒಂದು ತೋಳಿನಿಂದ ಅವನನ್ನು ಆಲಿಂಗಿಸಿಕೊಂಡು, “ಬಾ ನನ್ನ ಎದುರಾಳಿಯೇ,ಬಾ; ಈಗ ನೀನು ಬರದಿದ್ದಿದ್ದರೆ ನಿನಗೆ ಶ್ರೇಯಸ್ಸು ಆಗುತ್ತಿರಲಿಲ್ಲ. ನೀನು ಕೌಂತೇಯ; ರಾಧೇಯನಲ್ಲ. ನಿನ್ನಲ್ಲಿ ನನಗೆ ದ್ವೇಷವಿಲ್ಲ, ಮಗು! ನಿಜವಾಗಿ ಹೇಳುತ್ತೇನೆ, ಕೇಳು. ನಿನ್ನ ಹೆಮ್ಮೆಯನ್ನು ಮಗ್ಗಿಸುವ ನಿಮಿತ್ತದಿಂದ ನಾನು ಕಠಿಣವಾದ ಮಾತನಾಡಿದೆ. ನೀನು ನಿಷ್ಕಾರಣವಾಗಿ ಪಾಂಡವರನ್ನು ದ್ವೇಷಿಸುತ್ತೀಯೆ ಎಂದು ನಾನು ತಿಳಿದುಕೊಂಡಿದ್ದೇನೆ. ಅದಕ್ಕೋಸ್ಕರ ಅನೇಕ ವೇಳೆ ನಿನ್ನೊಡನೆ ಕ್ರೂರವಾಗಿ ಮಾತನಾಡಬೇಕಾಯಿತು. ನಿನ್ನ ರಣವೀರ್ಯವನ್ನೂ ದಾನಶೌರ್ಯವನ್ನೂ ನಾನು ಬಲ್ಲೆ, ನೀನು ದೇವತೆಯಂಥವನು; ನಿನಗೆ ಎಣೆಯಿಲ್ಲ; ಶಸ್ತ್ರಾಸ್ತ್ರ ಪ್ರಯೋಗದಲ್ಲಿ ನೀನು ಅರ್ಜುನನಿಗೂ ಕೃಷ್ಣನಿಗೂ ಸರಿಸಮಾನನಾದವನು. ನಿನ್ನ ಮೇಲೆ ನನಗೆ ಹಿಂದೆ ಇದ್ದ ಕೋಪ ಹೋಯಿತು. ಮನುಷ್ಯಪ್ರಯತ್ನವು ದೈವವನ್ನು ಮೀರುವುದು ಅಸಾಧ್ಯ. ಪಾಂಡವರು ನಿನ್ನ ಸೋದರರು; ನನಗೆ ಸಂತೋಷ ವುಂಟುಮಾಡಬೇಕೆಂದಿದ್ದರೆ ಹೋಗಿ ಅವರೊಡನೆ ಸೇರಿಕೋ; ನನ್ನೊಡನೆಯೇ ವೈರವೆಲ್ಲಾ ಹೋಗಿ, ಸಮಸ್ತ ರಾಜರೂ ಸುಖವಾಗಿರಿ!” ಎಂದನು. </span>
</p>
<p>
<span> ಕರ್ಣನು, “ಅಜ್ಜಾ! ನಾನು ಕೌಂತೇಯ, ರಾಧೇಯನಲ್ಲ ಎಂದು ನೀನು ಹೇಳಿದ್ದನ್ನು ನಾನೂ ಬಲ್ಲೆ; ಆದರೆ, ಕುಂತಿಯು ನನ್ನನ್ನು ಬಿಸಾಟುಬಿಟ್ಟಾಗ ಸೂತನು ನನ್ನನ್ನು ಬೆಳಸಿದನು; ದುರ್ಯೋಧನನು ನನ್ನನ್ನು ಐಶ್ವರ್ಯವಂತನನ್ನಾಗಿ ಮಾಡಿದನು; ಈಗ ಅದನ್ನೆಲ್ಲಾ ಸುಳ್ಳು ಮಾಡಲಾರೆ; ನನ್ನ ಸಂಪತ್ತು ಶರೀರ ಯಶಸ್ಸು ಎಲ್ಲವನ್ನೂ ದುರ್ಯೋಧನನಿಗಾಗಿ ಧಾರೆ ಎರೆದಿದ್ದೇನೆ; ಅವನ ಆಶ್ರಯದಲ್ಲಿ ನಿಂತು ಪಾಂಡವರ ಕೋಪವನ್ನು ಕೆರಳಿಸಿದ್ದೇನೆ; ಅವಶ್ಯವಾಗಿ ಪಡೆಯಲೇಬೇಕಾದ್ದನ್ನು ಯಾರೂ ವ್ಯತ್ಯಾಸಮಾಡುವುದಕ್ಕಾಗುವುದಿಲ್ಲ. ಪುರುಷಪ್ರಯತ್ನದಿಂದ ದೈವವನ್ನು ತಿರುಗಿಸಲು ಯಾರಿಗೆ ಧೈರ್ಯವಿದ್ದೀತು? ಇದು ಲೋಕಕ್ಷಯ ಕಾಲ: ಅದನ್ನು ಸೂಚಿಸುವಂಥ ಉತ್ಪಾತಗಳನ್ನು ನೀವು ನೋಡಿದಿರಿ, ಸಭೆಯಲ್ಲಿ ಹೇಳಿದಿರಿ. ಪಾಂಡವರೂ ವಾಸುದೇವನೂ ಅಜೇಯರೆಂಬುದನ್ನು ನಾನು ಬಲ್ಲೆ; ಆದ್ದರಿಂದಲೇ ಅವರೊಡನೆ ಹೋರಾಡಲು ಉತ್ಸಾಹ; ನೀನು ಪ್ರೀತಿಯಿಂದ ಸಮ್ಮತಿಸಿದರೆ ನಾನು ಯುದ್ಧಮಾಡಬಲ್ಲೆನೆನಿಸುತ್ತದೆ. ಈ ಹಿಂದೆ ನಾನು ರೋಷದಿಂದಲೋ ಚಪಲತೆಯಿಂದಲೋ ನಿನಗೆ ಎದುರುಬಿದ್ದು ದುರ್ಭಾಷೆಗಳನ್ನು ಆಡಿದ್ದರೆ ಮತ್ತು ಅಪಚಾರಗಳನ್ನು ಮಾಡಿದ್ದರೆ ಅದನ್ನು ಕ್ಷಮಿಸಿಬಿಡು!” ಎಂದನು. ಭೀಷ್ಮನು, “ಕರ್ಣ! ಈ ನಿನ್ನ ಪ್ರಬಲ ವೈರವನ್ನು ಬಿಡುವುದು ಸಾಧ್ಯವಲ್ಲದಿದ್ದರೆ, ಯುದ್ಧಕ್ಕೆ ಸಮ್ಮತಿಸುತ್ತೇನೆ; ಸ್ವರ್ಗಾಪೇಕ್ಷೆಯಿಂದ ಯುದ್ಧಮಾಡು; ಕೋಪತಾಪಗಳನ್ನು ಬಿಟ್ಟು ಕ್ಷತ್ರಿಯನ ಕರ್ತವ್ಯ ನಡೆಸು; ಕೈಲಾದಮಟ್ಟಿಗೆ ಸಜ್ಜನರ ನಡತೆಯನ್ನು ನಡೆ; ಹಾಗಾದರೆ ನಿನ್ನ ಇಷ್ಟಾರ್ಥ ಕೈಗೂಡುತ್ತದೆ. ಸದ್ಗತಿ ದೊರೆಯುತ್ತದೆ. ಬಲವೀರ್ಯಗಳನ್ನು ಹಿಡಿದು, ಅಹಂಕಾರವನ್ನು ಬಿಟ್ಟು, ಯುದ್ಧಮಾಡು; ಕ್ಷತ್ರಿಯನಿಗೆ ಯುದ್ಧಕ್ಕಿಂತ ಶ್ರೇಷ್ಠವಾದ ಧರ್ಮ ಮತ್ತೊಂದಿಲ್ಲ. ನಾನು ಶಾಂತಿಗಾಗಿ ಎಷ್ಟೆಷ್ಟೋ ಪ್ರಯತ್ನಪಟ್ಟೆ; ಅದು ಆಗಲಿಲ್ಲ. ಧರ್ಮ ಎಲ್ಲಿದೆಯೋ ಅಲ್ಲಿ ಜಯ ಲಭಿಸುತ್ತದೆ!” ಎಂದನು. ಅನಂತರ ಕರ್ಣನು ಭೀಷ್ಮನಿಗೆ ನಮಸ್ಕರಿಸಿ ರಥ ಹತ್ತಿ ದುರ್ಯೋಧನನಿದ್ದೆಡೆಗೆ ಹೋದನು. </span>
</p>
<p class="text-center">
<strong>
<span>ಭೀಷ್ಮಪರ್ವ ಮುಗಿಯಿತು</span>
</strong>
</p>
<span>
<br/>
</span>
<p class="text-center">
<span>ಶ್ರೀರಸ್ತು</span>
</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title"></h1>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ದ್ರೋಣಪರ್ವ</h1>
<p class="text-center">
<strong>
<span> </span>
</strong>
</p>
<p>
<span>ನಮಿಸಿ ನಾರಾಯಣನ ನರನ ಪುರುಷೋತ್ತಮನ। ವ್ಯಾಸ ವಾಗ್ದೇವಿಯರ ಬಳಿಕ ಪೇಳ್ವುದು ಜಯವ॥</span>
</p>
<p>
<span> ಸತ್ತ್ವ ತೇಜಸ್ಸು ಬಲ ವೀರ್ಯ ಪರಾಕ್ರಮಗಳಲ್ಲಿ ಅಪ್ರತಿಮನೆನಿಸಿದ್ದ ಭೀಷ್ಮನು ಹತನಾಗಲು, ಕೌರವಸೇನೆಯು ಕುರುಬನಿಲ್ಲದ ಕುರಿಮಂದೆಯಂತಾಯಿತು. ಆದರೂ ಕದನ ನಿಲ್ಲಿಸುವ ಯೋಚನೆ ಇರಲಿಲ್ಲ. ದುರ್ಯೋಧನನು ತನ್ನಲ್ಲಿಗೆ ಬಂದ ಕರ್ಣನನ್ನು ನೋಡಿ ಸಂತೋಷಗೊಂಡು “ಕರ್ಣ! ನೀನು ಬಂದದ್ದು ನಮ್ಮ ಸೇನೆಗೆ ರಕ್ಷಕನು ಬಂದಂತಾಯಿತು; ಈಗ ಏನು ಮಾಡೋಣ ಹೇಳು!” ಎಂದನು.</span>
</p>
<p>
<span> ಕರ್ಣ- ದುರ್ಯೋಧನ, ನೀನು ಪ್ರಾಜ್ಞನಾದವನು; ನಮ್ಮೆಲ್ಲರ ಧಣಿ; ನೀನು ಏನು ಹೇಳಿದರೆ ಅದರಂತೆ ನಾವು ನಡೆಯುತ್ತೇವೆ/ ನೀನು ಅನುಚಿತವಾದದ್ದನ್ನೇನೂ ಹೇಳುವುದಿಲ್ಲವೆಂದು ನನಗೆ ಭರವಸೆ ಇದೆ.</span>
</p>
<p>
<span> ದುರ್ಯೋಧನ- ಕರ್ಣ! ವಿದ್ಯೆ ವಯಸ್ಸು ಪರಾಕ್ರಮಗಳೆಲ್ಲದರಲ್ಲಿಯೂ ಕೀರ್ತಿಗೊಂಡಿದ್ದ ಭೀಷ್ಮನು ಸೇನಾನಾಯಕ ನಾಗಿ ಹತ್ತುದಿನ ಯುದ್ದಮಾಡಿ ನಮ್ಮ ಸೇನೆಯನ್ನು ರಕ್ಷಿಸಿಕೊಂಡು ಶತ್ರುಗಣಗಳನ್ನು ನಾಶಪಡಿಸಿದನು. ಈಗ ನಾವು ಯಾರನ್ನಾದರೂ ಸೇನಾಪತಿಯಾಗಿ ಮಾಡಿಕೊಳ್ಳಬೇಕಾಗಿದೆ. ಯುದ್ಧದಲ್ಲಿ ನಾಯಕನಿಲ್ಲದಿದ್ದರೆ, ಜಲಮಧ್ಯದಲ್ಲಿ ದೋಣಿಗೆ ಅಂಬಿಗನಿಲ್ಲದಂತಾಗುತ್ತದೆ. ಆದ್ದರಿಂದ ನಮ್ಮಲ್ಲಿರುವ ವೀರರಲ್ಲಿ ಯಾರನ್ನು ಸೇನಾಪತಿಯಾಗಿ ಮಾಡಿಕೊಳ್ಳೋಣ,ಹೇಳು. ನೀನು ಹೇಳಿದವನನ್ನು ನಾವೆಲ್ಲರೂ ಒಟ್ಟು ಸಮ್ಮತದಿಂದ ನೇಮಕಮಾಡಿಕೊಳ್ಳೋಣ!</span>
</p>
<p>
<span> ಕರ್ಣ- ನಮ್ಮಲ್ಲಿರುವ ಎಲ್ಲಾ ದೊಡ್ಡ ವ್ಯಕ್ತಿಗಳೂ ಸೇನಾಧಿಪತ್ಯಕ್ಕೆ ಅರ್ಹರಾದವರು; ಕುಲ ಬಲ ಜ್ಞಾನ ಬುದ್ದಿ ಪರಾಕ್ರಮಗಳುಳ್ಳವರು; ಯುದ್ದದಲ್ಲಿ ಹಿಮ್ಮೆಟ್ಟದವರು. ಹೀಗೆಂದು ನಾವು ಎಲ್ಲರನ್ನೂ ಒಟ್ಟಿಗೆ ನೇಮಕಮಾಡಿಕೊಳ್ಳುವ ಹಾಗಿಲ್ಲ. ಹೆಚ್ಚಿನ ಗುಣವುಳ್ಳ ಯಾರನ್ನಾದರೂ ಒಬ್ಬರನ್ನು ನೇಮಕಮಾಡಿಕೊಳ್ಳಬೇಕು; ಹಾಗೆ ಮಾಡಿದರೆ ಸ್ಪರ್ಧೆಯಿಂದ ಮನಸ್ಸು ಕೆಟ್ಟು ಮಿಕ್ಕವರು ಯುದ್ಧಮಾಡದೆ ಹೋಗಬಹುದು. ಆದ್ದರಿಂದ ಎಲ್ಲ ಯೋಧರಿಗೂ ಆಚಾರ್ಯನೂ ಹಿರಿಯನೂ ಶಸ್ತ್ರಧಾರಿಗಳಲ್ಲಿ ಅಗ್ರೇಸರನೂ ಆದ ದ್ರೋಣನನ್ನು ಸೇನಾಪತಿಯಾಗಿ ಮಾಡಿಕೊಳ್ಳೋಣ!</span>
</p>
<p>
<span> ಕೂಡಲೆ ದುರ್ಯೋಧನನು ಸೇನಾಮಧ್ಯದಲ್ಲಿದ್ದ ದ್ರೋಣನ ಹತ್ತಿರಕ್ಕೆ ಹೋಗಿ “ಆಚಾರ್ಯ, ನೀನು ವರ್ಣ ಕುಲ ವಿದ್ಯೆ ವಯಸ್ಸು ಬುದ್ದಿ ವೀರ್ಯ ದಕ್ಷತೆ ಧೈರ್ಯ ತಪಸ್ಸು ಮುಂತಾದ ಎಲ್ಲ ಗುಣಗಳಲ್ಲಿಯೂ ನಮಗೆ ಹಿರಿಯನಾಗಿದ್ದೀಯೆ. ರಾಜರಿಗೆ ನಿನ್ನಂಥ ರಕ್ಷಕರಿಲ್ಲ. ನೀನು ಸೇನಾಧಿಪತಿಯಾಗಿ ನಮ್ಮನ್ನು ನಡೆಸಿದರೆ ನಾವು ನಿನ್ನ ಹಿಂದೆ ಬರುತ್ತೇವೆ. ಅರ್ಜುನನು ನಿನ್ನನು ರಣದಲ್ಲಿ ಕಂಡರೆ ಯುದ್ಧಮಾಡುವುದಿಲ್ಲ. ಆಗ ಯುಧಿಷ್ಠಿರನನ್ನೂ ಅವನ ಬಳಗವನ್ನೂ ಜಯಿಸುವುದು ಸಾಧ್ಯವಾಗುತ್ತದೆ. ಆದ್ದರಿಂದ ನೀನು ಸೇನಾಪತಿಯಾಗಬೇಕು!” ಎಂದು ಕೇಳಿಕೊಂಡನು. ಸೇನೆಯು ಜಯಜಯಕಾರವನ್ನೂ ಸಿಂಹನಾದವನ್ನೂ ಮಾಡಿ ತನ್ನ ಹರ್ಷವನ್ನು ಸೂಚಿಸಿತು. ದ್ರೋಣನು ಅದನ್ನು ಒಪ್ಪಿಕೊಂಡು, “ಮಹಾರಾಜ! ಕುರುಶ್ರೇಷ್ಠನಾದ ಭೀಷ್ಮನ ಅನಂತರದಲ್ಲಿ ನನ್ನನ್ನು ಸೇನಾಪತಿಯಾಗಿ ಮಾಡಿದ್ದರಿಂದ ನನಗೆ ದೊಡ್ಡ ಗೌರವ ವಾದಂತೆ ಭಾವಿಸುತ್ತೇನೆ. ಅದನ್ನು ಸೂಚಿಸಲು ನಿನಗೆ ಒಂದು ದೊಡ್ಡ ವರವನ್ನು ಕೊಡಬೇಕೆನ್ನಿಸುತ್ತದೆ; ಏನು ಕೊಡಲಿ ಹೇಳು!: ಎಂದನು. ದುರ್ಯೋಧನನು ಕರ್ಣ ದುಶ್ಯಾಸನಾದಿಗಳಲ್ಲಿ ಆಲೋಚಿಸಿ ”ಆಚಾರ್ಯ! ಯುಧಿಷ್ಠಿರನನ್ನು ಜೀವಸಹಿತವಾಗಿಸೆರೆಹಿಡಿದು ನನ್ನ ಹತ್ತಿರಕ್ಕೆ ತಂದು ಬಿಡು. ಅದರಿಂದ ನನಗೂ ನನ್ನ ಇಷ್ಟಮಿತ್ರ ಬಂಧುಬಳಗಗಳೆಲ್ಲರಿಗೂ </span>
</p>
<p>
<span>ಸಂತೋಷವಾಗುತ್ತದೆ!" ಎಂದನು. </span>
</p>
<p>
<span> ದ್ರೋಣ- ಧರ್ಮರಾಜನನ್ನು ಸೆರೆಹಿಡಿದುಕೊಡು ಎಂದು ಕೇಳಿದೆಯಲ್ಲ! ‘ಕೊಲ್ಲು!’ ಎಂದು ಹೇಳಲಿಲ್ಲವಲ್ಲ! ಧರ್ಮರಾಜನೇ ಧನ್ಯ! ಅದೇಕೆ ಅವನ ಕೊಲೆಯನ್ನು ಕೇಳಲಿಲ್ಲ? ನನ್ನ ಕೈಯಲ್ಲಿ ಆ ಕೆಲಸ ಮಾಡಿಸಬಾರದೆಂದೋ? ಅಥವಾ ಧರ್ಮರಾಜನಿಗೆ ದ್ವೇಷಿಗಳೇ ಯಾರೂ ಇಲ್ಲವೋ? ಹಾಗಲ್ಲದಿದ್ದರೆ, ಅವನು ಉಳಿದುಕೊಂಡು ಅವನಿಂದ ಕುಲವೂ ಉಳಿಯಲಿ ಎಂದೋ? ಅಥವಾ ಪಾಂಡವರನ್ನು ಗೆದ್ದು ಅವರಿಗೆ ರಾಜ್ಯದಲ್ಲಿ ಪಾಲನ್ನು ಕೊಟ್ಟು ಸ್ನೇಹದಲ್ಲಿರಬೇಕೆಂದೋ? ಧರ್ಮರಾಜನೇ ಧನ್ಯ. ನೀನೂ ಅವನಲ್ಲಿ ಸ್ನೇಹ ತೋರಿದೆ. ಅವನು ಅಜಾತಶತ್ರುವಾದ್ದರಿಂದ ಅವನು ಹುಟ್ಟಿದ್ದು ಸಾರ್ಥಕವಾಯಿತು.</span>
</p>
<p>
<span> ಈ ಮಾತನ್ನು ಕೇಳಿ ದುರ್ಯೋಧನನಿಗೆ ಸದಾ ಹೊಟ್ಟೆಯಲ್ಲಿದ್ದದ್ದು ತಟ್ಟನೆ ಹೊರಕ್ಕೆ ಬಂತು. ಬೃಹಸ್ಪತಿಯಂಥ ಬುದ್ಧಿಶಾಲಿಗಳೇ ಆಗಲಿ, ಮನಸ್ಸಿನಲ್ಲಿದ್ದದ್ದನ್ನು ಮುಚ್ಚಿಟ್ಟುಕೊಳ್ಳುವುದಕ್ಕಾಗುವುದಿಲ್ಲ. ಆದ್ದರಿಂದ ಅವನು ಹರ್ಷವನ್ನು ಸೂಚಿಸುತ್ತ “ಯುದ್ಧದಲ್ಲಿ ಯುಧಿಷ್ಠಿರನನ್ನು ಕೊಂದರೆ ನನಗೆ ಜಯವಾಗುವುದಿಲ್ಲ. ಯುಧಿಷ್ಠಿರನು ಸತ್ತನೆಂದು ಅವನ ತಮ್ಮಂದಿರು ನಮ್ಮನ್ನೆಲ್ಲಾ ಖಂಡಿತವಾಗಿಯೂ ನಾಶಮಾಡಿ ಬಿಡುತ್ತಾರೆ. ದೇವಾಧಿದೇವತೆಗಳೂ ಅವರೆಲ್ಲರನ್ನೂ ಯುದ್ಧದಲ್ಲಿ ಗೆಲ್ಲಲಾರರು. ಸತ್ಯವಂತನಾದ ಅವನನ್ನು ಹಿಡಿದುತಂದರೆ ಮತ್ತೆ ಜೂಜಿನಲ್ಲಿ ಸೋಲಿಸಿ ಕಾಡಿಗೆ ಕಳುಹಿಸಬಹುದು; ಅವನ ಹಿಂದೆ ಅವನ ತಮ್ಮಂದಿರೂ ಹೋಗುತ್ತಾರೆ. ಆಗ ನಾನು ಬಹುಕಾಲ ಗೆದ್ದಿರುವಂತೆಯೇ ಆಗುತ್ತದೆ. ಆದ್ದರಿಂದ ಅವನ ನಧೆಯನ್ನು ಅಪೇಕ್ಷಿಸಲಿಲ್ಲ” ಎಂದನು. ಅವನ ಈ ಮೋಸಬುದ್ಧಿಯನ್ನು ಕಂಡುಕೊಂಡು ದ್ರೋಣನು ತನ್ನ ವರಕ್ಕೆ ಒಂದು ಅಭ್ಯಂತರವನ್ನಿಟ್ಟು, “ಅರ್ಜುನನು ಯುಧಿಷ್ಠಿರನನ್ನು ರಕ್ಷಿಸಿಕೊಳ್ಳದಿದ್ದರೆ, ಅವನು ನಿನ್ನ ಕೈಸೇರಿದನೆಂದು ತಿಳಿ! ಅರ್ಜುನನು ಬಂದರೆ ಇಂದ್ರಾದಿದೇವತೆಗಳೂ ಅವನನ್ನು ಎದುರಿಸಲಾರರು. ಅವನೇನೋ ನನ್ನ ಶಿಷ್ಯನೇ ಹೌದು; ಆದರೂ ಅವನು ಯುವಕ; ಇಂದ್ರ ರುದ್ರ ಮುಂತಾದವರಿಂದ ಅಸ್ತ್ರಗಳನ್ನು ಪಡೆದು ಬಂದವನು; ಆದ್ದರಿಂದ ನಾನು ಅವನ ಮೇಲೆ ಕೈಮಾಡಲಿಷ್ಟವಿಲ್ಲ. ಅವನನ್ನು ಯುದ್ದದಿಂದ ತಪ್ಪಿಸಿ ಎಲ್ಲಿಗಾದರೂ ಕಳುಹಿಸಿದರೆ, ಧರ್ಮರಾಜನನ್ನು ಗೆದ್ದ ಹಾಗೆಯೇ!” ಎಂದನು. ದುಯೋಧನನು ಅದಕ್ಕೆ ಸಮ್ಮತಿಸಿ ‘ಇನ್ನೇನು ಧರ್ಮರಾಜ ಸೆರೆಸಿಕ್ಕಿದ !’ ಎಂದುಕೊಂಡನು. ಅನಂತರ ಕೌರವರು ಶಕಟವ್ಯೂಹವನ್ನೂ ಪಾಂಡವರು ಕ್ರೌಂಚವ್ಯೂಹವನ್ನೂ ರಚಿಸಿಕೊಂಡು ಯುದ್ದವನ್ನು ಆರಂಭಿಸಿದರು. ದ್ರೋಣನು ಕಾಡುಕಿಚ್ಚಿನಂತೆ ಸೈನ್ಯವನ್ನು ಸಂಹರಿಸುತ್ತಿದ್ದನು. ಆದರೂ ಅಂದಿನ ಯುದ್ದದಲ್ಲಿ ಧರ್ಮರಾಜನನ್ನು ಸೆರೆಹಿಡಿಯಲಾಗಲಿಲ್ಲ. ಸಂಜೆಯಾಗಿ ಎರಡು ಪಕ್ಷವೂ ತಮ್ಮ ತಮ್ಮ ಶಿಬಿರವನ್ನು ಹೊಕ್ಕಮೇಲೆ ದ್ರೋಣನು ದುಗುಡದಿಂದಲೂ ಸಂಕೋಚದಿಂದಲೂ ದುರ್ಯೊಧನನನ್ನು ಕುರಿತು, “ಅರ್ಜುನನು ಎದುರಿಗೆ ನಿಂತಿರುವಾಗ ದೇವತೆಗಳಿಂದಲೂ ಧರ್ಮರಾಜನನ್ನು ಸೆರೆಹಿಡಿಯುವುದು ಸಾಧ್ಯವಿಲ್ಲವೆಂದು ಮೊದಲೇ ಹೇಳಿದೆ. ಕೃಷ್ಣಾರ್ಜುನರು ನನಗೆ ಅಸಾಧ್ಯರು. ಅವರನ್ನು ಈಗಲಾದರೂ ಬೇರೆ ಕಡೆಗೆ ಕಳುಹಿಸು; ಮತ್ತೆ ಯಾರಾದರೂ ಅವರನ್ನು ಯುದ್ಧಕ್ಕೆ ಕರೆಯಲಿ; ಅವರನ್ನು ಜಯಿಸದೆ ಅವನು ಹಿಂದಿರುಗಿಬರುವುದಿಲ್ಲ. ಈ ಮಧ್ಯೆ ನಾನು ಪಾಂಡವಸೇನೆಯೊಳಹೊಕ್ಕು ದೃಷ್ಟದ್ಯುಮ್ನನು ನೋಡುತ್ತಿರುವ ಹಾಗೇ ಧರ್ಮರಾಜನನ್ನು ಹಿಡಿದು ತರುತ್ತೇನೆ” ಎಂದನು. ಅವನ ಆ ಮಾತನ್ನು ಕೇಳಿ ತ್ರಿಗರ್ತರಾಜನಾದ ಸುಶರ್ಮನೂ ಅವನ ಐದು ಜನ ತಮ್ಮಂದಿರೂ “ನಾವು ಆ ಕೆಲಸವನ್ನು ಮಾಡುತ್ತೇವೆ; ಅರ್ಜುನನು ಹಿಂದೆ ನಮ್ಮನ್ನು ಅನ್ಯಾಯವಾಗಿ ಅವಮಾನಪಡಿಸಿದ್ದಾನೆ. ಅವನನ್ನು ನಾವು ಎದುರಿಸುವುದಾದರೆ ನಮ್ಮ ಹೊಟ್ಟೆಯ ಸಂಕಟವೂ ತೀರುತ್ತದೆ” ಎಂದನು. ಅವರನ್ನು ಮಾಳವ ಕೊಂಕಣ ಮುಂತಾದ ದೇಶಗಳ ರಥಿಕರೂ ಸೇರಿಕೊಂಡರು. ಅವರೆಲ್ಲರೂ ಅರ್ಜುನನನ್ನು ಕೊಲ್ಲುವುದಾಗಿ ಶಪಥಮಾಡಿ ಅವನನ್ನು ಯುದ್ದಕ್ಕೆ ಕರೆದರು. ಆಗ ಅರ್ಜುನನು ಯುಧಿಷ್ಠಿರನನ್ನು ಕಂಡು, “ಅಣ್ಣ! ಈ ಸುಶರ್ಮ ಮುಂತಾದ ಸಂಶಪ್ತಕರು ನನ್ನನ್ನು ಯುದ್ಧಕ್ಕೆ ಕರೆಯುತ್ತಾರೆ; ನಾನು ಹೋಗುತ್ತೇನೆ. ನನ್ನ ಪ್ರತಿಜ್ಞೆಯ ಪ್ರಕಾರ ಬರುವುದಿಲ್ಲವೆನ್ನಲಾರೆ, ನನಗೆ ಅನುಮತಿ ಕೊಡು!” ಎಂದನು. “ಮಗು! ನೀನು ದ್ರೋಣನ ಸಂಕಲ್ಪವನ್ನು ಕೇಳಿದ್ದೀಯೆ; ಅವನು ಶೂರ, ಅಸ್ತ್ರಪರಿಶ್ರಮವುಳ್ಳವನು; ಅಂಥವನು ನನ್ನನ್ನು ಸೆರೆಹಿಡಿಯುತ್ತೇನೆಂದು ಪ್ರತಿಜ್ಞೆ ಮಾಡಿದ್ದಾನೆ; ಅವನ ಪ್ರತಿಜ್ಞೆ ನೆರವೇರದಂತೆ ನೋಡಿಕೋ!” ಎಂದನು. ಅರ್ಜುನನು ನಾನಿಲ್ಲದಿರುವಾಗ ಈ ಸತ್ಯಜಿತ್ತು ನಿನ್ನನ್ನು ರಕ್ಷಿಸಿಕೊಂಡಿರುತ್ತಾನೆ. ಅವನು ಬದುಕಿರುವವರೆಗೂ ದ್ರೋಣಸಂಕಲ್ಪವು ನೆರೆವೇರುವುದಿಲ್ಲ; ಅವನು ಸತ್ತರೆ ನೀವು ಯುದ್ದರಂಗದಲ್ಲಿ ನಿಲ್ಲಬೇಡಿ!“ ಎಂದು ಹೇಳಿ ಧರ್ಮರಾಜನ ಅಪ್ಪಣೆ ಆಶೀರ್ವಾದಗಳನ್ನು ಪಡೆದು ಜಿಂಕೆಗಳನ್ನು ಅಟ್ಟಿಸಿಕೊಂಡು ಹೋಗುವ ಸಿಂಹದಂತೆ ದಕ್ಷಿಣದಿಕ್ಕಿಗೆ ಸಂಶಪ್ತಕರ ಮೇಲೆ ಹೊರಟನು. ಇತ್ತ ಕೌರವ ಪಾಂಡವ ಸೇನೆಗಳು ಮಳೆಗಾಲದಲ್ಲಿ ಪ್ರವಾಹ ಬಂದ ಗಂಗಾ ಸರಯೂ ನದಿಗಳಂತೆ ವೇಗದಿಂದ ಸಂಗಮಿಸಿದವು. ದ್ರೋಣನು ಧರ್ಮರಾಜನ ಕಡೆಗೆ ನುಗ್ಗಿಬರಲು ಸತ್ಯಜಿತ್ತು ಸ್ವಲ್ಪಕಾಲ ಅವನನ್ನು ರಕ್ಷಿಸಿಕೊಂಡಿದ್ದನು. ಆಮೇಲೆ ದ್ರೋಣನು ತೀಕ್ಣ ಬಾಣಗಳಿಂದ ಅವನ ಸಾರಥಿ ರಥಾಶ್ವಗಳನ್ನೆಲ್ಲಾ ನಾಶಮಾಡಿಬಿಲ್ಲನ್ನು ಭೇದಿಸಿ ಅವನ ತಲೆಯನ್ನು ಒಂದು ಅರ್ಧಚಂದ್ರ ಬಾಣದಿಂದ ಕತ್ತರಿಸಿದನು. ಅದನ್ನು ನೋಡಿ ಯುಧಿಷ್ಠಿರನು ವೇಗವಾಗಿ ತನ್ನ ರಥವನ್ನು ಓಡಿಸಿಕೊಂಡು ಹೋದನು. ದ್ರೋಣನು ಬೆನ್ನಟ್ಟಿಬರಲು ಭೀಮಸೇನಾದಿಗಳು ಎದುರಿಸಿ ನಿಂತರು. ಭಗದತ್ತನು ಸುಪ್ರತೀಕವೆಂಬ ಆನೆಯನ್ನು ಏರಿ ಭೀಮಸೇನನ ಮೇಲೆ ಬಿಡಲು ಅದು ಸಾವಿರ ಆನೆಗಳಿಗೆ ಸಮನಾಗಿ ಪಾಂಡವರ ಸೇನೆಯನ್ನು ಚೆಲ್ಲಾಪಿಲ್ಲಿ ಮಾಡುತ್ತಿತ್ತು. ಬಲವಾದ ಗಾಳಿ ಎದ್ದು ಧೂಳು ಭೂಮ್ಯಾಂತರಿಕ್ಷಗಳನ್ನು ದಟ್ಟವಾಗಿ ಮುಸುಕಿಕೊಂಡಿತು. ಆ ಆನೆಯ ಕೂಗನ್ನೂ ಎದ್ದಿದ್ದ ಧೂಳನ್ನೂ ನೋಡಿ ಅರ್ಜುನನು ”ಭಗದತ್ತನು ಇಂದ್ರನಿಗಿ ಸರಿಸಮಾನ; ಅವನನ್ನೂ ಅವನ ಆನೆಯನ್ನೂ ತಡೆಯಬೇಕಾದರೆ ನಾನೂ ನೀನೂ ಇಲ್ಲದೆ ಆಗುವುದಿಲ್ಲ!“ ಎಂದು ಕೃಷ್ಣನಿಗೆ ಹೇಳಿ ವಜ್ರಾಸ್ತ್ರದಿಂದ ಸಂಶಪ್ತಕರ ಸೇನೆಯನ್ನೆಲ್ಲಾ ಪುಡಿಗುಟ್ಟಿ ಭೀಮಸೇನನ ಸಹಾಯಕ್ಕೆ ಬಂದನು. ಭಗದತ್ತನು ಆನೆಯನ್ನು ಅರ್ಜುನನ ಮೇಲೆ ತಿರುಗಿಸಲು, ಕೃಷ್ಣನು ರಥವನ್ನು ಓರೆಮಾಡಿ ಆನೆಯಿಂದ ತಪ್ಪಿಸಿದನು. ಬಳಿಕ ಭಗದತ್ತನಿಗೂ ಅರ್ಜುನನಿಗೂ ಯುದ್ಧ ಆರಂಭವಾಗಿ , ಭಗದತ್ತನು ಅರ್ಜುನನ ಎದೆಗೆ ಗುರಿಯಿಟ್ಟು ವೈಷ್ಣವಾಸ್ತ್ರವನ್ನು ಅಭಿಮಂತ್ರಿಸಿದ ಅಂಕುಶವನ್ನು ಎಸೆದನು. ಕೃಷ್ಣನು ಅರ್ಜುನನಿಗೆ ಅಡ್ಡವಾಗಿ ಬಂದು ಆ ಅಸ್ತ್ರವನ್ನು ತನ್ನ ಎದೆಯಲ್ಲಿ ಆತುಕೊಂಡನು. ಅದನ್ನು ನೋಡಿ ಅರ್ಜುನನು ”ಏಕೆ ಕೃಷ್ಣ! ಯುದ್ಧಮಾಡುವುದಿಲ್ಲವೆಂಬ ನಿನ್ನ ಪ್ರತಿಜ್ಞೆಗೆ ಭಂಗ ತಂದುಕೊಂಡೆ? ನಾನು ಅಲಕ್ಷ್ಯಮಾಡಿದರೆ ಅಥವಾ ಅಶಕ್ತನಾಗಿದ್ದರೆ ನೀನು ಹೀಗೆ ಮಾಡುವುದು ಸಹಜ; ನಾನು ಈ ಲೋಕವನ್ನೆ ಜಯಿಸಲು ಸಮರ್ಥನಾಗಿದ್ದೇನೆ; ಅದನ್ನು ನೀನು ಬಲ್ಲೆ. ಹಾಗಿದ್ದರೂ ಹೀಗೆ ಮಾಡಿದೆ!“ ಎಂದು ಆಕ್ಷೇಪಿಸಿದನು. ಕೃಷ್ಣನು ಆ ವೈಷ್ಣವಾಸ್ತ್ರವನ್ನು ಕಳೆದುಕೊಂಡು ಬರಿಗೈಯಾಗಿರುವ ಅವನನ್ನು ನಾನು ಅವನ ತಂದೆ ನರಕಾಸುರನನ್ನು ಕೊಂದಂತೆ, ಕೊಲ್ಲು!” ಎಂದನು. ಆಗ ಅರ್ಜುನನು ಒಂದು ಅರ್ಧಚಂದ್ರಬಾಣದಿಂದ ಅವನನ್ನೂ ಮತ್ತೊಂದು ಬಾಣದಿಂದ ಅವನ ಆನೆಯನ್ನೂ ಕೊಂದು ಹಾಕಿದನು. ದೃಷ್ಟದ್ಯುಮ್ನ ಭೀಮಾರ್ಜುನರು ಬಲವಾಗಿ ಕಾದುತ್ತಿದ್ದದ್ದರಿಂದ ಅವೊತ್ತು ದ್ರೋಣನ ಪ್ರತಿಜ್ಞೆ ನೆರವೇರಲಿಲ್ಲ. </span>
</p>
<p>
<span> ಮರುದಿನ ಬೆಳಿಗ್ಗೆ ದುರ್ಯೋಧನನು ದ್ರೋಣನನ್ನು ನೋಡಿ “ಆಚಾರ್ಯ! ಯುಧಿಷ್ಠಿರನು ಕಣ್ಣಿಗೆ ಕಾಣುವಷ್ಟು ಹತ್ತಿರಕ್ಕೆ ಬಂದಿದ್ದರೂ ಅವನನ್ನು ನೀನು ಹಿಡಿಯಲಿಲ್ಲ. ಆದ್ದರಿಂದ ನಾವೇ ಶತ್ರುಗಳೆಂದು ನೀನು ಭಾವಿಸಿರುವಂತಿದೆ; ದೇವತೆಗಳೇ ರಕ್ಷಿಸಿಕೊಂಡಿದ್ದರೂ, ನಿನಗೆ ಮನಸ್ಸಿದ್ದಿದ್ದರೆ, ನೀನು ಹಿಡಿಯಬಹುದಾಗಿತ್ತು. ನೀನೇ ಪ್ರಸನ್ನನಾಗಿ ವರಕೊಟ್ಟು ಆಮೇಲೆ ಬದಲಾಯಿಸಿದ್ದೀಯೆ; ಆರ್ಯರಾದವರು ಭಕ್ತರಿಗೆ ಹೀಗೆ ಆಶಾಭಂಗ ಮಾಡಬಾರದು!” ಎಂದನು. ದ್ರೋಣನಿಗೆ ಸ್ವಲ್ಪ ಅಸಮಾಧಾನವಾಯಿತು. ಅವನು, “ದುರ್ಯೋಧನ! ನೀನು ಹೀಗೆ ಭಾವಿಸಬಾರದು! ಸುರಾಸುರ ಯಕ್ಷಗಂಧರ್ವೋರಗರೆಲ್ಲರೂ ಬಂದರೂ ಅರ್ಜುನನಿಂದ ರಕ್ಷಿತನಾದವನನ್ನು ಜಯಿಸುವುದು ಸಾಧ್ಯವಲ್ಲ. ಆದ್ದರಿಂದ ಇಂದು ಚಕ್ರವ್ಯೂಹವನ್ನು ರಚಿಸಿ ಅವರಲ್ಲಿ ಆಯಪಾಣಿಯಾದ ಮಹಾರಥನೊಬ್ಬನನ್ನು ಬೀಳಿಸುತ್ತೇನೆ. ಏನಾದರೂ ನೆವದಿಂದ ಅರ್ಜುನನನ್ನು ರಣರಂಗದಿಂದ ಕರೆದುಕೊಂಡುಹೋಗಿ, ಈ ಪ್ರತಿಜ್ಞೆಯನ್ನು ನಾನು ಎಂದಿಗೂ ಸುಳ್ಳುಮಾಡುವುದಿಲ್ಲ’’ ಎಂದನು. ಸಂಶಪ್ತಕರು ಮತ್ತೆ ಅರ್ಜುನನನ್ನು ದಕ್ಷಿಣದ ಕಡೆ ಯುದ್ದಕ್ಕೆ ಕರೆದುಕೊಂಡು ಹೋದರು. ದ್ರೋಣನು ಪದ್ಮವ್ಯೂಹವನ್ನು ರಚಿಸಿ ಯುದ್ಧವನ್ನು ಆರಂಭಿಸಿದನು. ಪಾಂಡವರು ಏನು ಮಾಡಿದರೂ ಆ ವ್ಯೂಹವನ್ನು ಭೇದಿಸುವುದಕ್ಕೆ ಆಗಲಿಲ್ಲ. ಆಗ ಧರ್ಮರಾಜನು ಆಭಿಮನ್ಯುವನ್ನು ಕರೆದು ”ಮಗು! ನಮಗೆ ಈ ವ್ಯೂಹವನ್ನು ಭೇದಿಸಬಲ್ಲವನು ಐದನೆಯವನೂ ಇಲ್ಲ! ಅರ್ಜುನನು ಬಂದು ನಮ್ಮನ್ನು ತಿರಸ್ಕಾರಮಾಡದ ಹಾಗೆ ನೀನು ಈ ವ್ಯೂಹವನ್ನು ಭೇದಿಸು“ ಎಂದನು. ಆಭಿಮನ್ಯವು ”ನನಗೆ ತಂದೆಯು ಪದ್ಮವ್ಯೂಹವನ್ನು ಭೇದಿಸಿ ಒಳಗೆಹೋಗುವುದನ್ನು ಹೇಳಿಕೊಟ್ಟಿದ್ದಾನೆ; ಆಪತ್ತು ಒದಗಿದರೆ ಹೊರಕ್ಕೆ ಬರಲಾರೆ!“ ಎಂದನು. ಧರ್ಮರಾಜನು, ನೀನು ಒಳಕ್ಕೆ ನುಗ್ಗಿ ನಮಗೆ ದಾರಿಮಾಡಿಕೊಡು; ನಾವೆಲ್ಲ ನಿನ್ನ ಹಿಂದೆಯೇ ನುಗ್ಗಿಬಂದು ನಿನಗೆ ಒತ್ತಾಸೆಯಾಗುತ್ತೇವೆ!” ಎಂದನು. ಅಭಿಮನ್ಯುವು ಸಮ್ಮತಿಸಿ “ಆಗಲಿ! ಈಗ ನಾನು ಮಾಡುವ ಕಾರ್ಯದಿಂದ ಮಾವನಿಗೆ ಅಪ್ಪನಿಗೆ ಪ್ರೀತಿಯುಂಟಾಗುತ್ತದೆ; ಒಬ್ಬ ಹುಡುಗನು ಹೇಗೆ ಶತ್ರುಗಳ ಮೇಲೆ ಬಿದ್ದು ಅವರನ್ನು ರಾಶಿರಾಶಿಯಾಗಿ ಸಂಹಾರಮಾಡುತ್ತಾನೆಂಬುದನ್ನೂ ಲೋಕವು ನೋಡಲಿ. ಇವೊತ್ತು ಯುದ್ದದಲ್ಲಿ ಯಾರನ್ನಾದರೂ ಜೀವಸಹಿತ ಹೋಗಗೊಟ್ಟರೆ ನಾನು ಅರ್ಜುನನ ಮತ್ತು ಸುಭದ್ರೆಯ ಹೊಟ್ಟೆಯಲ್ಲಿ ಹುಟ್ಟಿದವನಲ್ಲ!” ಎಂದನು. ಅದರಂತೆ ಅವನು ರಥವನ್ನು ವ್ಯೂಹದ ಮೇಲೆ ಬಿಟ್ಟು ಅದನ್ನು ಭೇದಿಸಿ ಬೃಹದ್ಬಲ ಮುಂತಾದ ನೂರಾರು ರಾಜರನ್ನೂ ದುರ್ಯೋಧನನ ಮಗನಾದ ಲಕ್ಷ್ಮಣನನ್ನೂ ಕೊಂದು ಕರ್ಣ ದುಶ್ಯಾಸನರನ್ನೂ ಮೂರ್ಛೆಗೊಳಿಸಿದನು. ಆದರೆ, ಅವನ ಹಿಂದೆ ನುಗ್ಗಿದ ಪಾಂಡವರನ್ನು ಸೈಂಧವನು ತಡೆದು ನಿಲ್ಲಿಸಿ ಮುಂದೆ ಹೋಗದಂತೆ ಅವರೊಡನೆ ಯುದ್ಧಮಾಡುತ್ತಿದ್ದನು. ಇತ್ತಲಾಗಿ ದುರ್ಯೋಧನನು ಅಭಿಮನ್ಯುವನ್ನು ಎದುರಿಸಲು, ಅವನನ್ನು ರಕ್ಷಿಸಬೇಕೆಂದು ದ್ರೋಣ ಅಶ್ವತ್ಥಾಮ ಕರ್ಣ ಕೃಪ ಶಲ್ಯ ಹಾರ್ದಿಕ್ಯ ಬೃಹದ್ಬಲ ಭೂರಿಶ್ರವಸ್ಸು ಶಕುನಿ ಮುಂತಾದ ಯೋಧ ಶ್ರೇಷ್ಠರೆಲ್ಲರೂ ಅಭಿಮನ್ಯುವಿನ ಸುತ್ತ ಮುತ್ತಿಕೊಂಡರು. ಅವನು ಅಷ್ಟು ಜನರನ್ನೂ ತಡೆದು ಯುದ್ಧ ಮಾಡುತ್ತಿದ್ದನು. ಶಕುನಿಯೂ ಕರ್ಣನೂ ಹೀಗೆ ಯುದ್ಧಮಾಡಿದರೆ ಅಭಿಮನ್ಯುವು ನಮ್ಮನ್ನು ಒಬ್ಬೊಬ್ಬರನ್ನಾಗಿ ಸಂಹರಿಸುವುದೇ ಸರಿ! ಇದಕ್ಕೇನು ಮಾಡೋಣ? ಎಂದು ದ್ರೋಣನನ್ನು ಕೇಳಿದರು. ದ್ರೋಣನು ಮುಗುಳುನಗುತ್ತ “ನೀನು ಹೇಳುವುದು ನಿಜ; ಅಭಿಮನ್ಯುವಿನ ಕವಚವು ಅಭೇದ್ಯವಾದ್ದರಿಂದ ಮುಂದೆ ನಿಂತು ಯುದ್ದಮಾಡಿ ಅವನನ್ನು ಯಾರು ಗೆಲ್ಲಲಾರರು.; ಆದ್ದರಿಂದ ಅವನ ಹಿಂದೆ ನಿಂತು ಅವನ ಸಾರಥಿಯನ್ನು ಕೊಂದು ಬಿಲ್ಲನ್ನು ಕತ್ತರಿಸಿ ಹಾಕಿದರೆ ಅವನು ಸಾಧ್ಯನಾಗಬಹುದು” ಎಂದನು. ಕರ್ಣನು ಹಾಗೆಯೇ ಮಾಡಲು ದ್ರೋಣನು ಮುಂದಿನಿಂದ ಅವನ ರಥವನ್ನೂ ಕುದುರೆಗಳನ್ನೂ ತುಂಡುಮಾಡಿದನು. ಮಿಕ್ಕ ರಥಿಕರು ಅವನ ಮೇಲೆ ಬಾಣಪರಂಪರೆಗಳನ್ನು ಸುರಿಸಿದರು. ಅವನು ಗದಾಹಸ್ತನಾಗಿ ರಥದಿಂದಿಳಿದು ಯುದ್ಧಮಾಡುತ್ತಿರುವಾಗ ದುಶಾಃಸನನ ಮಗನು ಗದೆಹಿಡಿದು ಅವನೊಡನೆ ಹೋರಾಟಕ್ಕೆ ನಿಂತನು. ಗದಾಯುದ್ಧದಲ್ಲಿ ಅವನೊಡನೆ ಹೊಡೆದಾಡಿ ಅಭಿಮನ್ಯುವು ವೀರಸ್ವರ್ಗವನ್ನು ಪಡೆದನು. ಹೀಗೆ ಅನೇಕ ಕೌರವ ವೀರರು ಸೇರಿ, ವ್ಯಾಧರು ಕಾಡಾನೆಯನ್ನು ಕೊಲ್ಲುವಂತೆ ಅಭಿಮನ್ಯುವನ್ನು ಕೊಂದರು. ಸಂಜೆಯಾಗಲು ಅಂದಿನ ಯುದ್ಧ ನಿಂತಿತು. ಅರ್ಜುನನು ಹಿಂತಿರುಗಿ ಬಂದು “ಮಗನೆಲ್ಲಿ?” ಎಂದು ಕೇಳಿದರೆ ಏನು ಉತ್ತರ ಹೇಳಲಿ ಎಂದು ಚಿಂತಿಸುತ್ತ ಶೋಕಾಕ್ರಾಂತನಾಗಿ ಧರ್ಮರಾಜನು ಶಿಬಿರಕ್ಕೆ ಬಂದನು. ಅಂಥ ಅಪ್ರತಿಮ ವೀರನನ್ನು ಕಳೆದುಕೊಂಡದ್ದರಿಂದ ಅವನಿಗೆ ಯುದ್ಧಬೇಡ, ಸ್ವರ್ಗ ಬೇಡ ಎಂದು ತುಂಬ ಕೊರಗುಂಟಾಯಿತು. </span>
</p>
<p>
<span> ಅತ್ತ ಅರ್ಜುನನು ಅಂದಿನ ಸಂಜೆಯ ಹೊತ್ತಿಗೆ ಸಂಶಪ್ತಕರನ್ನು ಸೋಲಿಸಿ ಪಾಳಯಕ್ಕೆ ಬರುತ್ತ ಕೃಷ್ಣನನ್ನು ಕುರಿತು ಗದ್ಗದ ಸ್ವರದಿಂದ “ಕೃಷ್ಣ! ಇದೇಕೆ ನನ್ನ ಹೃದಯ ತಲ್ಲಣಗೊಂಡಿದೆ? ಬಾಯಿ ತೊದಲುತ್ತಿದೆ? ದೇಹವು ಸ್ವಾಧೀನವಿಲ್ಲ; ರಥದಲ್ಲಿ ಕೂರಲಾರೆ; ಏನೋ ಅನಿಷ್ಠ ಮನಸ್ಸಿನಲ್ಲಿ ಮೂಡಿದೆ; ಏನು ಮಾಡಿದರೂ ತೊಲಗದು; ಹೊರಗೂ ಅಶುಭವನ್ನು ಸೂಚಿಸುವ ಉತ್ಪಾತಗಳು ಕಾಣುತ್ತಿವೆ. ಅಣ್ಣನೂ ಅವನ ಮಂತ್ರಿಗಳೂ ಕ್ಷೇಮದಿಂದಿದ್ದರೆ ಸಾಕು!” ಎಂದನು. ಕೃಷ್ಣನು :ಧರ್ಮರಾಜನೂ ಅವನ ತಮ್ಮಂದಿರೂ ಕ್ಷೇಮದಿಂದಿದ್ದಾರೆ; ಅದು ಖಂಡಿತ; ಆ ಬಗೆಗೆ ನೀನು ಚಿಂತೆಮಾಡಬೇಡ; ಇನ್ನೇನೋ ಒಂದು ಸಣ್ಣ ಅನಿಷ್ಠ ಸಂಭವಿಸಿರಬಹುದು!“ ಎಂದನು. ಶಿಬಿರಕ್ಕೆ ಬಂದಾಗ ಅದು ರೇಖೆ ಅಳಿಸಿ ಮಸುಕಾದ ಚಿತ್ರದಂತೆ ಕಂಡಿತು; ಅರ್ಜುನ ಬಂದನೆಂದು ಮಂಗಳವಾದ್ಯವಿಲ್ಲ, ನಗಾರಿ ಭೇರಿಗಳ ಘೋಷವಿಲ್ಲ, ಶಂಖಧ್ವನಿಯಿಲ್ಲ, ವೀಣಾನಾದವಿಲ್ಲ; ವಂದಿಮಾಗಧರ ಸ್ತುತಿಪಾಠವಿಲ್ಲ; ಯೋಧರು ಕಂಡರೆ ಸುಮ್ಮನೆ ಕತ್ತುಬಗ್ಗಿಸಿಕೊಂಡು ಹೋಗುತ್ತಾರೆ. ರಣದಿಂದ ಜಯಶೀಲನಾಗಿ ಬಂದ ತಂದೆಯನ್ನು ಅಭಿಮನ್ಯುವು ಎದುರುಗೊಳ್ಳಲಿಲ್ಲ. ಇದೆಲ್ಲವನ್ನೂ ನೋಡಿ ಅರ್ಜುನನ ಮನಸ್ಸು ಕಳವಳಗೊಂಡಿತು. ಶಿಬಿರದ ಒಳಗೆ ಪಾಂಡವರೂ ಇತರರೂ ಚಿಂತೆಪಡುತ್ತ ಸುಮ್ಮನೆ ಕುಳಿತಿದ್ದಾರೆ; ಅವರಲ್ಲಿ ಅಭಿಮನ್ಯುವೆಲ್ಲಿ? ದ್ರೋಣನು ಪದ್ಮವ್ಯೂಹವನ್ನು ರಚಿಸಿದನೆಂದು ಕೇಳಿದೆ. ಅದನ್ನು ಭೇದಿಸಿಕೊಂಡು ಒಳಕ್ಕೆ ನುಗ್ಗಬಲ್ಲವರು ಅಭಿಮನ್ಯು ಹೊರತು ನಿಮ್ಮಲ್ಲಿ ಮತ್ತಾರೂ ಇಲ್ಲ. ಅವನಿಗೆ ಹೊರಗೆ ಬರುವುದನ್ನು ನಾನು ಹೇಳಿಕೊಟ್ಟಿರಲಿಲ್ಲ. ನೀನು ಅವನನ್ನು ಶತ್ರುಸೈನ್ಯದೊಳಕ್ಕೆ ಕಳುಹಿಸಿ, ಅವನು ಶತ್ರುಗಳಿಂದ ಹತನಾಗಲಿಲ್ಲವಲ್ಲ? ಪ್ರಜ್ಞಾಪರಾಕ್ರಮಗಳಲ್ಲಿ ಕೇಶವನಿಗೆ ಸರಿಸಮನಾದ ಅವನು ಹೇಗೆ ಯುದ್ದದಲ್ಲಿ ಹತನಾದಾನು? ಮಗುವನ್ನು ಕಾಣದಿದ್ದರೆ ನಾನು ಪ್ರಾಣಬಿಡುವುದೇ ಸರಿ! ಅವನ ಧ್ವನಿಯನ್ನು ಕೇಳದೆ, ಅವನ ರೂಪನ್ನು ನೋಡದೆ ನನ್ನ ಮನಸ್ಸು ಹೇಗೆ ಶಾಂತಿಯಿಂದಿದ್ದೀತು?” ಎಂದು ಮುಂತಾಗಿ ಹಡಗು ಒಡೆದುಹೋದ ವರ್ತಕನಂತೆ ಗೋಳಾಡಿ ಧರ್ಮರಾಜನನ್ನು ಕುರಿತು,“ಶತ್ರುಗಳನ್ನು ಗೆದ್ದುಬಂದ ನನ್ನನ್ನು ಅಭಿಮನ್ಯುವು ಏಕೆ ಆಭಿನಂದಿಸಲು ಬಂದಿಲ್ಲ? ನಿಜವಾಗಿಯೂ ಅವನನ್ನು ಶತ್ರುಗಳು, ಆಕಾಶದಿಂದ ಸೂರ್ಯನನ್ನು ಕೆಡವಿದಂತೆ, ರಣರಂಗದಲ್ಲಿ ಬೀಳಿಸಿರಬೇಕು!” ಎಂದು, ಕೃಷ್ಣನನ್ನು “ಆಗ ಕೌರವರ ಕಡೆ ಹರ್ಷವನ್ನು ಸೂಚಿಸುವ ಸಿಂಹನಾದವು ಕೇಳಿಸಿತು; ಯುಯುತ್ಸುವು ‘ಧರ್ಮಹೀನರಾಗಿ, ಆ ಹುಡುಗನನ್ನು ಕೊಂದಿರಲ್ಲಾ ನಿಮಗೆ ನಾಚಿಕೆಯಿಲ್ಲವೆ? ಕೃಷ್ಣಾರ್ಜುನರು ಬರಲಿ, ನಿಮ್ಮ ಪಾಪಕ್ಕೆ ತಕ್ಕ ಪ್ರಾಯಶ್ಚಿತ್ತವಾಗುತ್ತದೆ’ ಎಂದ. ಆಗ ಹೀಗಾಯಿತು ಎಂದು ನೀನೇಕೆ ನನಗೆ ಹೇಳಲಿಲ್ಲ? ಹೋಗಿ ಶತ್ರುಗಳನ್ನು ಸುಟ್ಟುಬಿಡುತ್ತಿದ್ದೆನಲ್ಲಾ?” ಎಂದು ಕೇಳಿದನು. ಕೃಷ್ಣನು ಕಣ್ಣೀರು ತುಂಬಿದ್ದ ಅರ್ಜುನನನ್ನು ನೋಡಿ, “ಹಿಮ್ಮೆಟ್ಟುವುದನ್ನರಿಯದ ವೀರರಿಗೆಲ್ಲಾ ಇದೇ ಸ್ವಭಾವ; ಕ್ಷತ್ರಿಯ ವೀರರು ಅಪೇಕ್ಷಿಸುವುದು ಇದನ್ನೇಯೆ; ಅವನು ಮಹಾ ಬಲಪರಾಕ್ರಮಶಾಲಿಗಳಾದ ರಾಜಪುತ್ರವೀರರನ್ನು ರಣರಂಗದಲ್ಲಿ ಕೊಂದು ವೀರರು ಕೋರುವ ಮೃತ್ಯುವನ್ನು ಪಡೆದಿದ್ದಾನೆ. ಇದಕ್ಕಾಗಿ ಶೋಕಿಸಬೇಡ; ನೀನು ಶೋಕಪಡುತ್ತ ಕುಳಿತರೆ, ನಿನ್ನ ಅಣ್ಣತಮ್ಮಂದಿರೂ ಇಷಅ್ಟಮಿತ್ರರೂ ಶೋಕಿಸುತ್ತ ಕೂರುತ್ತಾರೆ; ಅವರನ್ನು ಸಮಾಧಾನಪಡಿಸು!” ಎಂದನು. ಆಗ ಅರ್ಜುನನು ತನ್ನ ಸೋದರರನ್ನು ನೋಡಿ ಗದ್ಗದ ಸ್ವರದಿಂದ “ಆಭಿಮನ್ಯುವಿಗೆ ಏನಾಯಿತು ಹೇಳಿ; ಅಸ್ತ್ರಜ್ಞರೂ ಶಸ್ತ್ರಧಾರಿಗಳೂ ಆದ ನೀವೆಲ್ಲರೂ ಇದ್ದಾಗ ಅಭಿಮನ್ಯವು ಹೇಗೆ ಮೃತನಾದ? ನೀವು ಅಶಕ್ತರೆಂದು ತಿಳಿದಿದ್ದರೆ ನಾನು ಪಾಂಡವ ಪಾಂಚಾಲರನ್ನು ರಕ್ಷಿಸಿಕೊಂಡಿರುತ್ತಿದ್ದೆ. ನಿಮ್ಮ ಕಣ್ಣೆದುರಿಗೇ ಅಭಿಮನ್ಯುವು ಹತನಾದನೆಂದ ಮೇಲೆ ನಿಮ್ಮಲ್ಲಿ ಪೌರುಷ ಪರಾಕ್ರಮಗಳಿವೆ ಎಂದು ಹೇಳಬಹುದೇ? ಮುಖ್ಯವಾಗಿ ನಿಮ್ಮನ್ನು ನೆಚ್ಚಿಕೊಂಡು ಅವನನ್ನು ಬಿಟ್ಟುಹೋದದ್ದು ನನ್ನ ತಪ್ಪು . ಹುಡುಗನನ್ನು ರಕ್ಷಿಸಿಕೊಳ್ಳದೆ ಸಭೆಯಲ್ಲಿ ಬರಿಯ ಮಾತನಾಡುವ ನಿಮಗೆ ಆಯುಧಗಳೂ ಕವಚವೂ ಬರಿಯ ಅಲಂಕಾರಕ್ಕೆ ಮಾತ್ರ!” ಎಂದನು. ಆ ಸ್ಥಿತಿಯಲ್ಲಿ ಅವನೊಡನೆ ಮಾತನಾಡುವುದಕ್ಕಾಗಲೀ, ಅವನನ್ನು ನೋಡುವುದಕ್ಕಾಗಲೀ, ಕೃಷ್ಣ ಧರ್ಮರಾಜ ಇಬ್ಬರನ್ನು ಬಿಟ್ಟು ಇನ್ನಾರಿಗೂ ಸಾಧ್ಯವಾಗುತ್ತಿರಲಿಲ್ಲ. ಆದ್ದರಿಂದ ಯುಧಿಷ್ಠಿರನು ನಡೆದ ಸಂಗತಿಯನ್ನೆಲ್ಲಾ ಸೂಕ್ಷ್ಮವಾಗಿ ತಿಳಿಸಿ “ನಾವು ಅಭಿಮನ್ಯುವಿನ ಹಿಂದೆಯೇ ನುಗ್ಗಿ ಹೋಗಬೇಕೆಂದಿದ್ದರೆ ಸೈಂಧವನು ರುದ್ರವರಪ್ರಸಾದ ಬಲದಿಂದ ನಮ್ಮೆಲ್ಲರನ್ನೂ ತಡೆದು ನಿಲ್ಲಿಸಿಬಿಟ್ಟನಪ್ಪ! ಆಗ ಒಳಗೆ ದ್ರೋಣ ಕೃಪ ಕರ್ಣ ಅಶ್ವತ್ಥಾಮ ಬೃಹದ್ಬಲ ಈ ಆರು ಮಹಾರಥರೂ ಹುಡುಗನ ಸುತ್ತ ಮುತ್ತಿಕೊಂಡರು. ಅವನು ನೂರಾರು ರಾಜಪುತ್ರರನ್ನೂ ಬೃಹದ್ಬಲನನ್ನೂ ಸ್ವರ್ಗಕ್ಕೆ ಕಳುಹಿಸಿ, ತನ್ನ ಬಂಧುಬಳಗವನ್ನೆಲ್ಲಾ ಶೋಕದಲ್ಲಿ ಮುಳುಗಿಸಿ ವಿಧಿವಶನಾದನು; ಇದೇ ನಡೆದ ಸಂಗತಿ!” ಎಂದನು. ಇದನ್ನು ಕೇಳಿದ ಅರ್ಜುನನು ಶೋಕಪರವಶನಾಗಿ :ಹಾ ಪುತ್ರ!“ ಎಂದು ನಿಟ್ಟಿಸಿರುಬಿಟ್ಟು ಜ್ವರಬಂದವನಂತೆ ಮೈಯೆಲ್ಲಾ ಅದುರುತ್ತ ಕೈಕೈ ಹಿಸುಕುತ್ತ ಕಟಕಟನೆ ಹಲ್ಲು ಕಡಿಯುತ್ತ ಹುಚ್ಚನಂತೆ ”ಇಗೋ ನನ್ನ ಪ್ರತಿಜ್ಞೆಯನ್ನು ಕೇಳಿ! ನಾಳೆ ನಾನು ಆ ಸೈಂಧವನಾದ ಜಯದ್ರಥನನ್ನು ಕೊಲ್ಲುತ್ತೇನೆ. ಹೆದರಿ ಕೌರವ ಸೇನೆಯನ್ನು ಬಿಟ್ಟೋಡಿದರೆ ನಮ್ಮಲ್ಲಿಗೋ ಕೃಷ್ಣನಲ್ಲಿಗೋ ಶರಣುಬಂದರೆ ಬಿಟ್ಟುಬಿಡುತ್ತೇನೆ; ಇಲ್ಲದಿದ್ದರೆ ಅವನನ್ನು ಕೊಲ್ಲುವುದು ಸಿದ್ಧ. ಅವನನ್ನು ರಕ್ಷಿಸಿಕೊಂಡು ದ್ರೋಣಾಚಾರ್ಯ ಕೃಪಾಚಾರ್ಯರೇ ಬರಲಿ ಅವರನ್ನು ಕೊಂದು ಬಿಡುತ್ತೇನೆ; ಇದನ್ನು ಮಾಡದಿದ್ದರೆ ನನಗೆ ಪುಣ್ಯಲೋಕಬರದೆ, ತಾಯಿತಂದೆಗಳನ್ನು ಕೊಂದವನಿಗೆ ಬರುವ ದುರ್ಗತಿ ಬರಲಿ! ಅವನನ್ನು ಕೊಲ್ಲದೆಯೇ ನಾಳೆ ಸೂರ್ಯಾಸ್ತವಾದರೆ ನಾನು ಅಗ್ನಿಪ್ರವೇಶಮಾಡುತ್ತೇನೆ!" ಎಂದು ಗಾಂಡೀವವನ್ನು ಎಡಕ್ಕೂ ಬಲಕ್ಕೂ ಗರಗರನೆ ತಿರುಗಿಸಿ ದೇವದತ್ತವನ್ನು ಊದಿದನು. ಕೃಷ್ಣನು ಅದನ್ನು ಸಮರ್ಥಿಸಿ ತನ್ನ ಪಾಂಚಜನ್ಯವನ್ನು ಊದಿದನು. ಅದನ್ನು ಅನುಸರಿಸಿ ವಾದ್ಯಗಳು ಘೋಷಿಸಿದವು; ಸಿಂಹನಾದಗಳಾದುವು.</span>
</p>
<p>
<span> ಇದನ್ನು ಜಯದ್ರಥನು ಚಾರರ ಮೂಲಕ ತಿಳಿದು ಭಯದಿಂದಲೂ ಶೋಕದಿಂದಲೂ ದಿಕ್ಕು ತೋಚದಂತಾಗಿ ಕೌರವ ಶಿಬಿರದಲ್ಲಿದ್ದ ರಾಜರ ಮುಂದೆ “ಅರ್ಜುನನು ನಾಳೆ ನನ್ನನ್ನು ಕೊಂದುಬಿಡುತ್ತಾನೆಂದು ಪ್ರತಿಜ್ಞೆ ಮಾಡಿದ್ದಾನಂತೆ; ಅದನ್ನು ದೇವಗಂಧರ್ವಾದಿಗಳೂ ತಡೆಯಲು ಸಾಧ್ಯವಿಲ್ಲ; ನಾನೊಬ್ಬ ಅವನ ಮುಂದೆ ನಿಲ್ಲಬಲ್ಲೆನೇ? ನೀವೆಲ್ಲರೂ ನನ್ನ ಸಹಾಯಕ್ಕೆ ನಿಲ್ಲುವುದಾಗಿ ಅಭಯಕೊಡದಿದ್ದರೆ ನಾನು ತೆಪ್ಪನೆ ನಮ್ಮ ದೇಶಕ್ಕೆ ಹೋಗಿ ಕಣ್ಮರೆಯಾಗುತ್ತೇನೆ. ನೀವು ಅದಕ್ಕೆ ನಿಮ್ಮ ಅನುಮತಿ ಕೊಡಿ” ಎಂದು ಕೇಳಿದನು. ಆಗ ದುರ್ಯೋಧನನು “ದ್ರೋಣ ಕರ್ಣ ದುಶ್ಯಾಸನ ವಿಂದಾನುವಿಂದ ಮುಂತಾದ ವೀರರೆಲ್ಲಾ ನಿನ್ನನ್ನು ಬಿಟ್ಟುಕೊಡುತ್ತಾರೆಯೇ? ನೀನು ತಾನೇ ಶೌರ್ಯದಲ್ಲೇನು ಕಡಿಮೆಯೇ?” ಎಂದು ಧೈರ್ಯಹೇಳಿ ಅಂದಿನ ರಾತ್ರಿಯೇ ಅವನನ್ನು ದ್ರೋಣನ ಹತ್ತಿರಕ್ಕೆ ಕರೆದುಕೊಂಡು ಹೋದನು. ದ್ರೋಣನೂ ಜಯದ್ರಥನನ್ನು ಕುರಿತು “ನಾನು ನಿನ್ನನ್ನು ರಕ್ಷಿಸಿಕೊಳ್ಳುತ್ತೇನೆ; ಅರ್ಜುನನಿಗೆ ಹೆದರಬೇಡ; ನಾಳೆ ಅವನಿಗೆ ಅಸಾಧ್ಯವಾದ ವ್ಯೂಹವನ್ನು ರಚಿಸುತ್ತೇನೆ. ನೀನೂ ಕ್ಷತ್ರಿಯನಂತೆ ಕಾದು; ಸಾವು ನಮ್ಮೆಲ್ಲರಿಗೂ ಬರತಕ್ಕದ್ದೇ! ಆದ್ದರಿಂದ ನಮ್ಮ ನಮ್ಮ ಕರ್ತವ್ಯವನ್ನು ಮಾಡಿ ಸ್ವರ್ಗ ಪಡೆಯೋಣ” ಎಂದು ಹೇಳಿ ಸಮಾಧಾನ ಮಾಡಿದನು. </span>
</p>
<p>
<span> ಅದರಂತೆ ಮಾರನೆಯ ಬೆಳಿಗ್ಗೆ ಅವನು ಕೌರವಸೇನೆಯನ್ನು ಶಕಟವ್ಯೂಹವಾಗಿ ರಚಿಸಿ ಅದರಹಿಂದೆ ಪದ್ಮವ್ಯೂಹವನ್ನು ಮಾಡಿ ಅದರೊಳಗೆ ಸೂಚೀವ್ಯೂಹವನ್ನು ಗರ್ಭೀಕರಿಸಿದನು. ಆ ಸೂಚೀಮುಖದಲ್ಲಿ ಕೃತವರ್ಮ ಕಾಂಭೋಜ ಜಲಸಂಧ ದುರ್ಯೋಧನ ಕರ್ಣ ಈ ವೀರರನ್ನೂ ಜೊತೆಗೆ ಸಾವಿರಾರು ಇತರ ವೀರರನ್ನೂ ನಿಲ್ಲಿಸಿ, ಅವರ ಹಿಂದೆ ಜಯದ್ರಥನನ್ನ್ನು ನಿಲ್ಲಿಸಿದನು. ಶಕಟದ ಮುಂದೆ ತಾನೇ ನಿಂತನು. ಯುದ್ಧವಾರಂಭವಾಯಿತು. ಅರ್ಜುನನು ದುರ್ಮರ್ಷಣ ದುರ್ಯೋಧನ ದುಶ್ಯಾಸನ ಮುಂತಾದವರನ್ನು ಸೋಲಿಸಿ ದ್ರೋಣನ ಹತ್ತಿರಕ್ಕೆ ಹೋಗಿ ಅವನಿಗೆ ಕೈ ಮುಗಿದು “ಆಚಾರ್ಯ! ನನಗೆ ಆಶೀರ್ವಾದಮಾಡು; ನೀನು ನನಗೆ ತಂದೆಯ ಸಮಾನ; ಆದ್ದರಿಂದ ನೀನು ನನ್ನನ್ನು ಅಶ್ವತ್ಥಾಮನಂತೆ ವಿಶ್ವಾಸದಿಂದ ಕಾಪಾಡಬೇಕು; ನಿನ್ನ ದಯೆಯಿಂದ ನಾನು ಜಯದ್ರಥನ ಮೇಲೆ ಯುದ್ಧಮಾಡಿ ಅವನನ್ನು ಸಂಹರಿಸಬೇಕೆಂದಿದ್ದೇನೆ.” ಎಂದನು. ದ್ರೋಣನು ಮುಗುಳುನಗುತ್ತ “ನನ್ನನ್ನು ಗೆಲ್ಲದೆ ಜಯದ್ರಥನನ್ನು ಗೆಲ್ಲುವುದು ಹೇಗೆ ಸಾಧ್ಯ, ಅರ್ಜುನ?” ಎಂದು ಅವನ ಮೇಲೆ ಬಾಣಗರೆದನು. ಅರ್ಜುನನು ಧೈರ್ಯದಿಂದ ಕಾದಿದರೂ ದ್ರೋಣನು ಅಚಲನಾಗಿದ್ದದ್ದನ್ನು ನೋಡಿ ಕೃಷ್ಣನು “ಅರ್ಜುನ! ಅರ್ಜುನ! ಸುಮ್ಮನೆ ಕಾಲಕಳೆಯುವುದು ಬೇಡ; ಈ ಬ್ರಾಹ್ಮಣನನ್ನು ಬಿಟ್ಟು ಮುಂದಕ್ಕೆ ಹೋಗೋಣ!” ಎಂದನು. ಅರ್ಜುನನು “ನಿನ್ನ ಇಷ್ಟ!” ಎನ್ನಲು ಕೃಷ್ಣ ದ್ರೋಣನ ಎದುರಿಗಿದ್ದ ಅರ್ಜುನನ ರಥವನ್ನು ಬಲಕ್ಕೆ ತಿರುಗಿಸಿ ಪ್ರದಕ್ಷಿಣೆ ಬಂದನು. ದ್ರೋಣನು ಅದನ್ನು ನೋಡಿ “ಏನಯ್ಯಾ, ಯುದ್ಧದಲ್ಲಿ ಶತ್ರುವನ್ನು ಜಯಿಸದೆ ಹೊರಟು ಹೋಗುತ್ತೀಯಾ?” ಎಂದು ಕೇಳಲು, ಅರ್ಜುನನು, “ಅಚಾರ್ಯ, ನೀನು ನನ್ನ ಗುರು; ಶತ್ರುವಲ್ಲ; ನಾನು ನಿನ್ನಶಿಷ್ಯ; ಮಗನಿಗೆ ಸಮಾನ ಮತ್ತು ನಿನ್ನನ್ನು ಗೆಲ್ಲುವ ಗಂಡಸು ಈ ಲೋಕದಲ್ಲೇ ಇಲ್ಲ!” ಎನ್ನುತ್ತ ಅವನನ್ನು ತಪ್ಪಿಸಿಕೊಂಡು ಕೌರವ ಸೈನ್ಯವನ್ನು ತಳ್ಳಿ ಸರಕ್ಕನೆ ಒಳಗೆ ನುಗ್ಗಿದನು. ಅವನ ಹಿಂದೆ ಅವನ ಚಕ್ರ ರಕ್ಷಕರಾದ ಯುಧಾಮನ್ಯು ಉತ್ತಮೌಜರೂ ನುಗ್ಗಿದರು. ಕೃತವರ್ಮ ಕಾಬೋಜ ಮುಂತಾದವರು ತಡೆದರು. ತುಮುಲ ಯುದ್ದವೂ ದ್ವಂದ್ವಯುದ್ಧಗಳೂ ಆರಂಭವಾದುವು. ಅರ್ಜುನನು ಶೃತಾಯುಧ ಸುದಕ್ಷಿಣ ಮುಂತಾದವರನ್ನು ಕೊಂದು ತನ್ನನ್ನು ಎದುರಿಸಿದ ದುರ್ಯೋಧನನನ್ನು ಸೋಲಿಸಿದನು. ಸಾತ್ಯಕಿಯು ದುಶ್ಯಾಸನನನ್ನೂ ಭೀಮನು ಕರ್ಣನನ್ನು ಸೋಲಿಸಿದರು. ಆದರೂ ಷಡ್ರಥಿಕರು ಜಯದ್ರಥನನ್ನು ರಕ್ಷಿಸಿಕೊಂಡು ಯುದ್ಧಮಾಡುತ್ತಿದ್ದುದರಿಂದ ಅವನನ್ನು ಕೊಲ್ಲುವುದು ಕಷ್ಟವಾಗಿತ್ತು. ಈ ಮಧ್ಯೆ ಸಂಜೆಯಾಗುತ್ತ ಬಂದಿದ್ದರಿಂದ ಕೃಷ್ಣನು ಅರ್ಜುನನನ್ನು ಕುರಿತು “ಹೀಗಾದರೆ ಜಯದ್ರಥನನ್ನು ಕೊಲ್ಲುವುದಕ್ಕಾಗುವುದಿಲ್ಲ. ಆದ್ದರಿಂದ ನಾನು ಒಂದು ಉಪಾಯಮಾಡಿ ಸೂರ್ಯನು ಕಾಣದಹಾಗೆ ಮಾಡುತ್ತೇನೆ. ಆಗ ‘ಸೂರ್ಯನು ಮುಳುಗಿದನು, ನಾನು ಬದುಕಿದೆ’ ಎಂದು ತಿಳಿದು ಸಂತೋಷಪಟ್ಟು ಜಯದ್ರಥನು ಕಣ್ಣಿಗೆ ಕಾಣಿಸಿಕೊಳ್ಳುತ್ತಾನೆ. ಆಸಮಯದಲ್ಲಿ ನೀನು ಅವನನ್ನು ಹೊಡೆಯಬೇಕು” ಎಂದು ಹೇಳಿ ಸೂರ್ಯನ ಬೆಳಕು ಹೋಗುವಂತೆಯೂ ಮಬ್ಬು ಕವಿಯುವಂತೆಯೂ ಮಾಡಿದನು. ಕೌರವ ಸೇನೆಯೆಲ್ಲವೂ ಸೂರ್ಯ ಮುಳುಗಿದನೆಂದು ಸಂತೋಷದಿಂದ ಕತ್ತೆತ್ತಿ ನೋಡಿತು. ಜಯದ್ರಥನೂ ಕತ್ತೆತ್ತಿ ನೋಡಿದನು. ಆಗ ಅರ್ಜುನನು ವಜ್ರಾಯುಧಕ್ಕೆ ಸಮವಾದ ಒಂದು ಬಾಣವನ್ನು ಬಿಟ್ಟು ಅವನ ಕತ್ತನ್ನು ಕತ್ತರಿಸಿದನು. ಆಗ ಅವನ ತಲೆ ನೆಲದ ಮೇಲೆ ಬಿದ್ದಿದ್ದರೆ ಅರ್ಜುನನ ತಲೆ ಸಹಸ್ರ ಹೋಳಾಗುತ್ತಿತ್ತು. ಆದ್ದರಿಂದ ಅರ್ಜುನನು ಕೃಷ್ಣನ ಸೂಚನೆಯಂತೆ ಅದನ್ನು ಬೇರೆ ಬಾಣಗಳಿಂದ ಹಾರಿಸಿ ಸ್ಯಮಂತಪಂಚಕದ ಹೊರಗೆ ಸಂಧ್ಯಾವಂದನೆ ಮಾಡುತ್ತಿದ್ದ ಜಯದ್ರಥನ ತಂದೆಯಾದ ವೃದ್ಧಕ್ಷತ್ರನ ತೊಡೆಯಮೇಲೆ ಬೀಳಿಸಿದನು. ಅವನು ಜಪ ಮುಗಿಸಿ ಏಳಲು ಅದು ಭೂಮಿಗೆ ಬಿದ್ದು ಅವನ ತಲೆ ಸಹಸ್ರಹೋಳಾಯಿತು. ತನ್ನ ಮಗನ ತಲೆಯನ್ನು ಯಾರು ನೆಲದ ಮೇಲೆ ಬೀಳಿಸುತ್ತಾರೋ ಅವರ ತಲೆ ಸಹಸ್ರ ಹೋಳಾಗಬೇಕೆಂದು ಹಿಂದೆ ಅವನು ಶಾಪ ಕೊಟ್ಟಿದ್ದನು. ಆ ಶಾಪವು ತನಗೇ ಮೃತ್ಯುವಾಯಿತು. ಇಲ್ಲದಿದ್ದರೆ ಅರ್ಜುನನ ತಲೆ ಸಾವಿರ ಹೋಳಾಗಬೇಕಿತ್ತು. ಹೀಗೆ ಅರ್ಜುನನ ಪ್ರತಿಜ್ಞೆ ನೆರವೇರಲು ಮಬ್ಬು ಹರಿದು ಸೂರ್ಯಮಂಡಲವು ಮತ್ತೆ ಕಾಣಿಸಿಕೊಂಡಿತು. ಇದುವರೆಗೂ ಕವಿದಿದ್ದ ಕತ್ತಲೆಯು ಕೃಷ್ಣನ ಮಾಯೆಯೆಂದು ಆಗ ಎಲ್ಲರಿಗೂ ತಿಳಿಯಿತು. ಪಾಂಡವರು ಹರ್ಷದಿಂದಲೂ ಕೌರವರು ವಿಷಾದದಿಂದಲೂ ತಮ್ಮ ತಮ್ಮ ಪಾಳೆಯಗಳಿಗೆ ಹೋದರು. ಕೃಷ್ಣಾರ್ಜುನರು ಧರ್ಮರಾಜನಿಗೆ ಜಯದ್ರಥನ ವಧೆಯನ್ನು ತಿಳಿಸಿದರು. ದುರ್ಯೋಧನನು ದ್ರೋಣನ ಹತ್ತಿರಕ್ಕೆ ಹೋಗಿ ಅರ್ಜುನನು ತನ್ನ ಶಿಷ್ಯನೆಂದು ದ್ರೋಣನು ಉದಾಸೀನನಾದ್ದರಿಂದ ಜಯದ್ರಥ ಸೌಮದತ್ತಿ ಮುಂತಾದವರು ಬಲಿಯಾದರೆಂದು ಆಕ್ಷೇಪಿಸಿದನು. ದ್ರೋಣರು ಅರ್ಜುನನು ಅಜೇಯನೆಂದು ನಾನು ಮೊದಲೇ ಹೇಳಿದೆ; ಅಲ್ಲದೆ ನಾನು ಧೃಷ್ಟದ್ಯುಮ್ನನೊಡನೆ ಕಾದುತ್ತಿದ್ದೆ: ಅವನಿಂದ ನನಗೆ ಮೃತ್ಯುವೆಂದು ನೀನು ಬಲ್ಲೆ. ನಾನು ಆ ಕಡೆ ಲಕ್ಷ್ಯವಿಟ್ಟಿದ್ದಾಗ ನೀನು ಈ ಕಡೆ ಸೈಂಧವನನ್ನು ರಕ್ಷಿಸಿಕೊಳ್ಳಲಾರದೆ ಹೋದಿರಿ; ಈಗ ನನ್ನನ್ನು ಪಕ್ಷಪಾತಿ ಎಂದು ಆಕ್ಷೇಪಿಸುತ್ತಿದ್ದೀಯೆ; ಚಿಂತೆಯಿಲ್ಲ; ಇಂದು ನಾನು ನನ್ನ ಮೇಲೆ ಬೀಳಲಿರುವ ಪಾಂಚಾಲ ಪಾಂಡವ ಸೃಂಜಲ ಸೇನೆಯನ್ನು ನಾಶಮಾಡದೆ ಈ ಕವಚವನ್ನು ಬಿಚ್ಚುವುದಿಲ್ಲ!“ ಎಂದನು. ಕರ್ಣನು ದುರ್ಯೋಧನನ ಆಕ್ಷೇಪಣೆಯನ್ನು ಒಪ್ಪಲಿಲ್ಲ. ”ಆಚಾರ್ಯನನ್ನು ಆಕ್ಷೇಪಿಸಬೇಡ,ದುರ್ಯೋಧನ! ಆ ಬ್ರಾಹ್ಮಣ ತನ್ನ ಶಕ್ತಿ ಬಲಗಳನ್ನೆಲ್ಲಾ ಉಪಯೋಗಿಸಿ ಉತ್ಸಾಹದಿಂದ ಪ್ರಾಣದ ಮೇಲೆ ಲಕ್ಷ್ಯವಿಲ್ಲದೆ ಕಾದುತ್ತಿದ್ದಾನೆ. ಅರ್ಜುನನು ದಕ್ಷ, ಯುವಕ, ಶೂರ, ಅಸ್ತ್ರಬಲ್ಲವನು, ದೇಹದಲ್ಲಿ ಲಾಘವವಿರುವವನು; ಕೃಷ್ಣ ಅವನಿಗೆ ಸಾರಥಿ; ಅಂಥವನು ಗಾಂಡೀವವನ್ನು ಹಿಡಿದು ಅಭೇದ್ಯಕವಚ ತೊಟ್ಟು ವ್ಯೂಹದೊಳಕ್ಕೆ ನುಗ್ಗಿದರೆ ಅದು ಅವನಿಗೆ ತಕ್ಕದ್ದೇ. ಆಚಾರ್ಯ ಎಷ್ಟಾದರೂ ಮುದುಕ. ಅರ್ಜುನನಷ್ಟು ಶೀಘ್ರವಾಗಿ ಓಡಾಡಲಾರ. ಆದ್ದರಿಂದ ಇದು ಅವನ ತಪ್ಪೆಂದು ನಾನು ಹೇಳಲಾರೆ. ನಾವೆಲ್ಲರೂ ಯುದ್ಧಮಾಡುತ್ತ ನಿಂತಿದ್ದರೂ ಸೈಂಧವನು ಹತನಾದನೆಂದರೆ,ದೈವವೇ ಪ್ರಬಲವಾದದ್ದೆಂದು ಹೇಳಬೇಕು. ಮನುಷ್ಯ ತಾನು ಮಾಡುವ ಪ್ರಯತ್ನವನ್ನು ಮಾಡಿ ಸಿದ್ಧಿಯನ್ನು ದೈವೇಚ್ಚೆಗೆ ಬಿಡಬೇಕು...“ ಎಂದನು. ಅವರು ಇನ್ನೂ ಹೀಗೆ ಮಾತನಾಡುತ್ತಿರುವಾಗಲೇ ಪಾಂಡವರ ಸೇನೆಯು ಮತ್ತೆ ರಣರಂಗದಲ್ಲಿ ಕಾಣಿಸಿಕೊಂಡು ಯುದ್ಧವಾರಂಭಿಸಿತು. ಸ್ವಲ್ಪದರಲ್ಲೇ ಸಂಜೆಯಾಯಿತು. ಆದರೆ ಎಂದಿನಂತೆ ಯುದ್ಧ ನಿಲ್ಲಲಿಲ್ಲ. ದೀಪದ ಬೆಳಕಿನಲ್ಲಿ ಅದು ಮುಂದುವರಿಯಿತು. ಒಂದೊಂದು ರಥಕ್ಕೆ ಐದೈದು ದೀಪಗಳು. ಆನೆಗೆ ಮೂರು ದೀಪಗಳು, ಒಂದೊಂದು ಕುದುರೆಗೂ ಒಂದೊಂದು ದೀಪ. ಹೀಗೆ ಎರಡು ಕಡೆಯ ಸೇನೆಯಲ್ಲಿಯೂ ದೀಪಗಳನ್ನು ಇಟ್ಟಿದ್ದರಿಂದ ರಣರಂಗವೆಲ್ಲಾ ಬೆಳಕಾಗಿತ್ತು. ಪಾಂಡವರ ಕಡೆ ಸಾತ್ಯಕಿ ಧೃಷ್ಟದ್ಯುಮ್ನರು ಪರಾಕ್ರಮದಿಂದ ಕಾದಿದರು. ಭೀಮನು ಬಾಹ್ಲಿಕನನ್ನು ದುರ್ಯೋಧನನ ಹತ್ತು ಜನ ತಮ್ಮಂದಿರನ್ನೂ, ಶಕುನಿಯ ಐದುಜನ ಸೋದರರನ್ನೂ ಕೊಂದನು. ಅರ್ಜುನನು ಕರ್ಣನ ಮೇಲೆ ಯುದ್ಧಮಾಡಬೇಕೆನ್ನಲು, ಕೃಷ್ಣನು ಒಪ್ಪದೆ ಘಟೋತ್ಕಚನನ್ನು ಕರೆದು, ”ನೋಡು ಮಗು, ಇದು ನಿನ್ನ ಪರಾಕ್ರಮವನ್ನು ತೋರಿಸುವುದಕ್ಕೆ ಸರಿಯಾದ ಕಾಲ; ನಿನ್ನಲ್ಲಿ ಭೀಮನ ಬಲವಿದೆ. ಅನೇಕ ಶಸ್ತ್ರಾಸ್ತ್ರಗಳಿವೆ; ನೀನು ಮಾಯಾಯುದ್ಧವನ್ನು ಮಾಡಬಲ್ಲೆ. ಅಲ್ಲದೆ ರಾತ್ರಿಯ ಹೊತ್ತು ರಾಕ್ಷಸರಿಗೆ ಬಲ ಹೆಚ್ಚು; ಆದ್ದರಿಂದ ಕರ್ಣನ ಮೇಲೆ ಯುದ್ಧಮಾಡಿ ಅವನನ್ನು ಕೊಂದು ಪಾಂಡವರಿಗೆ ಸಹಾಯಮಾಡು. ; ಇಹದಲ್ಲಿ ಪರದಲ್ಲಿ ತಮಗೆ ದಿಕ್ಕಾಗುತ್ತಾರೆಂದು ತಾನೇ ಮಕ್ಕಳನ್ನು ಪಡೆಯುವುದು,ಘಟೋತ್ಕಚ!“ ಎಂದನು. ಅದರಂತೆ ಘಟೋತ್ಕಚನು ಹೊರಟು ಅಲಾಯುಧ ಮುಂತಾದವರನ್ನು ಕೊಂದು ಕರ್ಣನನ್ನು ಎದುರಿಸಿ ಮಾಯಾಯುದ್ದ ಮಾಡುತ್ತ ಅದೃಶ್ಯನಾದನು. ಕೌರವಸೇನೆಯಲ್ಲಿ ಹಾಹಾಕಾರವೇಳಲು, ಕರ್ಣನು ಇಂದ್ರನಿಂದ ಪಡೆದಿದ್ದ ವೈಜಯಂತಿ ಎಂಬ ಶಕ್ತಿಯನ್ನು ಪ್ರಯೋಗಿಸಿದನು. ಘಟೋತ್ಕಚನು ಎರಡು ತುಂಡಾದ ಪರ್ವತದಂತೆ ಅಂತರಿಕ್ಷದಿಂದ ಬಿದ್ದು ಪ್ರಾಣವನ್ನು ನೀಗಿದನು. ಈ ಸಂಗತಿಯನ್ನು ಕೇಳಿ ಭೀಮನಿಗೂ ಯುಧಿಷ್ಠಿರನಿಗೂ ತುಂಬ ದುಃಖವಾಯಿತು. ಅವರಂತೆ ಮಿಕ್ಕವರೂ ದುಃಖದಲ್ಲಿರಲು ಕೃಷ್ಣನು ಮಾತ್ರ ಸಂತೋಷದಿಂದ ಸಿಂಹನಾದಮಾಡಿ ಅರ್ಜುನನನ್ನು ಆಲಿಂಗಿಸಕೊಂಡು ಅವನನ್ನು ಅಭಿನಂದಿಸಿದನು. ಅರ್ಜುನನು ಆಶ್ಚರ್ಯಪಟ್ಟು ಅದಕ್ಕೆ ಕಾರಣವನ್ನು ಕೇಳಲು, ಕೃಷ್ಣನು ಇದು ಬಹು ಸಂತೋಷವಾದ ಸಂಗತಿ,, ಅರ್ಜುನ! ಇದರಿಂದ ಮನಸ್ಸಿಗೆ ತುಂಬ ಸಮಾಧಾನವಾಯಿತು. ಕರ್ಣನು ತನ್ನಲ್ಲಿದ್ದ ಈ ಶಕ್ತಿಯನ್ನು ಘಟೋತ್ಕಚನ ಮೇಲೆ ಪ್ರಯೋಗಿಸಿಬಿಟ್ಟಿದ್ದರಿಂದ ಇನ್ನು ಅವನು ಸತ್ತಹಾಗೆ ಎಂದು ತಿಳಿದುಕೊ. ನಮ್ಮ ಅದೃಷ್ಟದಿಂದ ಅವನ ಕವಚ ಹೋಗಿತ್ತು; ಈಗ ಅಮೋಘವಾದ ಶಕ್ತಿ ಹೋಯಿತು. ಇವು ಮೂರೂ ಇದ್ದಿದ್ದರೆ ಅವನೊಬ್ಬನೇ ಮೂರು ಲೋಕಗಳನ್ನು ಜಯಿಸಿಬಿಡುತ್ತಿದ್ದ. ತಮ್ಮ ಕವಚಕುಂಡಲಗಳನ್ನು ಇಂದ್ರನಿಗೆ ಕೊಟ್ಟು ಅವನಿಂದ ಈ ಶಕ್ತ್ಯಾಯುಧವನ್ನು ತೆಗೆದುಕೊಂಡಾಗ ಅದರಿಂದ ನಿನ್ನ ಸಾವು ಸಿದ್ಧ ಎಂದು ಅವನು ತಿಳಿದುಕೊಂಡಿದ್ದನು. ಈಗ ಅದರಿಂದ ನಿನಗೆ ಕ್ಷೇಮವಾಯಿತು; ಅವನು ಸಾಮಾನ್ಯ ಮನುಷ್ಯನಾದನು; ಅವನನ್ನು ಗೆಲ್ಲುವುದೂ ಕೊಲ್ಲುವುದೂ ಸಾಧ್ಯವಾಯಿತು. ” ಎಂದು ಅದರ ಅರ್ಥವನ್ನು ವಿವರಿಸಿದನು. ಅಲ್ಲಿಗೆ ಅಂದಿನ ಯುದ್ಧನಿಂತು ಸೇನೆಯು ಸ್ವಲ್ಪ ವಿಶ್ರಾಂತಿ ಪಡೆಯಿತು. </span>
</p>
<p>
<span> ಬೆಳಗಿನ ಜಾವದಲ್ಲಿ ಚಂದ್ರೋದಯವಾಗಲು ಆ ಬೆಳದಿಂಗಳ ಬೆಳಕಿನಲ್ಲಿ ಮತ್ತೆ ಯುದ್ಧಕ್ಕೆ ಮೊದಲಾಯಿತು. ದ್ರೋಣನು ದ್ರುಪದ ವಿರಾಟ ಮುಂತಾದ ವೀರರನ್ನು ಕೊಲ್ಲಲು ಧೃಷ್ಠದ್ಯುಮ್ನನು ದ್ರೋಣನನ್ನು ಎದುರಿಸಿದನು. ದುರ್ಯೋಧನ ಕರ್ಣ ಮುಂತಾದವರು ದ್ರೋಣನನ್ನು ರಕ್ಷಿಸಿಕೊಂಡಿರುತ್ತಿದ್ದರು. ದ್ರೋಣನು ದುರ್ಯೋಧನನ ಚುಚ್ಚುಮಾತಿನಿಂದ ನೊಂದು ಕಿಚ್ಚಿನಿಂದ ಕಾದುತ್ತಿದ್ದನು. ಈ ಸ್ಥಿತಿಯಲ್ಲಿ ದ್ರೋಣನನ್ನು ಗೆಲ್ಲುವುದು ಅಸಾಧ್ಯವಾಗಿ ಕಂಡಿತು. ದ್ರೋಣನು ಬಿಲ್ಲನ್ನು ಕೆಳಗೆಹಾಕಿ ಸುಮ್ಮನಾದ ಹೊರತು ಪಾಂಡವರಿಗೆ ಜಯದ ಸಂಭವವಿರಲಿಲ್ಲ. ಆದ್ದರಿಂದ ಕೃಷ್ಣನು ಯೋಚನೆಮಾಡಿ “ಯಾರಾದರೂ, ಅಶ್ವತ್ಥಾಮನು ಸತ್ತನೆನ್ನಿ; ಹಾಗಾದರೆ ದ್ರೋಣನು ಯುದ್ಧವನ್ನು ನಿಲ್ಲಿಸುತ್ತಾನೆ.” ಎಂದನು. ಅದಕ್ಕೆ ಯಾರೂ ಒಪ್ಪಲಿಲ್ಲ. ಭೀಮನು ಮಾಳವರಾಜನ ಸೇನೆಯಲ್ಲಿದ್ದ ಅಶ್ವತ್ಥಾಮನೆಂಬ ಆನೆಯನ್ನು ತನ್ನ ಗದೆಯಿಂದ ಹೊಡೆದು ಕೊಂದು ದ್ರೋಣನು ಕೇಳುವಂತೆ “ಅಶ್ವತ್ಥಾಮ ಸತ್ತ!” ಎಂದು ಘಟ್ಟಿಯಾಗಿ ಕೂಗಿದನು. ಆ ಮಾತನ್ನು ಕೇಳಿ ದ್ರೋಣನಿಗೆ ಮನಸ್ಸು ತುಂಬ ಕುಗ್ಗಿದರೂ ತನ್ನ ಮಗನ ಶೌರ್ಯವನ್ನು ಬಲ್ಲವನಾದ್ದರಿಂದ ಅವನು ಆ ಮಾತನ್ನು ಸುಳ್ಳೆಂದು ಶಂಕಿಸಿ ಒಂದು ಕ್ಷಣಮಾತ್ರದಲ್ಲಿ ಚೇತರಿಸಿಕೊಂಡು ಧೃಷ್ಟದ್ಯುಮ್ನನ ಮೇಲೆ ನುಗ್ಗಿದನು. ಅದನ್ನು ನೋಡಿ ಕೃಷ್ಣನು ಧರ್ಮರಾಜನನ್ನು ಕುರಿತು “ದ್ರೋಣನು ಹೀಗೆ ಯುದ್ಧಮಾಡಿದರೆ ಒಪ್ಪೊತ್ತಿನಲ್ಲಿ ನಿನ್ನ ಸೇನೆಯನ್ನೆಲ್ಲಾ ನಾಶಮಾಡಿಬಿಡುತ್ತಾನೆ. ಇದು ನಿಜ. ಆದ್ದರಿಂದ ನೀನು ದ್ರೋಣನಿಂದ ನಮ್ಮೆಲ್ಲರನ್ನೂ ಕಾಪಾಡಬೇಕು. ಈಗ ನಿಜಕ್ಕಿಂತಲೂ ಸುಳ್ಳೇ ದೊಡ್ಡದಾಗಿದೆ. ಜೀವ ಉಳಿಸಿಕೊಳ್ಳುವುದಕ್ಕಾಗಿ ಸುಳ್ಳು ಹೇಳಿದರೆ ಅದು ದೋಷವಲ್ಲ” ಎಂದು ಹೇಳಿದನು. ಅವನು ಹಾಗೆ ವಾದಿಸುತ್ತಿರುವಾಗ ಭೀಮಸೇನನು ತಾನು ಮಾಡಿದ್ದನ್ನೆಲ್ಲಾ ಹೇಳಿ “ದ್ರೋಣನು ನನ್ನ ಮಾತನ್ನು ನಂಬಿದ ಹಾಗೆ ಕಾಣಲಿಲ್ಲ; ನಮಗೆ ಜಯವನ್ನು ಕೋರಿ ಗೋವಿಂದನು ಹೇಳಿದ ಮಾತಿನಂತೆ ನಡೆ. ಮಹಾರಾಜ! ಆ ಮಾತು ನಿನ್ನ ಬಾಯಿಂದ ಬಂದರೆ ದ್ರೋಣನು ಯುದ್ಧಮಾಡುವುದಿಲ್ಲ. ನೀನು ಸತ್ಯವಂತನೆಂದು ಪ್ರಖ್ಯಾತಿ ಪಡೆದಿದ್ದೀಯೆ!” ಎಂದನು. ಆಗ ಧರ್ಮರಾಜನು “ಅಶ್ವತ್ಥಾಮ ಸತ್ತ!” ಎಂಬ ಮಾತುಗಳು ಘಟ್ಟಿಯಾಗಿಯೂ “ಆನೆ” ಎಂಬ ಮಾತು ಅಸ್ಪಷ್ಟವಾಗಿಯೂ ಕೇಳುವಂತೆ “ಅಶ್ವತ್ಥಾಮಾ ಹತಃ ಕುಂಜರಃ” ಎಂದನು. ಆಗ ದ್ರೋಣನಿಗೆ ಮೊದಲಿನಂತೆ ಯುದ್ಧಮಾಡುವುದಕ್ಕಾಗದೆ ಹೋಯಿತು. ಬಾಣಗಳು ಮುಗ್ಗಿದವು. ಅಸ್ತ್ರಗಳು ಹಿಂತೆಗೆದವು. ಆದರೂ ಅವನು ದೃಷ್ಟದ್ಯುಮ್ನನ ಬಿಲ್ಲನ್ನು ತುಂಡುಮಾಡಿ ಕುದುರೆಯನ್ನೂ ಸಾರಥಿಯನ್ನೂ ಕೊಂದು ರಥವನ್ನು ಮುರಿದನು. ಆಗ ಸಾತ್ಯಕಿಯೂ ಅರ್ಜುನನೂ ಬಂದು ಅವನಿಗೆ ಬೆಂಬಲವಾದರು. ಭೀಮನು ಅವನನ್ನು ತನ್ನ ರಥದಲ್ಲಿ ಕೂರಿಸಿಕೊಂಡು ಮುನ್ನುಗ್ಗಿ ದ್ರೋಣನನ್ನು ಕುರಿತು “ಬ್ರಾಹ್ಮಣರು ತಮ್ಮ ಕರ್ಮಗಳಲ್ಲಿ ತೃಪ್ತರಾಗಿ, ಧನುರ್ವಿದ್ಯೆಯನ್ನು ಕಲಿತು ಯುದ್ಧಮಾಡದಿದ್ದರೆ ಕ್ಷತ್ರಿಯರು ಉಳಿದುಕೊಂಡಾರು. ಅಹಿಂಸೆಯೇ ದೊಡ್ಡ ಧರ್ಮ. ಅದಕ್ಕೆ ಬ್ರಾಹ್ಮಣರೇ ಮೂಲ; ಅಂಥ ಬ್ರಾಹ್ಮಣರಲ್ಲಿ ನೀನು ಶ್ರೇಷ್ಠನಾದವನು. ಯಾರಿಗೋಸ್ಕರ ಶಸ್ತ್ರದ ಉದ್ಯೋಗವನ್ನು ಹಿಡಿದು ಜೀವಿಸಿದ್ದೀಯೋ ಅವನು ಸತ್ತು ಮಲಗಿದ್ದಾನೆ!” ಎಂದನು. ಈ ಮಾತನ್ನು ಕೇಳಿ ದ್ರೋಣನು “ಕರ್ಣ, ಕೃಪ, ದುರ್ಯೋಧನ ಇನ್ನು ನೀವು ಯುದ್ಧಮಾಡಿಕೊಳ್ಳಿ! ಪಾಂಡವರಿಗೂ ನಿಮಗೂ ಶುಭವಾಗಲಿ. ನಾನು ಶಸ್ತ್ರಗಳನ್ನು ಕೆಳಗಿಡುತ್ತೇನೆ. ಹಾ, ಅಶ್ವತ್ಥಾಮ!” ಎಂದು ಗಟ್ಟಿಯಾಗಿ ಕೂಗಿ, ಎಲ್ಲ ಪ್ರಾಣಿಗಳಿಗೂ ಅಭಯವನ್ನು ಕೊಟ್ಟು ಯೋಗವನ್ನು ಅವಲಂಬಿಸಿದನು. ಪರಮಾತ್ಮ ಧ್ಯಾನದಲ್ಲಿದ್ದ ಅವನ ದೇಹದಿಂದ ಒಂದು ತೇಜಸ್ಸು ಹೊರಟುಹೋಯಿತು. ಆಗ ಧೃಷ್ಠದ್ಯುಮ್ನನು ಕತ್ತಿಹಿಡಿದು ರಥದಿಂದ ಧುಮುಕಿ ದ್ರೋಣನ ಹತ್ತಿರಕ್ಕೆ ಬಂದು ಅವನ ಜುಟ್ಟನ್ನು ಹಿಡಿದುಕೊಂಡು ಜೀವಹೋಗಿದ್ದ ತಲೆಯನ್ನು ಕತ್ತರಿಸಿ ಹಾಕಿದನು. ಹೀಗೆ ಕಿವಿಯವರೆಗೂ ತಲೆಯೆಲ್ಲಾ ನೆರೆತ ಎಂಬತ್ತೈದು ವರ್ಷದ ಮುದುಕನು ಹದಿನಾರು ವರ್ಷದ ಯುವಕನಂತೆ ಕಾದಿ ಮಡಿದನು. ಸ್ವಲ್ಪಹೊತ್ತಿನ ಮೇಲೆ ರಣರಂಗದ ಮತ್ತೊಂದೆಡೆಯಲ್ಲಿ ಕಾದುತ್ತಿದ್ದ ಅಶ್ವತ್ಥಾಮನು ದಿಕ್ಕಾಪಾಲಾಗಿ ಓಡುತ್ತಿದ್ದ ಕೌರವಸೇನೆಯನ್ನು ನೋಡಿ ಅದಕ್ಕೆ ಕಾರಣವನ್ನು ವಿಚಾರಿಸಿ ಕೃಪನಿಂದ ನಡೆದ ಸಂಗತಿಯನ್ನೆಲ್ಲಾ ತಿಳಿದುಕೊಂಡನು. ಅವನಿಗೆ ಬ್ರಹ್ಮೇತಿ ಸಿಟ್ಟು ಬಂದು “ಮೋಸದಿಂದ ಶಸ್ತ್ರ ಸಂನ್ಯಾಸ ಮಾಡಿಸಿದ ಆ ಯುಧಿಷ್ಠಿರನ ರಕ್ತವನ್ನು ಇಂದು ಭೂಮಿಯು ಕುಡಿಯಲಿ! ಪಾಂಚಾಲರನ್ನೂ ಆ ಪಾಪಿ ಧೃಷ್ಟದ್ಯುಮ್ನನನ್ನೂ ಸಂಹಾರ ಮಾಡಿಯೇ ನಾನು ಶಾಂತಿ ಹೊಂದಿಯೇನು!” ಎಂದು ಪಾಂಡವಸೇನೆಯ ಮೇಲೆ ನಾರಾಯಣಾಸ್ತ್ರವನ್ನು ಅಭಿಮಂತ್ರಿಸಿ ಬಿಟ್ಟನು. ಅದು ಹಲವು ಶಸ್ತ್ರಗಳ ರೂಪವನ್ನು ತಾಳಿ ಪಾಂಡವ ಸೇನೆಯನ್ನು ನಾಶಮಾಡತೊಡಗಿತು. ಅವರು ಹೇಗೆ ಹೇಗೆ ಯುದ್ಧಮಾಡಿದರೆ ಅದು ಹಾಗೆ ಹಾಗೆ ಬೆಳೆಯುತ್ತಾ ಹೋಯಿತು. ಆಗ ಸೇನೆಯೆಲ್ಲವೂ ಹೆದರಿ ದಿಕ್ಕು ತೋಚದಂತಿರಲು, ಅದರ ಗುಟ್ಟನ್ನು ಅರಿತಿದ್ದ ಕೃಷ್ಣನು “ಎಲ್ಲರೂ ಶಸ್ತ್ರಗಳನ್ನು ಕೆಳಕ್ಕೆ ಹಾಕಿ ಅದಕ್ಕೆ ನಮಸ್ಕಾರ ಮಾಡಿಬಿಡಿ; ಹಾಗಾದರೆ ಅದು ಏನೂ ಮಾಡುವುದಿಲ್ಲ”ಎಂದನು. ಭೀಮನೊಬ್ಬನು ಹೊರತು ಎಲ್ಲರೂ ಹಾಗೆ ಮಾಡಲು ಅದು ಎಲ್ಲರನ್ನೂ ಬಿಟ್ಟು ಅವನ ಮೇಲೆ ಎರಗಿತು. ಆಗ ಕೃಷ್ಣಾರ್ಜುನರು ಓಡಿಹೋಗಿ ಭೀಮನನ್ನು ಶಸ್ತ್ರಸಹಿತವಾಗಿ ರಥದಿಂದ ಬಲಾತ್ಕಾರವಾಗಿ ಕೆಳಕ್ಕೆ ಎಳೆದು ಹಾಕಿದರು. "ಯುದ್ಧಮಾಡಿ ಇದನ್ನು ಜಯಿಸುವ ಹಾಗಿದ್ದಿದ್ದರೆ ನಾವೆಲ್ಲರೂ ಯುದ್ಧಮಾಡುತ್ತಿರಲಿಲ್ಲವೆ? ನಮ್ಮ ಕಡೆಯ ಶೂರರೆಲ್ಲರೂ ರಥದಿಂದಿಳಿದು ಸುಮ್ಮನೆ ನಿಂತಿರುವುದು ಕಾಣುವುದಿಲ್ಲವೇ? ಎಂದು ಅವನಿಗೆ ಬುದ್ಧಿ ಹೇಳಿದರು. ಆಗ ನಾರಾಯಣಾಸ್ತ್ರವು ಶಾಂತವಾಯಿತು. ಅದರಿಂದ ಏನೂ ಅಪಾಯವಾಗಲಿಲ್ಲ. ಅದನ್ನು ಮತ್ತೆ ಪ್ರಯೋಗಿಸ ಕೂಡದ್ದರಿಂದ ಅಶ್ವತ್ಥಾಮನು ಆಗ್ನೇಯಾಸ್ತ್ರ ಮುಂತಾದ ಬೇರೆ ಅಸ್ತ್ರಗಳನ್ನು ಪ್ರಯೋಗಿಸಿನೋಡಿದನು. ಆದರೆ ಅರ್ಜುನನು ಪ್ರತ್ಯಸ್ತ್ರಗಳನ್ನು ಬಲ್ಲವನಾದ್ದರಿಂದ ಅದು ಯಾವುದರಿಂದಲೂ ಪ್ರಯೋಜನವಾಗದೆ ಅಶ್ವತ್ಥಾಮನು ನಿರುತ್ಸಾಹನಾಗಿ ಶಿಬಿರಕ್ಕೆ ಹಿಂತಿರುಗಿದನು. </span>
</p>
<p class="text-center">
<strong>
<span> </span>
</strong>
</p>
<p class="text-center">
<strong>
<span>ದ್ರೋಣಪರ್ವ ಮುಗಿಯಿತು</span>
</strong>
<span> </span>
</p>
<span>
<br/>
</span>
<p class="text-center">
<span>ಶ್ರೀರಸ್ತು</span>
</p>
<p>
<span> </span>
</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಕರ್ಣಪರ್ವ</h1>
<p class="text-center">
<strong>
<span> </span>
</strong>
</p>
<p>
<span>ನಮಿಸಿ ನಾರಾಯಣನ ನರನ ಪುರುಷೋತ್ತಮನ। ವ್ಯಾಸವಾಗ್ದೇವಿಯರ ಬಳಿಕ ಪೇಳ್ವುದು ಜಯವ॥</span>
</p>
<p>
<span>ದ್ರೋಣನು ಸ್ವರ್ಗಸ್ಥನಾಗಿ ಹದಿನೈದನೆಯ ದಿನದ ಭಾರತಯುದ್ಧ ನಿಂತಮೇಲೆ ದುರ್ಯೋಧನನು ತನ್ನ ಶಿಬಿರಕ್ಕೆ ಹೋಗಿ ಅಲ್ಲಿ ತನ್ನ ಮಂತ್ರಿಗಳೊಡನೆ ಮುಂದಿನ ಕಾರ್ಯಕ್ರಮವನ್ನು ಆಲೋಚಿಸಿದನು. ಅಶ್ವತ್ಥಾಮನು ಕರ್ಣನನ್ನು ಸೇನಾಪತಿಯಾಗಿ ಮಾಡಿ ಯುದ್ಧವನ್ನು ಮುಂದುವರಿಸಬೇಕೆಂದು ಸೂಚಿಸಿದನು. ದುರ್ಯೋಧನನು ಅದಕ್ಕೆ ಒಪ್ಪಿ ಕರ್ಣನನ್ನು ಕುರಿತು, “ಕರ್ಣ! ನಿನ್ನ ಶೌರ್ಯವನ್ನೂ ನೀನು ನನ್ನಲ್ಲಿಟ್ಟಿರುವ ಪರಮಸ್ನೇಹವನ್ನೂ ನಾನು ಬಲ್ಲೆ. ಅತಿರಥರೂ ಸೇನಾಪತಿಗಳೂ ಆಗಿದ್ದ ಭೀಷ್ಮ ದ್ರೋಣರು ಹತರಾದರು. ಈಗ ನೀನು ಸೇನಾಪತಿಯಾಗಬೇಕು. ನೀನು ಅವರಿಗಿಂತ ಘಟ್ಟಿಗ; ಅವರು ಮುದುಕರು; ಅಲ್ಲದೇ ಅವರಿಗೆ ಅರ್ಜುನನಲ್ಲಿ ಪಕ್ಷಪಾತವಿತ್ತು; ನಿನ್ನ ಮಾತಿನ ಮೇಲೆ ನಾನು ಅವರಿಗೆ ಗೌರವಕೊಟ್ಟಿದ್ದೆ. ನನಗೆ ವಿಜಯವನ್ನು ಸಂಪಾದಿಸಿಕೊಡಬೇಕಾದರೆ ನೀನೇಯೇ; ಇದಕ್ಕೆ ಸಂಶಯವಿಲ್ಲ. ನೀನು ರಣರಂಗಕ್ಕೆ ಇಳಿದರೆ ಪಾಂಡವರೂ ಪಾಂಚಾಲರೂ ಹೆದರುತ್ತಾರೆ” ಎಂದನು. ಕರ್ಣನು ಸಂತೋಷದಿಂದ ಸಮ್ಮತಿಸಿ ಸೇನಾಧಿಪತ್ಯವನ್ನು ವಹಿಸಿಕೊಂಡು ಮರುದಿನ ಬೆಳಿಗ್ಯೆ ಕೌರವ ಸೇನೆಯನ್ನು ಮಕರವ್ಯೂಹವಾಗಿ ರಚಿಸಿ, ತಾನು ಅದರ ಬಾಯಲ್ಲಿ ನಿಂತನು. ಕಣ್ಣುಗಳಲ್ಲಿ ಶಕುನಿಯೂ ಉಲೂಕನೂ ನಿಂತರು. ದುರ್ಯೋಧನನು ಸಕಲ ಸೇನಾಸಮೇತನಾಗಿ ಸೇನೆಯ ಮಧ್ಯದಲ್ಲಿ ನಿಂತನು. ಅರ್ಜುನನು ತಮ್ಮ ಸೇನೆಯನ್ನು ಅರ್ಧಚಂದ್ರ ವ್ಯೂಹವಾಗಿ ರಚಿಸಿ ಅದರ ಎರಡು ತುದಿಗಳಲ್ಲಿ ಭೀಮನನ್ನೂ ದೃಷ್ಟದ್ಯುಮ್ನನನ್ನೂ ನಿಲ್ಲಿಸಿ ವ್ಯೂಹದ ಮಧ್ಯದಲ್ಲಿ ತಾನೂ ಧರ್ಮರಾಜನೂ ನಿಂತರು. ಶಂಖಗಳೂ ಭೇರಿಗಳೂ ವಾದ್ಯಗಳೂ ಧ್ವನಿ ಮಾಡಲು ಯುದ್ಧ ಪ್ರಾರಂಭವಾಯಿತು. ಭೀಮನು ಕ್ಷೇಮಧೂರ್ತಿಯನ್ನೂ ಸಾತ್ಯಕಿಯು ವಿಂದಾನುವಿಂದರನ್ನೂ ಕೊಂದರು. ಭೀಮನೂ ಅಶ್ವತ್ಥಾಮನೂ ದ್ವಂದ್ವಯುದ್ಧದಲ್ಲಿ ಒಬ್ಬರನ್ನೊಬ್ಬರು ಪ್ರಬಲವಾದ ಬಾಣಗಳಿಂದ ಮೂರ್ಛೆಗೊಳಿಸಲು ಅವರ ಸಾರಥಿಗಳು ಅವರನ್ನು ರಣರಂಗದಿಂದ ಕರೆದುಕೊಂಡು ಹೋದರು. ಕರ್ಣನೂ ನಕುಲನೂ ಯುದ್ಧಮಾಡಿದರು. ಕರ್ಣನು ನಕುಲನನ್ನು ಕೊಲ್ಲದೆ ಓಡಿಸಿದನು. ಶಲ್ಯನು ಶ್ರುತಕೀರ್ತಿಯನ್ನೂ ಸಹದೇವನು ದುಃಶಾಸನನನ್ನೂ ಅರ್ಜುನನು ಸಂಶಪ್ತಕರನ್ನೂ ಯುಧಿಷ್ಠಿರನು ದುರ್ಯೋಧನನನ್ನೂ ಸೋಲಿಸಿದರು. ಕರ್ಣಾರ್ಜುನರ ಪ್ರತಾಪದಿಂದ ಎರಡು ಕಡೆಯೂ ತುಂಬ ನಷ್ಟವಾಯಿತು. ಕೊನೆಗೆ ಸಂಜೆಯಾಗಲು, ಕೌರವರು ರಾತ್ರಿ ಯುದ್ಧಕ್ಕೆ ಹೆದರಿ ತಮ್ಮ ಶಿಬಿರಕ್ಕೆ ಬಂದರು. ಪಾಂಡವರು ತಮಗೆ ಅಂದು ಜಯ ಲಭಿಸಿತೆಂದುಕೊಂಡರು. ಹೀಗೆ ಹದಿನಾರನೆಯ ದಿನದ ಯುದ್ಧ ಮುಗಿಯಿತು. </span>
</p>
<p>
<span> ಶಿಬಿರದಲ್ಲಿ ಸೇರಿದಾಗ ಕರ್ಣನು ದುರ್ಯೋಧನನನ್ನು ಕಂಡು, ತುಂಬ ಅಸಮಾಧಾನದಿಂದ ಕೈಕೈಹಿಸುಕಿಕೊಳ್ಳುತ್ತ, “ಅರ್ಜುನನಲ್ಲಿ ದಾರ್ಢ್ಯ ದಕ್ಷತೆ ಧೈರ್ಯ ಇವು ಇರುವುದರ ಜೊತೆಗೆ ಕೃಷ್ಣನು ಸಕಾಲದಲ್ಲಿ ಅವನಿಗೆ ಎಚ್ಚರಿಕೆ ಕೊಡುತ್ತಾನೆ. ಬಾಣಗಳು ತಟ್ಟನೆ ಬಂದು ಬೀಳುತ್ತವೆ; ಹೀಗಾಗಿ ಇಂದು ನಮಗೆ ಮೋಸವಾಯಿತು; ನಾಳೆ ಅವನ ಯೋಚನೆ ಒಂದೂ ನಡೆಯದಂತೆ ಮಾಡುತ್ತೇನೆ!” ಎಂದು ಸಮಾಧಾನ ಹೇಳಿದನು. ಮರುದಿನ ಬೆಳಕು ಹರಿಯುತ್ತಿದ್ದ ಹಾಗೆಯೇ ಬಂದು“ದುರ್ಯೋಧನ! ಇಂದು ಅರ್ಜುನನನ್ನು ಎದುರಿಸಿ ಕೊಲ್ಲುತ್ತೇನೆ; ಇಲ್ಲದಿದ್ದರೆ ಅವನಾದರೂ ನನ್ನನ್ನು ಕೊಲ್ಲುತ್ತಾನೆ. ನಿನ್ನೆ ಅನೇಕ ಕಡೆಗಳಲ್ಲಿ ಕೆಲಸವಿದ್ದದ್ದರಿಂದ ಅರ್ಜುನನನ್ನು ಎದುರಿಸಲಾಗಲಿಲ್ಲ. ಮತ್ತೊಂದು ಸಂಗತಿಯನ್ನು ನೀನು ತಿಳಿದುಕೊಳ್ಳಬೇಕು. ಬಾಣಪ್ರಯೋಗದಲ್ಲಿ ಲಾಘವ, ಸೌಷ್ಠವ ತ್ರಾಣ ಶೌರ್ಯ ವಿಜ್ಞಾನ ವಿಕ್ರಮ ಇವು ಯಾವುದರಲ್ಲೂ ಅರ್ಜುನನು ನನಗೆ ಸಮನಲ್ಲ. ಅವನ ಗಾಂಡೀವ ನನ್ನ ಬಿಲ್ಲಿಗೆ ಸಮನಲ್ಲ; ಇದು ಇಂದ್ರನಿಗೆ ವಿಶ್ವಕರ್ಮನು ಮಾಡಿಕೊಟ್ಟಿದ್ದು; ಅವನು ಅಸುರರನ್ನು ಸಂಹಾರಮಾಡಿ ಪರಶುರಾಮನಿಗೆ ಕೊಡಲು, ಪರಶುರಾಮನು ಅದರಿಂದ ಇಪ್ಪತ್ತೊಂದು ಸಾರಿ ಭೂಮಿಯನ್ನು ಗೆದ್ದನು. ಅವನಿಂದ ಅದು ನನಗೆ ಬಂದಿದೆ. ಹಾಗೆಯೇ ನಾನು ಏತರಲ್ಲಿ ಅರ್ಜುನನಿಗಿಂತ ಕಡಮೆ ಎಂಬುದನ್ನೂ ನಿನಗೆ ತಿಳಿಸಬೇಕು. ಅವನಿಗೆ ಅಗ್ನಿ ಕೊಟ್ಟ ರಥವಿದೆ; ಅದಕ್ಕೆ ಅವಧ್ಯವಾದ ಕುದುರೆಗಳಿವೆ; ಅದನ್ನು ನಡೆಸುವುದಕ್ಕೆ ಕೃಷ್ಣನಿದ್ದಾನೆ; ಮತ್ತು ಅವನಿಗೆ ಅಕ್ಷಯ ತೂಣೀರಗಳಿವೆ. ಇವು ನನಗೆ ಇಲ್ಲ. ಆದ್ದರಿಂದ ಕೃಷ್ಣನಂತೆಯೇ ಅಶ್ವಹೃದಯವನ್ನು ಬಲ್ಲ ಶಲ್ಯನು ನನ್ನ ಸಾರಥಿಯಾಗಿ , ಉತ್ತಮವಾದ ಕುದುರೆಗಳನ್ನು ಕಟ್ಟಿದ ರಥಗಳು ಇದ್ದು, ಯಥೇಚ್ಛವಾದ ಬಾಣಗಳು ಬಂಡಿಯಲ್ಲಿ ತುಂಬಿ ಬಂದರೆ, ನಾನು ಎಲ್ಲ ಗುಣಗಳಲ್ಲಿಯೂ ಅರ್ಜುನನಿಗಿಂತ ಮೇಲಾಗಿ, ಅವನನ್ನು ಜಯಿಸುವುದು ಖಂಡಿತವಾಗುತ್ತದೆ!” ಎಂದನು. ಅದರಂತೆ ದುರ್ಯೋಧನನು ಶಲ್ಯನ ಹತ್ತಿರಕ್ಕೆ ಹೋಗಿ ಅವನಿಗೆ ನಮಸ್ಕರಿಸಿ, ನಯವಿನಯಗಳಿಂದ “ಮದ್ರೇಶ್ವರ! ಪಾಂಡವರ ನಾಶಕ್ಕಾಗಿಯೂ ನನ್ನ ಹಿತಕ್ಕಾಗಿಯೂ ನಾನು ನಿನ್ನಲ್ಲಿ ಒಂದು ಪ್ರಾರ್ಥನೆಯನ್ನು ಮಾಡುವುದಕ್ಕೆ ಬಂದಿದ್ದೇನೆ. ಹಿಂದೆ ತ್ರಿಪುರದಹನಕಾಲದಲ್ಲಿ ಬ್ರಹ್ಮನು ರುದ್ರನಿಗೆ ಸಾರಥ್ಯ ಮಾಡಿದಂತೆ ನೀನು ಈಗ ಕರ್ಣನಿಗೆ ಸಾರಥ್ಯಮಾಡಿ ನಮ್ಮೆಲ್ಲರನ್ನೂ ರಕ್ಷಿಸಬೇಕು. ನೀನು ಸಾರಥಿಯಾದರೆ ಕರ್ಣನು ನಮ್ಮ ಶತ್ರುಗಳೆಲ್ಲರನ್ನೂ ಜಯಿಸುತ್ತಾನೆ. ಅರ್ಜುನನಿಗೆ ವಾಸುದೇವನು ಸಾರಥಿಯಾಗಿದ್ದಾನೆ. ಆದರೆ ವಾಸುದೇವನಿಗೆ ಸರಿಸಮನಾದ ಸಾರಥಿ ಕರ್ಣನಿಗಿಲ್ಲ. ನಮ್ಮ ಕಡೆ ಉಳಿದಿರುವ ಮಹಾರಥರು ನೀವಿಬ್ಬರೇ. ಇಂದು ಕರ್ಣನು ಅರ್ಜುನನೊಡನೆ ಯುದ್ಧ ಮಾಡುತ್ತಾನೆ. ಅವನಿಗೆ ನೀನು ಸಾರಥಿಯಾದರೆ ಅರ್ಜುನನನ್ನು ಗೆಲ್ಲಬಲ್ಲೆನೆಂಬ ಧೈರ್ಯವಿದೆ. ಅರುಣಸೂರ್ಯರಂತೆ ರಣರಂಗವನ್ನು ಪ್ರವೇಶಿಸುವ ನಿಮ್ಮನ್ನು ನೋಡಿದರೆ ಕೌಂತೇಯ ಪಾಂಚಾಲ ಸೃಂಜಯರು ಕತ್ತಲೆಯಂತೆ ಕಾಲ್ತೆಗೆಯುತ್ತಾರೆ” ಎಂದನು. ಈ ಮಾತನ್ನು ಕೇಳಿ ಶಲ್ಯನಿಗೆ ಕೋಪ ಬಂತು. ಅವನು ಹುಬ್ಬುಗಳನ್ನು ಗಂಟಿಕ್ಕಿ ಕಣ್ಣುಗಳನ್ನು ಕೆಂಪಗೆ ಮಾಡಿಕೊಂಡು, “ಮಹಾರಾಜ! ನನಗೆ ಇಂಥ ಕೆಲಸ ಹೇಳುವುದು ನಿನಗೆ ತರವಲ್ಲ. ಕೀಳಾದವನಿಗೆ ಮೇಲಾದವನು ಸಾರಥಿಯಾಗುವುದೇ? ನಾನು ಪಟ್ಟಾಭಿಷಿಕ್ತನಾದ ದೊರೆ; ರಾಜರ್ಷಿ ಕುಲದಲ್ಲಿ ಹುಟ್ಟಿದ ಕ್ಷತ್ರಿಯ; ಇಂಥವನು ಆ ಸೂತಪುತ್ರನಿಗೆ ಸಾರಥಿಯಾಗಲೇ? ಅವನು ನನಗಿಂತ ಹೆಚ್ಚಿನ ವೀರನೆಂಬಂತೆ ಮಾತನಾಡುತ್ತೀಯೆ; ಆದರೆ ನಾನು ಅವನನ್ನು ನನಗೆ ಸಮನೆಂದೂ ಭಾವಿಸುವುದಿಲ್ಲ. ಬೇಕಾದರೆ ನನಗಿಂತ ಪರಾಕ್ರಮಶಾಲಿಯಾದವನ ಮೇಲೆ ಯುದ್ಧ ಮಾಡಹೇಳು, ಮಾಡುತ್ತೇನೆ. ಅಥವಾ ನಾನೊಬ್ಬನೇ ಶತ್ರುಗಳೆಲ್ಲರನ್ನೂ ಎದುರಿಸುತ್ತೇನೆ. ನನ್ನ ವೀರ್ಯವನ್ನಾದರೂ ನೋಡು. ಇಂಥವನನ್ನು ಆ ಸೂತನಿಗೆ ಸಾರಥಿಯಾಗು ಎಂದು ಹೇಳುತ್ತೀಯಲ್ಲ! ಇಷ್ಟು ಅವಮಾನವಾದಮೇಲೆ ನನಗೆ ಯುದ್ಧ ಮಾಡಲಿಷ್ಟವಿಲ್ಲ; ನಮ್ಮ ಊರಿಗೆ ನಾನು ಹೋಗುತ್ತೇನೆ; ಅನುಮತಿ ಕೊಡು!” ಎಂದು ಅಲ್ಲಿಂದ ಹೊರಟುಬಿಟ್ಟನು. ಆದರೆ ಅವನನ್ನು ದುರ್ಯೋಧನನು ತಡೆದು ನಿಲ್ಲಿಸಿ ಮೃದುಮಧುರವಾದ ಮಾತುಗಳಿಂದಲೂ ಪ್ರೀತಿ ಗೌರವಗಳಿಂದಲೂ ಸಮಾಧಾನಮಾಡಿ “ಶಲ್ಯರಾಜ! ನೀನು ಹೇಳುವುದೆಲ್ಲವೂ ನಿಜ! ನನ್ನ ಅಭಿಪ್ರಾಯವನ್ನು ಸ್ಪಷ್ಟಪಡಿಸುತ್ತೇನೆ ಕೇಳು; ಕರ್ಣನಾಗಲಿ ಇತರ ರಾಜರಾಗಲಿ ನಿನಗಿಂತ ಮೇಲಲ್ಲ; ಕರ್ಣನು ಅರ್ಜುನನಿಗಿಂತ ಮೇಲು; ನೀನು ವಾಸುದೇವನಿಗಿಂತ ಮೇಲು;ಕರ್ಣನು ಅಸ್ತ್ರವೊಂದರಲ್ಲಿ ಅರ್ಜುನನಿಗಿಂತ ಮೇಲಾದರೆ ನೀನು ಅಶ್ವಹೃದಯ ಬಲ ಎರಡರಲ್ಲೂ ಕೃಷ್ಣನಿಗಿಂತ ಮೇಲು” ಎಂದನು. ಈ ಮಾತನ್ನು ಕೇಳಿ ಶಲ್ಯನಿಗೆ ಸಂತೋಷವಾಯಿತು. “ಸೈನ್ಯದ ಎದುರಿಗೆ ನಾನು ವಾಸುದೇವನಿಗಿಂತ ಮೇಲು ಎಂಬ ಮಾತನ್ನು ಕೇಳಿ ನಾನು ಪ್ರಸನ್ನನಾಗಿದ್ದೇನೆ. ನಿನ್ನ ಇಷ್ಟದಂತೆ ರಾಧೇಯನಿಗೆ ಅರ್ಜುನನೊಡನೆ ನಡೆಯುವ ಯುದ್ಧದಲ್ಲಿ ಸಾರಥಿಯಾಗುತ್ತೇನೆ. ಆದರೆ ಅದು ಒಂದು ಒಪ್ಪಂದದ ಮೇಲೆ; ಅದೇನೆಂದರೆ ಅವನೆದುರಿಗೆ ನಾನು ಏನು ಬೇಕಾದರೂ ಮಾತನಾಡುತ್ತೇನೆ; ಅದಕ್ಕೆ ಯಾರದೂ ಅಡ್ಡಿ ಇರಕೂಡದು” ಎಂದನು. ದುರ್ಯೋಧನನು ಅದಕ್ಕೆ ಒಪ್ಪಿಕೊಂಡನು. ಕರ್ಣನ ರಥವು ಸಿದ್ಧವಾಯಿತು; ಶಲ್ಯನು ಹತ್ತಿ ಮುಂದೆ ಕುಳಿತುಕೊಳ್ಳಲು ಕರ್ಣನೂ ಕುಳಿತುಕೊಂಡನು. ಅವನನ್ನು ನೋಡಿ ದುರ್ಯೋಧನನು “ಮಹಾರಥರಾದ ಭೀಷ್ಮ ದ್ರೋಣರು ಭೀಮಸೇನ ಅರ್ಜುನಾದಿಗಳನ್ನು ಕೊಂದುಬಿಡುತ್ತಾರೆಂದುಕೊಂಡಿದ್ದೆ. ಅವರಿಂದ ಸಾಗದ ವೀರಕಾರ್ಯವನ್ನು ನೀನು ಸಾಧಿಸು; ಧರ್ಮರಾಜನನ್ನು ಸೆರೆಹಿಡಿ; ಇಲ್ಲದಿದ್ದರೆ ಭೀಮಾರ್ಜುನಾದಿಗಳನ್ನು ಕೊಲ್ಲು! ಪಾಂಡವಸೇನೆಯನ್ನು ಧ್ವಂಸಮಾಡಿಬಿಡು. ಜಯಶೀಲನಾಗಿ ಬಾ; ನಿನಗೆ ಮಂಗಳವಾಗಲಿ!”ಎಂದನು. ವಾದ್ಯಧ್ವನಿಗಳಾಗಲು ರಥವು ಪಾಂಡವರ ಮೇಲೆ ಹೊರಟಿತು. ಅವನು ಹೊರಡುತ್ತಿದ್ದ ಹಾಗೇ ಭೂಮಿ ಅದುರಿತು; ಉಲ್ಕೆಗಳು ಬಿದ್ದವು; ದಿಗಂತಗಳಲ್ಲಿ ಉರಿ ಕಂಡಿತು; ಬಿರುಗಾಳಿ ಬೀಸಿತು; ಮೃಗಪಕ್ಷಿಗಳು ಅಪ್ರದಕ್ಷಿಣವಾಗಿ ಬಂದವು; ಕುದುರೆಗಳು ಮುಗ್ಗುರಿಸಿದವು; ಧ್ವಜಗಳು ನಡುಗಿದುವು. ಆದರೆ ಈ ಉತ್ಪಾತಗಳನ್ನೂ ಅಪಶಕುನಗಳನ್ನೂ ಲಕ್ಷಿಸದೆ ಕೌರವರ ಕಡೆಯ ರಾಜರು ಜಯಘೋಷಮಾಡಿ ಕರ್ಣನನ್ನು ಕಳುಹಿಸಿಕೊಟ್ಟರು. </span>
</p>
<p>
<span> ಪಾಂಡವ ವ್ಯೂಹವು ಹತ್ತಿರವಾದಮೇಲೆ ಶಲ್ಯನು ಕರ್ಣನನ್ನು ಕುರಿತು, “ಅಗೋ ನೋಡು ಕರ್ಣ! ಅರ್ಜುನನ ರಥದ ಚಕ್ರಧ್ವನಿ ಕೇಳುತ್ತಿದೆಯೆ? ಕಪಿಧ್ವಜ ಕಾಣುತ್ತಿದೆಯೇ? ಅವನು ಮತ್ತೆ ಸಂಶಪ್ತಕರನ್ನು ಎದುರಿಸಲು ಹೋಗುತ್ತಿದ್ದಾನೆ; ಪರಾಕ್ರಮದಿಂದ ಅವರ ಮೇಲೆ ಯುದ್ಧಮಾಡುತ್ತಾನೆ!” ಎಂದನು. ಕರ್ಣನು ಅಸಹನೆಯಿಂದ “ಹೌದು; ಕೋಪಗೊಂಡ ಸಂಶಪ್ತಕರೂ ಅವನನ್ನು ಸುತ್ತ ಮುತ್ತಿಕೊಂಡರು; ಅವನು ಮೇಘಗಳು ಮುಚ್ಚಿಕೊಂಡ ಸೂರ್ಯನಂತೆ ಅದೃಶ್ಯನಾದನು!” ಎಂದನು. ಶಲ್ಯನು, “ಯಾರಾದರೂ ವರುಣನನ್ನು ನೀರಿನಿಂದ ಹೊಡೆದು ಬೀಳಿಸಿಯಾರೆ? ಅಗ್ನಿಯನ್ನು ಸೌದೆಯಿಂದ ಆರಿಸಿಯಾರೇ?ವಾಯುವನ್ನು ಕಟ್ಟಿಯಾರೇ? ಸಾಗರವನ್ನು ಕುಡಿದಾರೇ? ಅರ್ಜುನನನ್ನು ದೇವಾಸುರರೂ ಯುದ್ಧದಲ್ಲಿ ಗೆಲ್ಲಲಾರರು. ಈ ಮಾತನ್ನಾಡಿ ನೀನು ಸಂತೋಷಪಡಬಹುದಾದರೆ ಪಟ್ಟುಕೋ!” ಎಂದನು. ಎರಡು ಸೇನೆಗಳೂ ಕೂಡಿದವು; ಯುದ್ಧವಾರಂಭವಾಯಿತು. </span>
</p>
<p>
<span> ಕರ್ಣನು ಶತ್ರುಸೇನೆಯನ್ನು ಭೇದಿಸಿ ಅವರಿಗೆ ಮುಂದಾಳಾಗಿದ್ದ ಯುಧಿಷ್ಟಿರನನ್ನು ಸೋಲಿಸಿದನು. ಆಗ ಭೀಮಸೇನನು ಮುಂದುವರಿದು ಬರಲು ಕರ್ಣನಿಗೂ ಅವನಿಗೂ ಯುದ್ಧವಾಗಿ ಭೀಮಸೇನನು ಕರ್ಣನನ್ನು ಹೊಡೆದು ಮೂರ್ಛೆಗೊಳಿಸಿದನು. ಅವನನ್ನು ಕೊಂದೂ ಬಿಡುತ್ತಿದ್ದನು. ಆದರೆ ಶಲ್ಯನು ಅರ್ಜುನನ ಪ್ರತಿಜ್ಞೆಯನ್ನು ಜ್ಞಾಪಿಸಿಕೊಟ್ಟದ್ದರಿಂದ ಅವನ ಜೀವವನ್ನು ಅರ್ಜುನನಿಗೆ ಮೀಸಲಾಗಿ ಬಿಟ್ಟುಬಿಟ್ಟನು. ಶಲ್ಯನು ಕರ್ಣನ ರಥವನ್ನು ಯುದ್ಧರಂಗದಿಂದ ದೂರವಾಗಿ ತೆಗೆದುಕೊಂಡು ಹೋದನು. ಭೀಮನ ಮೇಲೆ ಕೌರವಸೇನೆ ನುಗ್ಗಿಬರಲು ಅವನು ದುರ್ಯೋಧನನ ಹಲವು ಜನ ತಮ್ಮಂದಿರನ್ನೂ ಕೊಂದನು. ಅತ್ತ ಅಶ್ವತ್ಥಾಮನು, ಸಂಶಪ್ತಕರೊಡನೆ ಹೋರಾಡುತ್ತಿದ್ದ ಅರ್ಜುನನನ್ನು ಕರೆದು ಯುದ್ಧಮಾಡಿ ಅವನಿಂದ ಪರಾಜಿತನಾದನು. ಅಷ್ಟುಹೊತ್ತಿಗೆ ಕರ್ಣನು ಎಚ್ಚೆತ್ತು ಪಾಂಡವಸೇನೆಯನ್ನೆಲ್ಲಾ ಹೊಡೆದು ಚದುರಿಸಿದನು. ಭೀಮನು ಅವನೊಡನೆ ಯುದ್ಧ ಮಾಡುತ್ತಿರಲು, ಅರ್ಜುನನು ಅಲ್ಲಿಗೆ ಬಂದು ಯುಧಿಷ್ಠಿರನು ಗಾಯವಡೆದು ಶಿಬಿರಕ್ಕೆ ಹೋಗಿದ್ದಾನೆಂದು ಕೇಳಿದನು. ಆದ್ದರಿಂದ ಅವನ ಮನಸ್ಸು ತಡೆಯದೆ ಕಳವಳಗೊಂಡು, ಅವನು ಧರ್ಮರಾಜನ ಸ್ಥಿತಿಯನ್ನು ನೋಡಿಕೊಂಡು ಬರುವ ಸಲುವಾಗಿ ಶಿಬಿರಕ್ಕೆ ಬಂದನು. ಧರ್ಮರಾಜನಿಗೆ ಪ್ರಾಣಾಪಾಯವೇನೂ ಇರಲಿಲ್ಲ. ಆದರೂ ತುಂಬ ಏಟು ಬಿದ್ದು ಹಾಸಿಗೆಯ ಮೇಲೆ ಮಲಗಿದ್ದನು. ಅವನು ಕೃಷ್ಣಾರ್ಜುನರಿಬ್ಬರೂ ಬಂದದ್ದನ್ನು ನೋಡಿ, ಅವರು ಕರ್ಣನನ್ನು ಕೊಂದುಬಂದರೆಂದೇ ಭಾವಿಸಿ ಅದಕ್ಕಾಗಿ ಅವರನ್ನು ಅಭಿನಂದಿಸುವುದಕ್ಕೆ ಮೊದಲು ಮಾಡಿದನು. ಅರ್ಜುನನು ತಾನು ಅದುವರೆಗೆ ಸಂಶಪ್ತಕರೊಡನೆಯೂ ಅಶ್ವತ್ಥಾಮನೊಡನೆಯೂ ಯುದ್ಧಮಾಡುತ್ತಿದ್ದ</span>
</p>
<p>
<span>ನೆಂದು, ಧರ್ಮರಾಜನು ಗಾಯವಡೆದು ಶಿಬಿರಕ್ಕೆ ಹೋದದ್ದನ್ನು ಕೇಳಿ ಮನಸ್ಸು ನಿಲ್ಲದೆ ಅವನನ್ನು ನೋಡಿಕೊಂಡು ಹೋಗುವುದಕ್ಕೆ ಬಂದಿದ್ದನೆಂದೂ, ಕರ್ಣನು ಕಣ್ಣಿಗೆ ಬಿದ್ದಕೂಡಲೇ ಅವನೊಡನೆ ಯುದ್ಧವಾಡಿ ಅವನನ್ನು ಕೊಲ್ಲುವೆನೆಂದೂ ಹೇಳಿದನು. ಅದರಿಂದ ಧರ್ಮರಾಜನಿಗೆ ತುಂಬ ಆಶಾಭಂಗ ವಾಯಿತು. ಅರ್ಜುನನು ಕರ್ಣನನ್ನು ಗೆಲ್ಲಲಾರದೆ ಅವನಿಗೆ ಹೆದರಿ ಬಂದಂತೆ ಅರ್ಥವಾಗುವ ಹಾಗೆ ಅಸಮಾಧಾನದಿಂದಲೂ ಕೋಪದಿಂದಲೂ ಮಾತನಾಡಿದನು; ಗಾಂಡೀವವನ್ನು ಕೃಷ್ಣನ ಕೈಗೆ ಕೊಟ್ಟುಬಿಡೆಂದು ಮೂದಲಿಸಿದನು. ನಿಕ್ಷ್ಕಾರಣವಾಗಿ ಅಣ್ಣನು ತನ್ನನ್ನು ತಿರಸ್ಕರಿಸಿದ್ದರಿಂದ ಅರ್ಜುನನಿಗೂ ತುಂಬ ಅಸಮಾಧಾನವಾಯಿತು. ಕೋಪದಿಂದ ಕತ್ತಿಯಮೇಲೆ ಕೈ ಹೋಯಿತು. ಆದರೆ ಕೃಷ್ಣನು ತಿಳಿಯಹೇಳಿದ್ದರಿಂದ ಇಬ್ಬರೂ ಪಶ್ಚಾತ್ತಾಪ ಪಟ್ಟುಕೊಂಡು ಶಾಂತರಾದರು. ಅರ್ಜುನನು ಅಣ್ಣನ ಕಾಲಿಗೆ ನಮಸ್ಕಾರಮಾಡಿದನು. ಧರ್ಮರಾಜನೂ ತಮ್ಮನನ್ನು ಆಲಿಂಗಿಸಿಕೊಂಡು ಆಶೀರ್ವದಿಸಿದನು. ಅರ್ಜುನನು “ಅಣ್ಣ! ಈಗಲೇ ಹೋಗಿ ಆ ರಾಧೇಯನನ್ನು ಎದುರಿಸಿ ಅವನನ್ನು ಕೊನೆಗಾಣಿಸಿ ಬರುತ್ತೇನೆ. ನಿನ್ನ ಪಾದದಾಣೆಗೂ ಇಂದು ಕರ್ಣನನ್ನು ಕೊಲ್ಲದೆ ನಾನು ರಣರಂಗದಿಂದ ಹಿಂತಿರುಗಿ ಬರುವುದಿಲ್ಲ” ಎಂದನು. ಕೃಷ್ಣನೂ ಅವನೂ ರಣರಂಗದ ಕಡೆಗೆ ತಿರುಗಿದರು. ದಾರಿಯಲ್ಲಿ ಅರ್ಜುನನಿಗೆ ಮೈಯೆಲ್ಲಾ ಬೆವರಿತು. ಅಂದಿನ ಯುದ್ಧದ ಪರಿಣಾಮ ಹೇಗಾದೀತೋ ಎಂಬ ಚಿಂತೆಯುಂಟಾಯಿತು. ಅವನ ಕಳವಳವನ್ನು ನೋಡಿ ಕೃಷ್ಣನು “ಗಾಂಡೀವಿ! ಇದೇಕೆ ಹೀಗೆ ನಿರುತ್ಸಾಹದಿಂದಿದ್ದೀಯೆ? ನೀನು ಈ ಬಿಲ್ಲು ಹಿಡಿದು ಯಾರ್ಯಾರನ್ನು ಗೆದ್ದಿದ್ದೀಯೋ ಅವರನ್ನು ಮನುಷ್ಯಮಾತ್ರರಾದ ಇತರರು ಗೆಲ್ಲಲು ಸಾಧ್ಯವೇ? ದ್ರೋಣ ಭೀಷ್ಮಾದಿಗಳನ್ನು ಎದುರಿಸಿ ಮಿಕ್ಕವರು ಯಾರಾದರೂ ಬದುಕಿ ಬಂದಾರೇ? ಆದರೂ ನಾನು ನಿನಗೆ ಪಥ್ಯವಾದ ಒಂದು ಮಾತನ್ನು ಹೇಳಲೇಬೇಕು. ಅದೇನೆಂದರೆ, ನೀನು ಕರ್ಣನನ್ನು ಅಲಕ್ಷ್ಯಮಾಡಬಾರದು. ಅವನು ನಿನಗೆ ಸಮನಾದವನು. ಅಥವಾ ಒಂದು ಕೈ ಮೇಲೇ ಆದವನು ಎಂದು ನಾನು ಭಾವಿಸಿದ್ದೇನೆ. ಅವನಿರುವುದರಿಂದಲೇ ದುರ್ಯೋಧನನಿಗೆ ತಾನೊಬ್ಬ ವೀರನೆನಿಸಿರುವುದು. ಅವನಿಗೆ ಕೌರವರಲ್ಲಿ ಎಷ್ಟು ಅಭಿಮಾನವಿದೆಯೋ, ಪಾಂಡವರಲ್ಲಿ ಅಷ್ಟು ದ್ವೇಷವಿದೆ. ಆದ್ದರಿಂದ ಅವನೊಡನೆ ಯುದ್ಧಮಾಡುವಾಗ ತುಂಬ ಕಷ್ಟಪಟ್ಟು ಯುದ್ಧಮಾಡಬೇಕು. ಆದರೆ ನೀನು ಹೊರತು, ದೇವಾಧಿದೇವತೆಗಳೂ ಅವನನ್ನು ಕೊಲ್ಲಲಾರರು ಎಂದು ನಾನು ತಿಳಿದುಕೊಂಡಿದ್ದೇನೆ. ಅವನನ್ನು ಇಂದು ಸಂಹರಿಸಿ, ಯುಧಿಷ್ಠಿರನನ್ನು ಸಂತೋಷಪಡಿಸು!” ಎಂದು ಉತ್ತೇಜನಗೊಳಿಸಿದನು.</span>
</p>
<p>
<span> ಅರ್ಜುನನು ರಣರಂಗಕ್ಕೆ ಹಿಂತಿರುಗಿಬಂದಾಗ, ಭೀಮಸೇನ ಸಾತ್ಯಕಿ ಮುಂತಾದವರು ಕರ್ಣನನ್ನು ಎದುರಿಸಿ ಯುದ್ದಮಾಡುತ್ತಿದ್ದರು. ಎರಡು ಕಡೆಯೂ ಅನೇಕ ವೀರರು ಬಹು ಸೇನೆಯೂ ನಷ್ಟವಾಗಿತ್ತು; ರಣಭೂಮಿಯು ಸತ್ತವರಿಂದಲೂ ಸಾಯುತ್ತಿದ್ದವರಿಂದಲೂ, ಕಡಿದು ಬಿದ್ದ ಆನೆಕುದುರೆ ರಥಗಳಿಂದಲೂ ತುಂಬ ವೈತರಣಿಯಂತೆ ನೋಡುವುದಕ್ಕೆ ಭಯಂಕರವಾಗಿತ್ತು. ಹಳ್ಳತಿಟ್ಟುಗಳಾಗಿ ಓಡಾಡುವುದಕ್ಕೇ ಕಷ್ಟವಾಗಿತ್ತು. ಆ ಸ್ಥಿತಿಯಲ್ಲಿ ಕೌರವರ ಕಡೆಯ ಶ್ರೇಷ್ಠ ವೀರರು ಭೀಮಸೇನನನ್ನು ಮುತ್ತಿಕೊಂಡು ಅಪಾಯಕ್ಕೆ ಸಿಕ್ಕಿಸಿರಲು, ಅರ್ಜುನನು ಬಂದು ಕೌರವ ಸೇನೆಯನ್ನೆಲ್ಲಾ ಚದುರಿಸಿ ಅವನಿಗೆ ಅಣ್ಣನ ಯೋಗಕ್ಷೇಮವನ್ನು ತಿಳಿಸಿದನು. ಅವರು ಒಬ್ಬರಿಗೊಬ್ಬರು ಬೆಂಬಲವಾದರು. ಕೌರವಸೇನೆ ಅರ್ಜುನನ ಏಟಿನಿಂದ ಹಿಮ್ಮೆಟ್ಟುತ್ತಿರಲು ಕರ್ಣ ಮುಂದೆ ಬಂದು ಪಾಂಚಾಲರ ಮೇಲೆ ಬಿದ್ದು ಶತಾನೀಕ ಸುತಸೋಮ ದೃಷ್ಟದ್ಯುಮ್ನಾದಿಗಳನ್ನು ಎದುರಿಸಿದನು. ಸಾತ್ಯಕಿಯು ಕರ್ಣನ ಮಗನಾದ ಸುಷೇಣನನ್ನು ಕೊಲ್ಲಲು ಕರ್ಣನು ದೃಷ್ಟದ್ಯುಮ್ನನ ಮಗನನ್ನು ಕೊಂದನು. ಆಗ ಕೃಷ್ಣನು, “ಹೀಗಾದರೆ ನಮ್ಮ ಕಡೆ ಯಾರೂ ಉಳಿಯುವುದಿಲ್ಲ. ಬೇಗ ಕರ್ಣನನ್ನು ಕೊಲ್ಲಬೇಕು” ಎಂದು ಅವನ ಕಡೆಗೆ ರಥವನ್ನು ತಿರುಗಿಸಿದನು. ಭೀಮಸೇನನೂ ಅವನ ಹಿಂದೆಯೇ ಬೆಂಗಾವಲಾಗಿ ಬಂದನು. ಎರಡು ಕಡೆಗೂ ಘೋರಯುದ್ದ ನಡೆಯಿತು. ಆನೆ ಕುದುರೆ ರಥ ಕಾಲಾಳುಗಳೆಲ್ಲವೂ ಬಗೆಬಗೆಯ ಶಸ್ತ್ರಗಳು ನಟ್ಟು ಓಡುತ್ತಲೂ ಒಂದಕ್ಕೊಂದಕ್ಕೆ ಡಿಕ್ಕಿ ಹೊಡೆದು ಬೀಳುತ್ತಲೂ ಇದ್ದುವು. ಆ ಸ್ಥಿತಿಯಲ್ಲಿ ದುಃಶಾಸನನು ಬಾಣಗಳನ್ನು ಹೊಡೆಯುತ್ತ ಭೀಮನಿಗೆ ಎದುರಾಗಿ ಬಂದನು. ಭೀಮನು ಅವನ ಕಡೆಗೆ ಓಡಿ ಸಿಂಹದಂತೆ ಅವನ ಮೇಲೆ ಬಿದ್ದನು. ಪರಸ್ಪರ ರೋಷಗೊಂಡ ಅವರಿಗೆ ಇಂದ್ರ ಶಂಬರರಿಗೆ ಆದಂತೆ ಯುದ್ಧ ಮೊದಲಾಯಿತು. ಭೀಮನು “ದುಶ್ಯಾಸನ! ಅದೃಷ್ಟವಶದಿಂದ ಇಂದು ನನ್ನ ಕಣ್ಣಿಗೆ ಬಿದ್ದೆ. ಇವೊತ್ತು ನಿನ್ನ ಸಾಲವನ್ನೆಲ್ಲಾ ಬಡ್ಡಿಸಹಿತ ತೀರಿಸಿಬಿಡುತ್ತೇನೆ” ಎಂದು ಅವನ ಬಿಲ್ಲನ್ನೂ ಸಾರಥಿಯನ್ನೂ ಕತ್ತರಿಸಿಹಾಕಿದನು. ದುಶ್ಯಾಸನನೂ ಪ್ರತಿಯಾಗಿ ಭೀಮಸೇನನ ಬಿಲ್ಲನ್ನು ಕತ್ತರಿಸಿ ಸಾರಥಿಯನ್ನು ಹೊಡೆದು ಕುದುರೆಗಳನ್ನು ಕೊಂದು ರಥದ ಮೂಕಿಯನ್ನು ಮುರಿದುಹಾಕಿದನು. ಆಗ ಭೀಮಸೇನನು ರಥದಿಂದ ಇಳಿದು ದುಶ್ಯಾಸನನ ರಥದ ಕುದುರೆಗಳನ್ನು ತನ್ನ ಗದೆಯಿಂದ ಅಪ್ಪಳಿಸಿ ಕೊಂದು ರಥವನ್ನು ಎಳೆದಾಡಿದನು. ದುಶ್ಯಾಸನನು ರಥದಿಂದ ಇಳಿದು ಭೀಮಸೇನನ ಎದೆಯನ್ನು ತೋಮರದಿಂದ ಹೊಡೆದನು. ಭೀಮಸೇನನು ಹದಿಮೂರು ವರ್ಷಗಳಿಂದ ತಾನು ಪಟ್ಟ ದುಃಖವನ್ನು ನೆನೆದು ದುಶ್ಯಾಸನನನ್ನು ಗದೆಯಿಂದ ಹೊಡೆದು ಕೆಳಗೆ ಬೀಳಿಸಿದನು. ಅನಂತರ ಕೃಷ್ಣೆಯು ಅವನಿಂದ ಪಟ್ಟ ಭಂಗಗಳನ್ನೆಲ್ಲಾ ನೆನೆದು ತುಪ್ಪಬಿದ್ದ ಬೆಂಕಿಯಂತೆ ಉರಿಯುತ್ತಾ ಕರ್ಣ ದುರ್ಯೋಧನ ಕೃಪ ಅಶ್ವತ್ಥಾಮ ಕೃತವರ್ಮರನ್ನು ನೋಡಿ, “ಈ ಪಾಪಿ ದುಶ್ಯಾಸನನನ್ನು ಕೊಲ್ಲುತ್ತೇನೆ; ಯೋಧರೆಲ್ಲರೂ ಬಂದು ಬಿಡಿಸಿಕೊಳ್ಳಿ ಎಂದು ಗರ್ಜಿಸಿದನು. ಅವನ ಗಂಟಲನ್ನು ಮೆಟ್ಟಿನಿಂತು ”ಈಗ ಹಸು! ಹಸು! ಎನ್ನು!!“ ಎಂದು ಹಂಗಿಸುತ್ತ ಎದೆಯನ್ನು ಬಗಿದು, ಬಿಸಿರಕ್ತವನ್ನು ಚಪ್ಪರಿಸುತ್ತ ಚಪ್ಪರಿಸುತ್ತ ಸುರಿದುಕೊಂಡನು. ”ಹಾಲು ಮೊಸರು ಕಬ್ಬಿನಹಾಲು ಜೇನುತುಪ್ಪ ತಾಯಿಯ ಸ್ತನ್ಯ ಇವೆಲ್ಲಕ್ಕಿಂತಲೂ ಈ ರಕ್ತ ರುಚಿಯಾಗಿದೆ!“ ಎಂದು ಹಿಗ್ಗಿದನು. ಮೃತ್ಯು ಅಡ್ಡಿಯಾಗಿ ಬಂದದ್ದರಿಂದ ದುಶ್ಯಾಸನನನ್ನು ಇನ್ನೇನೂ ಮಾಡುವುದಕ್ಕಾಗಲಿಲ್ಲ. ಅಲ್ಲಿ ಭಯಂಕರವಾಗಿ ಸುತ್ತಾಡುತ್ತಿದ್ದ ಅವನನ್ನು ನೋಡಿಯೇ ಅನೇಕರು ಹೆದರಿ ಬಿದ್ದರು. ಹಾಗೆ ಬೀಳದವರ ಕೈಯಿಂದ ಆಯುಧಗಳು ಜಾರಿ ಬಿದ್ದವು. ಅವನು ರಕ್ತ ಕುಡಿದದ್ದನ್ನು ನೋಡಿದವರು ”ಇವನು ಮನುಷ್ಯನಲ್ಲ" ಎಂದು ಹೆದರಿ ಓಡಿಹೋದರು. ಘೋರವಾಗಿ ನಡೆಯುತ್ತಿದ್ದ ಯುದ್ಧ ಒಂದು ಕ್ಷಣದಲ್ಲಿ ತಣ್ಣಗಾಯಿತು.</span>
</p>
<p>
<span> ಸ್ವಲ್ಪಕಾಲವಾದ ಬಳಿಕ ದುಶ್ಯಾಸನನ ತಮ್ಮಂದಿರಾದ ಅಲಂಬು ಜಲಸಂಧ ಮುಂತಾದವರು ಭೀಮನನ್ನು ಎದುರಿಸಿ ಅವನ ಮೇಲೆ ಬಾಣಪ್ರಯೋಗ ಮಾಡಿದರು. ಆದರೆ ಅವನು ಆ ಒಂಭತ್ತು ಜನರನ್ನೂ ಒಂಬತ್ತು ಬಾಣಗಳಿಂದ ಕೊಂದನು. ಅದನ್ನು ನೋಡಿ ಕರ್ಣನಿಗೂ ಭಯವಾಯಿತು. ಆಗ ವೃಷಸೇನನು ಮುಂದೆ ಬಂದು ಭೀಮನನ್ನು ಎದುರಿಸಿ ಕೃಷ್ಣನನ್ನು ನೋಯಿಸಿದನು. ನಕುಲನು ಮಧ್ಯೆ ಬಂದು ವೃಷಸೇನನನ್ನು ಎದುರಿಸಿ ಅವನ ಕುದುರೆಗಳನ್ನು ಕೊಂದನು. ಅರ್ಜುನನು ಹತ್ತು ಬಾಣಗಳಿಂದ ವೃಷಸೇನನ ಬಿಲ್ಲನ್ನೂ ತೋಳುಗಳನ್ನೂ ತಲೆಯನ್ನೂ ಕತ್ತರಿಸಿಹಾಕಿದನು. ಕರ್ಣನು ಹೀಗೆ ತನಗೆ ಒದಗಿದ ಪುತ್ರಶೋಕವನ್ನು ತಡೆದುಕೊಂಡು ರಥವನ್ನೇರಿ ಅರ್ಜುನನನ್ನು ಕೂಗಿ ಯುದ್ಧಕ್ಕೆ ಕರೆದನು. ಎರಡು ರಥಗಳೂ ಎದುರುಬದುರಾಗಿ ನಿಂತವು. ಅವುಗಳಲ್ಲಿದ್ದ ರಥಿಕರೂ ಅವರ ಸಾರಥಿಗಳೂ ತಮ್ಮ ತಮ್ಮ ಶಂಖಗಳನ್ನು ಧ್ವನಿಮಾಡಿದರು. ಯುದ್ಧಕ್ಕೆ ಮೊದಲಾಯಿತು. ಎತ್ತರವಾದ ಕೋಡುಗಲ್ಲುಗಳಿಂದಲೂ, ಗಿಡಮರ ಬಳ್ಳಿಗಳಿಂದಲೂ, ಗಿರಿನಿರ್ಝರಿಗಳಿಂದಲೂ ಕೂಡಿದ ಎರಡು ಬೆಟ್ಟಗಳು ಒಂದರ ಮೇಲೆ ಒಂದು ಬಿದ್ದಂತೆ ಅವರು ನಾನಾ ಶಸ್ತ್ರಾಸ್ತ್ರ ಗಳಿಂದ ಕೂಡಿ ಒಬ್ಬರನ್ನೊಬ್ಬರು ಎದುರಿಸಿದರು. ಎರಡು ಪಕ್ಷದವರೂ ತಮ್ಮ ತಮ್ಮ ಕಡೆಯ ವೀರರನ್ನು ಉತ್ತೇಜನಗೊಳಿಸುತ್ತಿದ್ದರು. ಇಬ್ಬರೂ ಶಸ್ತ್ರಾಸ್ತ್ರ ನಿಪುಣರಾದ್ದರಿಂದ ಬಹಳ ಹೊತ್ತು ಸರಿಸಮನಾಗಿ ಯುದ್ಧ ನಡೆಯಿತು. ಆಗ ಭೀಮನು ತಾಳ್ಮೆಗೆಟ್ಟು ಕೈಕೈ ಹಿಸುಕಿಕೊಳ್ಳುತ್ತ “ಇದೇಕೆ ಅರ್ಜುನ, ಹೀಗೆ ಯುದ್ಧ ಮಾಡುತ್ತಿದ್ದೀಯೆ? ಇನ್ನಷ್ಟು ಧೃಢವಾಗಿ ನಿಂತು, ಖಾಂಡವವನದಹನ ದಲ್ಲಿ ಹೋರಾಡಿದ ಹಾಗೆ, ಬಲಬಿಟ್ಟು ಹೊಡೆದು ಕರ್ಣನನ್ನು ಕೊಲ್ಲು! ಇಲ್ಲದಿದ್ದರೆ ನಾನಾದರೂ ಅವನನ್ನು ಗದೆಯಿಂದ ಚಚ್ಚಿಹಾಕುತ್ತೇನೆ. ಅವನಿಗೆ ತೀರುಗಾಲ ಬಂದಿದೆ. ಈಗ ನಮ್ಮ ಕೈಗೆ ಸಿಕ್ಕಿ ಜೀವ ಸಹಿತ ಹೋಗದಿರಲಿ” ಎಂದನು. ಕೃಷ್ಣನೂ, “ಅರ್ಜುನ! ನಿನ್ನ ಅಸ್ತ್ರಗಳನ್ನೆಲ್ಲಾ ಪ್ರತ್ಯಸ್ತ್ರಗಳಿಂದ ಕರ್ಣನು ತಣ್ಣಗಾಗಿಸುತ್ತಿರುವುದು ಕಾಣುವುದಿಲ್ಲವೋ? ಈಶ್ವರನೊಡನೆ ಹೋರಾಡಿ ಅವನನ್ನು ಸಂತೋಷಗೊಳಿಸಿದಾಗ ಹೇಗೆ ಯುದ್ಧಮಾಡಿದೆಯೋ ಹಾಗೆ ಶೌರ್ಯದಿಂದ ಯುದ್ಧಮಾಡಿ ಕರ್ಣನನ್ನು ಕೊಲ್ಲು!” ಎಂದನು. ಹೀಗೆ ಇಬ್ಬರೂ ಅವನನ್ನು ಚುಚ್ಚಲು ಅರ್ಜುನನು ಬ್ರಹ್ಮಾಸ್ತ್ರವನ್ನು ಅಭಿಮಂತ್ರಿಸಿ ಬಿಟ್ಟನು. ಸೂರ್ಯಕಿರಣಗಳಂತೆ ತೇಜಶ್ಯಾಲಿಗಳಾದ ಅಸಂಖ್ಯ ಬಾಣಗಳಿಂದ ಕರ್ಣನ ರಥವು ಮುಚ್ಚಿಹೋಯಿತು. ಕೌರವವೀರರೆಲ್ಲರೂ ಹಿಂತೆಗೆದರು. ದುರ್ಯೋಧನನು ಅವರನ್ನು ಪ್ರೋತ್ಸಾಹಿಸುವುದಕ್ಕಾಗಿ ಆಡಿದ ಮಾತೆಲ್ಲ ವ್ಯರ್ಥವಾಯಿತು. ಆದರೆ ಕರ್ಣನು ಸ್ವಲ್ಪವೂ ಅಲುಗದೆ ದಿವ್ಯಾಸ್ತ್ರವನ್ನು ಅಭಿಮಂತ್ರಿಸಿ ಅರ್ಜುನನ ಬ್ರಹ್ಮಾಸ್ತ್ರವನ್ನು ತಡೆದು ಅರ್ಜುನನನ್ನು ತೀಕ್ಷ್ಣವಾದ ಬಾಣಗಳಿಂದ ಹೊಡೆದನು. ಅರ್ಜುನನೂ ಪ್ರತಿಯಾಗಿ ಹೊಡೆದನು. ಅವರ ಬಾಣಗಳಿಂದ ರಣರಂಗವೆಲ್ಲಾ ತುಂಬಿಹೋಯಿತು. ಆಗ ಕರ್ಣನು ಅರ್ಜುನನಿಗೋಸ್ಕರವೇ ಬಹುದಿನದಿಂದ ಕಾದಿಟ್ಟಿದ್ದ ಸರ್ಪಾಸ್ತ್ರವನ್ನು ತೆಗೆದು ಬಿಲ್ಲಿನಲ್ಲಿ ಹೂಡಿದನು. ಅದರ ತೇಜಸ್ಸಿನಿಂದ ಎಲ್ಲೆಲ್ಲೂ ಬೆಳಕಾಯಿತು</span>
</p>
<p>
<span>ಆ ಬಾಣವನ್ನು ಹೂಡಿ ಎಳೆದಾಗ ಅದು ಸ್ವಲ್ಪ ಬಗ್ಗಿಕೊಂಡಿತ್ತು. ರೋಷಾವೇಶದಲ್ಲಿ ಅವನಿಗೆ ಅದರ ಬಗ್ಗೆ ಗಮನ ಹೋಗಲಿಲ್ಲ. ಅದನ್ನು ಕಂಡು ಶಲ್ಯನು “ಕರ್ಣ, ಇದನ್ನು ನೀನು ಕುತ್ತಿಗೆಗೆ ಸರಿಯಾಗಿ ಗುರಿಯಿಟ್ಟಿಲ್ಲ. ಚೆನ್ನಾಗಿ ನೋಡಿ ಗುರುಯಿಡು!” ಎಂದನು. ಕರ್ಣನಿಗೆ ಇದು ಸಹಿಸಲಿಲ್ಲ. ಕೋಪದಿಂದ ಕಣ್ಣನ್ನು ಕೆಂಪಗೆ ಮಾಡಿಕೊಂಡು “ಕರ್ಣನು ಎರಡು ಸಾರಿ ಗುರಿಯಿಟ್ಟು ಬಾಣಸಂಧಾನ ಮಾಡುವುದಿಲ್ಲ; ನಮ್ಮಂಥವರು ಹುಸಿಕಾಳಗವನ್ನು ಮಾಡರು ಮದ್ರರಾಜ!” ಎಂದು ಹೂಡಿದ ಬಾಣವನ್ನು ಹಾಗೆಯೇ ಬಿಟ್ಟನು. “ಲೋ ಅರ್ಜುನ, ನೀನು ಸತ್ತೆ! ಎಂದು ಗಟ್ಟಿಯಾಗಿ ಕೂಗಿದನು. ಆ ಬಾಣವು ಉರಿಯುತ್ತಿರುವ ಬೆಂಕಿಯಂತೆ ಅಂತರಿಕ್ಷದಲ್ಲಿ ಬರುತ್ತಿದ್ದುದನ್ನು ನೋಡಿ ಕೃಷ್ಣನು ರಥವನ್ನು ತಟ್ಟನೆ ತನ್ನ ಹೆಜ್ಜೆಯಿಂದ ಒತ್ತಿ ಅದನ್ನ ಐದು ಅಂಗುಲ ಕೆಳಕ್ಕೆ ಇಳಿಸಿದನು. ಸರ್ಪಾಸ್ತ್ರವು ಅರ್ಜುನನ ಕಿರೀಟಕ್ಕೆ ತಗುಲಿ ಅದನ್ನು ಹಾರಿಸಿಕೊಂಡು ಹೋಯಿತು. ಕಿರೀಟವು ಕೆಳಗೆ ಬಿತ್ತು. ಅದರೆ ಬಾಣವು ಮೇಲೆ ಹೋಗುತ್ತಿತ್ತು. ಕೃಷ್ಣನು ”ಅರ್ಜುನ! ಅರ್ಜುನ! ಅಗೋ ನಿನ್ನನ್ನು ಕೊಲ್ಲುವುದಕ್ಕೆಂದು ಬಿಟ್ಟ ಆ ಮಹಾಸರ್ಪವನ್ನು ನೋಡು“ ಎಂದು ಅದನ್ನು ತೋರಿಸಿದನು. ಅರ್ಜುನನು ತಾನಾಗಿ ಗರುಡನ ಬಾಯಿಗೆ ಬೀಳುವುದಕ್ಕೆ ಹಾವು ಎಲ್ಲಿಂದ ಬಂತು?” ಎಂದು ಕೇಳಿದನು. ಕೃಷ್ಣನು ಅದು ಖಾಂಡವವನದಹನದಲ್ಲಿ ಕಳೆದು ಉಳಿದದ್ದೆಂದೂ ಅದರ ತಾಯಿ ಸತ್ತು ಅದು ಬದುಕಿಕೊಂಡು ವೈರಸಾಧಿಸುತ್ತಿತ್ತೆಂದೂ ಹೇಳಿದನು. ಅರ್ಜುನನು ಕೂಡಲೆ ಅದನ್ನು ಆರು ಬಾಣಗಳಿಂದ ಕತ್ತರಿಸಿ ಕೆಡವಿದನು. ಕರ್ಣನ ವಧ ಕಾಲವು ಸಮೀಪಿಸಿದ್ದರಿಂದ ಹೀಗೆ ಸರ್ಪಾಸ್ತ್ರವು ವ್ಯರ್ಥವಾದದ್ದಲ್ಲದೆ, ಪರಶುರಾಮನು ಹೇಳಿಕೊಟ್ಟ ಮಹಾಸ್ತ್ರವೂ ಮರೆತುಹೋಯಿತು; ಅವನ ರಥದ ಎಡಚಕ್ರವು ನೆಲದಲ್ಲಿ ಹೂತುಕೊಂಡು ರಥವು ಹೊರಳಿತು, ಕುದುರೆಗಳು ಮುಗ್ಗರಿಸಿದವು. ಸಾರಥಿ ಮುಮ್ಮಡಿಯಾದನು. ಹೀಗೆ ಒಂದರ ಮೇಲೆ ಒಂದರಂತೆ ಬಂದ ವಿಪತ್ತನ್ನು ನೋಡಿ ಕರ್ಣನು ವ್ಯಥೆಗೊಂಡು ಕೈಕೈ ಕೊಡವಿಕೊಳ್ಳುತ್ತ “ಧರ್ಮದಲ್ಲಿದ್ದವನನ್ನು ಯಾವಾಗಲೂ ಆ ಧರ್ಮವೇ ಕಾಪಾಡುತ್ತದೆ ಎಂದು ಧರ್ಮಬಲ್ಲವರು ಹೇಳುತ್ತಿದ್ದರು. ನಾನು ನಿತ್ಯವೂ ನನ್ನ ಕೈಲಾದಮಟ್ಟಿಗೆ, ನನಗೆ ತಿಳಿದಮಟ್ಟಿಗೆ, ಧರ್ಮದಲ್ಲಿಯೇ ಇದ್ದೆ; ಆದರೆ ಧರ್ಮವು ತನ್ನ ಭಕ್ತರನ್ನು ಕಾಪಾಡುವುದಕ್ಕೆ ಬದಲಾಗಿ ಕೊಲ್ಲುತ್ತಿರುವುದೆಂದು ನನಗೆ ತೋರುತ್ತದೆ!” ಎಂದು ಅರ್ಜುನನ ಏಟಿನಿಂದ ಮರ್ಮಸ್ಥಾನಗಳಲ್ಲೆಲ್ಲಾ ಗಾಯವಡೆದು ಆಯಾಸಪಟ್ಟು ಧರ್ಮವನ್ನು ನಿಂದಿಸಿದನು. ಮತ್ತು ಅರ್ಜುನನನ್ನು ನೋಡಿ “ಅಯ್ಯಾ ಪಾರ್ಥ! ಒಂದು ಘಳಿಗೆ ತಾಳು; ಈ ಚಕ್ರವನ್ನು ಎತ್ತುತ್ತೇನೆ; ಅಷ್ಟರೊಳಗೆ ಕುತ್ಸಿತಜನರ ಮಾರ್ಗವನ್ನು ಹಿಡಿದು ಹೊಡೆಯಬೇಡ; ನೀನು ಯುದ್ದಧರ್ಮ ಬಲ್ಲವನು; ಶೂರ:ಕ್ಷತ್ರಿಯ; ದೊಡ್ಡವಂಶದಲ್ಲಿ ಹುಟ್ಟಿದವನು. ರಥದಲ್ಲಿ ಕುಳಿತಿರುವ ನೀನು ನೆಲದ ಮೇಲೆ ನಿರಾಯುಧನಾಗಿ ಕುಳಿತಿರುವ ನನ್ನನ್ನು ಹೊಡೆಯಬಾರದು. ಕೃಷ್ಣನಿಗಾಗಲಿ ನಿನಗಾಗಲಿ ನಾನು ಹೆದರುತ್ತಿಲ್ಲ; ಸ್ವಲ್ಪ ತಾಳು ಎಂದು ಕೇಳಿಕೊಳ್ಳುತ್ತಿದ್ದೇನೆ!” ಎಂದನು.</span>
</p>
<p>
<span> ಆಗ ಕೃಷ್ಣನು “ಕರ್ಣ! ಅದೃಷ್ಟವಶದಿಂದ ಈಗ ಧರ್ಮವನ್ನು ಜ್ಞಾಪಿಸಿಕೊಳ್ಳುತ್ತಿದ್ದೀಯೆ! ಸಾಧಾರಣವಾಗಿ ಕೀಳುಜನರು ಕಷ್ಟದಲ್ಲಿ ಮುಳುಗಿಹೋದಾಗ ಅದಕ್ಕೆ ದೈವವನ್ನು ದೂಷಿಸುತ್ತಾರೆ; ತಮ್ಮ ದುಷ್ಕೃತ್ಯವನ್ನು ದೂಷಿಸಿಕೊಳ್ಳುವುದಿಲ್ಲ. ನೀನೂ ಸುಯೋಧನ ದುಶ್ಯಾಸನ ಶಕುನಿಗಳೂ ಒಂಟಿಬಟ್ಟೆಯಲ್ಲಿದ್ದ ಕೃಷ್ಣೆಯನ್ನು ಸಭೆಗೆ ತಂದಾಗ ಧರ್ಮ ಏಕೆ ಬೇಡವಾಯಿತು? ಪಗಡೆಯಾಟವನ್ನರಿಯದ ಯುಧಿಷ್ಠಿರ ರಾಜನನ್ನು ಸಭೆಗೆ ಕರೆತಂದು ಗೆದ್ದಿರಲ್ಲಾ, ಆಗ ನಿನ್ನ ಧರ್ಮ ಎಲ್ಲಿ ಹೋಗಿತ್ತು? ವನವಾಸ ಕಳೆದು ಹದಿಮೂರು ವರ್ಷ ಕಳೆದರೂ ರಾಜ್ಯವನ್ನು ಕೊಡಲಿಲ್ಲವಲ್ಲಾ, ಆಗ ನಿನ್ನ ಧರ್ಮ ಎಲ್ಲಿ ಹೋಗಿತ್ತು? ನಿನ್ನ ಸಮ್ಮತಿಯ ಮೇರೆಗೆ ದುರ್ಯೋಧನನು ಭೀಮಸೇನನನ್ನು ವಿಷಸರ್ಪಗಳಿಂದಲೂ ವಿಷಾನ್ನದಿಂದಲೂ ಕೊಲ್ಲಲೆಳಸಿದನಲ್ಲಾ, ಆಗ ನಿನ್ನ ಧರ್ಮ ಎಲ್ಲಿ ಹೋಗಿತ್ತು? ವಾರಣಾವತದ ಅರಗಿನ ಮನೆಯಲ್ಲಿ ನಿದ್ರೆ ಮಾಡುತ್ತಿದ್ದಾಗ ಪಾಂಡವರನ್ನು ಕೊಲ್ಲಬೇಕೆಂದಿದ್ದಿರಲ್ಲಾ, ಆಗ ನಿನ್ನ ಧರ್ಮ ಎಲ್ಲಿ ಹೋಗಿತ್ತು? ಕೃಷ್ಣೆಯು ಬಹಿಷ್ಠೆಯಾಗಿ ದುಶ್ಯಾಸನನ ಕೈಯಲ್ಲಿದ್ದಾಗ ತುಂಬಿದ ಸಭೆಯ ಮುಂದೆ ನಕ್ಕೆಯೆಲ್ಲಾ, ಆಗ ನಿನ್ನ ಧರ್ಮ ಎಲ್ಲಿಹೋಗಿತ್ತು? ಅವಳನ್ನು ನೋಡಿ, ಪಾಂಡವರು ನಾಶವಾಗಿ ನರಕಕ್ಕೆ ಹೋದರು, ಇನ್ನೊಬ್ಬ ಗಂಡನನ್ನು ವರಿಸಿಕೊ!” ಎಂದು ಧಿಕ್ಕಾರದ ಮಾತನಾಡಿದೆಯೆಲ್ಲಾ ಆಗ ನಿನ್ನ ಧರ್ಮ ಎಲ್ಲಿ ಹೋಗಿತ್ತು? ಬಹುಜನ ಮಹಾರಥರು ಮುತ್ತಿಕೊಂಡು ಹುಡುಗನಾದ ಆಭಿಮನ್ಯುವನ್ನು ಯುದ್ಧದಲ್ಲಿ ಕೊಂದಿರಲ್ಲಾ, ಆಗ ನಿನ್ನ ಧರ್ಮ ಎಲ್ಲಿ ಹೋಗಿತ್ತು? ಎಂದು ಕೇಳಿದನು. ಕರ್ಣನು ನಾಚಿ ತಲೆತಗ್ಗಿಸಿ ಕೊಂಡು ಯಾವ ಮಾತೂ ಆಡದೆ ಸ್ವಲ್ಪ ಸುಮ್ಮನಿದ್ದು ಅನಂತರ ರೋಷದಿಂದ ಬಿಲ್ಲೆತ್ತಿ ಅರ್ಜುನನೊಡನೆ ಯುದ್ಧವಾರಂಭಿಸಿದನು. ಅವನು ಬಿಟ್ಟ ಒಂದು ಮಹಾಘೋರವಾದ ಬಾಣವು ಅರ್ಜುನನ ಭುಜವನ್ನು ಭೇದಿಸಿತು. ಆಗ ಗಾಂಡೀವವು ಕೈಯಿಂದ ಬಿದ್ದು ಅವನು ಮೂರ್ಛೆಹೋದನು. ಈ ಸಂದರ್ಭವನ್ನು ಉಪಯೋಗಿಸಿಕೊಂಡು ಕರ್ಣನು ರಥದಿಂದ ಕೆಳಕ್ಕೆ ಧುಮುಕಿ ರಥವನ್ನು ಎರಡು ತೋಳುಗಳಿಂದಲೂ ಎತ್ತಿದನು. ಅವನು ಅಷ್ಟು ಬಲಶಾಲಿ ಯಾಗಿದ್ದರೂ, ವಿಧಿಗೆ ಅನುಸಾರವಾಗಿ ಅದು ಏಳಲಿಲ್ಲ. ಅಷ್ಟುಹೊತ್ತಿಗೆ ಅರ್ಜುನನು ಮೂರ್ಛೆತಿಳಿದು ಪ್ರಾಂಜಲಿಕವೆಂಬ ಬಾಣವನ್ನು ಕೈಗೆ ತೆಗೆದುಕೊಳ್ಳಲು, ಕೃಷ್ಣನು “ಅರ್ಜುನ! ಕರ್ಣನು ರಥವನ್ನು ಹತ್ತುವುದರೊಳಗಾಗಿ ಅವನ ತಲೆಯನ್ನು ತೆಗೆದುಬಿಡು!” ಎಂದನು. ಅರ್ಜುನನು ಆ ಬಾಣದಿಂದ ಕರ್ಣನ ಧ್ವಜವನ್ನು ಕತ್ತರಿಸಿ, ಅಂಜಲಿಕವೆಂಬ ಇನ್ನೊಂದು ಬಾಣವನ್ನು ತೆಗೆದುಕೊಂಡು, ಮಹಾಸ್ತ್ರದಿಂದ ಅಭಿಮಂತ್ರಿಸಿ ನಾನೇನಾದರೂ ತಪಸ್ಸನ್ನು ಆಚರಿಸಿದ್ದರೆ ಗುರುಹಿರಿಯರನ್ನು ಸಂತೋಷಪಡಿಸಿದ್ದರೆ ಆ ಸತ್ಯದಿಂದ ಈ ಬಾಣವು ಕರ್ಣನನ್ನು ಕೊಲ್ಲಲಿ!“ ಎಂದು ಹೇಳಿ ಅದನ್ನು ಬಿಟ್ಟನು. ಆಕಾಶದಿಂದ ಸೂರ್ಯ ಮಂಡಲ ಬಿದ್ದಹಾಗೆ ಕರ್ಣನ ತಲೆ ಕತ್ತರಿಸಿಬಿತ್ತು. ಅದನ್ನು ನೋಡಿ ಪಾಂಡವರ ಕಡೆ ಶಂಖಧ್ವನಿಗಳೂ ಸಿಂಹನಾದಗಳೂ ಆದುವು. ಕೌರವರ ದರ್ಪ ಅಡಗಿತು. ಸೂರ್ಯನು ಮಂಕಾದಂತೆ ಕಂಡನು. ಶಲ್ಯನು ಧ್ವಜ ಮುರಿದು ಬರಿಯದಾಗಿದ್ದ ರಥವನ್ನು ಹಿಂದಕ್ಕೆ ತೆಗೆದುಕೊಂಡು ಹೋದನು. ಕೌರವಸೇನೆ ಅರ್ಜುನನ ಧ್ವಜ ವನ್ನು ನೋಡುತ್ತ ನೋಡುತ್ತ ಪಲಾಯನಮಾಡಿತು. ರಕ್ತಮಯವಾದ ಕರ್ಣನ ಮೈಯ್ಯನ್ನು ತಡವಿ ಕೆಂಪಾದ ತನ್ನ ದೇಹವನ್ನು ತೊಳೆದುಕೊಳ್ಳುವುದಕ್ಕೋ ಎಂಬಂತೆ ಸೂರ್ಯನು ಪಶ್ಚಿಮ ಸಮುದ್ರಕ್ಕೆ ಇಳಿದನು. ನಿರುತ್ಸಾಹರಾಗಿದ್ದ ತನ್ನ ಕಡೆಯ ವೀರರನ್ನು ದುರ್ಯೋಧನನು ಶಿಬಿರಕ್ಕೆ ಕರೆತಂದು ಸೇರಿಸಿದನು. ಶಲ್ಯನು ಕರ್ಣನ ವೀರಕಾರ್ಯವನ್ನು ಹೊಗಳಿ ”ದೈವವು ಪಾಂಡವರಿಗೆ ಸಹಾಯಮಾಡುತ್ತಿದೆ.; ನಮಗೆ ವಿರುದ್ದವಾಗಿದೆ; ಏನು ಮಾಡೋಣ?“ ಎಂದು ದುರ್ಯೋಧನನನ್ನು ಸಮಾಧಾನ ಮಾಡಿದನು. ಅರ್ಜುನನು ತಮ್ಮ ಶಿಬಿರಕ್ಕೆ ಬಂದು ಧರ್ಮರಾಜನಿಗೆ ನಮಸ್ಕಾರ ಮಾಡಿದನು. ಅವನು ಅರ್ಜುನನನ್ನು ಎಬ್ಬಿಸಿ ಆಲಿಂಗನ ಮಾಡಿಕೊಂಡು ಅಶೀರ್ವದಿಸಲು ಮಿಕ್ಕ ಅವನ ಅಣ್ಣ ತಮ್ಮಂದಿರೆಲ್ಲರೂ ಸಂತೋಷದಿಂದ ಅವನನ್ನು ಆಲಿಂಗಿಸಿದರು. ಕೃಷ್ಣನು ಯುಧಿಷ್ಠಿರನನ್ನು ಅಭಿನಂದಿಸಿ ಪ್ರೀತಿಯಿಂದ ”ಮಹಾರಾಜ! ಇಂದು ಕರ್ಣನು ಹತನಾದ್ದರಿಂದ ಕೌರವರೂ ಅವರ ಕಡೆಯ ರಾಜರೆಲ್ಲರೂ ಹತರಾದ ಹಾಗೆಯೇ ಆಯಿತು. ಮೂರು ಲೋಕಗಳು ನಿಂತು ಯುದ್ದಮಾಡಿದರೂ ಜಯಿಸಲಾಗದ ಕರ್ಣನು ನಿನ್ನ ಕೋಪದಿಂದ ಹತನಾದನು.!“ ಎಂದನು. ಧರ್ಮರಾಜನು ಪ್ರತ್ಯುತ್ತರವಾಗಿ ”ಗೋವಿಂದ! ನಿನ್ನ ಪ್ರಸಾದದಿಂದ ಮಹಾಯಶಸ್ವಿ ಯಾದ ಕರ್ಣನು ಹತನಾದನು. ನಮಗೆ ಜಯವಾಯಿತು. ಇನ್ನು ನಿರ್ಭಯವಾಗಿಯೂ ನಿಶ್ಚಿಂತೆಯಾಗಿಯೂ ನಿದ್ರೆಮಾಡುತ್ತೇನೆ!“ ಎಂದನು. ಕೃಷ್ಣನು ಯುಧಿಷ್ಠಿರ! ನಿನ್ನ ಈ ಸಂತೋಷಲಾಭಕ್ಕೆ ನಾನು ನಿಮಿತ್ತಮಾತ್ರ; ಭೀಮಾರ್ಜುನ ಮೊದಲಾದ ನೀರ ಸೋದರರೂ ದೃಷ್ಟದ್ಯುಮ್ನ ಮುಂತಾದ ದೇವೇಂದ್ರಸಮಾನರಾದ ಸಂಬಂಧಿಗಳೂ ಇರುವ ನಿನಗೆ ಇಂಥ ಸಂತೋಷ ನಿತ್ಯವಾದದ್ದು! ನೀನು ಯಾವಾಗಲೂ ನನ್ನ ವಿಶ್ವಾಸಕ್ಕೆ ಪಾತ್ರನೇಯೆ!” ಎಂದನು. </span>
</p>
<p>
<span> </span>
</p>
<p class="text-center">
<strong>
<span>ಕರ್ಣಪರ್ವ ಮುಗಿಯಿತು.</span>
</strong>
</p>
<p>
<span> </span>
</p>
<span>
<br/>
</span>
<p class="text-center">
<span>ಶ್ರೀರಸ್ತು</span>
</p>
<p class="text-center">
<span> </span>
</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಶಲ್ಯಪರ್ವ</h1>
<p>
<span> </span>
</p>
<p>
<span>ನಮಿಸಿ ನಾರಾಯಣನ ನರನ ಪುರುಷೋತ್ತಮನ। ವ್ಯಾಸವಾಗ್ದೇವಿಯರ ಬಳಿಕ ಪೇಳ್ವುದು ಜಯವ॥</span>
</p>
<p>
<span>ಕರ್ಣನು ಮಡಿದಮೇಲೆ ಕೃಪಾಚಾರ್ಯನು ಪಾಂಡವರೊಡನೆ ಈಗಲಾದರೂ ಸಂಧಿಮಾಡಿಕೊಳ್ಳಬಹುದೆಂದು ದುರ್ಯೋಧನನಿಗೆ ಸೂಚಿಸಿದನು. ಆದರೆ ದುರ್ಯೋಧನನು ಅದಕ್ಕೆ ಒಪ್ಪದೆ, ಯುದ್ಧವನ್ನು ಮುಂದುವರಿಸುವುದಕ್ಕೇ ನಿರ್ಧರಿಸಿ ಶಲ್ಯನನ್ನು ಸೇನಾಪತಿಯಾಗಿ ಮಾಡಿದನು. ಅವನು ಮರುದಿನ ಕೌರವ ಸೇನೆಯನ್ನು ಸರ್ವತೋಭದ್ರವ್ಯೂಹವಾಗಿ ರಚಿಸಿ ತಾನು ಅದರ ಮುಖದಲ್ಲಿ ನಿಂತನು. ಕೃತವರ್ಮನು ಅವನ ಎಡಭಾಗದಲ್ಲಿಯೂ ಕೃಪನು ಬಲಭಾಗದಲ್ಲಿಯೂ ಅಶ್ವತ್ಥಾಮನು ಹಿಂಭಾಗದಲ್ಲಿಯೂ ನಿಂತರು. ದುರ್ಯೋಧನನು ಈ ವೀರರ ಮಧ್ಯದಲ್ಲಿದ್ದನು. ಕೃಷ್ಣನ ಸೂಚನೆಯಂತೆ ಅಂದು ಯುಧಿಷ್ಠಿರನೇ ಪಾಂಡವ ಸೇನಾನಾಯಕನಾಗಿ ಶಲ್ಯನನ್ನು ಎದುರಿಸಲು ಸಿದ್ಧನಾದನು. ಅರ್ಜುನನು ಕೃತವರ್ಮನನ್ನೂ ಭೀಮನು ಕೃಪನನ್ನೂ ಎದುರಿಸುವುದೆಂದು ಸಂಕಲ್ಪಿಸಿದರು. ಭಾರತ ಯುದ್ಧಕ್ಕೆ ಅದೇ ಹದಿನೆಂಟನೆಯ ಮತ್ತು ಕೊನೆಯ ದಿನ. </span>
</p>
<p>
<span> ಅಂದಿನ ಯುದ್ಧದಲ್ಲಿ ನಕುಲನು ಕರ್ಣನ ಮಕ್ಕಳಾದ ಚಿತ್ರಸೇನ, ಸುಶರ್ಮ, ಸತ್ಯಸೇನ ಎಂಬುವರನ್ನು ಕೊಂದನು. ಭೀಮ ಸಾತ್ಯಕಿ ನಕುಲ ಸಹದೇವರು ಶಲ್ಯನನ್ನು ನಾಲ್ಕು ಕಡೆಗಳಿಂದಲೂ ಮುತ್ತಿಕೊಂಡು ಯುಧಿಷ್ಠಿರನಿಗೆ ಸಹಾಯಕರಾಗಿ ಬಾಣಪ್ರಯೋಗ ಮಾಡಲಾರಂಭಿಸಿದರು. ಯುಧಿಷ್ಠಿರನು ಶಕ್ತ್ಯಾಯುಧವನ್ನು ಅಭಿಮಂತ್ರಿಸಿ ಶಲ್ಯನ ಮೇಲೆ ಪ್ರಯೋಗಿಸಲು ಶಲ್ಯನ ಕಣ್ಣು ಕಿವಿ ಮೂಗು ಬಾಯಿ ಗಳಿಂದೆಲ್ಲಾ ರಕ್ತವು ಕಿತ್ತುಕೊಂಡು ಅವನು ರಥದಿಂದ ಬಿದ್ದು ಪ್ರಾಣಬಿಟ್ಟನು. </span>
</p>
<p>
<span> ತಮ್ಮ ಸೇನಾಪತಿಯು ಹತನಾಗಿ ಬಿದ್ದಮೇಲೆ ಕೌರವಸೇನೆ ಚದುರಿ ಓಡುತ್ತಿರಲು, ದುರ್ಯೋಧನನು ಅವರೆಲ್ಲರಿಗೂ ಧೈರ್ಯ ಹೇಳಿ ತಾನೇ ಅವರಿಗೆ ಮುಂದಾಳಾಗಿ ಯುದ್ಧ ಮಾಡಲಾರಂಭಿಸಿದನು. ಆದರೆ ಅರ್ಜುನನ ಧೈರ್ಯ ಸಾಹಸಗಳಿಂದ ಅದೆಲ್ಲಾ ವ್ಯರ್ಥವಾಯಿತು. ಸಾತ್ಯಕಿಯು ಸಾಲ್ವನನ್ನು ಕೊಂದು ಕೃತವರ್ಮನನ್ನು ಸೋಲಿಸಿದನು. ಧೃಷ್ಟದ್ಯುಮ್ನನು ದುರ್ಯೋಧನನನ್ನು ಸೋಲಿಸಿ ಓಡಿಸಿದನು. ಅವನು ಕಣ್ಮರೆಯಾಗಲು, ಕೃಪ ಕೃತವರ್ಮ ಅಶ್ವತ್ಥಾಮ ಈ ಮೂವರೂ ಅವನನ್ನು ಹುಡುಕಿಕೊಂಡು ಹೊರಟರು. ಅನಂತರ ಧೃಷ್ಠದ್ಯುಮ್ನನು ಮಿಕ್ಕಿದ್ದ ದುರ್ಯೋಧನನ ಸೇನೆಯನ್ನೆಲ್ಲಾ ನಾಶಪಡಿಸುತ್ತ ಬಂದನು. ಭೀಮನು ತಾನು ಹಿಂದೆ ಕೊಲ್ಲದೆ ಉಳಿದಿದ್ದ ದುರ್ಯೋಧನನ ತಮ್ಮಂದಿರನ್ನೆಲ್ಲಾ ಹೊಡೆದು ಕೊಂದನು. ಸಹದೇವನು ಶಕುನಿಯನ್ನೂ ಉಲೂಕನನ್ನೂ ಕೊಂದನು. ಶಕುನಿ ಬಿದ್ದಮೇಲೆ ಅವನ ಸಹಾಯಕ್ಕೆ ಇದ್ದ ಯೋಧರೆಲ್ಲರೂ ಸಹದೇವನನ್ನು ಮುತ್ತಿದರು. ಅರ್ಜುನನೂ ಭೀಮನೂ ಅವನ ಸಹಾಯಕ್ಕೆ ಬಂದು ಅವರನ್ನೆಲ್ಲಾ ಸೋಲಿಸಿ ಕೊಂದರು. ಅಂದಿನ ಯುದ್ಧದಲ್ಲಿ ಕೌರವಸೇನೆಯೆಲ್ಲವೂ ಪ್ರಾಯಶಃ ನಾಶವಾಯಿತು. ಆದರೂ ದುರ್ಯೊಧನನು ಉಳಿದವರನ್ನೆಲ್ಲಾ ಸೇರಿಸಿ ಹುರಿಗೊಳಿಸಿ ಪಾಂಡವರನ್ನೂ ಧೃಷ್ಟದ್ಯುಮ್ನನನ್ನೂ ಕೊಂದು ಬರುವಂತೆ ಆಜ್ಞೆಮಾಡಿದನು. ಅವರೆಲ್ಲರೂ ಹೋದ ಸ್ವಲ್ಪ ಹೊತ್ತಿನಲ್ಲಿಯೇ ಹತರಾದರು. ಹೀಗೆ ಕೌರವರ ಕಡೆಯ ಹನ್ನೊಂದು ಅಕ್ಷೌಹಿಣೀ ಸೇನೆಯೂ ಸಾವಿರ ರಾಜರೂ ಮಡಿದು ದುರ್ಯೋಧನನು ಒಬ್ಬನು ಮಾತ್ರ ಉಳಿದು ಕೊಂಡನು. ಆಗ ಅವನು ತನ್ನ ಸುತ್ತಲೂ ನೋಡಲು ಎಲ್ಲವೂ ಶೂನ್ಯವಾಗಿ ಕಾಣುತ್ತಿತ್ತು; ತನ್ನ ಕಡೆ ಯುದ್ಧಮಾಡುತ್ತೇನೆನ್ನುವನೊಬ್ಬನೂ ಇರಲಿಲ್ಲ. ಎದುರಿಗೆ ಪಾಂಡವರು ಮಾತ್ರ ಉತ್ಸಾಹದಿಂದ ವಿಜೃಂಭಿಸುತ್ತಿದ್ದರು. ಆಗ ಅವನು ಧೈರ್ಯಗುಂದಿ ಹಿಂತೆಗೆದನು. ಇನ್ನೂ ಕೆಲವೇ ಕೆಲವು ದಿನಗಳ ಕೆಳಗೆ ಹನ್ನೊಂದು ಅಕ್ಷೌಹಿಣೀ ಸೇನೆಗೆ ಒಡೆಯನಾಗಿದ್ದವನಿಗೆ ಈಗ ಅಲ್ಲಿಂದ ಹೋಗಲು ಪರಿವಾರವಿಲ್ಲ, ವಾಹನವಿಲ್ಲ; ತನ್ನ ಕುದುರೆ ಕೂಡ ಸತ್ತುಬಿದ್ದಿತ್ತು, ಆದ್ದರಿಂದ ತನ್ನ ಗದೆಯನ್ನು ಹೊತ್ತು ಏಕಾಕಿಯಾಗಿ, ನಡೆದುಕೊಂಡು ಪೂರ್ವಾಭಿಮುಖವಾಗಿ ಹೋಗಿ ಅಲ್ಲಿ ಒಂದು ಮಡುವಿನೊಳಗೆ ಜಲಸ್ತಂಭನ ವಿದ್ಯೆಯಿಂದ ಮುಳುಗಿಕೊಂಡಿದ್ದನು. ಇದನ್ನು ತಿಳಿದ ಸಂಜಯನು ದುರ್ಯೋಧನನನ್ನು ಹುಡುಕುತ್ತಿದ್ದ ಅಶ್ವತ್ಥಾಮ ಕೃಪ ಕೃತವರ್ಮರಿಗೆ ತಿಳಿಸಿದನು. ಅವರು ಮಡುವಿನ ಹತ್ತಿರಕ್ಕೆ ಬಂದು, “ಮಹಾರಾಜ! ಏಳು, ಯುದ್ಧಮಾಡು, ನಾವೂ ಬರುತ್ತೇವೆ. ಗೆದ್ದರೆ ರಾಜ್ಯ ಲಭಿಸುತ್ತದೆ, ಇಲ್ಲದಿದ್ದರೆ ಸ್ವರ್ಗ ಲಭಿಸುತ್ತದೆ. ಅವರ ಕಡೆಯೂ ಸೇನೆಯೆಲ್ಲಾ ಬಹುವಾಗಿ ನಷ್ಟವಾಗಿದೆ. ಕಳೆದುಳಿದವರು ಗಾಯವಡೆದಿದ್ದಾರೆ. ಆದ್ದರಿಂದ ನಾವೂ ನೀನೂ ಹೋಗಿ ಮೇಲೆಬಿದ್ದರೆ ಅವರು ತಡೆದುಕೊಳ್ಳಲಾರರು!” ಎಂದು ಅವನನ್ನು ಉತ್ತೇಜನಗೊಳಿಸಿದರು. ದುರ್ಯೋಧನನು “ಇಷ್ಟು ಜನ ನಾಶವಾಗಿರುವಾಗ, ನೀವು ಮೂವರಾದರೂ ಉಳಿದುಕೊಂಡು ಕಣ್ಣಿಗೆ ಬೀಳುತ್ತಿದ್ದೀರಲ್ಲ! ಅದೇ ಪುಣ್ಯ! ಆಗಲಿ, ಯುದ್ದಮಾಡಿ ಜಯಪಡೆಯೋಣ. ಈಗ ನಾನೂ ನೀವೂ ಎಲ್ಲ ತುಂಬ ಬಳಲಿದ್ದೇವೆ. ಪಾಂಡವರು ತುಂಬ ಹುಮ್ಮಸ್ಸಿನಿಂದ ಇದ್ದಾರೆ. ಆದ್ದರಿಂದ ಈಗ ಯುದ್ಧಮಾಡಲು ನನಗೆ ಇಷ್ಟವಿಲ್ಲ. ಇದು ಪರಾಕ್ರಮ ತೋರಿಸುವ ಸಮಯವಲ್ಲ. ಇಂದು ಒಂದು ರಾತ್ರಿ ವಿಶ್ರಮಿಸಿಕೊಂಡು ನಾಳೆ ನಿಮ್ಮ ಜೊತೆಯಲ್ಲಿ ಅವರ ಮೇಲೆ ಯುದ್ಧಕ್ಕೆ ಬರುತ್ತೇನೆ!” ಎಂದನು. ಅಶ್ವತ್ಥಾಮನಿಗೆ ಅದು ಒಪ್ಪಲಿಲ್ಲ. “ನೀನು ಎದ್ದು ಬಾ ದುರ್ಯೋಧನ! ನಾವು ಯುದ್ಧಮಾಡುತ್ತೇವೆ. ಇಂದೇ ಸೋಮಕರನ್ನು ಕೊಲ್ಲುತ್ತೇನೆಂದು ನಾನು ಪ್ರತಿಜ್ಞೆಮಾಡುತ್ತೇನೆ. ಪಾಂಚಾಲರನ್ನು ಕೊಲ್ಲದೆ ಈ ಕವಚವನ್ನು ಬಿಚ್ಚುವುದಿಲ್ಲ.” ಎಂದು ಮುಂತಾಗಿ ಅವನೊಡನೆ ವಾದ ಮಾಡುತ್ತಿದ್ದನು. ಈ ಮಾತುಗಳನ್ನೆಲ್ಲಾ ಹತ್ತಿರದ ಒಂದು ಪೊದರಿನಲ್ಲಿ ಅವಿತುಕೊಂಡಿದ್ದ ಕೆಲವು ವ್ಯಾಧರು ಕೇಳುತ್ತಿದ್ದರು. ಅವರು ಎಂದಿನಂತೆ ಭೀಮಸೇನನಿಗೆ ಮಾಂಸವನ್ನು ತರುತ್ತಾ ಬಾಯಾರಿಕೆಯಿಂದ ನೀರು ಕುಡಿಯುವುದಕ್ಕೆಂದು ಅಲ್ಲಿಗೆ ಬರಲು ಅಶ್ವತ್ಥಾಮ ದುರ್ಯೋಧನರ ಮಾತನ್ನು ಕೇಳಿ ಮುಂದೆ ಹೋಗದೆ ಅವಿತುಕೊಂಡಿದ್ದರು. ಈ ಸಂಗತಿಯನ್ನು ಭೀಮಸೇನನಿಗೆ ತಿಳಿಸಿದರೆ ಅವನು ಹಣ ಕೊಡಬಹುದೆಂದು ಊಹಿಸಿ ಅವರು ಪಾಂಡವರಲ್ಲಿಗೆ ಬಂದರು. ಅಷ್ಟುಹೊತ್ತಿಗೆ ಪಾಂಡವರು ದುರ್ಯೋಧನನನ್ನು ರಣರಂಗದಲ್ಲಿ ಕಾಣದೆ ಅವನನ್ನು ಹುಡುಕುವುದಕ್ಕೆ ಚಾರರನ್ನು ಅಟ್ಟಿದ್ದರು. ಅವರು ಅವನನ್ನು ಎಲ್ಲಿಯೂ ಕಾಣದೆ ಹಿಂತಿರುಗಿ ಬಂದಿದ್ದರು. ದುರ್ಯೋಧನನೊಬ್ಬನನ್ನು ಕೊಲ್ಲಲಿಲ್ಲವಲ್ಲಾ ಎಂದು ಪಾಂಡವರು ಚಿಂತಿಸುತ್ತಿದ್ದ ಹೊತ್ತಿಗೆ ಸರಿಯಾಗಿ ಅವನು ಮಡುವಿನಲ್ಲಿ ಅಡಗಿಕೊಂಡಿದ್ದನೆಂಬ ವರ್ತಮಾನ ವ್ಯಾಧರಿಂದ ತಿಳಿದುಬಂತು. ಕೂಡಲೆ ಕೃಷ್ಣನನ್ನು ಮುಂದಿಟ್ಟುಕೊಂಡು ಉಳಿದಿದ್ದ ಸೇನೆಯೊಡನೆ ಅವರೆಲ್ಲರೂ ಮಡುವಿನ ಕಡೆಗೆ ಹೊರಟರು. ಅವರು ಬರುತ್ತಿದ್ದ ಗದ್ದಲವನ್ನು ಕೇಳಿ ಕೃತವರ್ಮಾದಿಗಳು “ಪಾಂಡವರು ತುಂಬ ಉತ್ಸಾಹದಿಂದ ಇತ್ತ ಕಡೆಯೇ ಬರುತ್ತಿದ್ದಾರೆ; ಆದ್ದರಿಂದ ನಾವು ಹೋಗುತ್ತೇವೆ. ನಮಗೆ ಅನುಮತಿ ಕೊಡು!” ಎಂದು ಹೇಳಿ, ದೂರದಲ್ಲಿದ್ದ ಒಂದು ಆಲದಮರದ ಕೆಳಗೆ ಹೋಗಿ ಕುಳಿತರು. ದುರ್ಯೋಧನನು ಜಲಸ್ತಂಭನ ಮಾಡಿಕೊಂಡು ನೀರಿನೊಳಗೆ ಮುಳುಗಿದ್ದನು. </span>
</p>
<p>
<span> ಪಾಂಡವರು ದ್ವೈಪಾಯನವೆಂಬ ಆ ಮಡುವಿನ ಹತ್ತಿರಕ್ಕೆ ಬಂದಕೂಡಲೆ ಧರ್ಮರಾಜನು ಕೃಷ್ಣನನ್ನು ಕುರಿತು “ಈ ಮಾಯಾವಿಯನ್ನು ನೋಡಿದೆಯಾ? ಮಾಯಮಂತ್ರಗಳಿಂದ ನೀರಿನೊಳಗೆ ಅಡಗಿ ಕೊಂಡಿದ್ದಾನೆ! ಮನುಷ್ಯಮಾತ್ರನಿಂದ ತನಗೆ ಭಯವಿಲ್ಲವೆಂದು ಅವನು ಭಾವಿಸಿಕೊಂಡಿರಬಹುದು. ಮೋಸಗಾರಿಕೆಯಲ್ಲಿ ಅವನು ಮಹಾ ನಿಪುಣ. ಆದರೆ ಅವನನ್ನು ಕೊಲ್ಲದೆ ಬಿಡತಕ್ಕದ್ದಲ್ಲ!” ಎಂದನು. </span>
</p>
<p>
<span>ಕೃಷ್ಣನು ಮಾಯಾವಿಯ ಮಾಯೆಯನ್ನು ಮಾಯೆಯಿಂದಲೇ ಹೊಡೆಯಬೇಕು. ಯುಧಿಷ್ಠಿರ! ಕ್ರಿಯೆಗೆ ತಕ್ಕ ಪ್ರತಿಕ್ರಿಯೆ ಮಾಡಬೇಕು. ಇಂದ್ರನು ದೈತ್ಯರನ್ನೂ ದಾನವರನ್ನೂ ಕೊಂದದ್ದೆಲ್ಲಾ ಹೀಗೆಯೇ!“ ಎಂದನು. ಅನಂತರ ಧರ್ಮರಾಜನು ನೀರಿನಲ್ಲಿದ್ದ ದುರ್ಯೋಧನನನ್ನು ಕುರಿತು ”ಏನಯ್ಯಾ, ಕ್ಷತ್ರಿಯರೆಲ್ಲರನ್ನೂ ನಿನ್ನ ಕುಲವನ್ನೂ ಕೊಲ್ಲಿಸಿ ಜೀವಗಳ್ಳನಾಗಿ ನೀರಿನಲ್ಲಿ ಅಡಗಿಕೊಂಡೆಯಾ? ಎದ್ದುಬಂದು ಯುದ್ಧಮಾಡು! ನಿನ್ನ ಆ ದರ್ಪವೂ ಮಾನವೂ ಎಲ್ಲಿ ಹೋದುವು? ನೀನು ನೀರಿನಲ್ಲಿ ತಂಪಾಗಿ ಮಲಗಿರುವುದನ್ನು ನೋಡಿದರೆ, ನೀನು ಶೂರನೆಂದು ಜನರು ಸಭೆಯಲ್ಲಿ ಕೂಗುವುದು ಸುಳ್ಳೆಂದು ತೋರುತ್ತದೆ. ನೀನು ಕ್ಷತ್ರಿಯ ಸದ್ವಂಶದಲ್ಲಿ, ಅದರಲ್ಲಿಯೂ ಕುರುವಂಶದಲ್ಲಿ, ಹುಟ್ಟಿದವನು ಎಂಬುದನ್ನು ಜ್ಞಾಪಿಸಿಕೋ! ರಣದಿಂದ ಹಿಮ್ಮೆಟ್ಟುವುದು ಅನಾರ್ಯವಾದದ್ದು. ಸ್ವರ್ಗವನ್ನು ತಪ್ಪಿಸತಕ್ಕದ್ದು. ಕ್ಷತ್ರಿಯ ಧರ್ಮವನ್ನು ಪಾಲಿಸಬೇಕೆಂದಿದ್ದರೆ ಈಗ ಜೀವದ ಮೇಲೆ ಆಸೆಯಿಟ್ಟುಕೊಳ್ಳಬೇಡ. ಎದ್ದು ಬಂದು ಯುದ್ಧಮಾಡಿ, ನಮ್ಮನ್ನು ಸೋಲಿಸಿ ರಾಜ್ಯವನ್ನು ಅನುಭವಿಸು; ಇಲ್ಲ ನಮ್ಮಿಂದ ಹತನಾಗಿ ಬೀಳು!“ಎಂದನು. ಅದಕ್ಕೆ ದುರ್ಯೋಧನನು ನೀರೊಳಗಿನಿಂದಲೇ ”ಪ್ರಾಣಿಗಳಿಗೆ ಭಯವಾದರೆ ಅದೇನೂ ಆಶ್ಚರ್ಯವಲ್ಲ. ಆದರೆ ನಾನೇನೋ ಪ್ರಾಣಕ್ಕೆ ಹೆದರಿ ಓಡಿಬಂದವನಲ್ಲ. ನಾನು ನನ್ನ ರಥ ಬಾಣ ಬತ್ತಳಿಕೆ ಸಾರಥಿ ಎಲ್ಲವನ್ನೂ ಕಳೆದುಕೊಂಡು ಒಬ್ಬಂಟಿಗನಾಗಿ ಆಯಾಸಪಟ್ಟು ಸ್ವಲ್ಪ ಸುಧಾರಿಸಿಕೊಳ್ಳೋಣವೆಂದು ಇಲ್ಲಿದ್ದೇನೆ. ನೀನೂ ನಿನ್ನ ಜೊತೆಯವರೂ ಸ್ವಲ್ಪ ಸುಧಾರಿಸಿಕೊಳ್ಳಿ; ಆಮೇಲೆ ನಾನು ಎದ್ದು ಬಂದು ನಿಮ್ಮೆಲ್ಲರನ್ನೂ ಎದುರಿಸಿ ಯುದ್ಧಮಾಡುತ್ತೇನೆ" ಎಂದನು. </span>
</p>
<p>
<span> ಯುಧಿಷ್ಠಿರ- ನಾವು ಸುಧಾರಿಸಿಕೊಂಡೇ ನಿನ್ನನ್ನು ಹುಡುಕುತ್ತಿದ್ದೆವು. ಆದ್ದರಿಂದ ಎದ್ದು ಬಾ:</span>
</p>
<p>
<span>ಗೆದ್ದು ರಾಜ್ಯವನ್ನು ಪಡೆ. ಇಲ್ಲದಿದ್ದರೆ ಸತ್ತು ಸ್ವರ್ಗವನ್ನು ಪಡೆ! </span>
</p>
<p>
<span> ದುರ್ಯೋಧನ- ನನಗೆ ರಾಜ್ಯವೇತಕ್ಕೆ? ನನ್ನ ತಮ್ಮಂದಿರೆಲ್ಲರೂ ಹೋದರು. ರತ್ನಗಳಂಥ ತಮ್ಮಂದಿರನ್ನು ಕಳೆದುಕೊಂಡು ಕ್ಷತ್ರಿಯ ಶ್ರೇಷ್ಠರಾದ ರಾಜರನ್ನೂ ಕಳೆದುಕೊಂಡು, ಈ ಭೂಮಿಗೆ ಆಸೆಪಡಲೆ? ದ್ರೋಣ ಕರ್ಣರು ಸತ್ತು ಭೀಷ್ಮನು ಶರಶಯ್ಯೆಯಲ್ಲಿ ಮಲಗಿರುವಾಗ, ರಾಜ್ಯದಿಂದ ಆಗಬೇಕಾದದ್ದೇನು? ಆ ರಾಜ್ಯ ನಿನಗೇ ಇರಲಿ! ಯಾವ ರಾಜ ತಾನೇ ತಾನು ಒಬ್ಬೊಂಟಿಗನಾಗಿ ರಾಜ್ಯವಾಳಬೇಕೆಂದು ಆಸೆಪಟ್ಟಾನು? ಅಂಥ ನೆಂಟರಿಷ್ಟರನ್ನೆಲ್ಲಾ ಕಳೆದುಕೊಂಡು, ನಿಮಗೆ ರಾಜ್ಯವನ್ನು ಕೊಟ್ಟು, ನನ್ನಂಥವನು ಜೀವದಿಂದಿರುತ್ತೇನೆಯೇ? ನಾನು ಕೃಷ್ಣಾಜಿನವನ್ನೂ ಹೊದೆದು ಕಾಡಿಗೆ ಹೋಗುತ್ತೇನೆ; ಒಡೆಯನು ಆಳಿದ ರಾಜ್ಯವನ್ನು ನೀನೇ ಸುಖವಾಗಿ ಅನುಭವಿಸು ಹೋಗು!</span>
</p>
<p>
<span> ಯುಧಿಷ್ಠಿರ- ಅಯ್ಯಾ, ನೀರಿನೊಳಗಿಂದಲೇ ಗೊಣಗಾಡಬೇಡ; ಹೊರಕ್ಕೆ ಬಾ. ನೀನು ರಾಜ್ಯವನ್ನು ಕೊಡಬಲ್ಲೆಯೆಂದು ಭಾವಿಸಿದರೂ ನಾನು ಅದನ್ನು ತೆಗೆದುಕೊಳ್ಳುವುದಿಲ್ಲ; ದಾನ ತೆಗೆದುಕೊಳ್ಳುವುದು ಕ್ಷತ್ರಿಯರಿಗೆ ಧರ್ಮವಲ್ಲ. ನಿನ್ನನ್ನು ಯುದ್ಧದಲ್ಲಿ ಗೆದ್ದೇ ರಾಜ್ಯವನ್ನು ಪಡೆದುಕೊಂಡೇನು. ಇಂಥವನು ಹಿಂದೆ ನಾವು ಕೇಳಿಕೊಂಡರೂ ಏಕೆ ಕೊಡಲಿಲ್ಲ? ಒಂದು ಸೂಜಿಯ ಮೊನೆಯಷ್ಟನ್ನೂ ಕೊಡುವುದಿಲ್ಲವೆಂದೆ! ಯುದ್ಧಕ್ಕೆ ಬಾರೆಂದು ಕರೆದಾಗ ಯಾವ ರಾಜ ತಾನೇ ತನ್ನ ರಾಜ್ಯವನ್ನು ಕೊಡುತ್ತೇನೆಂದಾನು? ರಾಜ್ಯವನ್ನು ಕೊಟ್ಟು ಬದುಕಿಕೊಳ್ಳೋಣವೆಂದು ನೋಡಿದಿಯೇನೋ! ಹಾಗೆ ನಿನ್ನನ್ನು ಬಿಡುವಹಾಗಿಲ್ಲ! ನಾವಿಬ್ಬರೂ ಬದುಕಿದ್ದರೆ ಯಾರುಯಾವಾಗ ಗೆಲ್ಲುತ್ತಾರೋ ಸೋಲುತ್ತಾರೋ ಎಂಬ ಕಳವಳ ಜನಕ್ಕೆ ಇದ್ದೇ ಇರುತ್ತದೆ. ನೀನು ಹಿಂದೆ ನಮ್ಮನ್ನು ವಿಷಾದಿಗಳಂದ ಕೊಲ್ಲಲು ಮಾಡಿದ ಪ್ರಯತ್ನಗಳಿಗೆ ಪ್ರತಿಫಲವಾಗಿ ಈಗ ನೀನು ನಿನ್ನ ಜೀವ ಒಪ್ಪಿಸಲೇಬೇಕು. ಏಳು! ಯುದ್ಧಮಾಡು! ಯುದ್ಧದಿಂದಲೇ ನಿನಗೆ ಶ್ರೇಯಸ್ಸು.</span>
</p>
<p>
<span> ಅವನಂತೆಯೇ ಮಿಕ್ಕವರೂ ಅವನನ್ನು ಬಹುವಾಗಿ ಹೀಯಾಳಿಸಿದರು. ಅವರ ಕಟುವಾದ ಮಾತುಗಳನ್ನು ಕೇಳಿ ದುರ್ಯೋಧನನು ಯುದ್ಧಮಾಡಲು ನಿಶ್ಚಯಿಸಿ, "ನೀವು ಬಹುಜನರು; ನಿಮಗೆ ರಥವೂ ವಾಹನಗಳೂ ಶಸ್ತ್ರಗಳೂ ಇವೆ; ನಾನು ಒಬ್ಬ: ನನಗೆ ರಥವಿಲ್ಲ, ವಾಹನವಿಲ್ಲ; ಆಯುಧವಿಲ್ಲ;</span>
</p>
<p>
<span>ಕವಚವಿಲ್ಲ; ವಿಪತ್ತಿಗೆ ಸಿಕ್ಕಿ ಮೈಕೈಯೆಲ್ಲಾ ಗಾಯವಾಗಿ ಆಯಾಸಪಟ್ಟಿದ್ದೇನೆ. ಇಂಥ ನಾನು ನಿಮ್ಮೊಡನೆ ಯುದ್ಧಮಾಡುವುದು ಯಾವ ನ್ಯಾಯ? ನನಗೆ ನಿಮ್ಮ ಯಾರದೂ ಭಯವಿಲ್ಲ; ಸಿಟ್ಟು ಬಂದರೆ ನಿಮ್ಮೆಲ್ಲರನ್ನೂ ಯುದ್ಧದಲ್ಲಿ ಹಿಮ್ಮೆಟ್ಟಿಸಿ ಓಡಿಸಿಯೇನು! ಆದರೆ ಇದು ಧರ್ಮವಲ್ಲ ಎಂದು ಹೇಳುತ್ತಿದ್ದೇನೆ. ಸ್ವಲ್ಪ ತಡೆದುಕೊಳ್ಳಿ; ನಾನು ಹೊರಕ್ಕೆ ಬಂದು ನಿಮ್ಮೆಲ್ಲರನ್ನೂ ಕೊಂದು ದ್ರೋಣ ಭೀಷ್ಮ ಕರ್ಣ ಭಗದತ್ತ ಮುಂತಾದವರ ವಧೆಗಾಗಿ ಸಲ್ಲಿಸಬೇಕಾದ ಋಣವನ್ನು ತೀರಿಸುತ್ತೇನೆ!" ಎಂದನು. </span>
</p>
<p>
<span> ಯುಧಿಷ್ಠಿರ- ದುರ್ಯೋಧನ! ಪುಣ್ಯವಶಾತ್​ ನೀನೂ ಕ್ಷತ್ರಿಯಧರ್ಮವನ್ನು ಬಲ್ಲೆಯಲ್ಲ! ನಿನಗೆ ಯುದ್ಧಮಾಡಬೇಕೆಂಬ ಬುದ್ದಿ ಬಂತಲ್ಲ! ನಮ್ಮೆಲ್ಲರೊಡನೆಯೂ ಯುದ್ಧಮಾಡುವಷ್ಟು ಶೂರನಾದೆಯಲ್ಲ! ನಿನಗೆ ಯಾವ ಆಯುಧ ಬೇಕೋ ಅದನ್ನು ಹಿಡಿದು, ಯಾರು ಬೇಕೋ ಅವರೊಡನೆ ಯುದ್ಧಮಾಡು. ಮಿಕ್ಕವರು ನೋಡುತ್ತಿರುತ್ತೇವೆ. ಗೆದ್ದರೆ ರಾಜ್ಯ ನಿನ್ನದು; ಸತ್ತರೆ ಸ್ವರ್ಗಕ್ಕೆ ಹೋಗುತ್ತೀಯೆ!</span>
</p>
<p>
<span> ದುರ್ಯೋಧನ- ಒಬ್ಬನೊಡನೆ ಯುದ್ಧಮಾಡಬಹುದಾದರೆ ಒಪ್ಪಿದೆ. ನನಗೆ ಆಯುಧಗಳಲ್ಲಿ ಗದೆಯು ಯಾವಾಗಲೂ ಇಷ್ಟವಾದದ್ದು. ನಿಮ್ಮಲ್ಲಿ ಯಾರಾದರೂ ನನ್ನೊಡನೆ ನೆಲದ ಮೇಲೆ ನಿಂತು ಗದಾಯುದ್ಧಮಾಡಲಿ! ರಥ ಯುದ್ಧಗಳು ಹಿಂದೆ ಎಷ್ಟೋ ಆದುವಲ್ಲ!</span>
</p>
<p>
<span> ಯುಧಿಷ್ಠಿರ-ಆಗಲಿ! ಎದ್ದು ಹೊರಕ್ಕೆ ಬಾ; ಗಂಡಸುತನವನ್ನು ತೋರಿಸು</span>
</p>
<p>
<span> ಈ ಮಾತನ್ನು ಕೇಳಿ ಸುರ್ಯೋಧನನಿಗೆ ಸಹಿಸದೆ, ನೀರನ್ನು ಸೀಳಿಕೊಂಡು ಉಕ್ಕಿನ ಗದೆಯನ್ನು ಹೆಗಲಿನ ಮೇಲೆ ಏರಿಸಿಕೊಂಡು, ಕಾಡಾನೆಯಂತೆ ಹೊರಕ್ಕೆ ಬಂದನು. ಅವನ ಮೈಯೆಲ್ಲಾ ಗಾಯವಾಗಿ ಇನ್ನೂ ರಕ್ತ ಸುರಿಯುತ್ತಿತ್ತು; ಅದರಿಂದ ಅವನು ಮುಳುಗಿದ್ದ ಎಡೆಯೆಲ್ಲಾ ಕೆಂಪಾಗಿತ್ತು . ಆದರೂ “ಯಾರು ಬರುತ್ತೀರೋ ಬನ್ನಿ! ನನಗೆ ಕವಚವಿಲ್ಲದಿದ್ದರೂ ಚಿಂತೆಯಿಲ್ಲ; ಗಾಯವಡೆದು ಆಯಾಸವಾಗಿದ್ದರೂ ಚಿಂತೆಯಿಲ್ಲ; ಇದುವರೆಗೆ ನೀರಿನಲ್ಲಿ ಮುಳುಗಿದ್ದರೂ ಚಿಂತೆಯಿಲ್ಲ!” ಎಂದು ಕರೆದನು.</span>
</p>
<p>
<span> ಈ ಮಧ್ಯೆ ಯುಧಿಷ್ಠಿರನು ಆಡಿದ ಮಾತನ್ನು ಕೇಳಿ ಕೃಷ್ಣನಿಗೆ ಕಳವಳವಾಯಿತು. ಅವನು ಯುಧಿಷ್ಠಿರನನ್ನು ನೋಡಿ, ಕೋಪದಿಂದ “ನಮ್ಮಲ್ಲಿ ಯಾರೊಬ್ಬನನ್ನಾದರೂ ಗೆದ್ದರೆ ರಾಜ್ಯ ನಿನ್ನದು ಎಂದೆಯೆಲ್ಲ, ಇದು ಏನು ಸಾಹಸದ ಮಾತು! ದುರ್ಯೋಧನನೆಲ್ಲಾದರೂ ನಿನ್ನನ್ನೋ ಅರ್ಜುನನನ್ನೋ ನಕುಲ ಸಹದೇವರನ್ನೋ ಕುರಿತರೆ ಏನು ಗತಿ? ಭೀಮಾರ್ಜುನರನ್ನು ಬಿಟರೆ ಅವನ ಮೇಲೆ ಯುದ್ಧ ಮಾಡಬಲ್ಲವರಿಲ್ಲ. ಅವರೂ ಗದೆಯಲ್ಲಿ ಅಷ್ಟು ಪರಿಶ್ರಮ ಮಾಡಿದವರಲ್ಲ. ಭೀಮನನ್ನು ಕೊಲ್ಲಬೇಕೆಂದೇ ಈ ಹದಿಮೂರು ವರ್ಷವೂ ದುಯೋಧನನು ಗದೆಯನ್ನು ಅಭ್ಯಾಸಮಾಡುತ್ತಿದ್ದಾನೆ. ಭೀಮನು ಬಲಿಷ್ಠ ನಿರಬಹುದು; ಆದರೆ ದುಯೋಧನನು ಅವನಿಗಿಂತ ಕುಶಲ; ಬಲಕೌಶಲ್ಯಗಳಲ್ಲಿ ಕೌಶಲ್ಯವೇ ಮೇಲು. ನ್ಯಾಯದಿಂದ ದುರ್ಯೋಧನನನ್ನು ಗೆಲ್ಲುವುದು ಅಸಾಧ್ಯ. ಹೀಗಿರುವಾಗ ಗದೆಯಿಂದ ಯುದ್ಧಮಾಡುವುದಕ್ಕೆ ಅವಕಾಶಕೊಟ್ಟೆ! ನೀನು ಹೀಗೇ ಏನಾದರೂ ಕಷ್ಟಕ್ಕೆ ಸಿಕ್ಕಿಸಿಬಿಡುತ್ತೀಯೆ!”ಎಂದನು. ಭೀಮಸೇನನು ಚಿಂತಿಸಬೇಡ ಕೃಷ್ಣ! ನಾನು ಸುಯೋಧನನನ್ನು ಖಂಡಿತವಾಗಿಯೂ ಕೊಲ್ಲುತ್ತೇನೆ. ನನ್ನ ಗದೆ ಅವನದಕ್ಕಿಂತ ಉದ್ದವಾದದ್ದು. ಭಾರವಾದದ್ದು. ಈ ಗದೆಯಿಂದಲೇ ನಾನು ಯುದ್ಧಮಾಡುತ್ತೇನೆ; ನೀವೆಲ್ಲರೂ ಪ್ರೇಕ್ಷಕರಾಗಿರಿ“ ಎಂದು ಸಮಾಧಾನಮಾಡಿದನು. ಅನಂತರ ಹಿಂಡಿನಿಂದ ಬೇರೆಯಾದ ಸಲಗನಂತಿದ್ದ ”ದುರ್ಯೋಧನ! ನೀನೂ ನಿನ್ನ ತಂದೆಯೂ ನಮಗೆ ಮಾಡಿದ ಅಪರಾಧಗಳನ್ನೆಲ್ಲಾ ಜ್ಞಾಪಿಸಿಕೋ! ದ್ರೌಪದಿಗೆ ಸಭಾ ಮಧ್ಯದಲ್ಲಿ ಮಾಡಿದ ಅವಮಾನವನ್ನು ಜ್ಞಾಪಿಸಿಕೋ! ಆ ಪಾಪಕೃತ್ಯಗಳಿಗೆಲ್ಲಾ ಈಗ ಫಲವನ್ನು ಪಡೆಯುವೆ. ನಿನ್ನ ತಮ್ಮಂದಿರೆಲ್ಲರನ್ನೂ ಅವರ ಸೈವ್ಯದೊಡನೆ ನಾನು ಕೊಂದಿದ್ದೇನೆ. ಕುಲಗೇಡಿಯಾದ ನೀನೊಬ್ಬನು ಉಳಿದುಕೊಂಡಿದ್ದೀಯೆ! ನಿನ್ನನ್ನೂ ನನ್ನ ಗದೆಯಿಂದ ಕೊಲ್ಲುತ್ತೇನೆ, ಬಾ!“ ಎಂದು ಕರೆದನು. ದುಯೋಧನನು ”ವೃಕೋದರ! ಸುಮ್ಮನೆ ಹೊಗಳಿಕೊಂಡಿದ್ದರಿಂದೇನು ಪ್ರಯೋಜನ! ನಿನ್ನ ಯುದ್ದದ ತೀಟೆಯನ್ನು ತೀರಿಸಿಬಿಡುತ್ತೇನೆ ಬಾ! ನಾನು ಗದೆಯಲ್ಲಿ ಸುಶಿಕ್ಷಿತನಾಗಿರುವುದನ್ನು ನೀನು ಕಾಣೆಯಾ? ನೀರಿಲ್ಲದ ಬರಿಯ ಮೋಡ ಗುಡುಗುವಂತೆ ಗುಡುಗಾಡಬೇಡ! ಯುದ್ಧದಲ್ಲಿ ನಿನ್ನ ಬಲವನ್ನು ತೋರಿಸು"ಎಂದನು. </span>
</p>
<p>
<span> ಅಷ್ಟು ಹೊತ್ತಿಗೆ ಸರಿಯಾಗಿ ಬಲರಾಮನು ತೀರ್ಥಯಾತ್ರೆಯಿಂದ ಹಿಂತಿರುಗಿ ಬಂದನು. ಭೀಮ ದುರ್ಯೋಧನರಿಬ್ಬರೂ ಗದಾಯುದ್ಧದಲ್ಲಿ ಅವನ ಶಿಷ್ಯರು. ಅವರಿಗೆ ಯುದ್ಧ ನಡೆಯಲಿರುವುದೆಂದು ಕೇಳಿ ಅದನ್ನು ನೋಡಬೇಕೆಂಬ ಆಸೆಯಿಂದ ಅಲ್ಲಿಗೆ ಬಂದಿದ್ದನು. ಅವನನ್ನು ಹಾಗೆ ಅನಿರೀಕ್ಷಿತವಾಗಿ ಕಂಡು ಎಲ್ಲರೂ ಅವನಿಗೆ ನಮಸ್ಕರಿಸಿದರು. ಕುಶಲಪ್ರಶ್ನೆಗಳಾದ ಬಳಿಕ ಬಲರಾಮನು “ನಾನು ಊರು ಬಿಟ್ಟು ಹೊರಟು ನಲವತ್ತೆರಡು ದಿನವಾಗಿತ್ತು. ಹಿಂತಿರುಗಿ ಬರುತ್ತಿದ್ದಹಾಗೆಯೇ ಇವರಿಬ್ಬರಿಗೂ ಗದಾಯುದ್ಧ ನಡೆಯುವುದರಲ್ಲಿದೆ ಎಂದು ಕೇಳಿ ಇಲ್ಲಿಗೇ ನೇರವಾಗಿ ಬಂದೆ!” ಎಂದು ಅವರ ಜೊತೆಯಲ್ಲಿ ಕುಳಿತನು. </span>
</p>
<p>
<span>ಗದಾಯುದ್ಧಕ್ಕೆ ಮೊದಲಾಯಿತು. </span>
</p>
<p>
<span> ಇಬ್ಬರೂ ಎರಡು ಮದಗಜಗಳಂತೆ ಹೋರಾಡಿದರು. ನಾನಾವರಸೆಗಳನ್ನು ತೋರಿಸಿದರು. ಒಬ್ಬನ ಏಟನ್ನು ಮತ್ತೊಬ್ಬನು ತಪ್ಪಿಸಿಕೊಳ್ಳುವನು. ಏಟು ಬಿದ್ದಾಗ ಚೇತರಿಸಿಕೊಂಡು ಏಳುವನು. ಹೀಗೆ ಬಹಳ ಹೊತ್ತು ಯುದ್ಧನಡೆಯಿತು. ಅದನ್ನು ನೋಡಿ ಕೃಷ್ಣನು ಅರ್ಜುನನೊಡನೆ “ಭೀಮನು ದುರ್ಯೋಧನನ ತೊಡೆಯನ್ನು ಮುರಿಯುತ್ತೇನೆಂದು ಪ್ರತಿಜ್ಞೆಮಾಡಿದ್ದಾನೆ. ಅವನು ತನ್ನ ಪ್ರತಿಜ್ಞೆಯನ್ನು ತೀರಿಸಿಕೊಳ್ಳಬೇಕು. ತನ್ನ ಬಲವನ್ನು ನಂಬಿಕೊಂಡು ನ್ಯಾಯದಿಂದಲೇ ಯುದ್ಧಮಾಡುತ್ತಿದ್ದರೆ ಇದು ಸಾಧ್ಯವಾಗುವುದಿಲ್ಲ; ಮೋಸಗಾರನನ್ನು ಮೋಸದಿಂದಲೇ ಜಯಿಸಬೇಕು. ಇಲ್ಲದಿದ್ದರೆ ಯುಧಿಷ್ಠಿರನು ಸಂಕಟಕ್ಕೆ ಸಿಕ್ಕುತ್ತಾನೆ. ಸೋತುಬಂದು ಜೀವದ ಮೇಲಣ ಆಶೆಯಿಂದ ಯುದ್ಧಮಾಡುತ್ತಿರುವವರು ಆಶೆಯೆಲ್ಲವನ್ನೂ ಬಿಟ್ಟು ಒಮ್ಮನಸ್ಸಿನಿಂದ ಯುದ್ಧಮಾಡುತ್ತಿರುತ್ತಾರೆ. ಅಂಥವರೊಡನೆ ಹೋರಾಡುವುದು ಮಹಾಕಷ್ಟ. ಆದ್ದರಿಂದ ಭೀಮನು ಈಗ ಅನ್ಯಾಯದಿಂದಲಾದರೂ ದುರ್ಯೋಧನನನ್ನು ಕೊಲ್ಲದಿದ್ದರೆ ನಮಗೆಲ್ಲರಿಗೂ ಕೌರವನೇ ರಾಜನಾಗುವುದು ಖಂಡಿತ!” ಎಂದನು. ಅವನ ಈ ಮಾತನ್ನು ಕೇಳಿ ಅರ್ಜುನನು ಭೀಮನಿಗೆ ಕಾಣುವಹಾಗೆ ತನ್ನ ಎಡದ ತೊಡೆಯನ್ನು ತಟ್ಟಿ ತೋರಿಸಿದನು. ಭೀಮನು ಅದನ್ನು ಅರ್ಥಮಾಡಿಕೊಂಡು, ಮಂಡಲಗಳು, ಯಮಕಗಳು, ಗೋಮೂತ್ರಿಕೆ ಮುಂತಾದ ಚಿತ್ರವಿಚಿತ್ರವಾದ ಗತಿಗಳಲ್ಲಿ ಓಡಾಡುತ್ತ ಎದುರಾಳಿಯನ್ನು ಬುದ್ದಿಭ್ರಮೆಗೊಳಿಸುವುದಕ್ಕೆ ಪ್ರಯತ್ನಪಟ್ಟನು. ಆದರೆ ದುರ್ಯೋಧನನೂ ಗದಾಯುದ್ಧ ವಿಶಾರದನಾದ್ದರಿಂದ ಅದನ್ನೆಲ್ಲಾ ಗ್ರಹಿಸಿ ಭೀಮನನ್ನು ಹೊಡೆಯುವುದಕ್ಕೆ ಅವಕಾಶವನ್ನು ನೋಡುತ್ತಿದ್ದನು. ಒಂದು ಸಾರಿ ದುರ್ಯೋಧನನು ಹೊಡೆದ ಏಟಿನಿಂದ ಭೀಮಸೇನನಿಗೆ ಮೂರ್ಛೆಬಂದು ಸ್ವಲ್ಪಹೊತ್ತು ಸ್ತಬ್ಧನಾಗಿದ್ದನು. ಅದು ದುರ್ಯೋಧನನಿಗೆ ಗೊತ್ತಾಗಲಿಲ್ಲ; ಪ್ರತಿಯಾಗಿ ಹೊಡೆಯುವುದಕ್ಕೆ ಸಿದ್ಧಮಾಡಿಕೊಳ್ಳುತ್ತಿದ್ದಾನೆಂದು ಕೊಂಡನು. ಭೀಮನೂ ಧೈರ್ಯದಿಂದ ಬೇಗ ಚೇತರಿಸಿಕೊಂಡನು. ಮತ್ತೆ ಹಾಗೆಯೇ ಹೊಡೆದಾಡುತ್ತ ಒಂದುಸಾರಿ ಭೀಮನ ಏಟನ್ನು ತಪ್ಪಿಸಿಕೊಳ್ಳುವುದಕ್ಕೆಂದು ದುರ್ಯೋಧನನು ಮೇಲಕ್ಕೆ ಹಾರಲು, ಭೀಮನು ಅವನ ತೊಡೆಗಳಿಗೆ ಗುರಿಯಿಟ್ಟು ಬಲವಾಗಿ ಹೊಡೆದನು. ದುರ್ಯೋಧನನು ಕೂಡಲೆ ತೊಡೆ ಮುರಿದು ನೆಲದಮೇಲೆ ಬಿದ್ದನು. </span>
</p>
<p>
<span> ಹೀಗೆ ದುಯೋಧನನು ಒಂದು ದೊಡ್ಡ ಮರವು ಮುರಿದುಬಿದ್ದಂತೆ ನೆಲದಮೇಲೆ ಬೀಳಲು ಭೀಮಸೇನನು ಅವನ ಹತ್ತಿರಕ್ಕೆ ಹೋಗಿ, “ದುಷ್ಟ! ಹಿಂದೆ ನಗುನಗುತ್ತಾ ಸಭೆಯಲ್ಲಿ ಒಂಟಿಬಟ್ಟೆಯುಟ್ಟಿದ್ದ ಕೃಷ್ಣೆಯನ್ನು ‘ಹಸು! ಹಸು!’ ಎಂದು ಹಾಸ್ಯಮಾಡಿದ್ದಕ್ಕೆ ಈಗ ಫಲವನ್ನು ಅನುಭವಿಸು!” ಎಂದು ಎಡಗಾಲಿನಿಂದ ಅವನ ತಲೆಯನ್ನು ಒದೆದನು. ಎಲ್ಲರನ್ನೂ ನೋಡಿ “ಇಗೋ! ಹಿಂದೆ ನಮ್ಮನ್ನು ಹಸು! ಹಸು! ಎಂದವರನ್ನು ಈಗ ನಾವೂ ಹಸು!ಹಸು! ಎನ್ನುತ್ತೇವೆ. ಆದರೆ ನಮಗೆ ಬೆಂಕಿ ಬೇಕಿಲ್ಲ, ಪಗಡೆ ಬೇಕಿಲ್ಲ, ಕಪಟ ಬೇಕಿಲ್ಲ; ನಮ್ಮ ಬಾಹುಬಲವೇ ಸಾಕು. ಅದರಿಂದ ನಾವು ಹಿಂದೆ ನಮ್ಮನ್ನು ‘ಜಳ್ಳೆಳ್ಳು’ ಎಂದು ಹಾಸ್ಯಮಾಡಿದವರನ್ನು ಕೊಂದುಹಾಕಿದ್ದೇವೆ” ಎಂದು ಮತ್ತೆ ಅವನ ತಲೆಯನ್ನು ಒದ್ದು “ಕಪಟಿ!” ಎಂದು ಬೈದನು. ಅದನ್ನು ನೋಡಿ ಧರ್ಮರಾಜನು, “ಭೀಮಾ! ನಿನ್ನ ಹಗೆ ಹರಿಯಿತು; ಪ್ರತಿಜ್ಞೆ ಪೂರೈಸಿತು; ಆದ್ದರಿಂದ ಇನ್ನು ಅಮಂಗಳವಾದ ಕಾರ್ಯ ಮಾಡುವುದಕ್ಕೆ ಹೋಗಬೇಡ! ಅವನನ್ನು ಒದೆಯಬಾರದು; ಅದು ಧರ್ಮವಲ್ಲ; ಅವನು ಎಷ್ಟಾದರೂ ನಮ್ಮ ಜ್ಞಾತಿ; ಹನ್ನೊಂದು ಅಕ್ಷೌಹಿಣೀ ಸೇನೆಗೆ ಒಡೆಯನಾಗಿದ್ದ ರಾಜ; ಅವನ ಸ್ಥಿತಿಯನ್ನು ನೋಡಿ ವ್ಯಥೆಪಡಬೇಕೇ ಹೊರತು ಹಾಸ್ಯಮಾಡುವುದಲ್ಲ” ಎಂದು ಸೆರೆಬಿಗಿದು ಬಂದು ದುರ್ಯೋಧನನನ್ನು ಕುರಿತು “ಅಪ್ಪಾ! ಇದಕ್ಕೆ ದುಃಖಿಸಬೇಡ; ಹಿಂದೆ ಮಾಡಿದ ಕರ್ಮವನ್ನು ಅನುಭವಿಸಿಯೇ ತೀರಬೇಕು. ನಿನ್ನ ಅಪರಾಧದಿಂದ ನೀನು ಇದನ್ನು ಕೈಯಾರ ತಂದುಕೊಂಡೆ; ನಿನ್ನ ತಮ್ಮಂದಿರಿಗೂ ಈ ಸ್ಥಿತಿ ಬಂತು; ನಿನ್ನ ನೆಂಟರಿಷ್ಟರೆಲ್ಲರೂ ನಾಶವಾದರು. ಅವರ ಹೆಂಡಿರೆಲ್ಲರೂ ಈಗ ವಿಧವೆಯರಾಗಿ ದುಃಖದಿಂದ ನಿನ್ನನ್ನು ಶಪಿಸುತ್ತಾರೆ” ಎಂದು ನಿಟ್ಟುಸಿರುಬಿಟ್ಟು ಪ್ರಲಾಪಮಾಡಿದನು. </span>
</p>
<p>
<span> ಬಲರಾಮನು ತುಂಬ ಕೋಪಿಸಿಕೊಂಡು “ಛಿ! ಛಿ!! ಭೀಮನು ಹೊಕ್ಕಳ ಕೆಳಗೆ ಹೊಡೆದನಲ್ಲಾ! ಇದನ್ನು ಗದಾಯುದ್ಧದಲ್ಲಿ ಎಂದೂ ನೋಡಿರಲಿಲ್ಲ. ಹೊಕ್ಕಳಿಂದ ಕೆಳಗೆ ಹೊಡೆಯಕೂಡದೆಂಬುದು ನಿಯಮ. ಇವನು ನಿಯಮವನ್ನು ಮೀರಿ ತನ್ನ ಮನಸ್ಸಿಗೆ ಬಂದಹಾಗೆ ನಡೆದುಕೊಳ್ಳುತ್ತಾನೆ!” ಎಂದು ತನ್ನ ನೇಗಿಲನ್ನು ಎತ್ತಿಕೊಂಡು ಭೀಮನನ್ನು ಹೊಡೆಯುವುದಕ್ಕೆ ಹೋದನು. ಕೃಷ್ಣನು ಅವನನ್ನು ವಿನಯದಿಂದ ತಡೆದು ನಿಲ್ಲಿಸಿ “ಪಾಂಡವರು ನಮಗೆ ಸಹಜ ಮಿತ್ರರು; ಶುದ್ಧವಾದ ಪೌರುಷ ಉಳ್ಳವರು; ಅಲ್ಲದೆ ನಮ್ಮ ಸೋದರತ್ತೆಯ ಮಕ್ಕಳು; ಅವರನ್ನು ಶತ್ರುಗಳು ಮೋಸಪಡಿಸಿದರು; ಭೀಮನು ದುರ್ಯೋಧನನ ತೊಡೆ ಮುರಿಯುತ್ತೇನೆಂದು ಪ್ರತಿಜ್ಞೆ ಮಾಡಿದ್ದನು. ಮಾಡಿದ ಪ್ರತಿಜ್ಞೆಯಂತೆ ನಡೆಯುವುದು ಕ್ಷತ್ರಿಯನ ಧರ್ಮ. ಅಲ್ಲದೆ ಭೀಮನು ನಿನ್ನ ತೊಡೆಯನ್ನು ಮುರಿಯುತ್ತಾನೆ!” ಎಂದು ದುರ್ಯೋಧನನಿಗೆ ಮೈತ್ರೇಯನು ಶಾಪಕೊಟ್ಟಿದ್ದನು. ಅದು ನಡೆಯಬೇಕಾಗಿತ್ತು; ಆದ್ದರಿಂದ ಇದರಲ್ಲಿ ನನಗೆ ತಪ್ಪು ಕಾಣಲಿಲ್ಲ. ನಿನ್ನ ಕೋಪವನ್ನು ಬಿಡು!“ ಎಂದನು. ಬಲರಾಮನು ”ಕೃಷ್ಣ! ಅದೆಲ್ಲಾ ಇರಬಹುದು. ಆದರೆ ಕಾಮವೂ ಅರ್ಥವೂ ಧರ್ಮಕ್ಕೆ ವಿರುದ್ಧವಾಗಿ ಹೋಗಬಾರದು; ಧರ್ಮಕ್ಕೆ ವಿರುದ್ಧವಾಗಿ ಆಚರಿಸಿ ಭೀಮನು ತನ್ನ ಪ್ರತಿಜ್ಞೆಯನ್ನು ನೆರವೇರಿಸಿಕೊಂಡನಲ್ಲಾ ಎಂಬುದೇ ನನ್ನ ವ್ಯಥೆ! ಧರ್ಮಾತ್ಮನಾದ ಸುಯೋಧನನನ್ನು ಭೀಮನು ಅಧರ್ಮದಿಂದ ಹೊಡೆದು ಬೀಳಿಸಿದನು ಎಂದು ಅವನಿಗೆ ಲೋಕದಲ್ಲಿ ಅಪಖ್ಯಾತಿ ಬರುತ್ತದೆ. ಋಜುಯುದ್ಧ ಮಾಡಿದ ದುರ್ಯೋಧನನಿಗೆ ಸದ್ಗತಿ ಬರುತ್ತದೆ.!“ ಎಂದು ತನ್ನ ರಥವನ್ನು ಹತ್ತಿಕೊಂಡು ದ್ವಾರಕೆಗೆ ಹೊರಟುಹೋದನು. ಭೀಮಸೇನನನ್ನು ಎಲ್ಲರೂ ಅಭಿನಂದಿಸಿದರು. ಅವನೂ ಅಣ್ಣನಿಗೆ ನಮಸ್ಕರಿಸಿ ”ಇಗೋ ಈಗ ಭೂಮಂಡಲವು ನಿಷ್ಕಂಟಕವಾಗಿ ನಿನ್ನದಾಯಿತು. ಈ ವೈರಕ್ಕೆಲ್ಲಾ ಮೂಲನಾದವನು ಏಟುತಿಂದು ಬಿದ್ದಿದ್ದಾನೆ. ದುಶ್ಯಾಸನ ಮೊದಲಾದ ಉಗ್ರವಾದಿಗಳೆಲ್ಲರೂ ಸತ್ತುಹೋದರು!“ ಎಂದನು. ಧರ್ಮರಾಜನು ಸಂತೋಷಪಟ್ಟು ”ಹೌದಪ್ಪ! ಕೃಷ್ಣನ ದಯೆಯಿಂದ ಭೂಮಂಡಲವನ್ನು ಸಂಪಾದಿಸಿದ ಹಾಗಾಯಿತು; ನೀನು ಶತ್ರುನಾಶಮಾಡಿ ವಿಜಯವನ್ನು ಪಡೆದೆ!" ಎಂದನು. ಎಲ್ಲರೂ ತಮ್ಮ ತಮ್ಮ ಶಂಖವನ್ನು ಊದಿದರು. ಆ ಶಂಖಧ್ವನಿಯಿಂದ ಆಕಾಶವೆಲ್ಲವೂ ತುಂಬಿಹೋಯಿತು. </span>
</p>
<p>
<span> ಅನಂತರ ಕೃಷ್ಣನು ಭೀಮಸೇನನ ಸುತ್ತ ಮುತ್ತಿಕೊಂಡು ಅವನನ್ನು ಹೊಗಳುತ್ತ ಉತ್ಸಾಹದಲ್ಲಿದ್ದವರನ್ನು ಕುರಿತು, “ಬಿದ್ದ ಶತ್ರುವನ್ನು ಇಂಥ ಮಾತುಗಳಿಂದ ಮತ್ತೆ ಸಂಕಟಪಡಿಸುವುದು ತರವಲ್ಲ; ಅವನು ಮಾನಗೆಟ್ಟು ಹತನಾಗಿ ಬಿದ್ದಿದ್ದಾನೆ. ಪಾಪಿಗಳಾ ಜೊತೆಗಾರರನ್ನು ಕಟ್ಟಿಕೊಂಡು ವಿದುರ ಭೀಷ್ಮ ಮುಂತಾದ ಹಿರಿಯರ ಮಾತು ಮೀರಿ, ಪಾಂಡವರಿಗೆ ಬೇಡಿಕೊಂಡರೂ ಅವರ ಪಾಲನ್ನು ಕೊಡದೆ ಕೆಟ್ಟು ಈಗ ಒಂದು ಮರದ ತುಂಡಿನಂತೆ ಬಿದ್ದಿದ್ದಾನೆ. ಅವನನ್ನು ನೋಯಿಸಿ ಆಗುವುದೇನು? ರಥವನ್ನು ಹತ್ತಿಕೊಳ್ಳಿ! ಹೋಗೋಣ!” ಎಂದನು. ಅವನ ಆ ತಿರಸ್ಕಾರದ ಮಾತುಗಳನ್ನು ಕೇಳಿ ದುರ್ಯೋಧನನು ಬಾಲಕಡಿದ ಹಾವಿನಂತೆ, ಎರಡು ಮೊಳಕೈಗಳನ್ನೂ ಊರಿಕೊಂಡು ಅರ್ಧ ಎದ್ದು, ಹುಬ್ಬುಗಂಟಿಕ್ಕಿಕೊಂಡು ಕೃಷ್ಣನನ್ನು ನೋಡುತ್ತ ಪ್ರಾಣಯಾತನೆಯನ್ನೂ ಲಕ್ಷಿಸದೆ, ‘ಲೋ ಕಂಸದಾಸನ ದಾಯಾದಿ! ಅಧರ್ಮದಿಂದ ಗದಾಯುದ್ಧದಲ್ಲಿ ಬೀಳಿಸಿ ಈಗ ಹೀಗೆನ್ನುವುದಕ್ಕೆ ನಿನಗೆ ನಾಚಿಕೆಯಾಗುವುದಿಲ್ಲವೆ? ತೊಡೆಯನ್ನು ಮುರಿಯೆಂದು ಭೀಮನಿಗೆ ಸೂಚನೆ ಕೊಡಿಸಿದ್ದು ನನಗೆ ತಿಳಿಯದೆಂದು ಮಾಡಿದ್ದೀಯೋ? ಋಜುಯುದ್ಧ ಮಾಡುತ್ತಿದ್ದ ಸಾವಿರ ಆರು ರಾಜರನ್ನು ಹೀಗೆ ಅನ್ಯಾಯದಿಂದ ಕೊಲ್ಲಿಸಿದ ನಿನಗೆ ಕರುಣೆಯಿಲ್ಲ, ನಾಚಿಕೆಯಿಲ್ಲ. ಶಿಖಂಡಿಯನ್ನು ಮುಂದುಮಾಡಿ ಭೀಷ್ಮನನ್ನು ಕೊಲ್ಲಿಸಿದೆ. ಅಶ್ವತ್ಥಾಮ ಸತ್ತನೆಂದು ಸುಳ್ಳು ಹೇಳಿಸಿ ದ್ರೋಣನಿಂದ ಶಸ್ತ್ರವನ್ನೂ ಕೆಳಗೆ ಹಾಕಿಸಿದೆ. ಧೃಷ್ಟದ್ಯುಮ್ನನು ಅವನನ್ನು ಕೊಲ್ಲುತ್ತಿದ್ದರೆ ತಡೆಯದೆ ಸುಮ್ಮನಿದ್ದೆ ಅರ್ಜುನನಿಗಾಗಿ ಇಟ್ಟುಕೊಂಡಿದ್ದ ಶಕ್ತಿಯಿಂದ ಘಟೋತ್ಕಚನನ್ನು ಕೊಲ್ಲಿಸಿದೆ. ಕರ್ಣನು ಬಿಟ್ಟ ಸರ್ಪಾಸ್ತ್ರವನ್ನು ನಿವಾರಿಸಿ ಅರ್ಜುನನನ್ನು ಕಾಪಾಡಿ, ಕರ್ಣನ ರಥ ಹೂಳಿಕೊಂಡಾಗ ಅವನನ್ನು ಕೊಲ್ಲಿಸಿದೆ. ನಮ್ಮೊಡನೆಯೆಲ್ಲಾ ಋಜುಮಾರ್ಗದಲ್ಲಿ ಯುದ್ಧಮಾಡಿದ್ದರೆ ಖಂಡಿತವಾಗಿಯೂ ನಿಮಗೆ ವಿಜಯವಾರುತ್ತಿರಲಿಲ್ಲ!“ ಎಂದನು. ವಾಸುದೇವನು, ”ದುರ್ಯೋಧನ! ನಿನ್ನ ದುಷ್ಕೃತ್ಯದಿಂದ ನಿನ್ನ ನೆಂಟರಿಷ್ಟರೂ ಭೀಷ್ಮ ದ್ರೋಣ ಕರ್ಣಾದಿಗಳೂ ಹತರಾದರು. ನಾನು ಬಂದು ಬೇಡಿಕೊಂಡಾಗ ಶಕುನಿಯ ಮಾತನ್ನು ಕೇಳಿಕೊಂಡು ಪಾಂಡವರಿಗೆ ಪಿತ್ರಾರ್ಜಿತ ರಾಜ್ಯವನ್ನು ಕೊಡುವುದಿಲ್ಲವೆಂದೆ; ವಿಷ ಹಾಕಿದೆ; ಸುಟ್ಟು ಕೊಲ್ಲಬೇಕೆಂದಿದ್ದೆ; ಮೋಸದಿಂದ ಪಗಡೆಯಾಟದಲ್ಲಿ ಗೆದ್ದು ದ್ರೌಪದಿಗೆ ಅವಮಾನಪಡಿಸಿದೆ. ಹುಡುಗನಾದ ಆಭಿಮನ್ಯುವನ್ನು ಹಲವರಿಂದ ಕೊಲ್ಲಿಸಿದೆ. ಇವೇ ಮುಂತಾದ ದುಷ್ಕೃತ್ಯಗಳಿಗಾಗಿ ಯುದ್ಧದಲ್ಲಿ ನಿನ್ನನ್ನು ಕೊಲ್ಲಬೇಕಾಯಿತು“ ಎಂದನು. ದುರ್ಯೋಧನನು, ”ನಾನು ಇರುವತನಕ ವಿದ್ಯೆ ಪಡೆದೆ; ದಾನಧರ್ಮ ಮಾಡಿದೆ; ರಾಜ್ಯ ಸುಖವನ್ನನುಭವಿಸಿದೆ; ಶತ್ರುಗಳ ತಲೆಯನ್ನು ಮೆಟ್ಟಿಕ್ಕಿದೆ. ; ಧರ್ಮನಿಷ್ಠರಾದ ಕ್ಷತ್ರಿಯರು ಅಪೇಕ್ಷಿಸುವ ವೀರಮರಣವನ್ನು ಪಡೆದೆ; ಇದಕ್ಕಿಂತ ಉತ್ತಮವಾದ ಮರಣವು ಯಾರಿಗೆ ಬಂದೀತು? ನಾನು ನನ್ನ ಇಷ್ಟಮಿತ್ರ ಬಂಧುಬಳಗದೊಡನೆ ಸ್ವರ್ಗಕ್ಕೆ ಹೋಗುತ್ತೇನೆ; ನೀವು ನಿಮ್ಮ ಕೀಳುಚಿಂತೆಗಳನ್ನು ಇಟ್ಟುಕೊಂಡು ಕ್ಲೇಶಪಡುತ್ತಿರಿ!“ ಎಂದನು. ಅನಂತರ ಕೃಷ್ಣನು ತನ್ನ ಜೊತೆಯಲ್ಲಿದ್ದವರನ್ನೆಲ್ಲಾ ಸಮಾಧಾನ ಗೊಳಿಸಿ ಎಲ್ಲರನ್ನೂ ಅವರವರ ಬಿಡಾರಕ್ಕೆ ಕಳುಹಿಸಿದನು. ತಾನೂ ಶಿಬಿರಕ್ಕೆ ಬಂದು ಅರ್ಜುನನನ್ನು ಇಳಿಸಿ ತಾನೂ ಇಳಿಯಲು ಇದುವರೆಗೂ ಅವರು ಕುಳಿತಿದ್ದ ರಥವು ಹತ್ತಿ ಉರಿದುಹೋಯಿತು. ಇದೇಕೆಂದು ಕೇಳಲು ಕೃಷ್ಣನು ”ದ್ರೋಣ ಕರ್ಣರ ದಿವ್ಯಾಸ್ತ್ರಗಳಿಂದ ಅದು ಆಗಲೇ ದಗ್ಧವಾಗಿತ್ತು; ನಾನು ಕುಳಿತಿದ್ದದ್ದರಿಂದ ಹಾಗೆಯೇ ಇತ್ತು; ಈಗ ನಮ್ಮ ಕೆಲಸ ಮುಗಿದು ನಾನು ಅದನ್ನು ಬಿಟ್ಟುಬಂದದ್ದರಿಂದ ಅದು ಉರಿದುಹೋಯಿತು!“ ಎಂದು ಉತ್ತರಕೊಟ್ಟನು. ಆಮೇಲೆ ”ಇನ್ನು ನಾವು ಶಿಬಿರವನ್ನು ತ್ಯಜಿಸಿ ಹೊರಗೆ ಇರುವುದೇ ಒಳ್ಳೆಯದು ಎಂದು ಹೇಳಿ ಕೃಷ್ಣನು ಅಂದಿನ ರಾತ್ರಿ ಎಲ್ಲರೂ ಓಘವತೀ ನದಿಯ ತೀರದಲ್ಲಿ ತಂಗಿರುವಂತೆ ಏರ್ಪಡಿಸಿದನು. ಆಗ ಧರ್ಮರಾಜನು ಕೃಷ್ಣನನ್ನು ಕುರಿತು “ಕೃಷ್ಣ! ನಿನ್ನ ದಯೆಯಿಂದ ರಾಜ್ಯವು ನಿಷ್ಕಂಟಕವಾಯಿತು. ಹೀಗೆ ಕೈಗೆ ಬಂದದ್ದು ಮತ್ತೆ ಬಿಟ್ಟುಹೋಗದಂತೆ ಮಾಡುವುದು ನಿನಗೇ ಸೇರಿದ್ದು. ಈಗ ನೀನು ಹಸ್ತಿನಗರಕ್ಕೆ ಹೋಗಿ ಗಾಂಧಾರಿಯನ್ನು ನೋಡಿ ಅವಳನ್ನು ಸಮಾಧಾನಮಾಡಬೇಕು. ಅವಳು ಮಹಾ ತಪಸ್ವಿನಿ. ತನ್ನ ಮಕ್ಕಳು ಮೊಮ್ಮಕ್ಕಳೆಲ್ಲರೂ ಸತ್ತರೆಂದು ಕೇಳಿ ಅವಳು ತನ್ನ ಹೊಟ್ಟೆಯಸಂಕಟದಿಂದ ನಮ್ಮನ್ನು ಸುಟ್ಟುಬಿಡುತ್ತಾಳೆ. ನೀನಲ್ಲದೆ ಮತ್ತಾರೂ ಅವಳ ಕಣ್ಣೆದುರಿಗೆ ಹೋಗಲು ಸಾಧ್ಯವಿಲ್ಲ. ಆದ್ದರಿಂದ ನೀನೇ ಹೋಗಿ ಅವಳನ್ನು ಸಮಯೋಚಿತವಾದ ಮಾತುಗಳಿಂದ ಶಾಂತಗೊಳಿಸು” ಎಂದನು. ಅದಕ್ಕೆ ಕೃಷ್ಣನು ಒಪ್ಪಿ, ರಥವನ್ನು ತರಿಸಿ ಕೂಡಲೆ ಹಸ್ತಿನಗರಕ್ಕೆ ಹೋಗಿ ಧೃತರಾಷ್ಟ್ರನಿಗೂ ಗಾಂಧಾರಿಗೂ ನಮಸ್ಕರಿಸಿ, ಗಟ್ಟಿಯಾಗಿ ಅತ್ತನು. ಹಾಗೆ ಒಂದು ಘಳಿಗೆವರೆಗೆ ಅಳುತ್ತಿದ್ದು ಆಮೇಲೆ ಕಣ್ಣನ್ನು ತೊಳೆದುಕೊಂಡು, ತುಂಬ ನಮ್ರತೆಯಿಂದ ಧೃತರಾಷ್ಟ್ರನನ್ನು ಕುರಿತು, “ಪ್ರಭೂ! ನಿನಗೆ ತಿಳಿಯದೆ ಇರುವುದು ಯಾವುದೂ ಇಲ್ಲ; ಕಾಲಗತಿ ಎಲ್ಲವೂ ತಿಳಿದೇ ಇದೆ; ಪಾಂಡವರು ಕುಲಕ್ಷಯವಾಗಬಾರದೆಂದು ನಿನ್ನ ಇಷ್ಟದಂತೆ ನಡೆದುಕೊಳ್ಳುತ್ತಿದ್ದು ಜೂಜಿನಲ್ಲಿ ಸೋತಾಗ ಕಾಡಿಗೆ ಹೋದರು; ಅಜ್ಞಾತವಾಸ ಮಾಡಿದರು; ಏನೇನೋ ಕಷ್ಟಪಟ್ಟರು; ಯುದ್ಧವಾಗುವಂತಿದ್ದಾಗ ನಾನೇ ಬಂದು ಐದು ಊರುಗಳನ್ನು ಕೇಳಿದೆ; ಕಾಲಪ್ರೇರಿತನಾಗಿ ನೀನು ಕೊಡಲೊಪ್ಪಲಿಲ್ಲ; ಅದರಿಂದ ಈಗ ಕ್ಷತ್ರಿಯಕುಲವೆಲ್ಲಾ ನಾಶವಾಯಿತು. ಭೀಷ್ಮಾದಿಗಳು ಶಾಂತಿಯನ್ನು ಬೋಧಿಸುತ್ತಲೇ ಇದ್ದರು; ಆದರೆ ಅದು ನಿನ್ನ ಮನಸ್ಸಿಗೆ ಬರಲಿಲ್ಲ. ಏನುಮಾಡುವುದು? ಕಾಲಬಂದರೆ ಯಾರಿಗಾದರೂ ಬುದ್ಧಿ ಮೋಸಹೋಗುತ್ತದೆ. ನೀನು ತಿಳಿದವನು; ಆದ್ದರಿಂದ ಪಾಂಡವರ ಮೇಲೆ ತಪ್ಪು ಹೊರೆಸಬೇಡ; ಅವರಿಂದ ಒಂದು ಚೂರೂ ತಪ್ಪಿಲ್ಲ. ಧರ್ಮ ನ್ಯಾಯ ಸ್ನೇಹ ಇವುಗಳನ್ನು ಅವರು ಸ್ವಲ್ಪವೂ ಮೀರಿಹೋದವರಲ್ಲ. ಆದ್ದರಿಂದ ಪಾಂಡವರ ಮೇಲೆ ಕೋಪಿಸಿಕೊಳ್ಳಬೇಡ; ಮಕ್ಕಳಿದ್ದು ಏನೇನು ಮಾಡಬಹುದಾಗಿತ್ತೋ ಅದೆಲ್ಲವನ್ನೂ ಪಾಂಡವರು ನಿನಗೂ ಗಾಂಧಾರಿಗೂ ಮಾಡುತ್ತಾರೆ. ಆದ್ದರಿಂದ ನೀವು ಕೊರಗಿ ಪಾಂಡವರ ಮೇಲೆ ಕಿಂಕೃತಿ ಇಟ್ಟುಕೊಳ್ಳಬೇಡಿ. ಇದೆಲ್ಲವನ್ನೂ ಮನಸ್ಸಿಗೆ ತಂದುಕೊಂಡು ಪಾಂಡವರಿಗೆ ಶುಭವನ್ನು ಎಣಿಸಿ! ಧರ್ಮರಾಜನಿಗೆ ನಿನ್ನಲ್ಲಿ ಸ್ವಭಾವವಾಗಿ ಎಷ್ಟು ಭಕ್ತಿವಿಶ್ವಾಸಗಳಿದ್ದವೆಂಬುದನ್ನು ನೀನು ಬಲ್ಲೆ; ಈ ಯುದ್ಧಮಾಡಿ ಹಗಲೂ ರಾತ್ರಿಯೂ ಅವರು ಸಂಕಟಪಟ್ಟುಕೊಳ್ಳುತ್ತಿದ್ದಾನೆ; ಅವನಿಗೆ ಸ್ವಲ್ಪವೂ ಮನಸ್ಸಿಗೆ ನೆಮ್ಮದಿಯಿಲ್ಲ. ತುಂಬ ನಾಚಿಕೆಯಾಗಿ ನಿನಗೆ ಮುಖ ತೋರಿಸಲಾರದೆ ಅವನು ನಿನ್ನ ಹತ್ತಿರಕ್ಕೆ ಬಂದಿಲ್ಲ” ಎಂದು ಹೇಳಿ, ಶೋಕಸಂತಪ್ತಳಾಗಿದ್ದ ಗಾಂಧಾರಿಯನ್ನು ಕುರಿತು “ಅಮ್ಮಾ! ಸುವ್ರತೆ! ಈಗ ನಾನು ಆಡುವ ಮಾತನ್ನು ಲಾಲಿಸು; ಲೋಕದಲ್ಲಿ ನಿನಗೆ ಸಮಾನರಾದ ಹೆಂಗಸರಿಲ್ಲ. ಮಹಾರಾಣಿ! ನಾನು ಸಂಧಿಗೆ ಬಂದಿದ್ದಾಗ ನೀನು ಎರಡು ಕಡೆಗೂ ಹಿತವಾದ ಧರ್ಮಾರ್ಥಯುಕ್ತವಾದ ಮಾತನ್ನು ಕೇಳಿದ್ದೂ ಅದನ್ನು ನಿನ್ನ ಮಕ್ಕಳು ಕೇಳದೆಹೋದದ್ದು ನಿನಗೆ ಗೊತ್ತಿದೆ. ಜಯಾಭಿಲಾಷಿಯಾದ ನಿನ್ನ ಮಗನನ್ನು ಕುರಿತು ‘ಮೂಢ! ನನ್ನ ಮಾತನ್ನು ಕೇಳು! ಎಲ್ಲಿ ಧರ್ಮವೂ ಅಲ್ಲಿ ಜಯ!” ಎಂದು ಹೇಳಿದೆ; ಅದು ಈಗ ಪ್ರಾಪ್ತವಾಗಿದೆ. ಇದನ್ನು ಮನಸ್ಸಿಗೆ ತಂದುಕೊಂಡು ದುಃಖವನ್ನು ಸಹಿಸಿಕೋ, ತಾಯಿ! ಪಾಂಡವರಿಗೆ ಎಂದೂ ಕೆಡುಕನ್ನು ಕೋರಬೇಡ. ನೀನು ರೋಷದಿಂದ ಕಣ್ಣುಬಿಟ್ಟು ನೋಡಿದರೆ ಸಾಕು, ತಪಶ್ಯಕ್ತಿಯಿಂದ ನೀನು ಮೂರುಲೋಕವನ್ನೂ ಸುಟ್ಟುಹಾಕಿಬಿಡಬಲ್ಲೆ!“ ಎಂದನು. ಗಾಂಧಾರಿಯು ”ಅದು ನಿಜ, ಕೇಶವ! ಹಲವು ಚಿಂತೆಗಳಿಂದ ನನ್ನ ಮನಸ್ಸು ಬೆಂದು ಕುದಿಯುತ್ತಿತ್ತು. ಈಗ ನಿನ್ನ ಮಾತು ಕೇಳಿ ಸ್ವಸ್ಥವಾಯಿತು. ಇನ್ನು ಮೇಲೆ ಮಕ್ಕಳೆಲ್ಲರನ್ನೂ ಕಳೆದುಕೊಂಡಿರುವ ಅಂಧನೂ ವೃದ್ಧನೂ ಆದ ರಾಜನಿಗೆ ನೀನೂ ನಿನ್ನ ವೀರಪಾಂಡವರೂ ದಿಕ್ಕು!" ಎಂದು ಮುಖ ಮುಚ್ಚಿಕೊಂಡು ಗೋಳೋ ಎಂದು ಅತ್ತಳು. ಕೃಷ್ಣನು ಅವಳಿಗೆ ಬಗೆಬಗೆಯ ಸಮಾಧಾನದ ಮಾತುಗಳನ್ನು ಹೇಳಿ ಕಾಲು ಮುಟ್ಟಿ ನಮಸ್ಕರಿಸಿ ಅವರ ಅನುಮತಿ ಪಡೆದು, ಅದೇ ರಾತ್ರಿಯೇ ಪಾಂಡವರಿದ್ದ ಸ್ಥಳಕ್ಕೆ ಹಿಂತಿರುಗಿ ಬಂದನು. </span>
</p>
<p>
<span> ಅತ್ತ ಅಶ್ವತ್ಥಾಮ ಕೃಪ ಕೃತವರ್ಮರು, ದುರ್ಯೋಧನನು ಹತನಾಗಿ ಉಳಿದವರೆಲ್ಲರೂ ಓಡಿಹೋದದ್ದನ್ನು ಚಾರರಿಂದ ಕೇಳಿ ಓಡಿಬಂದರು. ದುರ್ಯೋಧನನು ಮೈಯೆಲ್ಲಾ ರಕ್ತವಾಗಿ, ಮುರಿದುಬಿದ್ದ ಮಹಾವೃಕ್ಷದಂತೆ ನೆಲದಮೇಲೆ ಬಿದ್ದಿದ್ದನು. ಎಲ್ಲರೂ ಅವನ ಹತ್ತಿರ ಬಂದು ಕುಳಿತರು; ಅಶ್ವತ್ಥಾಮನು ಕಣ್ಣೀರಿಡುತ್ತ “ವೀರ ದುರ್ಯೋಧನ! ನೀನು ಹೀಗೆ ಮೈಯೆಲ್ಲಾ ಧೂಳಾಗಿ ಬಿದ್ದಿರುವುದನ್ನು ನೋಡಿದರೆ ಈ ಮನುಷ್ಯಲೋಕದಲ್ಲಿ ಖಂಡಿತ ಪುಣ್ಯವೆಂಬುದಿಲ್ಲವೆಂದು ಹೇಳಬೇಕಾಗುತ್ತದೆ. ಮಹಾರಾಜ! ದೊರೆಯಾಗಿ ಭೂಮಂಡಲವನ್ನು ಆಳುತ್ತಿದ್ದು ಈಗ ಹೀಗೆ ನಿರ್ಜನವಾದ ಕಾಡಿನಲ್ಲಿ ಬಿದ್ದಿದ್ದೀಯಲ್ಲ! ರಾಜಾಧಿರಾಜನಾಗಿದ್ದು ಹೀಗೆ ಮಣ್ಣುಮುಕ್ಕಿ ಹಲ್ಲುಕಚ್ಚುವ ಕಾಲ ಬಂತಲ್ಲ! ನಿನ್ನ ಬೆಳ್ಗೊಡೆಯೆಲ್ಲಿ? ಅಗಾಧ ಸೇನೆಯೆಲ್ಲಿ? ಇಂದ್ರ ವೈಭವದಲ್ಲಿದ್ದ ನಿನಗೇ ಇಂಥ ದೆಸೆ ಒದಗಿದಮೇಲೆ ಮಿಕ್ಕವರ ಗತಿ ಏನು? ಲಕ್ಷ್ಮಿ ಏನು ಶಾಶ್ವತ!” ಎಂದನು.ದುರ್ಯೋಧನನು ತನ್ನ ಕಣ್ಣನ್ನು ಒರೆಸಿಕೊಳ್ಳುತ್ತ “ಬ್ರಹ್ಮನು ನಿಯಮಿಸಿರುವ ಲೋಕಸ್ವಭಾವವೇ ಹೀಗೆ! ನಾನೂ ನಿಷ್ಠೆಯಿಂದ ಭೂಮಿಯನ್ನು ಪರಿಪಾಲಿಸಿದೆ; ಎಷ್ಟು ಕಷ್ಟ ಬಂದರೂ ಯುದ್ಧದಲ್ಲಿ ಹಿಮ್ಮೆಟ್ಟಲಿಲ್ಲ; ಪಾಪಿಗಳು ಮೋಸದಿಂದ ಕೊಂದರು ಹೋಗಲಿ! ನೆಂಟರಿಷ್ಟರೆಲ್ಲರೂ ಸತ್ತಮೇಲೆ ನಾನು ಉಳಿದುಕೊಳ್ಳದೆ ಸಾಯುವಂತಾಯಿತಲ್ಲ; ಪುಣ್ಯಕ್ಕೆ ಈ ಜನಕ್ಷಯದಲ್ಲಿ ನೀವು ಮೂವರಾದರೂ ಕಳೆದುಳಿದಿರಿ! ನಿಮಗೆ ಶುಭವಾಗಲಿ; ಅದರಿಂದ ನನಗೆ ಸಂತೋಷ. ವೇದಗಳು ಪ್ರಮಾಣವಾದರೆ ನನಗೆ ಒಳ್ಳೆಯ ಲೋಕಗಳು ಲಭಿಸುತ್ತದೆ. ಈಗ ನನಗೆ ಪರಮ ತೇಜಶ್ಯಾಲಿಯಾದ ಕೃಷ್ಣನ ಮಹಿಮೆಯೂ ಗೊತ್ತಾಯಿತು. ಅವನಿಂದಲೇ ನಾನು ಕ್ಷತ್ರಿಯಧರ್ಮಕ್ಕೆ ಅನುಸಾರವಾಗಿ ಹೀಗೆ ಬೀಳುವಂತಾಯಿತು. ನಾನು ಕ್ಷತ್ರಿಯಧರ್ಮ ದಲ್ಲಿದ್ದದ್ದರಿಂದ ನೀವು ನನಗಾಗಿ ವ್ಯಥೆ ಪಡಬೇಡಿ. ನೀವೂ ನಿಮ್ಮ ಕೈಲಾದದ್ದನ್ನೆಲ್ಲಾ ಮಾಡಿ ಜಯ ದೊರಕಿಸಲು ಯತ್ನಮಾಡಿದಿರಿ. ಆದರೆ ದೈವಕ್ಕೆ ಯಾರು ಹೊಣೆ? ಎಂದು ಕಣ್ಣಿನಲ್ಲಿ ನೀರು ತಂದುಕೊಂಡು ಸುಮ್ಮನಾದನು. ಅಶ್ವತ್ಥಾಮನು ಕೋಪದಿಂದ ಜ್ವಲಿಸುತ್ತ ಕೈಕೈಹಿಸುಕಿಕೊಳ್ಳುತ್ತ ಗದ್ಗದಸ್ವರದಿಂದ ”ಪ್ರಭು! ಸತ್ಯವಾಗಿ ಹೇಳುತ್ತೇನೆ, ಕೇಳು. ಆ ನೀಚರು ನನ್ನ ತಂದೆಯನ್ನು ಕ್ರೂರವಾದ ರೀತಿಯಲ್ಲಿ ಕೊಂದುಹಾಕಿದರು. ಅದರಿಂದ ಆಗುವ ದುಃಖಕ್ಕಿಂತಲೂ ನಿನ್ನನ್ನು ನೋಡಿದಾಗ ನನಗೆ ಹೆಚ್ಚು ಸಂಕಟವಾಗುತ್ತಿದೆ! ಈ ರಾತ್ರಿ ವಾಸುದೇವನ ಕಣ್ಣೆದುರಿಗೇ ಪಾಂಚಾಲರೆಲ್ಲರನ್ನೂ ಕೊಂದುಬಿಡಬೇಕೆಂದಿದ್ದೇನೆ. ಅದಕ್ಕೆ ನಿನ್ನ ಅನುಮತಿ ಕೊಡು!“ ಎಂದನು. ದುರ್ಯೋಧನನು ಕೃಪನಿಂದ ಒಂದು ಕಲಶದಲ್ಲಿ ನೀರನ್ನು ತರಿಸಿ ”ಬ್ರಾಹ್ಮಣಶ್ರೇಷ್ಠ! ನನ್ನ ಆಜ್ಞೆಯ ಮೇರೆ ಅಶ್ವತ್ಥಾಮನಿಗೆ ಸೇನಾಪತ್ಯದಲ್ಲಿ ಅಭಿಷೇಕಮಾಡು! ಯೋಧರು, ಅದರಲ್ಲಿಯೂ ಕ್ಷತ್ರಿಯ ಧರ್ಮವನ್ನು ಹಿಡಿದ ಬ್ರಾಹ್ಮಣರು, ರಾಜನ ಆಜ್ಞೆಪಡೆದು ಯುದ್ಧಮಾಡಬೇಕು!" ಎಂದನು. ಅದರಂತೆ ಕೃಪನು ಅಶ್ವತ್ಥಾಮನಿಗೆ ಸೇನಾಧಿಪತ್ಯದಲ್ಲಿ ಅಭಿಷೇಕಮಾಡಲು ಅವನು ದುರ್ಯೋಧನನನ್ನು ಆಲಿಂಗಿಸಿಕೊಂಡು, ಸಿಂಹನಾದಮಾಡುತ್ತ ಹೊರಟನು. ಕೃಪ ಕೃತವರ್ಮರೂ ರಕ್ತದಿಂದ ತೊಯ್ದು ಬಿದ್ದಿದ್ದ ರಾಜನನ್ನು ಅಲ್ಲಿಯೇ ಬಿಟ್ಟು ಅಶ್ವತ್ಥಾಮನ ಜೊತೆಯಲ್ಲಿ ಹೋದರು.</span>
</p>
<p class="text-center">
<strong>
<span>ಶಲ್ಯಪರ್ವ ಮುಗಿಯಿತು.</span>
</strong>
<span> </span>
</p>
<p class="text-center">
<span> </span>
</p>
<span>
<br/>
</span>
<p class="text-center">
<span>ಶ್ರೀರಸ್ತು</span>
</p>
<p>
<span> </span>
</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಸೌಪ್ತಿಕಪರ್ವ</h1>
<p class="text-center">
<span> </span>
</p>
<p>
<span>ನಮಿಸಿ ನಾರಾಯಣನ ನರನ ಪುರುಷೋತ್ತಮನ। ವ್ಯಾಸವಾಗ್ದೇವಿಯರ ಬಳಿಕ ಪೇಳ್ವುದು ಜಯವ॥</span>
</p>
<p>
<span> ಆಶ್ವತ್ಥಾಮ ಕೃಪ ಕೃತವರ್ಮರು ದುರ್ಯೋಧನನನ್ನು ಬಿಟ್ಟು ಹೊರಟು ಸೂರ್ಯಾಸ್ತ ಸಮಯಕ್ಕೆ ಹತ್ತಿರದಲ್ಲಿದ್ದ ಒಂದು ಕಾಡನ್ನು ಸೇರಿದರು. ಅಲ್ಲಿ ಕುದುರೆಗಳಿಗೆ ನೀರು ಕುಡಿಸಿ ತಾವೂ ವಿಶ್ರಮಿಸಿಕೊಂಡು ಒಂದು ಆಲದಮರದ ಕೆಳಗೆ ತಂಗಿದರು. ಸ್ವಲ್ಪಹೊತ್ತಿನಲ್ಲಿ ಸೂರ್ಯನು ಮುಳುಗಿ ಜಗತ್ತಿಗೆಲ್ಲಾ ದಾದಿಯಂತಿರುವ ರಾತ್ರಿಯು ಬಂತು. ಗ್ರಹನಕ್ಷತ್ರಗಳಿಂದ ಅಲಂಕೃತವಾದ ಅಂತರಿಕ್ಷವು ಹೂವಿನಸೀರೆಯಂತೆ ನೋಡಲು ರಮ್ಯವಾಗಿತ್ತು. ಆಗ ರಾತ್ರಿಂಚರರು ಕಿರಿಚುತ್ತ ಅಲೆಯುವುದಕ್ಕೆ ಹೊರಟರು. ದಿವಾಚರರು ನಿದ್ರಾ ವಶರಾದರು. ಆ ಘೋರರಾತ್ರಿಯ ಕತ್ತಲಲ್ಲಿ ಅಶ್ವತ್ಥಾಮ ಕೃಪ ಕೃತವರ್ಮರು ಪಾಂಡವ ಕೌರವರ ನಾಶವನ್ನು ಯೋಚಿಸುತ್ತ ಆಯುಧಗಳ ಗಾಯದಿಂದ ನೊಂದು ಆಯಾಸಪಟ್ಟು ನೆಲದ ಮೇಲೆ ಉರುಡಿಕೊಂಡರು. ಕೃಪ ಕೃತವರ್ಮರಿಗೆ ನಿದ್ರೆ ಬಂತು. ಆದರೆ ಆಶ್ವತ್ಥಾಮನಿಗೆ ನಿದ್ರೆ ಬಾರದು. ಕೋಪ ದುಃಖಗಳಿಂದ ಕುದಿಯುತ್ತ, ಮುಸುಗುಟ್ಟುತ್ತ, ಕ್ರೂರಮೃಗಗಳ ಆವಾಸವಾಗಿ ಭಯಂಕರವಾಗಿದ್ದ ಆ ಕಾಡನ್ನು ನೋಡುತ್ತಿದ್ದನು. ಆಲದಮರದ ಮೇಲೆ ಸಾವಿರಾರುಕಾಗೆಗಳು ನಿರ್ಭಯವಾಗಿ ನಿದ್ರೆ ಹೋಗಿದ್ದವು. ಹೀಗಿರಲು ತಟ್ಟನೆ ಅಲ್ಲಿಗೆ ಒಂದು ದೊಡ್ಡ ಗೂಬೆಯು ವೇಗವಾಗಿ ಹಾರಿಬಂದು , ಆಲದಮರದೊಳಗೆ ನುಗ್ಗಿ ನಿದ್ರೆಮಾಡುತ್ತಿದ್ದ ಕಾಗೆಗಳನ್ನು ಕುಕ್ಕಲಾರಂಭಿಸಿತು. ಕೆಲವು ಕಾಗೆಗಳ ರೆಕ್ಕೆ ಹರಿಯಿತು; ಕೆಲವಕ್ಕೆ ಕತ್ತು ಮುರಿಯಿತು; ಕೆಲವಕ್ಕೆ ಕಾಲು ಕತ್ತರಿಸಿತು. ಒಂದು ಕ್ಷಣದಲ್ಲಿ ಆ ಆಲದಮರದ ಕೆಳಗೆಲ್ಲಾ ಕಾಗೆಗಳೂ ಅವುಗಳ ಅಂಗಾಂಗಗಳೂ ಬಿದ್ದವು. ಅಷ್ಟು ಅವಾಂತರ ಮಾಡಿದಮೇಲೆ ಗೂಬೆಗೆ ತೃಪ್ತಿಯಾಯಿತು. ಅದನ್ನು ನೋಡಿ ಅಶ್ವತ್ಥಾಮನು “ಈ ಹಕ್ಕಿಯು ಯುದ್ಧದಲ್ಲಿ ನನಗೆ ಉಪದೇಶಕೊಟ್ಟಿದೆ. ಶೂರರೂ ಬಲಿಷ್ಠರೂ ಉತ್ಸಾಹಿಗಳೂ ಆದ ಪಾಂಡವರನ್ನು ಯುದ್ಧದಲ್ಲಿ ಕೊಲ್ಲುವುದು ನನಗೆ ಸಾಧ್ಯವಲ್ಲ. ಆದರೆ ಅವರನ್ನು ಕೊಲ್ಲುತ್ತೇನೆಂದು ದೊರೆಯಮುಂದೆ ಪ್ರತಿಜ್ಞೆಮಾಡಿ ಬಂದೆ. ನ್ಯಾಯದಿಂದ ಯುದ್ಧಮಾಡಿ ಅದನ್ನು ನೆರವೇರಿಸಿಕೊಳ್ಳುವುದು ಸಾಧ್ಯವಲ್ಲ; ಮೋಸದಿಂದಲೇ ಆಗಬೇಕು: ಪಾಂಡವರೂ ಇಂಥ ಹೀನಕಾರ್ಯವನ್ನು ಆಗಾಗ್ಗೆ ಮಾಡಿಯೇ ಇದ್ದಾರೆ” ಎಂದು ನಿಶ್ಚಯಿಸಿದನು. ಅನಂತರ ಕೃಪನನ್ನೂ ಕೃತವರ್ಮರನ್ನೂ ಎಬ್ಬಿಸಿ ಅವರನ್ನು ಮುಂದೇನು ಮಾಡೋಣವೆಂದು ಕೇಳಿದನು.</span>
</p>
<p>
<span> ಕೃಪನು ಯಾವ ಕೆಲಸಕ್ಕಾದರೂ ದೈವ ಸಹಾಯ ಬೇಕು; ದೈವಸಹಾಯವಿದ್ದು, ಮನುಷ್ಯನು ದಕ್ಷತೆ ದಾಕ್ಷಿಣ್ಯಗಳಿಂದ ಕೆಲಸಮಾಡಿದರೆ ಕಾರ್ಯ ಸಿದ್ಧಿಸುತ್ತದೆ. ಅಲ್ಲದೆ ಗುರುಹಿರಿಯರಲ್ಲಿ ಆಲೋಚನೆ ಮಾಡಿ ಅವರು ಹೇಳಿದಂತೆ ನಡೆಯಬೇಕು. ಕಾಮಕ್ರೋಧಗಳಿಂದಲೂ ಭಯಲೋಭಗಳಿಂದಲೂ ಪ್ರೇರಿತನಾಗಿ ಕೆಲಸ ಮಾಡಿದರೆ ಜನವನ್ನೂ ಮಾನವನ್ನೂ ಐಶ್ವರ್ಯವನ್ನೂ ಶೀಘ್ರದಲ್ಲಿ ಕಳೆದುಕೊಳ್ಳುವನು. ದುರ್ಯೋಧನನೇ ಇದಕ್ಕೆ ಉದಾಹಣೆ; ಇಂದಿಗೂ, ಇಂಥ ವ್ಯಸನದಲ್ಲಿದ್ದರೂ, ನನ್ನ ಬುದ್ಧಿಗೆ ತೋರಿದ್ದನ್ನು ಹೇಳಿದರೆ ಅವನಿಗೆ ಅದು ಒಪ್ಪಿಗೆಯಾಗುವುದಿಲ್ಲ. ತನಗೆ ಏನೂ ತೋಚದಿರುವಾಗ ಆಪ್ತರನ್ನು ಕೇಳಬೇಕು; ಅವರು ಹೇಳಿದಂತೆ ನಡೆಯಬೇಕು. ಆದ್ದರಿಂದ ನಾವು ಗಾಂಧಾರಿ ಧೃತರಾಷ್ಟ್ರ ವಿದುರರನ್ನು ಹೋಗಿ ಕೇಳೋಣ. ಅವರು ಏನು ಹೇಳುತ್ತಾರೋ ಅದನ್ನು ಮಾಡೋಣ. ಏನು ಕೆಲಸವನ್ನೂ ಮಾಡದೇ ಕುಳಿತರೆ ಯಾವ ಪ್ರಯೋಜನವೂ ಲಭಿಸುವುದಿಲ್ಲ. ನಾವು ಮಾಡುಬ ಪ್ರಯತ್ನವನ್ನು ಮಾಡಿ ದೈವವು ವಿರುದ್ಧವಾಗಿ ಬಂದರೆ ಅದಕ್ಕೆ ಚಿಂತೆ ಮಾಡಬೇಕಾಗಿರುವುದಿಲ್ಲ" ಎಂದನು. </span>
</p>
<p>
<span> ಧರ್ಮಾರ್ಥಸಹಿತವಾಗಿಯೂ ಶುಭಕರವಾಗಿಯೂ ಇದ್ದ ಈ ಮಾತು ಅಶ್ವತ್ಥಾಮನಿಗೆ ರುಚಿಸಲಿಲ್ಲ, ದುಃಖಶೋಕಗಳಲ್ಲಿ ಕುದಿದು ಮನಸ್ಸು ಕ್ರೂರವಾಗಿದ್ದ ಅವನು “ಪ್ರತಿಯೊಬ್ಬನೂ ತನ್ನ ತನ್ನ ಬುದ್ದಿಯನ್ನು ಮೆಚ್ಚಿಕೊಳ್ಳುತ್ತಾನೆ. ಪರರ ಬುದ್ದಿಯನ್ನು ಅಲ್ಲಗಳೆಯುತ್ತಾನೆ. ಕಾರಣಾಂತರದಿಂದ ಇಬ್ಬರ ಬುದ್ದಿಯೂ ಒಂದಾದರೆ ಅವರು ಸಂತೋಷಪಟ್ಟುಕೊಂಡು ಒಬ್ಬರನ್ನೊಬ್ಬರು ಗೌರವಿಸುತ್ತಾರೆ. ಅದೇ ಮನುಷ್ಯನಿಗೆ ಕಾಲಾನುಸಾರವಾಗಿ ಬುದ್ದಿ ಬದಲಾಗುವುದೂ ಉಂಟು; ಪ್ರತಿಯೊಬ್ಬನೂ ತನ್ನ ಪ್ರಜ್ಞೆಯನ್ನನುಸರಿಸಿ ಯೋಚನೆಮಾಡಿ, ಯಾವ ಮಾರ್ಗ ಸರಿಯೆಂದು ತೋರುತ್ತದೋ ಅದನ್ನು ಹಿಡಿದರೆ ಅದರಿಂದ ಕೆಲಸ ನಡೆಯುತ್ತದೆ; ಹಿತವಾಗುತ್ತದೆ. ಆದ್ದರಿಂದ ನನಗೆ ಈ ವ್ಯಸನಕಾಲದಲ್ಲಿ ಏನು ತೋರಿದೆಯೋ ಅದನ್ನು ಹೇಳುತ್ತೇನೆ ಕೇಳಿ. ಈಗ ಪಾಂಚಾಲರು ಸಂತೋಷದಲ್ಲಿ ಕವಚಗಳನ್ನು ಬಿಚ್ಚಿ ಹಾಕಿ ನಿಶ್ಚಿಂತೆಯಿಂದ ಮಲಗಿ ನಿದ್ರೆಮಾಡುತ್ತಿರುತ್ತಾರೆ. ನಾವೂ ಸೋತು ಆಯಾಸಪಟ್ಟಿದ್ದೇವೆಂದು ತಿಳಿದುಕೊಂಡಿರುತ್ತಾರೆ. ಹೀಗೆ ನಿಶ್ಚಿಂತೆಯಾಗಿ ಶಿಬಿರದಲ್ಲಿ ನಿದ್ರೆ ಮಾಡುತ್ತ ಮಲಗಿರುವ ಅವರ ಮೇಲೆ ಬಿದ್ದು ಅವರನ್ನು ಕೊಲ್ಲಬೇಕೆಂದಿದ್ದೇನೆ. ಪಾಂಚಾಲರನ್ನು ಕೊಂದರೆ ನನಗೆ ಶಾಂತಿ ದೊರೆಯುತ್ತದೆ; ತಂದೆಯ ಋಣ ತೀರುತ್ತದೆ. ದುರ್ಯೋಧನ ಕರ್ಣ ಭೀಷ್ಮ ಸೈಂಧವರ ಮರಣಕ್ಕೆ ಪ್ರತಿಕ್ರಿಯೆಯಾಗುತ್ತದೆ!” ಎಂದನು. ಕೃಪನು ದೈವಸಂಕಲ್ಪದಿಂದ ನಿನಗೆ ಈ ಪ್ರತೀಕಾರಬುದ್ದಿ ಬಂದಿದೆ. ಅದನ್ನು ಯಾರೂ ತಪ್ಪಿಸುವುದಕ್ಕಾಗುವುದಿಲ್ಲ. ಆದರೆ ಅದು ಈಗ ಬೇಡ; ಈ ರಾತ್ರಿ ವಿಶ್ರಮಿಸಿಕೊಳ್ಳೋಣ; ನಾಳೆ ಬೆಳಗ್ಗೆ ನಾವೂ ಬರುತ್ತೇವೆ; ಆಗ ಅವರನ್ನ ಕೊಲ್ಲುವೆಯಂತೆ! ನಿನಗೆ ಆ ಶಕ್ತಿಯುಂಟು. ನೀನು ತುಂಬ ಹೊತ್ತು ಎಚ್ಚರವಾಗಿ ಕುಳಿತುಬಿಟ್ಟಿದ್ದೀಯೆ. ನಿದ್ರೆ ಹೋಗಪ್ಪ. ಸ್ವಲ್ಪ ವಿಶ್ರಾಂತಿಪಡೆದು ಮನಸ್ಸು ಸ್ವಸ್ಥವಾದಮೇಲೆ ಶತ್ರುಗಳನ್ನು ಕೊಲ್ಲುವೆಯಂತೆ. ಬೆಳಗ್ಗೆ ನಾವೂ ಬರುತ್ತೇವೆ. ಎಲ್ಲರೂ ಸೇರಿ ಪಾಂಡವ ಪಾಂಚಾಲರನ್ನು ಕೊಲ್ಲೋಣ, ಇಲ್ಲದಿದ್ದರೆ ಸ್ವರ್ಗಸ್ಥರಾಗೋಣ: ಎಂದನು. ಅಶ್ವತ್ಥಾಮನು ಕಾರ್ಯಾತುರವಿರುವವರಿಗೆ ನಿದ್ರೆ ಹೇಗೆ ಬರುತ್ತದೆ? ಪಿತೃವಧೆಯನ್ನು ನೆನೆನೆನೆದು ಹಗಲೂ ಇರುಳೂ ನನ್ನ ಹೃದಯ ಬೇಯುತ್ತಿದೆ. ಅದರಲ್ಲಿಯೂ ಆ ಪಾಪಿಗಳು ನನ್ನ ತಂದೆಯನ್ನು ವಧಿಸಿದ ರೀತಿಯು ಕಣ್ಣಿಗೆ ಕಟ್ಟಿ ಮರ್ಮಸ್ಥಾನಗಳನ್ನೆಲ್ಲಾ ಇರಿಯುತ್ತಿದೆ. ಧೃಷ್ಟಧ್ಯುಮ್ನನನ್ನು ಕೊಲ್ಲದೆ ನನಗೆ ಬದುಕಿರುವುದು ಇಷ್ಟವಿಲ್ಲ. ಅಲ್ಲದೆ ತೊಡೆಮುರಿದು ಬಿದ್ದ ದುರ್ಯೋಧನನ ಆ ಗೋಳಾಟವನ್ನು ಕೇಳಿದರೆ ಎಂಥ ಕಠಿಣಮನಸ್ಸಿನವನಿಗೂ ಕಣ್ಣೀರು ಬರುತ್ತದೆ. ಹೀಗೆ ಶತ್ರುವಧೆಯೊಂದರಲ್ಲೇ ಏಕಾತ್ರವಾಗಿ ಮನಸ್ಸು ನೆಟ್ಟುಹೋಗಿರುವುದರಿಂದ ನನಗೆ ನಿದ್ರೆಯೇನು ಬರುತ್ತದೆ, ವಿಶ್ರಾಂತಿಯೇನುಂಟಾಗುತ್ತದೆ? ಇಂದಿನ ರಾತ್ರಿ ಶತ್ರುಗಳನ್ನು ಕೊಂದಮೇಲೆ ನನಗೆ ನಿದ್ರೆ ವಿಶ್ರಾಂತಿ; ಇದು ನಾನು ಮಾಡಿಕೊಂಡಿರುವ ನಿರ್ಧಾರ!" ಎಂದನು. </span>
</p>
<p>
<span> ಕೃಪನಿಗೆ ಇದು ಸಮ್ಮತವಾಗಲಿಲ್ಲ; ಅಶ್ವತ್ಥಾಮನ ಯೋಚನೆ ಉಚಿತವಲ್ಲ, ಧರ್ಮವಲ್ಲ ಎಂದು ವಾದಿಸಿದನು; ಅಶ್ವತ್ಥಾಮನು ಪಾಂಡವರು ಮಾಡಿದ್ದ ಅಧರ್ಮ ಅನ್ಯಾಯಗಳನ್ನೆಲ್ಲಾ ಎತ್ತಿ ಆಡಿ ತನಗೆ ಪಾಪ ಬಂದರೂ ಚಿಂತೆಯಿಲ್ಲ, ಧೃಷ್ಟದ್ಯುಮ್ನನನ್ನು ನಿಶ್ಯಸ್ತ್ರನಾಗಿದ್ದಾಗ ಪಶುವನ್ನು ಕೊಂದಂತೆ ಕೊಂದೇ ಬರಬೇಕೆಂದು ತನ್ನ ರಥವನ್ನು ಹೂಡಿಕೊಂಡು ಹೊರಟನು. ಅದನ್ನು ನೋಡಿ ಕೃಪ ಕೃತವರ್ಮರು “ನಾವು ನಿನ್ನ ಸುಖದುಃಖಗಳಲ್ಲಿ ಭಾಗಿಗಳು! ನಾವೂ ಬರುತ್ತೇವೆ” ಎಂದು ಅವನನ್ನು ಹಿಂಬಾಲಿಸಿದರು. ಮೂವರೂ ಶಿಬಿರದ ಹತ್ತಿರಕ್ಕೆ ಹೋಗಲು, ಅಶ್ವತ್ಥಾಮನು ಕೃಪ ಕೃತವರ್ಮರನ್ನು ಬಾಗಿಲಲ್ಲಿ ನಿಲ್ಲಿಸಿ “ನಾನು ಒಳಗೆ ಹೋಗಿ ಅಂತಕನ ಕೆಲಸ ಮಾಡುತ್ತೇನೆ; ಯಾವನಾದರೂ ತಪ್ಪಿಸಿಕೊಂಡು ಹೊರಗೆ ಬಂದರೆ ಅವನನ್ನು ನೀವು ಕೊನೆಗಾಣಿಸಿ” ಎಂದು ಹೇಳಿ, ಬಾಗಿಲಿನಿಂದ ಒಳಕ್ಕೆ ಹೋಗದೆ ಕಳ್ಳದಾರಿಯಿಂದ ನಿರ್ಭಯವಾಗಿ ಪ್ರವೇಶಮಾಡಿ ಮೊದಲು ಧೃಷ್ಟದ್ಯುಮ್ನನ ಬಿಡಾರಕ್ಕೆ ಹೋದನು. ನಿಶ್ಚಿಂತೆಯಾಗಿ ನಿದ್ರೆ ಮಾಡುತ್ತಿದ್ದ ಅವನನ್ನು ಒದೆದು ಎಬ್ಬಿಸಿದನು. ಎದ್ದು ನಿಲ್ಲಲು ಅವನ ಜುಟ್ಟನ್ನು ಹಿಡಿದು ನೆಲದಮೇಲೆ ಕುಕ್ಕಿಹಾಕಿ, ಮೆಟ್ಟರೆ ಮಿಸುಕಿ ಕತ್ತು ಎದೆ ಕಾಲು ಎಲ್ಲೆಂದರೆ ಅಲ್ಲಿ ಹೊಡೆದನು. ಧೃಷ್ಟದ್ಯುಮ್ನನು ಉಸಿರು ಮೆತ್ತಗಾಗಿ “ಆಚಾರ್ಯಪುತ್ರ! ಶಸ್ತ್ರದಿಂದ ಹೊಡೆದು ಬೇಗ ಪ್ರಾಣ ತೆಗೆ; ಸದ್ಗತಿಯಾದರೂ ಬರಲಿ ಎಂದು ಬೇಡಿಕೊಳ್ಳಲು, ಅಶ್ವತ್ಥಾಮನು ”ಆಚಾರ್ಯನನ್ನು ಕೊಂದವನಿಗೆ ಸದ್ಗತಿ ಹೇಗೆ ಬರುತ್ತದೆ? ಎಂದು ಮರ್ಮಸ್ಥಾನಗಳನ್ನೆಲ್ಲಾ ಒದೆದು ಕೊಂದನು. ಅನಂತರ ಯುಧಾಮನ್ಯು ಮುಂತಾದ ವೀರರನ್ನೆಲ್ಲಾ ಹುಡುಕಿ ಹುಡುಕಿ ಕತ್ತರಿಸಿಹಾಕಿದನು. ನಿದ್ರೆಗಣ್ಣಿನಿಂದಲೂ ಭಯದಿಂದಲೂ ಯಾರೂ ಏನೂ ಮಾಡಲಾಗಲಿಲ್ಲ, ಅವಕಾಶಪಡೆದು ಆಯುಧ ತೆಗೆದುಕೊಂಡು ಬಂದರೂ ಉಳಿಯಲಿಲ್ಲ. ತಾನೂ ತನ್ನ ಕತ್ತಿಯೂ ರಕ್ತದಲ್ಲಿ ನೆನೆದು, ಅಶ್ವತ್ಥಾಮನು ಅಮಾನುಷನಂತೆ ತೋರುತ್ತಿದ್ದನು. ಕೆಲವರು ಅವನನ್ನು ರಾಕ್ಷಸನೆಂದು ಭಾವಿಸಿದರು. ಕೆಲವರು ದಿಕ್ಕುತೋರದೆ ಓಡುತ್ತಿದ್ದರು. ವಿಕಾರವಾಗಿ ಕೂಗಿಕೊಳ್ಳುತ್ತಿದ್ದರು; ಆ ಕೂಗನ್ನು ಕೇಳಿ ಅವಾಂತರವನ್ನು ನೋಡಿ ಆನೆ ಕುದುರೆಗಳು ಕಟ್ಟುಕಿತ್ತುಕೊಂಡು ನುಗ್ಗಿಬರಲು ಅವುಗಳ ಕಾಲ ಕೆಳಗೆ ಸಿಕ್ಕಿ ಸಾಯುವವರು ಸತ್ತರು. ಹೊರಕ್ಕೆ ಓಡಿಬಂದವರು ಬಾಗಿಲಲ್ಲಿದ್ದ ಕೃಪ ಕೃತವರ್ಮರ ಕೈಗೆ ಸಿಕ್ಕಿ ಸತ್ತರು. ಸಾಲದುದಕ್ಕೆ ಅವರು ಮೂರು ನಾಲ್ಕು ಕಡೆ ಶಿಬಿರಕ್ಕೆ ಬೆಂಕಿ ಇಟ್ಟರು; ಅದರಲ್ಲಿ ಸಿಕ್ಕಿ ಸಾಯುವವರು ಸತ್ತರು; ಆ ಗಲಭೆಯಲ್ಲಿ ಅಶ್ವತ್ಥಾಮನು ಧೃಷ್ಟದ್ಯುಮ್ನ ಮೊದಲಾದವರನ್ನು ಕೊಂದು ತನ್ನ ತಂದೆಯ ಋಣ ತೀರಿತೆಂದು ಸಮಾಧಾನಪಟ್ಟು ಕೃಪಕೃತವರ್ಮರನ್ನು ಸೇರಿದನು. “ಪಾಂಚಾಲರು, ದ್ರೌಪದೇಯರು ಸೋಮಕರು ಮತ್ಸ್ಯರು ಎಲ್ಲರನ್ನೂ ಕೊಂದಾಯಿತು. ಇಂದು ನಾವು ಕೃತಕೃತ್ಯರಾದೆವು. ದುರ್ಯೋಧನನು ಇನ್ನೂ ಜೀವದಿಂದಿದ್ದರೆ ಅವನಿಗೆ ಈ ಪ್ರಿಯ ವೃತ್ತಾಂತವನ್ನು ತಿಳಿಸೋಣ!” ಎಂದು ಮೂವರೂ ಅವನು ಬಿದ್ದಿದ್ದೆಡೆಗೆ ಹೋದರು.</span>
</p>
<p>
<span> ದುರ್ಯೋಧನನಿಗೆ ಇನ್ನೂ ಕುಟುಕುಜೀವ ಅಂಟಿಕೊಂಡಿತ್ತು; ಉಸಿರಾಡುವುದೇ ಕಷ್ಟವಾಗಿ ಸಂಕಟಪಡುತ್ತಿದ್ದನು. ಬಾಯಿಂದ ರಕ್ತ ಸುರಿದು ನೆಲದಮೇಲೆ ಹರಿಯುತ್ತಿತ್ತು. ಸುತ್ತಲೂ ತೋಳ ನರಿ ಮುಂತಾದ ಕ್ರೂರಮೃಗಗಳು ಅವನನ್ನು ಕಿತ್ತುತಿನ್ನಲು ಹೊಂಚುತ್ತಿದ್ದವು. ಅವುಗಳನ್ನು ಅವನೇ ತುಂಬ ಕಷ್ಟದಿಂದ ಓಡಿಸುತ್ತಿದ್ದನು. ಕೃಪನಿಗೂ ಅಶ್ವತ್ಥಾಮನಿಗೂ ಅವನನ್ನು ಕಂಡು ಬಹಳ ವ್ಯಥೆಯಾಯಿತು. ಅಶ್ವತ್ಥಾಮನು “ಮಹಾರಾಜ! ನೀನು ಬಲರಾಮನ ಶಿಷ್ಯ! ನಿನ್ನೊಡನೆ ಗದಾಯುದ್ಧ ಮಾಡುವಾಗ, ಆ ಪಾಪಿ ಅಡಿಗೆಯ ಪರಿಚಾರಿಕ, ಹೇಗೆ ಹೊಡೆಯುವುದಕ್ಕೆ ಅವಕಾಶ ಪಡೆದುಕೊಂಡ? ಕಾಲವೆನ್ನುವುದು ಪ್ರಬಲವಾದದ್ದು. ನಿನ್ನನ್ನು ಅಧರ್ಮದಿಂದ ಬೀಳಿಸಿ ಕಾಲಿನಿಂದ ಒದೆದಾಗ ಅದನ್ನು ನೋಡುತ್ತ ಸುಮ್ಮನಿದ್ದ ಆ ಧರ್ಮರಾಯನೆಂಥವನು! ಪಾಂಡವರು ತಾನೇ ದುರ್ಯೋಧನನನ್ನು ಹೀಗೆ ಕೊಂದೆವು ಎಂದು ನಾಚಿಕೆಯಿಲ್ಲದೆ ಹೇಗೆ ಹೇಳಿಕೊಳ್ಳುತ್ತಾರೆ? ನೀನು ಕ್ಷತ್ರಿಯನು ಪಡೆಯುವ ಉತ್ತಮ ಗತಿಯನ್ನು ಪಡೆಯುತ್ತೀಯೆ. ನಿನಗಾಗಿ ನನಗೆ ಅಷ್ಟು ವ್ಯಥೆಯಿಲ್ಲ. ಇದ್ದಬದ್ದ ಮಕ್ಕಳನ್ನೆಲ್ಲಾ ಕಳೆದುಕೊಂಡು ಭಿಕಾರಿಗಳಾದ ನಿನ್ನ ಅನಾಥ ತಂದೆತಾಯಿಗಳನ್ನು ನೆನೆಸಿಕೊಂಡರೆ ಸಂಕಟವಾಗುತ್ತದೆ. ಮುಂದೆ ಅವರ ಗತಿಯೇನು? ನಮ್ಮ ಇಷ್ಟಾರ್ಥಗಳನ್ನೆಲ್ಲಾ ಸಲ್ಲಿಸುತ್ತಿದ್ದ ನಿನ್ನಂಥ ಧಣಿಯನ್ನು ಕಳೆದುಕೊಂಡು ನಾವು ಮೂರು ಜನ ಜೀವಸಹಿತ ಬದುಕಿದ್ದೇವಲ್ಲ, ನಮ್ಮಂಥ ನರಾಧಮರಿಗೆ ಧಿಕ್ಕಾರವಿರಲಿ! ಮಹಾರಾಜ! ನೀನು ಹೋಗಿ ಆಚಾರ್ಯನನ್ನು ಪೂಜಿಸಿ ನಾನು ಧೃಷ್ಟದ್ಯುಮ್ನನನ್ನು ಕೊಂದೆನೆಂದು ತಿಳಿಸು. ವೀರಸ್ವರ್ಗ ಪಡೆದಿರುವ ಸೈಂಧವ ಭೂರಿಶ್ರವ ಸೋಮದತ್ತ ಮುಂತಾದ ಮಹಾರಥರಿಗೆಲ್ಲಾ ನಾನು ಕೇಳಿದೆನೆಂದು ಹೇಳಿ ಯೋಗಕ್ಷೇಮ ವನ್ನು ವಿಚಾರಿಸು. ನಿನ್ನ ಕಿವಿಗೆ ಸುಖವಾಗುವ ವೃತ್ತಾಂತವನ್ನು ಕೇಳು; ಪಾಂಡವರ ಕಡೆ ಅವರು ಐದು ಜನ, ಕೃಷ್ಣ ಸಾತ್ಯಕಿ ಒಟ್ಟು ಈ ಏಳೇ ಜನ ಉಳಿದುಕೊಂಡಿರುವವರು. ದ್ರೌಪದಿಯ ಮಕ್ಕಳೂ ದೃಷ್ಟದ್ಯುಮ್ನನ ಮಕ್ಕಳೂ ಕಳೆದುಳಿದ ಪಾಂಚಾಲರೂ ಮತ್ಸ್ಯರೂ ಎಲ್ಲರೂ ನಿರ್ನಾಮವಾದರು. ರಾತ್ರಿ ಅವರ ಶಿಬಿರಕ್ಕೆ ಹೋಗಿ ಮುಯ್ಯಿ ತೀರಿಸಿಕೊಂಡೆವು; ಧೃಷ್ಟದ್ಯುಮ್ನನನ್ನು ಪಶುವನ್ನು ಕೊಂದಂತೆ ಕೊಂದು ಹಾಕಿದೆ!” ಎಂದನು. ಆ ಮಾತನ್ನು ಕೇಳಿ ದುರ್ಯೋಧನನ ಮನಸ್ಸಿಗೆ ಸಂತೋಷವಾಯಿತು. ಸ್ವಲ್ಪ ಚೇತನಗೊಂಡು, “ಭೀಷ್ಮನಾಗಲಿ, ಕರ್ಣನಾಗಲಿ ನಿನ್ನ ತಂದೆಯಾಗಲಿ ನೀನೂ ಕೃಪ ಕೃತವರ್ಮರೂ ಇಂದು ನನಗಾಗಿ ಮಾಡಿದ್ದನ್ನು ಮಾಡಲಿಲ್ಲ. ಆ ನೀಚ ಸೇನಾಪತಿಯೂ ಶಿಖಂಡಿಯೂ ಹತರಾದರಲ್ಲ, ಅದನ್ನು ಕೇಳಿ ನನಗೆ ಇಂದ್ರಪದವಿ ಬಂದಂತಾಗಿದೆ! ನಿಮಗೆ ಮಂಗಳವಾಗಲಿ! ಮತ್ತೆ ಸ್ವರ್ಗದಲ್ಲಿ ಸೇರೋಣ!” ಎಂದು ಹೇಳಿ ಪ್ರಾಣಬಿಟ್ಟನು. ಅಶ್ವತ್ಥಾಮ ಮೊದಲಾದವರು ಶೋಕಾರ್ತರಾಗಿ ಅಲ್ಲಿಂದ ಹೊರಟರು. ಕೃಪನು ಹಸ್ತಿನಗರಕ್ಕೂ ಕೃತವರ್ಮನು ತನ್ನ ಊರಿಗೂ ಹೋದರು. ಅಶ್ವತ್ಥಾಮನು ಗಂಗಾತೀರದಲ್ಲಿದ್ದ ವ್ಯಾಸನ ಆಶ್ರಮಕ್ಕೆ ಹೋದನು. </span>
</p>
<p>
<span> ಬೆಳಗಾಗಲು, ಹೇಗೋ ತಲೆತಪ್ಪಿಸಿಕೊಂಡಿದ್ದ ದೃಷ್ಟದ್ಯುಮ್ನನ ಸಾರಥಿಯು ಅಂದಿನ ರಾತ್ರಿ ಅಶ್ವತ್ಥಾಮ ಕೃಪ ಕೃತವರ್ಮರು ನಡೆಸಿದ ಕಗ್ಗೊಲೆಯನ್ನು ಪಾಂಡವರಿಗೆ ತಿಳಿಸಿದನು. ಆ ಮಾತನ್ನು ಕೇಳಿ ಯುಧಿಷ್ಠಿರನು ಮೂರ್ಛೆಹೋದನು. ಸಾತ್ಯಕಿಯಿಂದಲೂ ತಮ್ಮಂದಿರಿಂದಲೂ ಉಪಚಾರ ಪಡೆದು ಎಚ್ಚರಗೊಂಡು “ನಾವು ಎಲ್ಲರನ್ನೂ ಗೆದ್ದೂ ಈಗ ಸೋತಂತಾಯಿತು. ಜಯವು ಅಪಜಯವಾಯಿತು. ಕರ್ಣನನ್ನೆದುರಿಸಿ ನಿಂತವರು, ಈಗ ತಮ್ಮ ಅಜಾಗರೂಕತೆಯಿಂದ ಪ್ರಾಣ ಕೊಟ್ಟಂತಾಯಿತು. ಸಮುದ್ರವನ್ನು ದಾಟಿಬಂದ ವರ್ತಕರು ಒಂದು ಸೀಳುನದಿಯಲ್ಲಿ ಸಿಕ್ಕಿ ಮುಳುಗಿದಂತಾಯಿತು. ಅವರಿಗೇನೋ ಸ್ವರ್ಗ ಲಭಿಸುತ್ತದೆ. ಆದರೆ ತಂದೆ ಅಣ್ಣ ಮಕ್ಕಳು ಎಲ್ಲರ ಸಾವನ್ನೂ ಒಟ್ಟಿಗೆ ಕೇಳುವ ದ್ರೌಪದಿಯ ಗತಿಯೇನು?” ಎಂದು ವ್ಯಥೆ ಪಟ್ಟುಕೊಂಡು, ನಕುಲನಿಗೆ ದ್ರೌಪದಿಯನ್ನು ಕರೆತರಹೇಳಿ, ತಾನು ಕೊಲೆ ನಡೆದ ಸ್ಥಳಕ್ಕೆ ಹೋದನು. ದ್ರೌಪದಿ ಬಂದು ಧರ್ಮರಾಜನ ಹತ್ತಿರ ಶೋಕಾರ್ತಳಾಗಿ ಬಿದ್ದುಬಿಟ್ಟಳು. ಭೀಮನು ಹಿಡಿದುಕೊಂಡನು. ಅನಂತರ ಚೇತರಿಸಿಕೊಂಡು ಅವಳು ಧರ್ಮರಾಜನನ್ನು ಕುರಿತು “ಮಹಾರಾಜ! ಕ್ಷತ್ರಿಯಧರ್ಮಕ್ಕೆ ಮಕ್ಕಳನ್ನು ಬಲಿಕೊಟ್ಟರೂ, ನೀನು ರಾಜ್ಯ ಪಡೆದೆ; ಆ ಸಂತೋಷದಲ್ಲಿ ನೀನು ದುಃಖವನ್ನು ಮರೆಯುತ್ತೀಯೆ. ಆದರೆ ಮಲಗಿ ನಿದ್ರೆಮಾಡುತ್ತಿದ್ದ ಮಕ್ಕಳನ್ನು ಅಶ್ವತ್ಥಾಮನು ಹಿಡಿದು ಕೊಂದನೆಂದು ಕೇಳಿ ನನ್ನ ಹೊಟ್ಟೆ ಉರಿದು ಹೋಗುತ್ತಿದೆ. ಆ ದುರಾತ್ಮನನ್ನೂ ಅವನ ಪರಿವಾರವನ್ನೂ ಕೊಲ್ಲದಿದ್ದರೆ ನಾನು ಪ್ರಾಯೋಪ್ರವೇಶಮಾಡಿ ಸಾಯುತ್ತೇನೆ!” ಎಂದು ಧರ್ಮರಾಜನ ಹತ್ತಿರ ಕುಳಿತುಬಿಟ್ಟಳು. ಹಾಗೆ ಕುಳಿತ ದ್ರೌಪದಿಯನ್ನು ನೋಡಿ ಯುಧಿಷ್ಠಿರನು “ಕೃಷ್ಣೆ! ನೀನು ಧರ್ಮಜ್ಞಳು; ನಿನ್ನ ಅಣ್ಣನೂ ಮಕ್ಕಳೂ ಕ್ಷತ್ರಿಯಧರ್ಮವನ್ನು ಅನುಸರಿಸಿ ಮೃತಿ ಪಡೆದರು; ಅದಕ್ಕಾಗಿ ನೀನು ವ್ಯಥೆಪಡಬಾರದು. ಅಶ್ವತ್ಥಾಮನು ಈಗ ಯಾವ ಕಾಡಿಗೋ ಮೇಡಿಗೋ ದೂರ ಹೋಗಿಬಿಟ್ಟಿದ್ದಾನೆ; ಅವನನ್ನು ಹೊಡೆದು ಬೀಳಿಸಿದ್ದು ನಿನಗೆ ತಿಳಿಯುವ ಬಗೆ ಹೇಗೆ? ಎಂದನು. ದ್ರೌಪದಿಯು ”ಅಶ್ವತ್ಥಾಮನ ತಲೆಯಲ್ಲಿ ಅವನೊಡನೆ ಹುಟ್ಟಿಬಂದ ಒಂದು ರತ್ನವಿದೆ ಎಂದು ಕೇಳಿದ್ದೇನೆ; ಆ ಮಣಿಯನ್ನು ತಂದುಕೊಟ್ಟರೆ ಅದರಿಂದ ಅವನು ಸತ್ತನೆಂದು ತಿಳಿಯುತ್ತೇನೆ“ ಎಂದಳು. ಮತ್ತು ಭೀಮನನ್ನು ಕುರಿತು ”ಭೀಮಸೇನ! ಪರಾಕ್ರಮದಲ್ಲಿ ನಿನಗೆ ಮತ್ತಾವ ಗಂಡಸೂ ಸರಿಬರಲಾರನು. ಹಿಂದೆ ವಾರಣಾವತದಲ್ಲಿಯೂ, ಆಮೇಲೆ ಹಿಡಿಂಬ ಬಂದಾಗಲೂ, ವಿರಾಟನಗರದಲ್ಲಿ ಕೀಚಕನು ಪೀಡಿಸಿದಾಗಲೂ, ನೀನೇ ನಮ್ಮನ್ನು ಕಷ್ಟದಿಂದ ಉದ್ದಾರಮಾಡಿದವನು. ಈಗಲೂ ನೀನೇ ಹೋಗಿ ಅಶ್ವತ್ಥಾಮನನ್ನು ಕೊಲ್ಲಬೇಕು!“ ಎಂದು ಗೋಳಿಟ್ಟಳು. ಅವಳ ಗೋಳಾಟವನ್ನು ನೋಡಲಾರದೆ ಭೀಮಸೇನನು ನಕುಲನನ್ನು ಸಾರಥಿಯಾಗಿ ಮಾಡಿಕೊಂಡು ಬಿಲ್ಲುಬಾಣಗಳೊಡನೆ ಕುಳಿತು ತನ್ನ ರಥದಲ್ಲಿ ಹೊರಟನು. ಅವನು ಹೋದಮೇಲೆ ಕೃಷ್ಣನು ಧರ್ಮರಾಜನನ್ನು ಕುರಿತು ”ಇದೇನು ಯುಧಿಷ್ಠಿರ, ಅಶ್ವತ್ಥಾಮನ ವಧೆಗಾಗಿ ಭೀಮಸೇನನೊಬ್ಬನನ್ನೇ ಕಳುಹಿಸಿಬಿಟ್ಟೆ? ಅವನು ದೊಡ್ಡ ಅಪಾಯಕ್ಕೆ ಸಿಕ್ಕುತ್ತಾನೆ; ಅಶ್ವತ್ಥಾಮನ ಹತ್ತಿರ ಅವನ ತಂದೆ ಕೊಟ್ಟ ಬ್ರಹ್ಮಶಿರವೆಂಬ ಅಸ್ತ್ರವಿದೆ. ಅದನ್ನು ದ್ರೋಣನು ಅರ್ಜುನನಿಗೆ ಕೊಟ್ಟಾಗ, ಅಶ್ವತ್ಥಾಮನು ಅದು ತನಗೂ ಬೇಕೆಂದು ತಂದೆಯನ್ನು ಕೇಳಿದನು. ಆಗ ದ್ರೋಣನು ಅಸಮಾಧಾನ ಪಟ್ಟುಕೊಂಡು ‘ಅಸ್ತ್ರವನ್ನೇನೋ ಕೊಡುತ್ತೇನೆ; ಆದರೆ ಎಂಥ ದೊಡ್ಡ ಆಪತ್ತು ಸಂಭವಿಸಿದರೂ ಅದನ್ನು ಯುದ್ದದಲ್ಲಿ ಪ್ರಯೋಗಿಸಬಾರದು; ಆದರೆ ನಿನ್ನ ಬುದ್ಧಿ ಒಳ್ಳೆಯ ಮಾರ್ಗದಲ್ಲಿ ಹೋಗುವುದೆಂದು ನೆಚ್ಚುವುದಕ್ಕಿಲ್ಲ!“ ಎಂದು ಕೊಟ್ಟನು. ಅವನ ಹತ್ತಿರ ಈಗ ಆ ಅಸ್ತ್ರವಿದೆ; ಅವನು ಕೋಪಿಷ್ಠ, ಕ್ರೂರ, ದುರಾತ್ಮ, ಚಪಲ; ಅದನ್ನು ಪ್ರಯೋಗಿಸಿಬಿಟ್ಟಾನು. ಭೀಮನನ್ನು ಅದರಿಂದ ರಕ್ಷಿಸಿಕೊಳ್ಳಬೇಕು!” ಎಂದನು. ಮತ್ತು ತನ್ನ ರಥವನ್ನು ಸಿದ್ಧಗೊಳಿಸಿ ಅದರಲ್ಲಿ ಯುಧಿಷ್ಠಿರನನ್ನೂ ಅರ್ಜುನನನ್ನೂ ಕುಳ್ಳಿರಿಸಿಕೊಂಡು, ವೇಗದಿಂದ ಹೊರಟು ಭೀಮಸೇನನನ್ನು ಹಿಂಬಾಲಿಸಿಕೊಂಡು ಹೋಗಿ ಹಿಡಿದನು. ಆದರೆ ಅವನನ್ನು ಅವನ ಸಂಕಲ್ಪದಿಂದ ಹಿಂದಿರುಗಿಸಲಾಗಲಿಲ್ಲ. ಆದ್ದರಿಂದ ಅವನೊಡನೆ ಅಶ್ವತ್ಥಾಮನಿದ್ದ ಸ್ಥಳಕ್ಕೆ ಹೋಗಬೇಕಾಯಿತು. ಧನುರ್ಧಾರಿಗಳಾದ ಭೀಮನನ್ನೂ ಕೃಷ್ಣ ಅರ್ಜುನ ಯುಧಿಷ್ಠಿರನನ್ನೂ ನೋಡಿ, ಅಶ್ವತ್ಥಾಮನು ಒಂದು ಹುಲ್ಲುಕಡ್ಡಿಯನ್ನು ತೆಗೆದುಕೊಂಡು ಅದರಲ್ಲಿ ತನ್ನ ದಿವ್ಯಾಸ್ತ್ರವನ್ನು ಅಭಿಮಂತ್ರಿಸಿ “ಇದು ಪಾಂಡವರನ್ನು ನಾಶಪಡಿಸಲಿ” ಎಂದು ಬಿಟ್ಟನು. ಅದು ಬೆಂಕಿಯನ್ನು ಉಗುಳುತ್ತ ಮೂರು ಲೋಕವನ್ನೂ ಸುಟ್ಟುಬಿಡುವಂತೆ ಹೊರಟಿತು. ಇದನ್ನು ಮೊದಲಿನಿಂದಲೇ ನಿರೀಕ್ಷಿಸಿದ್ದ ಕೃಷ್ಣನು ಅರ್ಜುನನನ್ನು ತನ್ನ ಹತ್ತಿರವಿದ್ದ ದಿವ್ಯಾಸ್ತ್ರವನ್ನು ಬಿಡುವಂತೆ ಪ್ರೇರಿಸಿದನು. ಅರ್ಜುನನು “ಆಚಾರ್ಯಪುತ್ರನಿಗೂ ನನಗೂ ನನ್ನ ಸೋದರರೆಲ್ಲರಿಗೂ ಶುಭವಾಗಲಿ! ಒಂದು ಅಸ್ತ್ರದಿಂದ ಇನ್ನೊಂದು ಅಸ್ತ್ರ ಶಾಂತವಾಗಲಿ!” ಎಂದು ಹೇಳಿ ಮಂಗಳವನ್ನು ಕೋರಿ ಆ ಅಸ್ತ್ರವನ್ನು ಬಿಟ್ಟನು. ಅದೂ ಉರಿಯುತ್ತ ಹೊರಟಿತು. ಅವುಗಳ ಜ್ವಾಲೆಯಲ್ಲಿ ಲೋಕವೇ ಬೆಂದುಹೋಗುವಂತೆ ತಳವಳಗುಟ್ಟಲು ವ್ಯಾಸ ನಾರದರು ಬಂದು ಲೋಕ ಹಿತಾರ್ಥವಾಗಿ ಅವುಗಳ ಮಧ್ಯೆ ನಿಂತು “ಅಯ್ಯಾ ವೀರರೇ, ಇದೇನು ನೀವು ಮಾಡಿರುವ ಸಾಹಸ? ಹಿಂದೆ ಅಸ್ತ್ರಗಳನ್ನು ಬಲ್ಲ ಮಹಾರಥರಾರೂ ಇದನ್ನು ಮನುಷ್ಯರ ಮೇಲೆ ಪ್ರಯೋಗಿಸಿರಲಿಲ್ಲ; ಅವನ್ನು ಹಿಂದಕ್ಕೆ ತೆಗೆದುಕೊಳ್ಳಿ!” ಎಂದರು. ಅರ್ಜುನನು ತೆಗೆದುಕೊಂಡನು. ಅಶ್ವತ್ಥಾಮನು ಹಿಂದಕ್ಕೆ ತೆಗೆದುಕೊಳ್ಳದೆ “ದುಃಖದಿಂದಲೂ ಪ್ರಾಣಭಯದಿಂದಲೂ ನಾನು ಇದನ್ನು ಭೀಮನ ಮೇಲೆ ಬಿಟ್ಟೆ; ಭೀಮನು ಅಧರ್ಮದಿಂದ ದುರ್ಯೋಧನನನ್ನು ಕೊಂದಿದ್ದಾನೆ. ಆದ್ದರಿಂದ ಅದನ್ನು ಹಿಂದಕ್ಕೆ ತೆಗೆದುಕೊಳ್ಳಲು ನನಗೆ ಇಷ್ಟವಿಲ್ಲ; ಅದು ಪಾಂಡವರ ಸಂತತಿಯನ್ನು ಕೊಂದೇ ಕೊಲ್ಲುತ್ತದೆ!” ಎಂದನು. ವ್ಯಾಸನು ಹಾಗೆ ಮಾಡಬೇಡ; ಅರ್ಜುನನು ನಿನ್ನ ಅಸ್ತ್ರ ಶಾಂತವಾಗಲಿ ಎಂದು ತನ್ನ ಅಸ್ತ್ರವನ್ನು ಬಿಟ್ಟಿದ್ದನು; ಅದನ್ನು ಹಿಂದಕ್ಕೆ ತೆಗೆದುಕೊಂಡನು; ನೀನೂ ತೆಗೆದುಕೋ; ನಿನ್ನ ಮಣಿಯನ್ನು ಕೊಡು; ಅದಕ್ಕೆ ಪ್ರತಿಯಾಗಿ ಅವರೂ ನಿನ್ನ ಪ್ರಾಣವನ್ನು ಉಳಿಸುತ್ತಾರೆ!“ ಎಂದನು. ಅಶ್ವತ್ಥಾಮನು ಮಣಿಯನ್ನು ಬೇಕಾದರೆ ಕೊಡುತ್ತೇನೆ; ಅಸ್ತ್ರವನ್ನು ಹಿಂದಕ್ಕೆ ತೆಗೆದುಕೊಳ್ಳುವುದು ಸಾಧ್ಯವಲ್ಲ. ಅದು ಪಾಂಡವರ ಮಕ್ಕಳ ಗರ್ಭಗಳನ್ನು ಹೊಕ್ಕು ಅವನ್ನು ಕೊಲ್ಲುತ್ತದೆ!: ಎಂದನು. ಕೃಷ್ಣನು ಉತ್ತರೆಯ ಗರ್ಭದಲ್ಲಿರುವ ಮಗುವನ್ನಾದರೂ ಉಳಿಸು” ಎಂದು ಕೇಳಿದನು. ಅದಕ್ಕೂ ಅಶ್ವತ್ಥಾಮನು ಒಪ್ಪಲಿಲ್ಲ; ಕೃಷ್ಣನು ಚಿಂತೆಯಿಲ್ಲ; ಆ ಗರ್ಭವು ಸತ್ತು ಬದುಕುತ್ತದೆ. ಮತ್ತು ದೀರ್ಘಾಯುಸ್ಸನ್ನು ಪಡೆಯುತ್ತದೆ! ನೀನು ಈ ಶಿಶುಹತ್ಯೆ ಮಾಡಿದ ಪಾಪಕ್ಕಾಗಿ ಮೂರು ಸಾವಿರ ವರ್ಷಕಾಲ, ನಿರ್ಜನವಾದ ಕಾಡುಮೇಡುಗಳಲ್ಲಿ ಯಾರೊಡನೆಯೂ ಮಾತುಕಥೆಯಿಲ್ಲದೆ ಅಲೆಯುತ್ತಿರು. ಪರೀಕ್ಷಿತ್ತು ಕೃಪಾಚಾರ್ಯನಿಂದ ಧನುರ್ವಿದ್ಯೆಯನ್ನೂ ಅಸ್ತ್ರಗಳನ್ನೂ ಕಲಿತು ಕುರುದೇಶಕ್ಕೆ ರಾಜನಾಗಿ ಅರವತ್ತುವರ್ಷ ರಾಜ್ಯಭಾರ ಮಾಡುತ್ತಾನೆ!“ ಎಂದನು. ಆಶ್ವತ್ಥಾಮನು ತನ್ನ ತಲೆಯಲ್ಲಿದ್ದ ಮಣಿಯನ್ನು ತೆಗೆದುಕೊಟ್ಟು ದುಮ್ಮಾನದಿಂದ ಹೊರಟುಹೋದನು. ಕೃಷ್ಣನೂ ಪಾಂಡವರೂ ಶೀಘ್ರವಾಗಿ ಅದನ್ನು ದ್ರೌಪದಿಗೆ ತಂದುಕೊಟ್ಟರು. ಭೀಮನು ”ಇಗೋ ನೀನು ಕೇಳಿದ ಮಣಿ! ನಿನ್ನ ಮಕ್ಕಳನ್ನು ಕೊಂದವನನ್ನು ಜಯಿಸಿ ತಂದಿದ್ದೇವೆ. ಇನ್ನು ನಿನ್ನ ದುಃಖವನ್ನು ಬಿಟ್ಟು ಏಳು! ದುರ್ಯೋಧನನನ್ನು ಕೊಂದಾಯಿತು; ದುಶ್ಯಾಸನನ ರಕ್ತ ಕುಡಿದಾಯಿತು; ಹಗೆ ಹರಿಯಿತು. ಅಶ್ವತ್ಥಾಮನ ಬ್ರಾಹ್ಮಣ್ಯವೂ ಗೌರವವೂ ಮಣಿಯೂ ಹೋಗಿ ಅವನ ದೇಹ ಮಾತ್ರ ಉಳಿದಿದೆ!“ ಎಂದು ಸಮಾಧಾನ ಮಾಡಿದನು. ದ್ರೌಪದಿಯು ”ಮುಯ್ಯಿ ತೀರಿತು; ಆದರೆ ಗುರುಪುತ್ರನಾದ ಅಶ್ವತ್ಥಾಮನು ಎಷ್ಟಾದರೂ ಗುರುಸಮಾನ; ಆದ್ದರಿಂದ ಈ ಮಣಿಯನ್ನು ಮಹಾರಾಜನೇ ತೆಗೆದುಕೊಳ್ಳಲಿ" ಎಂದಳು. ದ್ರೌಪದಿಯ ಮಾತನ್ನು ನಡೆಸುವ ಇಚ್ಚೆಯಿಂದಲೂ ಗುರುಕೊಟ್ಟ ವಸ್ತುವೆಂಬ ಗೌರವದಿಂದಲೂ ಧರ್ಮರಾಜನು ಆ ಮಣಿಯನ್ನು ತನ್ನ ತಲೆಯಲ್ಲಿ ಧರಿಸಿಕೊಂಡನು.</span>
</p>
<p>
<span> </span>
</p>
<p class="text-center">
<strong>
<span>ಸೌಪ್ತಿಕ ಪರ್ವ ಮುಗಿಯಿತು</span>
</strong>
</p>
<p>
<span> </span>
</p>
<span>
<br/>
</span>
<p class="text-center">
<span>ಶ್ರೀರಸ್ತು</span>
</p>
<p class="text-center">
<span> </span>
</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಸ್ತ್ರೀ ಪರ್ವ</h1>
<p>
<span> </span>
</p>
<p>
<span> </span>
</p>
<p>
<span>ನಮಿಸಿ ನಾರಾಯಣನ ನರನ ಪುರುಷೋತ್ತಮನ। ವ್ಯಾಸ ವಾಗ್ದೇವಿಯರ ಬಳಿಕ ಪೇಳ್ವುದು ಜಯವ॥</span>
</p>
<p>
<span> ಯುದ್ಧವು ಮೊದಲಾದಾಗಿನಿಂದ ಸಂಜಯನು ಪ್ರತಿನಿತ್ಯವೂ ರಣರಂಗಕ್ಕೆ ಹೋಗಿಬರುತ್ತ ಅಂದಂದಿನ ಯುದ್ದದಲ್ಲಿ ಆದ ಲಾಭನಷ್ಟಗಳನ್ನು ಧೃತರಾಷ್ಟ್ರನಿಗೆ ವಿವರವಾಗಿ ತಿಳಿಯಹೇಳುತ್ತಿದ್ದನು. ಹದಿನೆಂಟನೆಯ ದಿನ ದುರ್ಯೋಧನನು ತನ್ನ ಸಮಸ್ತಸೇನೆಯೊಡನೆ ಹತನಾದನೆಂದು ಕೇಳಿದ ಮೇಲೆ, ಅವನು ದುಃಖದಲ್ಲಿ ಮುಳುಗಿ, ಏನೂ ತೋರದೆ ಮೂಕನಂತಾಗಿಬಿಟ್ಟನು. ಅವನನ್ನು ನೋಡಿದರೆ ದೊಡ್ಡ ಮರದ ಕೊಂಬೆಗಳನ್ನೆಲ್ಲಾ ಕಡಿದ ಮೇಲೆ ಉಳಿದಿರುವ ಮೋಟಿನಂತೆ ಕಾಣುತ್ತಿದ್ದನು. ಸ&lt;ಜಯನು ಅವನನ್ನು ಸಮಾಧಾನ ಮಾಡುತ್ತ “ಶೋಕಪಟ್ಟು ಪ್ರಯೋಜನವೇನು ಮಹಾರಾಜ? ಏನೂ ಇಲ್ಲ. ಯಾರು ಯಾರು ಸತ್ತರೋ ಅವರೆಲ್ಲರಿಗೂ ಅನುಕ್ರಮವಾಗಿ ಉತ್ತರಕ್ರಿಯೆಗೆ ಏರ್ಪಡಿಸು!”ಎಂದನು. ಈ ಮಾತನ್ನು ಕೇಳಿ ಧೃತರಾಷ್ಟ್ರನು ಮೂರ್ಛೆಹೋಗಿ ತಟ್ಟನೆ ನೆಲದ ಮೇಲೆ ಬಿದ್ದುಬಿಟ್ಟನು. ಅನಂತರ ಚೇತರಿಸಿಕೊಂಡು “ಮಕ್ಕಳು ಮರಿಗಳನ್ನೂ ನೆಂಟರಿಷ್ಟರನ್ನೂ ಮಿತ್ರಬಾಂಧವರನ್ನೂ ಕಳೆದುಕೊಂಡು ನಾನು ಏಕೆ ಬದುಕಿರಬೇಕು, ಸಂಜಯ? ನಾನು ರೆಕ್ಕೆಪುಕ್ಕಗಳನ್ನು ತರಿದು ಹಾಕಿದ ಗರುಡನ ಹಾಗಾದೆನಲ್ಲ! ನನ್ನ ಹೃದಯ ಸೀಳಿ ಪಾಲುಪಾಲಾಗಿ ಹೋದಂತಾಗಿದೆ. ಇಷ್ಟುದುಃಖ ತರುವಂಥ ಪಾಪಕರ್ಮವನ್ನು ನಾನು ಏನು ಮಾಡಿದೆ? ಅಂಥದು ಯಾವುದೂ ನೆನಪಿಗೆ ಬರುವುದಿಲ್ಲವಲ್ಲ! ಪೂರ್ವ ಜನ್ಮಗಳಲ್ಲಿ ಮಾಡಿದ್ದಿರಬೇಕು! ನನ್ನಂತೆ ಮುಪ್ಪಿನಲ್ಲಿ ಹೀಗೆ ದುಃಖ ಒದಗಿದ ಪಾಪಿಗಳು ಮತ್ತಾರಾದರೂ ಇದ್ದಾರೆಯೇ?” ಎಂದು ದುಃಖಿಸಿದನು. ಸಂಜಯನು “ಮಹಾರಾಜ,, ನೀನು ಹಿರಿಯರಿಂದ ವೇದಶಾಸ್ತ್ರ ಸಿದ್ಧಾಂತಗಳನ್ನು ತಿಳಿದವನು; ಆದ್ದರಿಂದ ಶೋಕವನ್ನು ಬಿಡು. ಆಪ್ತರಮಾತನ್ನು ಆಲಿಸದೆ ಕತ್ತಿಯ ಬಾಯಂತಿದ್ದ ನಿನ್ನ ಬುದ್ದಿಯನ್ನೇ ನಂಬಿ ಇಷ್ಟೆಲ್ಲಾ ಮಾಡಿಕೊಂಡೆ. ನಿನ್ನ ಮಗನೂ ಭೀಷ್ಮ ದ್ರೋಣ ಕೃಪ ಕೃಷ್ಣ ಮುಂತಾದವರ ಮಾತನ್ನು ಕೇಳದೆ ಕರ್ಣ ದುಶ್ಯಾಸನ ಮುಂತಾದ ದುರ್ಮಂತ್ರಿಗಳನ್ನು ಕಟ್ಟಿಕೊಂಡು ಈ ಕ್ಷತ್ರಿಯ ನಾಶವನ್ನು ತಂದಿಟ್ಟ. ಯುದ್ಧವು ಯಾವಾಗಲೂ ಅಧರ್ಮದಿಂದಲೇ ತುಂಬಿದ್ದು ಎಂದು ಎನ್ನುತ್ತಿದ್ದರೂ ನೀನು ಖಂಡಿತವಾಗಿ ಯಾವುದನ್ನೂ ಬಾಯಿಬಿಟ್ಟು ಹೇಳಲಿಲ್ಲ. ಮಧ್ಯಸ್ಥನಾಗಿದ್ದು ತಕ್ಕಡಿಯನ್ನು ಸರಿಯಾಗಿ ಹಿಡಿದು ತೂಗಲಿಲ್ಲ. ಮನುಷ್ಯನು ಮೊದಲಿನಿಂದಲೇ ಸರಿಯಾದ ದಾರಿಯನ್ನು ಹಿಡಿದರೆ ಆಮೇಲೆ ಪಶ್ಚಾತ್ತಾಪ ಪಡಬೇಕಾಗುವುದಿಲ್ಲ. ಮೇಲಿರುವ ಜೇನನ್ನು ನೋಡುತ್ತ ಕೆಳಗೆ ಕಮರಿಯಲ್ಲಿ ಬಿದ್ದಹಾಗಾಗಿದೆ ನಿನ್ನ ಬಾಳು! ಶೋಕಿಸಿದರೆ ಏನು ಪ್ರಯೋಜನ? ಅದರಿಂದ ಸುಖವಾದೀತೇ? ಜಯ ಲಭಿಸೀತೇ? ವಿವೇಕ ತಂದುಕೊಂಡು ಶೋಕವನ್ನು ಬಿಡು!” ಎಂದನು. </span>
</p>
<p>
<span> ಅನಂತರ ವಿದುರನು ಸಮಾಧಾನಮಾಡುತ್ತ “ಮಹಾರಾಜ! ಎಲ್ಲಾ ಪ್ರಾಣಿರಾಶಿಗಳೂ ಕೊನೆಗೆ ನಾಶವಾಗತಕ್ಕವುಗಳೇ! ಹುಟ್ಟುವುದೂ ಸಾಯುವುದೂ ಸ್ವಭಾವ. ಶೂರ, ಹೇಡಿ ಎಲ್ಲರನ್ನೂ ಯಮನು ಎಳೆದುಕೊಂಡು ಹೋಗುವಾಗ ಕ್ಷತ್ರಿಯರು ಯುದ್ಧಮಾಡದೆ ಸುಮ್ಮನೆ ಕುಳಿತಿರುವುದಕ್ಕಾಗುತ್ತದೆಯೇ? ಕಾಲ ಬಂದರೆ ಯುದ್ಧಮಾಡದಿರುವವನೂ ಸಾಯುತ್ತಾನೆ; ಬರದಿದ್ದರೆ ಯುದ್ಧಮಾಡುವವನೂ ಬದುಕಿಕೊಳ್ಳುತ್ತಾನೆ.. ಕಾಲವನ್ನು ಯಾರೂ ಮೀರುವುದಕ್ಕೆ ಆಗುವುದಿಲ್ಲ. ಅದು ಎಲ್ಲರನ್ನೂ ತನ್ನ ಹತ್ತಿರಕ್ಕೆ ಎಳೆದುಕೊಳ್ಳುತ್ತದೆ. ಅದಕ್ಕೆ ಬೇಕಾದವರಿಲ್ಲ, ಬೇಡದವರಿಲ್ಲ. ಒಂದು ಗುಂಪಾಗಿದ್ದವರಲ್ಲಿ ಕೆಲವರಿಗೆ ಕಾಲ ಮುಂದಾಗಿ ಬರಬಹುದು; ಮಿಕ್ಕವರಿಗೆ ಹಿಂದಾಗಿ ಬರಬಹುದು. ಮಡಕೆ ಮಾಡುವಾಗ ಕೆಲವು ಚಕ್ರದ ಮೇಲೇ ಮುರಿಯುತ್ತದೆ; ಮೇಲಕ್ಕೆ ಎತ್ತಿದಾಗ ಮುರಿಯುತ್ತವೆ; ಹೀಗೆ ಹಸಿಯಾಗಿದ್ದಾಗ ಬಿಸಿಯಾಗಿದ್ದಾಗ, ಸುಟ್ಟಾಗ ಒಡೆಯುವುದೂ ಉಂಟು. ಆದ್ದರಿಂದ ಸತ್ತುಹೋದ ನಿನ್ನ ಮಕ್ಕಳಿಗಾಗಿ ದುಃಖಿಸಬೇಡ. ಶಾಸ್ತ್ರಗಳು ಹೇಳುವುದು ನಿಜವಾದರೆ, ಅವರೆಲ್ಲರಿಗೂ ಸದ್ಗತಿಯಾಗಿದೆ. ಅವರೆಲ್ಲರೂ ಎಲ್ಲಿಂದಲೋ ಬಂದರು, ಈಗ ಎಲ್ಲಿಗೋ ಹೋದರು! ಹುಟ್ಟುವುದಕ್ಕೆ ಮೊದಲು ಇರಲಿಲ್ಲ, ಸತ್ತಮೇಲೆ ಈಗಲೂ ಇಲ್ಲ! ಯಾತ್ರಿಕರು ಮಧ್ಯೆ ಛತ್ರದಲ್ಲಿ ತಂಗಿ ಮುಂದೆ ಹೋಗುವಂತೆ ಪ್ರಾಣಿಗಳು ಈ ಲೋಕದಲ್ಲಿ ಎರಡುದಿನ ಇದ್ದು ಮುಂದೆ ಹೋಗುತ್ತಾರೆ. ನಮಗೆ ಇಹಸಂಸಾರದಲ್ಲಿ ಎಷ್ಟು ಸಾವಿರ ತಾಯಿತಂದೆಗಳಾಗಿ ಹೋದರೋ, ಎಷ್ಟು ನೂರು ಹೆಂಡತಿ ಮಕ್ಕಳಾಗಿ ಹೋದರೋ! ನಮಗೆ ಅವರು ಯಾರು? ಅವರಿಗೆ ನಾವು ಯಾರು? ಅವಿವೇಕಿಗೆ ನಿತ್ಯವೂ ಸಾವಿರಾರು ದುಃಖ, ನೂರಾರು ಭಯ! ತಿಳಿದವನಿಗೆ ಯಾವುದೂ ಇಲ್ಲ! ದೇಹದ ವ್ಯಾಧಿಗಳನ್ನು ಔಷಧಿಯಿಂದ ವಾಸಿಮಾಡಿಕೊಳ್ಳುವಂತೆ ಮನಸ್ಸಿನ ವ್ಯಾಧಿಗಳನ್ನು ವಿವೇಕದಿಂದ ವಾಸಿಮಾಡಿಕೊಳ್ಳಬೇಕು. ಆದರೆ ಎಂಥ ಕಷ್ಟದಲ್ಲಿದ್ದರೂ ವಿವೇಕ ಬರುವುದಿಲ್ಲ; ಒಬ್ಬ ಬ್ರಾಹ್ಮಣ ಒಂದು ಕಾಡಿನಲ್ಲಿ ಹೋಗುತ್ತಿದ್ದನಂತೆ; ಅದರಲ್ಲಿ ಹುಲಿ ಸಿಂಹ ಆನೆ ಮುಂತಾದ ಕ್ರೂರಮೃಗಗಳು ತುಂಬಿಕೊಂಡು ನೋಡುವುದಕ್ಕೆ ಭಯಂಕರವಾಗಿತ್ತಂತೆ. ಅವನಿಗೆ ಅದನ್ನು ನೋಡಿದ ಕೂಡಲೆ ಮೈಯೆಲ್ಲಾ ರೋಮಾಂಚವಾಗಿ ಹೃದಯ ಝಲ್ಲೆಂದು ಹೋಯಿತಂತೆ. ಏನು ಗತಿಯಪ್ಪಾ ಎಂದು ಇತ್ತಿಂದ ಅತ್ತ ಓಡಿಹೋಗುತ್ತ ಅತ್ತಿಂದ ಇತ್ತ ಓಡಿಬರುತ್ತ ಅಲ್ಲಿ ಸುತ್ತ ಬೇಲಿಹಾಕಿ ರಕ್ಷಿತವಾಗಿದ್ದ ಒಂದು ಸ್ಥಳವನ್ನು ಕಂಡು ಅದರೊಳಗೆ ಹೋಗಲು, ಅಲ್ಲಿ ಒಬ್ಬ ಘೋರಾಕಾರಳಾದ ಹೆಂಗಸು ಅವನನ್ನು ಎರಡು ತೋಳುಗಳಿಂದಲೂ ತಬ್ಬಿಕೊಂಡಳಂತೆ. ಅಲ್ಲಿ ಮರದ ಕೊಂಬೆಗಳೂ ಗಿಡಬಳ್ಳಿಗಳೂ ಮುಚ್ಚಿಕೊಂಡಿದ್ದ ಒಂದು ಪಾಳುಭಾವಿ! ಓಡಿಹೋಗುತ್ತ ಅದರೊಳಗೆ ಕಾಣದೆ ಬಿದ್ದು ಬಳ್ಳಿಗಳ ಮಧ್ಯೆ ಸಿಕ್ಕಿಕೊಂಡು ಅವನು ತಲಿಕೆಳಗಾಗಿ ನೇತಾಡುತ್ತಿದ್ದನಂತೆ. ಬಾವಿಯ ತಳದಲ್ಲಿ ಒಂದು ಕ್ರೂರವಾದ ಹಾವು! ಮೇಲೆ ಬಾವಿಯ ಕಟ್ಟೆಯ ಹತ್ತಿರ ಒಂದು ಕಾಡಾನೆ: ಅವನ ಸುತ್ತಮುತ್ತ ಅಲ್ಲಿ ಗೂಡುಕಟ್ಟಿಕೊಂಡು ಈಗ ಎದ್ದುಬಿಟ್ಟಿದ್ದ ಜೇನು ಹುಳುಗಳು! ಈ ಸ್ಥಿತಿಯಲ್ಲಿ ಅವನು ಅಲ್ಲಿ ತೊಟ್ಟಿಕ್ಕುತ್ತಿದ್ದ ಜೇನುತುಪ್ಪವನ್ನು ನೆಕ್ಕುತ್ತಿದ್ದನಂತೆ; ಇನ್ನೂ ಬದುಕಿದ್ದು ಆ ಜೇನುತುಪ್ಪವನ್ನು ನೆಕ್ಕೋಣವೆಂದು ಆಸೆಪಡುತ್ತಿದ್ದನಂತೆ; ವಿವೇಕವಾಗಲಿ ವೈರಾಗ್ಯವಾಗಲಿ ಬರಲಿಲ್ಲವಂತೆ. ಈ ಮಧ್ಯೆ ಒಂದು ಕರಿಯ ಇಲಿಯೂ ಒಂದು ಬಿಳಿಯ ಇಲಿಯೂ ಆ ಮರದ ಬುಡದಲ್ಲಿ ಸೇರಿಕೊಂಡು ಅದನ್ನು ಕಡಿದುಹಾಕುತ್ತಿದ್ದುವಂತೆ. ಆದ್ದರಿಂದ ಅವನು ಕೊಂಬೆ ಸಹಿತವಾಗಿ ಯಾವಾಗ ಕೆಳಗೆ ಬಿದ್ದುಬಿಡುತ್ತಿದ್ದನೋ! ಇಷ್ಟಾದರೂ ಅವನಿಗೆ ಜೀವದ ಮೇಲೆ ಆಸೆ ಬೇರೆ ಹೋಗಲಿಲ್ಲವಂತೆ!” (ಕಾಡು-ಸಂಸಾರ, ಮೃಗಗಳು- ರೋಗಗಳು; ಘೋರಾಕಾರಳಾದ ಹೆಂಗಸು- ಮುಪ್ಪು; ಬಾವಿ-ದೇಹ; ಬಾವಿಯೊಳಗಿನ ಹಾವು- ಯಮ;; ಆಧಾರವಾದ ಕೊಂಬೆ-ಜೀವದ ಆಸೆ; ಆನೆ; ವರ್ಷ; ಇಲಿಗಳು- ಹಗಲು ರಾತ್ರಿಗಳು; ಜೇನುಹುಳಗಳು-ಕಾಮಗಳು; ಜೇನುತುಪ್ಪ- ಭೋಗಗಳು.) ಆಸೆಯೇ ದುಃಖಕ್ಕೆ ಮೂಲ; ಅತ್ಯಾಸೆಪಟ್ಟೇ ನೀನು ಈ ದುಃಖ ವನ್ನೆಲ್ಲಾ ತಂದುಕೊಂಡೆ. ತತ್ವಜ್ಞಾನವೇ ದುಃಖಕ್ಕೆ ಮದ್ದು! ಮನಸ್ಸನ್ನು ಬಿಗಿಹಿಡಿದುಕೊಂಡು ಈ ಜ್ಞಾನೌಷಧದಿಂದ ನಿನ್ನ ದುಃಖವ್ಯಾಧಿಯನ್ನು ಪರಿಹರಿಸಿಕೋ. ತಾನು ತನ್ನ ಮನಸ್ಸನ್ನು ಧೃಢಮಾಡಿಕೊಂಡರೆ ದುಃಖ ಶಮನವಾಗುವ ಹಾಗೆ, ಪರಾಕ್ರಮ ಐಶ್ವರ್ಯ ಸ್ನೇಹಿತರು ನೆಂಟರು ಇವರಿಂದ ಆಗುವುದಿಲ್ಲ. ಆದ್ದರಿಂದ ಈ ವಿಪತ್ಕಾಲದಲ್ಲಿ ಮನಸ್ಸನ್ನು ನಿನ್ನ ವಶಕ್ಕೆ ತೆಗೆದುಕೊಂಡು ಸಮಾಧಾನಹೊಂದಿ ಸ್ನೇಹದಿಂದ ವರ್ತಿಸು. ಅಭಯವನ್ನು ನೀಡುವುದರಿಂದ ಬರುವ ಪುಣ್ಯ ಸಾವಿರ ಯಜ್ಞಗಳಿಂದಾಗಲೀ ನಿತ್ಯ ಉಪವಾಸ ಮಾಡುವುದರಿಂದಾಗಲೀ ಬರುವುದಿಲ್ಲ. ಇದನ್ನು ತಿಳಿದುಕೊಂಡು, ದಯಾಪರನಾಗು; ಸತ್ತವರಿಗೆಲ್ಲಾ ಉತ್ತರಕ್ರಿಯೆಗಳನ್ನು ನಡೆಸು. ಅದರಿಂದ ಒಳ್ಳೆಯ ಫಲವುಂಟಾಗುತ್ತದೆ!" ಎಂದನು. </span>
</p>
<p>
<span> ಅನಂತರ ಧೃತರಾಷ್ಟ್ರನು ದುಃಖದಿಂದ ಬುದ್ಧಿಯನ್ನೇ ಕಳೆದುಕೊಂಡಂತವನಾಗಿ, ರಥದಲ್ಲಿ ಹತ್ತಿಕುಳಿತನು. ಗಾಂಧಾರಿಯೂ ಕುಂತಿ ಮತ್ತು ಇತರ ಸ್ತ್ರೀಯರನ್ನು ಕರೆದುಕೊಂಡು ಅವನ ಹಿಂದೆ ಹೊರಟಳು. ವಿದುರನು ಅವರ ದುಃಖವನ್ನು ಶಮನಮಾಡಿ ಅವರ ಜೊತೆಯಲ್ಲಿ ಹೊರಟನು. ದಾರಿಯುದ್ದಕ್ಕೂ ಕೌರವರೆಲ್ಲರ ಮನೆಯಲ್ಲೂ ಗೋಳೇ! ಊರತುಂಬ ಮಕ್ಕಳಿಂದ ಮುದುಕರವರೆಗೆ ಎಲ್ಲರೂ ಅಳುವವರೇ! ಇದುವರೆಗೆ ದೇವತೆಗಳ ಕಣ್ಣಿಗೂ ಬೀಳದಿದ್ದ ಹೆಂಗಸರು ಈಗ ಗಂಡಂದಿರನ್ನು ಕಳೆದುಕೊಂಡಿದ್ದರಿಂದ., ತಲೆಯ ಜುಟ್ಟು ಬಿಚ್ಚಿಕೊಂಡು, ಆಭರಣ ವಿಹೀನರಾಗಿ, ಒಂಟಿ ಬಟ್ಟೆಯಲ್ಲಿ ತಮ್ಮ ತಮ್ಮ ಮನೆಯಿಂದ ಹೊರಡುತ್ತಿದ್ದರು; ಅಳುತ್ತ ಕರೆಯುತ್ತ ಬುದ್ದಿಶೂನ್ಯರಾಗಿ ಮಾನಮರ್ಯಾದೆಗಳ ಮೇಲೆ ಜ್ಞಾನವಿಲ್ಲದೆ ಹೀಗೆ ಓಡೋಡಿಬರುತ್ತ ಸಾವಿರಾರು ಹೆಂಗಸರು ಧೃತರಾಷ್ಟ್ರನ ರಥವನ್ನು ಸುತ್ತಿಕೊಂಡು ಹೊರಟರು. ಅವರ ಅಳುವೂ ಆರ್ತನಾದವೂ ಸೇರಿ ಮಹಾಶಬ್ದವೆದ್ದು ಮೂರು ಲೋಕವೂ ಮರುಗುವಂತಾಯಿತು. </span>
</p>
<p>
<span> ಅತ್ತ ಧರ್ಮರಾಜನು ಈ ಸಮಾಚಾರವನ್ನು ಕೇಳಿ ತನ್ನ ತಮ್ಮಂದಿರು ಕೃಷ್ಣ ದ್ರೌಪದಿ ಮುಂತಾದವರೊಡಗೂಡಿ ಧೃತರಾಷ್ಟ್ರನನ್ನು ಕಾಣುವುದ್ಕ್ಕೆಂದು ಬಂದನು. ಅವನನ್ನು ನೋಡಿ ಧೃತರಾಷ್ಟ್ರನ ಸುತ್ತ ಇದ್ದ ಸಾವಿರಾರು ಹೆಂಗಸರು ಕೈಯೆತ್ತಿ “ಈ ರಾಜನ ಧರ್ಮ ಅಹಿಂಸೆ ಎಲ್ಲಾ ಎಲ್ಲಿ ಹೋದುವು? ತಂದೆ ಅಣ್ಣ ತಮ್ಮ ಗುರುಗಳು ಹಿರಿಯರು ಎಲ್ಲರನ್ನೂ ಕೊಂದರಲ್ಲ! ಮಕ್ಕಳು ಮರಿ ಇಲ್ಲದೆ ಗುರುಹಿರಿಯರಿಲ್ಲದೆ ರಾಜ್ಯದಿಂದ ಇವನಿಗೆ ಆಗಬೇಕಾದದ್ದೇನು?” ಎಂದು ಪ್ರಲಾಪಿಸಿದರು. ಯುಧಿಷ್ಟಿರನು ಅವರೆಲ್ಲರನ್ನೂ ದಾಟಿಕೊಂಡು ಮುಂದೆ ಹೋಗಿ ಧೃತರಾಷ್ಟ್ರನಿಗೆ ನಮಸ್ಕರಿಸಿದನು. ಮಿಕ್ಕವರೂ ತಮ್ಮತಮ್ಮ ಹೆಸರನ್ನು ಹೇಳಿಕೊಂಡು ನಮಸ್ಕಾರಮಾಡಿದರು. ಧೃತರಾಷ್ಟ್ರನು ಧರ್ಮರಾಜನನ್ನು ಪ್ರೀತಿಯೇನೂ ಇಲ್ಲದೆ ಆಲಿಂಗಿಸಿಕೊಂಡು “ಭೀಮನೆಲ್ಲಿ?” ಎಂದು ಕೇಳಿದನು; ಆಗ ಅವನ ಕೋಪಾಗ್ನಿಯು ದುಃಖವಾಯು ಬೀಸಿ ಧಗಧಗಿಸುತ್ತ ಭೀಮನನ್ನು ಸುಟ್ಟು ಉರಿಸಿಬಿಡುವಂತೆ ತೋರುತ್ತಿತ್ತು. ಅವನ ದುರುದ್ದೇಶವನ್ನು ತಿಳಿದು, ಮೊದಲೇ ತಕ್ಕ ಸಿದ್ದತೆಮಾಡಿಕೊಂಡಿದ್ದ ಕೃಷ್ಣನು, ಆಗ ಭೀಮನನ್ನು ಹಿಂದಕ್ಕೆ ಕರೆದುಕೊಂಡು ಧೃತರಾಷ್ಠ್ರನ ಮುಂದೆ ಒಂದು ಕಬ್ಬಿಣದ ವಿಗ್ರಹವನ್ನು ತಳ್ಳಿದನು. ಅದನ್ನೇ ಭೀಮಸೇನನೆಂದು ಭಾವಿಸಿಕೊಂಡು ಧೃತರಾಷ್ಟ್ರನು ತನ್ನ ಎರಡು ಬಲವಾದ ತೋಳುಗಳಲ್ಲಿಯೂ ಅದನ್ನು ಹಿಡಿದು ತಬ್ಬಿಕೊಂಡನು. ವಿಗ್ರಹವು ನಜ್ಜುಗುಜ್ಜಾಗಿ ಹೋಯಿತು; ಜೊತೆಯಲ್ಲಿಯೇ ಧೃತರಾಷ್ಟ್ರನ ಎದೆಯೂ ನೆಗ್ಗಿ ಅವನು ರಕ್ತವನ್ನು ಕಕ್ಕುತ್ತ ನೆಲದ ಮೇಲೆ ಬಿದ್ದನು. ಸಂಜಯನು ಅವನನ್ನು ಹಿಡಿದುಕೊಂಡನು. ಧೃತರಾಷ್ಟ್ರನು ಭೀಮನು ಸತ್ತನೆಂದು ಭಾವಿಸಿ ದುಃಖದಿಂದ “ಅಯ್ಯೋ ಭೀಮ! ಅಯ್ಯೋ ಭೀಮ!!” ಎಂದು ಕೂಗಿಕೊಂಡನು. ಆಗ ಅವನ ಕ್ರೋಧವು ಇಳಿದಿತ್ತು. ಅದನ್ನು ತಿಳಿದ ಕೃಷ್ಣನು “ನೀನು ಕೊಂದದ್ದು ಭೀಮನನ್ನಲ್ಲ ಮಹಾರಾಜ! ಅವನ ಕಬ್ಬಿಣದ ಪ್ರತಿಮೆಯನ್ನ! ನಿನ್ನ ಸಿಟ್ಟನ್ನು ನೋಡಿ ನಾನು ಅವನನ್ನು ಹಿಂದಕ್ಕೆ ಕರೆದುಕೊಂಡು, ನಿನ್ನ ಮಗ ಮಾಡಿಸಿಟ್ಟಿದ್ದ ಕಬ್ಬಿಣದ ಪ್ರತಿಮೆಯನ್ನು ನಿನ್ನ ಮುಂದೆ ಇರಿಸಿದೆ. ನಿನ್ನ ಬಲ ಯಾರಿಗಿದೆ? ನಿನ್ನ ತೋಳಿನ ಹಿಡಿತಕ್ಕೆ ಸಿಕ್ಕಿದರೆ ಯಮನ ಪಾಶಕ್ಕೆ ಸಿಕ್ಕಿದಂತೆಯೇ. ಮಕ್ಕಳನ್ನು ಕಳೆದುಕೊಂಡ ಹೊಟ್ಟೆಯ ಸಂಕಟದಲ್ಲಿ ಧರ್ಮದ ಮೇಲೆ ಗಮನವಿಲ್ಲದೆ ನೀನು ಭೀಮಸೇನನನ್ನು ಕೊಲ್ಲಬೇಕೆಂದಿದ್ದೆ. ಅದು ಸರಿಯಲ್ಲ. ಮಹಾರಾಜ! ನೀನು ಏನು ಮಾಡಿದರೂ ನಿನ್ನ ಮಕ್ಕಳು ಜೀವಸಹಿತವಾಗಿ ಎದ್ದು ಬರುವ ಹಾಗಿಲ್ಲ. ಆದ್ದರಿಂದ ನಿನ್ನ ಕೋಪ ಶಮನಾರ್ಥವಾಗಿ ನಾನು ಮಾಡಿದ್ದನ್ನು ಸರಿಯಾಗಿ ತಿಳಿದುಕೊಂಡು ದುಃಖವನ್ನು ತಡೆದುಕೋ!” ಎಂದನು. ಅನಂತರ ಧೃತರಾಷ್ಟ್ರನು ಕೋಪವನ್ನು ಸಮಾಧಾನ ಮಾಡಿಕೊಂಡು ಅಳುತ್ತ ಪಾಂಡವರನ್ನು ಮೈತಡವಿ ಆಶೀರ್ವದಿಸಿದನು.</span>
</p>
<p>
<span> ಬಳಿಕ ಅವರೆಲ್ಲರೂ ಗಾಂಧಾರಿಯಿದ್ದೆಡೆಗೆ ಹೋದರು. ಧರ್ಮರಾಜನು ಹೆದರುತ್ತ ಹೆದರುತ್ತ ಮೃದುವಾಗಿ “ಅಮ್ಮಾ! ಇಗೋ ನಾನು ನಿನ್ನ ಮಕ್ಕಳನ್ನು ಕೊಂದು ಹಾಕಿದ ಕ್ರೂರ ಯುಧಿಷ್ಟಿರ ! ನಾನು ಶಾಪಕ್ಕೆ ಯೋಗ್ಯ; ನನಗೆ ಶಾಪಕೊಡು. ನಾನು ಬದುಕಿದ್ದು ಏನಾಗಬೇಕು? ನನಗೆ ರಾಜ್ಯವಾಗಲಿ ಸುಖವಾಗಲಿ ಬೇಕಾಗಿಲ್ಲ; ಅಂಥ ಬಂಧುಮಿತ್ರರನ್ನೆಲ್ಲ ಕಳೆದುಕೊಂಡು ನನಗೆ ಏನೂ ತೋಚದಂತಾಗಿಬಿಟ್ಟಿದೆ!” ಎಂದು ನಮಸ್ಕರಿಸಿದನು. ಗಾಂಧಾರಿಯು ದುಃಖದಿಂದ ಬಾಯಲ್ಲಿ ಯಾವ ಮಾತೂ ಹೊರಡದೆ, ಗಟ್ಟಿಯಾಗಿ ನಿಟ್ಟುಸಿರುಗರೆದಳು. ಕಣ್ಣಿಗೆ ಕಟ್ಟಿಕೊಂಡಿದ್ದ ಬಟ್ಟೆಯ ಮೂಲಕ ಅವನ ಬೆರಳುಗಳ ತುದಿಗಳು ಮಾತ್ರ ಕಂಡವು. ಅಷ್ಟಕ್ಕೆ ಉಗುರುಗಳೆಲ್ಲಾ ಕಂದಿಹೋದವು. ಅದನ್ನು ನೋಡಿ ಅರ್ಜುನನು ಕೃಷ್ಣನ ಬೆನ್ನಹಿಂದೆ ಮರೆಯಾಗಿ ನಿಂತನು. ಸ್ವಲ್ಪದರಲ್ಲಿಯೇ ಅವಳು ಕೋಪವನ್ನು ಉಳಿದು ಅವರನ್ನು ತಾಯಿಯಂತೆ ಸಮಾಧಾನದಿಂದ ಮಾತನಾಡಿಸಿದಳು. ಅವಳಿಂದ ಅನುಜ್ಞೆಪಡೆದು ಅವರೆಲ್ಲರೂ ಹೋಗಿ ಕುಂತಿಯನ್ನು ಕಂಡರು. ಅವರು ಒಬ್ಬರನ್ನೊಬ್ಬರು ನೋಡಿ ಎಷ್ಟೋಕಾಲವಾಗಿತ್ತು. ಈಗ ಪಾಂಡವರ ಮೈತುಂಬ ನಾನಾ ಆಯುಧಗಳ ಗಾಯಗಳನ್ನು ನೋಡಿ ಅವಳು ದುಃಖ ತಡೆಯಲಾರದೆ ಮುಖ ಮುಚ್ಚಿಕೊಂಡು ಅಳುತ್ತ ಸೆರಗಿನಿಂದ ಕಣ್ಣುಗಳನ್ನು ಒರೆಸಿಕೊಂಡು ಒಬ್ಬೊಬ್ಬರನ್ನೂ ಮತ್ತೆ ಮತ್ತೆ ಮೈತಡವಿ ತಡವಿ ಮಾತನಾಡಿಸಿದಳು. ಅನಂತರ ಮಕ್ಕಳನ್ನೆಲ್ಲಾ ಕಳೆದುಕೊಂಡು ಸಂಕಟಪಡುತ್ತ ನೆಲದ ಮೇಲೆ ಕುಳಿತು ಬಿಟ್ಟಿದ್ದ ದ್ರೌಪದಿಯನ್ನು ನೋಡಿದಳು. ದ್ರೌಪದಿಯು “ಅಮ್ಮಾ! ಅಭಿಮನ್ಯುವೂ ನಿನ್ನ ಮಿಕ್ಕ ಮೊಮ್ಮಕ್ಕಳೂ ಎಲ್ಲರೂ ಹೋದರು! ಅವರು ಇನ್ನು ನಿನ್ನನ್ನು ನೋಡಲು ಬರುವ ಹಾಗಿಲ್ಲ. ಅಂಥ ಶೂರ ಮಕ್ಕಳನ್ನು ಕಳೆದುಕೊಂಡು ಈಗ ರಾಜ್ಯದಿಂದ ನಾನು ಪಡೆಯಬೇಕಾದದ್ದೇನು?” ಎಂದು ಗೋಳಾಡಿದಳು. ಕುಂತಿಯು ಅವಳನ್ನು ಎಬ್ಬಿಸಿ ಅವಳನ್ನೂ ಪಾಂಡವರನ್ನೂ ಗಾಂಧಾರಿಯ ಹತ್ತಿರ ಕರೆದುಕೊಂಡು ಹೋದಳು. ಗಾಂಧಾರಿಯು ದ್ರೌಪದಿಯನ್ನು ಉದ್ದೇಶಿಸಿ "ಆಳಬೇಡ ತಾಯಿ! ನನ್ನನ್ನು ನೋಡಿ ನೀನು ಸಮಾಧಾನಮಾಡಿಕೋ! ಇದು ಲೋಕಕ್ಷಯದ ಕಾಲ; ಆದ್ದರಿಂದ ಅವಶ್ಯವಾಗಿ ನಡೆಯಲೇಬೇಕಾದದ್ದು ನಡೆದು ಹೋಯಿತು. ಅದು ನಮ್ಮ ಅಧೀನವಲ್ಲ. ನಿನ್ನ ಮಕ್ಕಳೂ ಯುದ್ಧದಲ್ಲಿ ಸತ್ತರು; ನನ್ನ ಮಕ್ಕಳೂ ಸತ್ತರು ಅವರಿಗಾಗಿ ಅಳಬೇಡ; ನಿನ್ನ ಹಾಗೇ ನಾನೂ ನನ್ನ ಹಾಗೇ ನೀನೂ ಆಗಿದ್ದೇವೆ. ನಮ್ಮನ್ನು ಯಾರು ಸಮಾಧಾನಮಾಡಿಯಾರು ತಾಯಿ! ಎಂದು ಸಂತಯಿಸಿದಳು. </span>
</p>
<p>
<span> ಅನಂತರ ಅವರೆಲ್ಲರೂ ರಣರಂಗದಲ್ಲಿ ಯೋಧರು ಕಾದಿ ಮಡಿದಿದ್ದ ಸ್ಥಳಕ್ಕೆ ಹೋದರು. ಎಲ್ಲೆಲ್ಲಿ ನೋಡಿದರೂ ಯೋಧರೂ ಆನೆ ಕುದುರೆಗಳೂ ಸಾವಿರಗಟ್ಟಲೆ ಸತ್ತು ಬಿದ್ದಿದ್ದವು. ರಕ್ತವು ಕೋಡಿಹರಿದು ನೆಲವೆಲ್ಲ ಕೊಚ್ಚೆಯಾಗಿತ್ತು. ನರಿಗಳೂ ಕಾಗೆಗಳೂ ಹದ್ದುಗಳೂ ಮುತ್ತಿಕೊಂಡು ಹೆಣವನ್ನು ಕಿತ್ತು ತಿನ್ನುತ್ತಿದ್ದವು. ಅವುಗಳ ಮಧ್ಯೆ ಹೆಂಗಸರು ಏಳುತ್ತ ಬೀಳುತ್ತ ಅಳುತ್ತ ಕರೆಯುತ್ತ ತಮ್ಮ ತಮ್ಮ ಗಂಡಂದಿರನ್ನೂ ಮಕ್ಕಳನ್ನೂ ಹುಡುಕುತ್ತ ಓಡಾಡುತ್ತಿದ್ದರು. ಆಗ ಗಾಂಧಾರಿಯು ಕೃಷ್ಣನನ್ನು ಕರೆದು, “ಗಂಡಂದಿರನ್ನು ಕಳೆದುಕೊಂಡು ನನ್ನ ಮಗಳೂ ಸೊಸೆಯರೂ ಗೋಳಿಡುತ್ತಿರುವುದು ನಿನಗೆ ಕೇಳುತ್ತಿದೆಯೇ, ಕೃಷ್ಣ? ಅವರಂತೆ ಇನ್ನೂ ಎಷ್ಟೋ ಜನ ಹೆಂಗಸರು ತಮ್ಮ ಮಕ್ಕಳು ಅಣ್ಣತಮ್ಮಂದಿರು ತಂದೆ ಗಂಡ ಇವರನ್ನು ನೆನಸಿಕೊಂಡು ಹುಡುಕುತ್ತ ಅಳುತ್ತಿದ್ದಾರೆ. ಅವರನ್ನು ನೋಡಿದರೆ ನನ್ನ ಹೊಟ್ಟೆ ಉರಿದುಹೋಗುತ್ತದೆ!” ಎಂದಳು. ಅನಂತರ ಮುಂದೆ ಬರುತ್ತ ದುರ್ಯೋಧನನು ಸಿಕ್ಕಲು ಕಡಿದು ಬಿದ್ದ ಬಾಳೆಯ ಕಂದಿನಂತೆ ಬಿದ್ದು “ಹಾ! ದುರ್ಯೋಧನ ! ಎಂದು ಗೋಳಾಡಿ ”ಈ ಯುದ್ಧ ಮೊದಲಾದಾಗ ಇವನು ನನ್ನ ಹತ್ತಿರಕ್ಕೆ ಬಂದು ನಮಸ್ಕರಿಸಿ ‘ನಾನು ನನ್ನ ದಾಯಾದಿಗಳ ಮೇಲೆ ಯುದ್ಧಕ್ಕೆ ಹೊರಟಿದ್ದೇನೆ; ನನಗೆ ಜಯವಾಗುವಂತೆ ಹರಸಮ್ಮ!“ ಎಂದು ಕೇಳಿದನು. ನಾನು ಎಲ್ಲಿ ಧರ್ಮವೂ ಅಲ್ಲಿ ಜಯ! ನೀನು ಯುದ್ಧಮಾಡಿ ವೀರಸ್ವರ್ಗವನ್ನು ಪಡೆಯುತ್ತೀಯೆ!” ಎಂದು ಹೇಳಿದ್ದೆ. ಅದರಂತೆಯೇ ಆಯಿತು. ಆದ್ದರಿಂದ ನಾನು ಅವನಿಗಾಗಿ ಅಷ್ಟು ದುಃಖಿಸುವುದಿಲ್ಲ. ಎಲ್ಲ ಮಕ್ಕಳನ್ನೂ ನೆಂಟರಿಷ್ಟರನ್ನೂ ಕಳೆದುಕೊಂಡು ದೀನಾನಾಥನಾಗಿರುವ ಧೃತರಾಷ್ಟ್ರನನ್ನು ನೋಡಿದರೆ ಸಂಕಟವಾಗುತ್ತದೆ. ಅವಧ್ಯರಂತಿದ್ದ ಜಯದ್ರಥ ಕರ್ಣ ದ್ರೋಣ ಭೀಷ್ಮ ಮುಂತಾದ ಶೂರರು ಸಾಯುವರೆಂದು ಯಾರು ಊಹಿಸಬಹುದಾಗಿತ್ತು? ಆದರೆ ಅವರೂ ದುರ್ಯೋಧನನನ್ನು ಅನುವರ್ತಿಸಿ ಯುದ್ಧಮಾಡಿ ಈಗ ಆರಿಹೋದ ಬೆಂಕಿಯಂತಾಗಿದ್ದಾರೆ. ದೈವಕ್ಕೆ ಯಾವುದು ತಾನೇ ಭಾರ? ನೀನು ಸಂಧಿಗೆಂದು ಬಂದು ಹೋದ ಕೂಡಲೆ, ನಾನು ನನ್ನ ಮಕ್ಕಳೆಲ್ಲರೂ ಸತ್ತರೆಂದುಕೊಂಡೆ. ಭೀಷ್ಮ ವಿದುರರೂ ಅದೇ ಮಾತನ್ನು ಹೇಳಿ ‘ಇನ್ನು ನಿನ್ನ ಮಕ್ಕಳ ಆಸೆಯನ್ನು ಬಿಟ್ಟುಬಿಡು!’ ಎಂದರು. ಅವರು ಕಂಡದ್ದು ಸುಳ್ಳಾದೀತೆ? ಹಾಗೆಂದ ಸ್ವಲ್ಪ ದಿನದಲ್ಲಿಯೇ ಅವರೆಲ್ಲರೂ ಸತ್ತುಮಲಗಿದರು ಎಂದು ಮೂರ್ಛೆ ಹೊಂದಿದಳು. ಸ್ವಲ್ಪ ಹೊತ್ತಿನ ಮೇಲೆ ಎಚ್ಚರವಾಗಲು ,ದುಃಖಾತಿಶಯದಲ್ಲಿ ವಿವೇಕವನ್ನೂ ತಾಳ್ಮೆಯನ್ನೂ ಕಳೆದುಕೊಂಡು, ಕೋಪದಿಂದ “ಕೃಷ್ಣ ಕೌರವ ಪಾಂಡವರು ಒಬ್ಬರ ಮೇಲೊಬ್ಬರು ರೇಗಿ ನಾಶವಾಗಲು ಸಿದ್ಧವಾದಾಗ, ನೀನು ಉಪೇಕ್ಷೆಯಿಂದಿದ್ದೆ! ನಿನಗೆ ಬೇಕಾದಷ್ಟು ಶಕ್ತಿ ಸಾಮರ್ಥ್ಯ ಬಲಗಳಿದ್ದದ್ದರಿಂದ ನೀನು ಮನಸ್ಸುಮಾಡಿದ್ದರೆ ಈ ಸರ್ವನಾಶವನ್ನು ತಪ್ಪಿಸಬಹುದಾಗಿತ್ತು. ಆದರೆ ಹಾಗೆ ಮಾಡಲಿಲ್ಲ. ಆದ್ದರಿಂದ ನೀನು ಹೀಗೇ ನಿನ್ನ ದಾಯಾದಿಗಳ ನಾಶಕ್ಕೂ ಕಾರಣನಾಗಿ ಇಂದಿಗೆ ಮುವ್ವತ್ತಾರನೆಯ ವರ್ಷದಲ್ಲಿ ನೆಂಟರು ಇಷ್ಡರು ಮಕ್ಕಳು ಮಂತ್ರಿಗಳು ಮಿತ್ರರು ಎಲ್ಲರನ್ನೂ ಕಳೆದುಕೊಂಡು, ಈಗ ಭರತಕುಲದ ಈ ಹೆಂಗಸರು ಗೋಳಾಡುತ್ತಿರುವಂತೆ., ಗೋಳಾಡಲಿ!” ಎಂದಳು. ಈ ಘೋರವಾದ ವಾಕ್ಯವನ್ನು ಕೇಳಿ ಕೃಷ್ಣನು ನಸುನಗುತ್ತ “ಅಮ್ಮಾ ಕ್ಷತ್ರಿಯೇ! ಇದನ್ನು ನಾನು ಬಲ್ಲೆ. ದೈವನಿಯಮದಂತೆ ಯಾದವರೂ ತಮ್ಮತಮ್ಮಲ್ಲಿಯೇ ಹೊಡೆದಾಡಿ ನಾಶವಾಗುತ್ತಾರೆ. ಅವರು ನನ್ನಿಂದಲೇ ಸಾಯಬೇಕು; ಮತ್ತಾರೂ ಅವರನ್ನು ಕೊಲ್ಲಲಾರರು.! ಅದಿರಲಿ; ದುಃಖಿಸುವುದನ್ನು ಬಿಟ್ಟೇಳು! ನಿನ್ನ ತಪ್ಪನ್ನು ನನ್ನ ಮೇಲೆ ಹಾಕಬೇಡ! ನಿನ್ನಿಂದಲೇ ಕುರುವಂಶ ನಾಶವಾದದ್ದು. ನಿನ್ನ ಮಗ ಹೊಟ್ಟೆಯ ಕಿಚ್ಚಿನವ. ದುರಾತ್ಮ. ದುರಭಿಮಾನಿ, ಕಠಿಣ ಮನಸ್ಸಿನವ. ವೈರಸಾಧಿಸುವವ, ಹಿರಿಯರನ್ನು ಮೀರಿದವ. ಅವನು ಮಾಡಿದ ದುಷ್ಕೃತ್ಯವನ್ನು ಸರಿಯೆಂದು ನೀನು ಭಾವಿಸಿಕೊಂಡಿದ್ದೀಯೆ. ಹಸುವು ಭಾರ ಎಳೆಯುವ ದನವನ್ನೂ ಕುದುರೆಯು ಓಡುವ ಕುದುರೆಂiಅi ನ್ನೂ ಪಡೆಯುವಂತೆ ನಿನ್ನಂಥ ರಾಜಪುತ್ರಿಯು ಅವನಂಥ ವಧಾಪೇಕ್ಷಿಯಾದವನನ್ನು ಹೆತ್ತದ್ದು ಸಹಜವಾಗಿಯೇ ಇದೆ.!” ಎಂದನು. ಈ ಅಪ್ರಿಯವಾದ ಉತ್ತರವನ್ನು ಕೇಳಿ ಗಾಂಧಾರಿಯು ಸುಮ್ಮನಾದಳು. </span>
</p>
<p>
<span> ಅನಂತರ ಸತ್ತುಬಿದ್ದಿದ್ದವರ ಶವಸಂಸ್ಕಾರಕ್ಕೆ ಬೇಕಾದ ಏರ್ಪಾಡನ್ನು ಮಾಡಿ ಧೃತರಾಷ್ಟ್ರನನ್ನು ಮುಂದಿಟ್ಟುಕೊಂಡು ಎಲ್ಲರೂ ಗಂಗಾತೀರಕ್ಕೆ ಬಂದರು. ಅದರ ಪುಣ್ಯಜಲದಲ್ಲಿ ಸ್ನಾನಮಾಡಿ ಸ್ತ್ರೀಯರೆಲ್ಲಾ ತಮ್ಮ ತಮ್ಮ ತಂದೆ ಅಣ್ಣ ತಮ್ಮ ಮಕ್ಕಳು ಮೊಮ್ಮಕ್ಕಳು ನೆಂಟರು ಇಷ್ಟರು ಎಲ್ಲರಿಗೂ ಕಣ್ಣೀರು ಹಾಕುತ್ತ ಜಲತರ್ಪಣವನ್ನು ಕೊಟ್ಟರು. ಕರ್ಣನು ತನ್ನ ಅಣ್ಣನೆಂದು ಕುಂತಿಯಿಂದ ತಿಳಿದ ಧರ್ಮರಾಜನು ಅವನಿಗೆ ತರ್ಪಣ ಕೊಟ್ಟನು. ಧೃತರಾಷ್ಟ್ರನೂ ತಾಳ್ಮೆಯಿಂದ ತರ್ಪಣ ಕೊಡಬೇಕಾದವರಿಗೆಲ್ಲಾ ಕೊಟ್ಟು ಗಾಂಧಾರಿಯೊಡನೆ ತೀರಕ್ಕೆ ಹತ್ತಿಬಂದನು. </span>
</p>
<p>
<span> ಗಂಗೆಯು ಮಹೋಧಧಿಯಂತೆ ವಿಸ್ತಾರವಾಗಿ ಹರಿಯುತ್ತಿತ್ತು. ಆದರೆ ಶೋಕ ಸಂತಪ್ತೆಯರಾದ ಆ ವೀರಪತ್ನಿ ಯರಿಂದೊಡಗೂಡಿ ಅದರ ತುಂಬ ಬರಿಯ ನಿರಾನಂದ ನಿರುತ್ಸಾಹಗಳೇ ತುಂಬಿದ್ದಂತೆ ಕಾಣುತ್ತಿತ್ತು. </span>
</p>
<p class="text-center">
<strong>
<span> </span>
</strong>
</p>
<p class="text-center">
<strong>
<span>ಸ್ತ್ರೀ ಪರ್ವ ಮುಗಿಯಿತು</span>
</strong>
</p>
<p>
<span> </span>
</p>
<p>
<span> </span>
</p>
<span>
<br/>
</span>
<p class="text-center">
<span>ಶ್ರೀರಸ್ತು</span>
</p>
<p class="text-center">
<span> </span>
</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಶಾಂತಿಪರ್ವ</h1>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title"></h1>
<p>
<span>ನಮಿಸಿ ನಾರಾಯಣನ ನರನ ಪುರುಷೋತ್ತಮನ। ವ್ಯಾಸ ವಾಗ್ದೇವಿಯರ ಬಳಿಕ ಪೇಳ್ವುದು ಜಯವ॥</span>
</p>
<p>
<span> ಸ್ವರ್ಗಸ್ಥರಾದ ತಮ್ಮ ನೆಂಟರಿಷ್ಟರಿಗೆ ಜಲತರ್ಪಣ ಕೊಟ್ಟಾದ ಮೇಲೆ ಧರ್ಮರಾಜ ಧೃತರಾಷ್ಟ್ರ ಮುಂತಾದ ಪಾಂಡವ ಕೌರವರೆಲ್ಲರೂ ಮೈಲಿಗೆ ಕಳೆಯುವವರೆಗೆ ಒಂದು ತಿಂಗಳ ದಿನ ಊರು ಬಿಟ್ಟು ಗಂಗಾತೀರದಲ್ಲಿಯೇ ಇದ್ದರು. ಯುಧಿಷ್ಠಿರನಿಗೆ ತುಂಬಾ ಜಿಹಾಸೆಯುಂಟಾಗಿಬಿಟ್ಟಿತ್ತು. ಅವನು ಅರ್ಜುನನನ್ನು ನೋಡಿ, “ಅರ್ಜುನ! ನಾವು ಯಾದವರ ರಾಜ್ಯದಲ್ಲಿ ಭಿಕ್ಷೆ ಎತ್ತಿಕೊಂಡೇ ಜೀವಿಸುತ್ತಿದ್ದಿದ್ದರೆ ಹೀಗೆ ಒಬ್ಬ ಗಂಡುಪ್ರಾಣಿಯಿಲ್ಲದಂತೆ ಜ್ಞಾತಿಗಳನ್ನೆಲ್ಲಾ ಕೊಂದು ದುರ್ಗತಿ ಪಡೆಯುತ್ತಿರಲಿಲ್ಲ. ನಮ್ಮನ್ನು ನಾವು ಕೊಂದುಕೊಂಡು ಏನು ಧರ್ಮಫಲ ಸಾಧಿಸಿದ ಹಾಗಾಯಿತು? ಈ ಕ್ಷತ್ರಿಯ ಕರ್ಮ ಹಾಳಾಯಿತು! ಅರಣ್ಯವಾಸಿಗಳ ಶಮ ದಮ ಸತ್ಯ ಶೌಚ ಅಹಿಂಸೆ ಅವಿರೋಧ ಇವೇ ಮೇಲು. ನಾವು ಲೋಭಮೋಹಗಳಿಂದಲೂ ದಂಭ ದುರಭಿಮಾನಗಳಿಂದಲೂ ಈ ದುರವಸ್ಥೆಗಿಳಿದು ರಾಜ್ಯವಾಳುವ ಕ್ಲೇಶವನ್ನು ಕಟ್ಟಿಕೊಂಡೆವು. ಮಾಂಸದ ತುಂಡಿಗಾಗಿ ನಾಯಿಗಳು ಕಚ್ಚಾಡುವಂತೆ ಕಚ್ಚಾಡಿದೆವು. ಆದರೆ ಗೆದ್ದ ನಾಯಿಗೆ ಮಾಂಸದ ಸುಖವಿಲ್ಲದಂತಾಗಿದೆ. ಲೋಕವನ್ನೆಲ್ಲಾ ನಾಶಗೊಳಿಸಿದವರು ಎಂದು ನಮ್ಮ ಮೇಲೆ ಅಪಖ್ಯಾತಿ. ಇವರು ವಂಶವನು ನಿರ್ವಂಶ ಮಾಡಿದರು ಎಂದು ಧೃತರಾಷ್ಟ್ರನ ಭಾವನೆ. ನಾವು ಶತ್ರುಗಳನ್ನು ಕೊಂದದ್ದರಿಂದ ನಮ್ಮ ಕೋಪವೇನೋ ಇಳಿಯಿತು; ಆದರೆ ಪಾಪವನ್ನು ಗಳಿಸಿಕೊಂಡೆವು. ಎಲ್ಲವನ್ನೂ ತ್ಯಾಗಮಾಡಿ ಹೋದವನು ಮತ್ತೆ ಪಾಪಮಾಡದೆ ಜನನ ಮರಣಗಳನ್ನು ನೀಗಿ, ಸದ್ಗತಿಯನ್ನು ಪಡೆಯುತ್ತಾನೆಂದು ಶಾಸ್ತ್ರಗಳು ಹೇಳುತ್ತವೆ. ಆದ್ದರಿಂದ ಈ ದೇಶ ಕೋಶ ಸುಖ ಸೌಖ್ಯಗಳನ್ನೆಲ್ಲಾ ತ್ಯಾಗಮಾಡಿ ನಾನು ಎಲ್ಲಿಯಾದರೂ ಹೋಗಿ ನಿಶ್ಚಿಂತೆಯಿಂದಲೂ ನಿರ್ಮಮತೆಯಿಂದಲೂ ಇದ್ದುಬಿಡುತ್ತೇನೆ. ನೀವು ನಿಷ್ಕಂಟಕವಾಗಿರುವ ಈ ರಾಜ್ಯವನ್ನು ಆಳಿಕೊಂಡಿರಿ!” ಎಂದನು. ಅದಕ್ಕೆ ಉತ್ತರವಾಗಿ ಅರ್ಜುನನು, “ಆಹಾ, ಇದೇನು ದುಃಖ, ಇದೇನು ವ್ಯಥೆ! ಧರ್ಮದಿಂದ ಯುದ್ಧಮಾಡಿ ಶತ್ರುಗಳನ್ನು ಕೊಂದು, ರಾಜ್ಯವನ್ನು ಪಡೆದು, ಬಂದ ಐಶ್ವರ್ಯವನ್ನು ತೊರೆದುಬಿಡುವುದೇ? ಇದನ್ನು ನೋಡಿ ಲೋಕ ತಾನೇ ಏನಂದೀತು? ಧರ್ಮಾರ್ಥಗಳನ್ನು ತ್ಯಜಿಸಿ ಕಾಡಿಗೆ ಹೋಗುವುದು ಹುಚ್ಚುತನ? ಧರ್ಮವು ಈ ಧನದಿಂದಲೇ ಸಾಧ್ಯ; ಧನವನ್ನು ಅಪಹರಿಸಿದವನು ಧರ್ಮವನ್ನೂ ಅಪಹರಿಸಿದ ಹಾಗೆಯೇ. ಬಡತನವೆಂಬುದು ಒಂದು ಪಾತಕ. ಅದನ್ನು ಯಾರು ಮೆಚ್ಚುತ್ತಾರೆ? ಅರ್ಥವಿಲ್ಲದೆ ಜೀವನಯಾತ್ರೆಯೇ ನಡೆಯುವುದಿಲ್ಲ. ಅದಿಲ್ಲದೆ ಇಹವಿಲ್ಲ ಪರವಿಲ್ಲ. ಈ ರಾಜ್ಯ ದಿಲೀಪ ನೃಗ ಮುಂತಾದವರಿಂದ ನಿನಗೆ ಅನುವಂಶಿಕವಾಗಿ ಬಂದಿದೆ. ಇದನ್ನು ಆಳಬೇಕಾದದ್ದು ನಿನ್ನ ಧರ್ಮ. ಬಿಟ್ಟರೆ ಕರ್ತವ್ಯಲೋಪವಾಗುತ್ತದೆ. ರಾಜದಂಡವೇ ಧರ್ಮಾರ್ಥಗಳನ್ನೂ ಧನಧಾನ್ಯಗಳನ್ನೂ ರಕ್ಷಿಸತಕ್ಕದ್ದು; ದಂಡದ ಹೆದರಿಕೆಯಿಂದಲೇ ಪ್ರಜೆಗಳು ತೆಪ್ಪಗಿರುತ್ತಾರೆ. ಅದು ಪಾಪವಲ್ಲ; ವಂಚನೆಯಲ್ಲ; ದೇವಾಸುರರು ಜ್ಞಾತಿಗಳಲ್ಲವೇ? ದೇವತೆಗಳು ಅಸುರರೊಡನೆ ಯುದ್ದಮಾಡಿ ಅವರನ್ನು ಕೊಲ್ಲಲಿಲ್ಲವೇ? ಹಿಂಸೆ ಮಾಡದೆ ಯಾರು ಜೀವಿಸುವುದಕ್ಕಾಗುತ್ತದೆ? ಒಂದು ಪ್ರಾಣಿಯಿಂದ ಮತ್ತೊಂದು ಪ್ರಾಣಿಗೆ ಜೀವನ. ದುರ್ಬಲವು ಸಬಲಕ್ಕೆ ಅಹಾರ. ಹಿಂಸೆ ಮಾಡದೆ ಹಸುವಿನಿಂದ ಹಾಲು ಕರೆದುಕೊಳ್ಳುವುದಕ್ಕೂ ಆಗುವುದಿಲ್ಲ. ಆದ್ದರಿಂದ ಅನೂಚಾನವಾಗಿ ಬಂದ ಧರ್ಮವನ್ನು ಅನುಸರಿಸಿ ಪ್ರಜಾ ರಕ್ಷಣೆಮಾಡು! ಯಜ್ಞಯಾಗಾದಿಗಳನ್ನು ನಡೆಸು! ದಾನ ಧರ್ಮಗಳನ್ನು ಮಾಡು! ದುಷ್ಟನಿಗ್ರಹ ಮಾಡು! ಶಿಷ್ಟಪರಿಪಾಲನೆಮಾಡು!” ಎಂದನು. </span>
</p>
<p>
<span> ಭೀಮನು, “ಇದೇನು ಅಣ್ಣ, ವೇದ ಓದಿಓದಿ ಬುದ್ಧಿ ಮರಡಾಗಿ ಹೋದ ಗೊಡ್ಡು ವೈದಿಕನ ಹಾಗೆ ಮಾತನಾಡುತ್ತಿದ್ದೀಯೆ? ಹೀಗೆ ಆಲಸತನಕ್ಕೆ ಮನಸುಕೊಟ್ಟು ರಾಜಧರ್ಮವನ್ನು ಅಲಕ್ಷ್ಯ ಮಾಡಿದರೆ ಕೌರವರನ್ನು ಕೊಂದು ಏನು ಫಲ? ಇದು ಕಷ್ಟಪಟ್ಟು ಬಾವಿ ಅಗೆದು ಬಂದ ನೀರಿನಲ್ಲಿ ಸ್ನಾನಮಾಡದೆ, ಕೆಸರನ್ನು ಮೆತ್ತಿಕೊಂಡು ಮೇಲಕ್ಕೆ ಬಂದ ಹಾಗಾಗಿದೆ! ಸಂನ್ಯಾಸವು ಮುಪ್ಪಿನ ಕಾಲಕ್ಕೆ , ಆಪತ್ಕಾಲಕ್ಕೆ. ಈಗ ನೀನು ಸಂನ್ಯಾಸ ತೆಗೆದುಕೊಂಡರೆ ತಿಳಿದವರು ಅದನ್ನು ಧರ್ಮವಿರುದ್ಧವೆಂದಾರು! ಮಕ್ಕಳು ಮರಿಗಳನ್ನು ಸಾಕದೆ, ದೇವತೆಗಳು ಋಷಿಗಳು ಪಿತೃಗಳು ಅತಿಥಿಗಳು ಇವರನ್ನು ತೃಪ್ತಿಗೊಳಿಸದೆ ಒಬ್ಬೊಂಟಿಗನಾಗಿ ಕಾಡಿನಲ್ಲಿರುವುದೇನೋ ಸಾಧ್ಯ; ಅದರಿಂದ ಸ್ವರ್ಗ ಬರುವುದಾದರೆ, ಜಿಂಕೆಗಳೂ ಹಂದಿಗಳೂ ಹಕ್ಕಿಪಕ್ಷಿಗಳೂ ಸ್ವರ್ಗಕ್ಕೆ ಹೋದಾವು! ಪರ್ವತಗಳೂ ಗಿಡಮರಗಳೂ ಸಿದ್ದಿಯನ್ನು ಪಡೆದಾವು! ಏಕೆಂದರೆ ಅವು ನಿತ್ಯಸಂನ್ಯಾಸಿಗಳು, ನಿತ್ಯ ಬ್ರಹ್ಮಚಾರಿಗಳು; ಅವುಗಳಿಂದ ಯಾರಿಗೂ ಏನೂ ಬಾಧೆಯಿಲ್ಲ. ಆದ್ದರಿಂದ ಪ್ರತಿಯೊಬ್ಬರೂ ಅವರವರಿಗೆ ವಿಹಿತವಾದ ಕರ್ಮಮಾಡಬೇಕು; ಕರ್ಮದಿಂದಲೇ ಸಿದ್ದಿ; ಅಕರ್ಮದಿಂದಲ್ಲ!” ಎಂದನು. </span>
</p>
<p>
<span> ನಕುಲನು“ಮಹಾರಾಜ! ಧರ್ಮದಿಂದ ಧನಸಂಪಾದನೆ ಮಾಡಿ ಅದನ್ನು ಯಾಗಾದಿಗಳಿಗೆ ವೆಚ್ಚಮಾಡುವವನೇ ನಿಜವಾದ ತ್ಯಾಗಿ. ನಾಲ್ಕು ಆಶ್ರಮಗಳಲ್ಲಿ ಮೂರು ಆಶ್ರಮಗಳೂ ಒಂದು ತೂಕ, ಗೃಹಸ್ಥಾಶ್ರಮವೇ ಒಂದು ತೂಕ ಎಂದು ವಿದ್ವಾಂಸರು ಹೇಳುತ್ತಾರೆ. ಅದರಿಂದ ಇಹಪರಗಳೆರಡೂ ಉಂಟು. ಯಾವನಾದರೂ ಮೂಢನಾಗಿ ಮನೆಬಿಟ್ಟು ಕಾಡಿಗೆಹೋಗಿ ಅಲ್ಲಿ ಕಾಮಗಳಿಗೆ ಆಶೆಪಟ್ಟರೆ ಅವನು ಬರಿಯ ವೇಷಧಾರಿಯಾಗಿ ಮೃತ್ಯುವಶನಾಗುತ್ತಾನೆ. ಆದ್ದರಿಂದ ಗೃಹಸ್ಥಾಶ್ರಮದಲ್ಲಿದ್ದು ತನ್ನ ಧರ್ಮವನ್ನು ತಾನು ಆಚರಿಸುವುದೇ ಮೇಲೆಂದು ತೋರುತ್ತದೆ” ಎಂದನು. </span>
</p>
<p>
<span> ಸಹದೇವನು,, “ಮಹಾರಾಜ! ಬಾಹ್ಯಪದಾರ್ಥಗಳನ್ನು ತೊರೆದು ಹೊರಟುಹೋದ ಮಾತ್ರಕ್ಕೇ ಸಿದ್ಧಿಯುಂಟಾಗುವುದಿಲ್ಲ. ಶರೀರದ ಒಳಗಿರುವ ಕಾಮಕ್ರೋಧಾದಿಗಳನ್ನು ತೊರೆದರೆ ಆಗಬಹುದು-ಅಥವಾ ಆಗದೆಯೂ ಇರಬಹುದು. ಮಮತೆಯನ್ನು ತ್ಯಾಗಮಾಡಿ ರಾಜ್ಯಪರಿಪಾಲನೆ ಮಾಡುವುದರಿಂದ ಧರ್ಮವೂ ಉಂಟು, ಸುಖವೂ ಉಂಟು. ರಾಜ್ಯವನ್ನು ಪಡೆದೂ ಅದನ್ನು ಅನುಭವಿಸದೆ ರಾಜನ ಜೀವಮಾನಕ್ಕೇನು ಫಲ? ಕಾಡಿನಲ್ಲಿ ಹೋಗಿ ಇದ್ದರೆ ಇಲ್ಲಿರುವ ವಸ್ತುಗಳಲ್ಲಿಯೇ ಮಮತೆಯುಂಟಾಗಬಹುದು; ಮಮತೆಯ ಪರಿಣಾಮ ಮೃತ್ಯು; ನಾನು ತಿಳಿದುಕೊಂಡಿರುವುದು ಸರಿಯೋ ತಪ್ಪೋ! ಏನಾದರೂ ಆಗಲಿ. ನನಗೆ ತೋರಿದ್ದನ್ನು ಭಕ್ತಿಯಿಂದ ಹೇಳಿದ್ದೇನೆ” ಎಂದನು. </span>
</p>
<p>
<span> ಹೀಗೆ ಯುಧಿಷ್ಟಿರನ ತಮ್ಮಂದಿರೆಲ್ಲರೂ ಅವನ ಮನಸ್ಸನ್ನು ತಿರುಗಿಸಲು ತಮ್ಮ ಅಭಿಪ್ರಾಯಗಳನ್ನು ಹೇಳಿ ವಾದಿಸಿದರೂ ಅವನು ಏನೂ ಮಾತನಾಡದೆ ಸುಮ್ಮನೆ ಇದ್ದನು. ಆಗ ದ್ರೌಪದಿಯು ಗಂಡನನ್ನು ನೋಡಿ "ಮಹಾರಾಜ! ನಿನ್ನ ತಮ್ಮಂದಿರು ನಿನ್ನ ಉತ್ತರವನ್ನು ನಿರೀಕ್ಷಿಸಿಕೊಂಡು ಶುಷ್ಕಚಾತಕ ಪಕ್ಷಿಗಳಂತೆ ನೋಡುತ್ತಿದ್ದಾರೆ. ಯುಕ್ತವಾದ ಪ್ರತ್ಯುತ್ತರದಿಂದ ಅವರನ್ನು ಸಂತೋಷಗೊಳಿಸು. ಹಿಂದೆ ನಾವು ದ್ವೈತವನದಲ್ಲಿದ್ದಾಗ ಮಳೆಗಾಳಿ ಬಿಸಿಲುಗಳಿಗೆ ಸಿಕ್ಕಿ ಕಷ್ಟಪಡುತ್ತಿದ್ದ ಅವರನ್ನು ನೋಡಿ, ನೀನು ‘ದುರ್ಯೋಧನನನ್ನೂ ಅವನ ಕಡೆಯ ರಾಜರನ್ನೂ ರಥಿಕರನ್ನೂ ಸೇನೆಯನ್ನೂ ಕೊಂದು ರಾಜ್ಯವನ್ನು ಪಡೆದು ಆಮೇಲೆ ಸಮಸ್ತ ಭೋಗಗಳನ್ನೂ ಅನುಭವಿಸೋಣ! ಈಗ ವನವಾಸದಿಂದ ದುಃಖಪಟ್ಟಷ್ಟೂ ಮುಂದೆ ಸುಖ ಕಾದಿದೆ ಎಂದು ಹೇಳಿ, ಈಗೇಕೆ ಹೀಗೆ ನಮ್ಮೆಲ್ಲರ ಮನಸ್ಸನ್ನೂ ನೋಯಿಸುತ್ತಿದ್ದೀಯೆ? </span>
</p>
<p>
<span>ಕೌರವರು ಧರ್ಮವನ್ನು ಬಿಟ್ಟು ದುರಾಚಾರಿಗಳಾದರು.; ಅವರನ್ನು ಕೊಂದಿದ್ದರಿಂದ ಏನೇನೂ ದೋಷವಿಲ್ಲ. ರಾಜ್ಯವನ್ನು ನೀನೇನಾದರೂ ಯಾರಿಂದಲಾದರೂ ಸರ್ವಮಾನ್ಯವಾಗಿ ಪಡೆದೆಯಾ? ದಾನವಾಗಿ ಪಡೆದೆಯಾ? ದ್ರೋಣ ಕರ್ಣ ಕೃಪ ಮುಂತಾದ ವೀರರೊಡನೆ ಹೋರಾಡಿ ಅವರನ್ನು ಕೊಂದು ಪಡೆಯಲಿಲ್ಲವೇ? ಅಂಥ ರಾಜ್ಯವನ್ನು ಅನುಭವಿಸುವುದಕ್ಕೇನು? ನಿನ್ನ ತಮ್ಮಂದಿರು ಗೂಳಿಗಳ ಹಾಗೆಯೂ, ಮದಗಜಗಳ ಹಾಗೆಯೂ, ದೇವತೆಗಳ ಹಾಗೆಯೂ ಇದ್ದಾರೆ. ಅವರನ್ನು ನೋಡಿ ಸಂತೋಷಪಡು, ಸಂತೋಷಪಡಿಸು. ಚಿಂತೆಯನ್ನು ದೂರಮಾಡು, ಧರ್ಮದಿಂದ ರಾಜ್ಯಪರಿಪಾಲನೆಮಾಡು!“ ಎಂದಳು. ಕೃಷ್ಣನೂ ಅವರ ಅಭಿಪ್ರಾಯಗಳನ್ನು ಅನುಮೋದಿಸಿ ಮಾತನಾಡಿ ”ನೀನು ರಾಜನಾದರೆ ದ್ರೌಪದಿಗೂ ನಮ್ಮಂಥ ನೆಂಟರಿಷ್ಟರಿಗೂ ಸಂತೋಷವಾಗುತ್ತದೆ. ಲೋಕಕ್ಕೆ ಹಿತವಾಗುತ್ತದೆ" ಎಂದನು. ಅವರೆಲ್ಲರ ಮಾತನ್ನೂ ಕೇಳಿ ಧರ್ಮರಾಜನು ವ್ಯಾಕುಲವನ್ನು ಬಿಟ್ಟು ಶಾಂತನಾದನು. ಊರಿಗೆ ಹಿಂತಿರುಗುವುದಕ್ಕೆ ಏರ್ಪಾಡುಗಳು ನಡೆದವು. </span>
</p>
<p>
<span> ಗೊತ್ತಾದ ದಿನ ಧರ್ಮರಾಜನು ಹದಿನಾರು ಬಿಳಿಯ ಕುದುರೆಗಳನ್ನು ಕಟ್ಟಿದ ಹೊಸರಥದಲ್ಲಿ ಕುಳಿತನು. ಭೀಮನು ಸಾರಥಿಯಾದನು; ಅರ್ಜುನನು ಶ್ವೇತಚ್ಛತ್ರವನ್ನು ಹಿಡಿದನು; ನಕುಲ ಸಹದೇವರು ಚಾಮರಗಳನ್ನು ಬೀಸಿದರು. ಯುಯುತ್ಸುವೂ ಸಾತ್ಯಕಿಯೂ ಕೃಷ್ಣನೂ ಬೇರೆ ಬೇರೆ ರಥಗಳಲ್ಲಿ ಕುಳಿತು ಅವನ ಹಿಂದೆ ಹೋದರು. ಕುಂತಿ ದ್ರೌಪದಿ ಸುಭದ್ರೆ ಮುಂತಾದ ಸ್ತ್ರೀಯರು ಬೇರೆ ಯಾನಗಳಲ್ಲಿ ವಿದುರನಿಂದ ಪುರಸ್ಕೃತರಾಗಿ ಹೊರಟರು. ಎಲ್ಲರಿಗೂ ಮುಂದೆ ಧೃತರಾಷ್ಟ್ರ ಗಾಂಧಾರಿಯರು ಪಲ್ಲಕ್ಕಿಯಲ್ಲಿ ಕುಳಿತು ಹೋಗುತ್ತಿದ್ದರು. ಹಿಂದೆ ಅಲಂಕಾರಮಾಡಿದ ಆನೆ ಕುದುರೆ ಕಾಲಾಳುಗಳೂ ವಂದಿಮಾಗಧರೂ ಬರಲು, ಎಲ್ಲರೂ ಊರಿಗೆ ಪ್ರವೇಶಮಾಡಿದರು. ಊರಿನಲ್ಲಿ ರಾಜಮಾರ್ಗಗಳೆಲ್ಲವೂ ಹೂವುಗಳಿಂದಲೂ ಧ್ವಜಗಳಿಂದಲೂ ಅಲಂಕೃತವಾಗಿದ್ದವು. ಬೀದಿಯು ನಿರ್ಮಲವಾಗಿ, ಎಲ್ಲೆಲ್ಲಿಯೂ ಧೂಪದ ವಾಸನೆಯಿಂದಲೂ ಗಂಧದ ಹುಡಿಯಿಂದಲೂ ತುಂಬಿತ್ತು. ಊರ ಬಾಗಿಲಲ್ಲಿಯೂ ಊರ ಒಳಗೂ ಅಲ್ಲಲ್ಲಿ ಮಂಗಳಾರ್ಥವಾಗಿ ಪೂರ್ಣಕುಂಭಗಳನ್ನು ಇಟ್ಟಿದ್ದರು. ದಾರಿಯುದ್ದಕ್ಕೂ ಜನಗಳು ಕಿಕ್ಕಿರಿದು ನಿಂತು ಪಾಂಡವರನ್ನೂ ದ್ರೌಪದಿಯನ್ನೂ ಅಭಿನಂದಿಸುತ್ತಿದ್ದರು. ಹೀಗೆ, ಬರುತ್ತ ಶಂಖ ನಗಾರಿ ಮುಂತಾದ ಮಂಗಳವಾದ್ಯಗಳು ಘೋಷಿಸುತ್ತಿರಲು ಪಾಂಡವರು ಅರಮನೆಯನ್ನು ಪ್ರವೇಶಿಸಿದರು. </span>
</p>
<p>
<span> ಅಲ್ಲಿ ಧರ್ಮರಾಜನು ಬಂಗಾರದ ಆಸನದ ಮೇಲೆ ಪೂರ್ವಾಭಿಮುಖವಾಗಿ ಕುಳಿತನು. ಅವನ ಎದುರಿಗೆ ಕೃಷ್ಣನೂ ಸಾತ್ಯಕಿಯೂ ಅಕ್ಕಪಕ್ಕಗಳಲ್ಲಿ ಭೀಮಾರ್ಜುನರೂ ಕುಳಿತರು. ಮಿಕ್ಕವರೆಲ್ಲರೂ ಅವರವರಿಗೆ ಉಚಿತವಾದ ಆಸನಗಳಲ್ಲಿ ಕುಳಿತುಕೊಳ್ಳಲು, ಪ್ರಜಾಪ್ರಮುಖರು ಶುಭಕಾಣಿಕೆಗಳನ್ನು ತಂದು ಒಪ್ಪಿಸಿದರು. ಅನಂತರ ಪುರೋಹಿತನು ಧರ್ಮರಾಜನನ್ನೂ ದ್ರೌಪದಿಯನ್ನೂ ಹುಲಿಯ ಚರ್ಮ ಹಾಸಿದ್ದ ಸರ್ವತೋಭದ್ರಾಸನದಲ್ಲಿ ಕುಳ್ಳಿರಿಸಿ ಪಟ್ಟಾಭಿಷೇಕಕ್ಕೆ ಮುಂಚೆ ಮಾಡಬೇಕಾದ ಕರ್ಮಗಳನ್ನು ನೆರವೇರಿಸಿದನು. ಆಮೇಲೆ ಶ್ರೀಕೃಷ್ಣನೂ ಧೃತರಾಷ್ಟ್ರನೂ ಪ್ರಜಾಪ್ರಮುಖರೂ ಅವನಿಗೆ ಅಭಿಷೇಕ ಮಾಡಿದರು. ಬ್ರಾಹ್ಮ಼ಣರು ಭೂರಿದಕ್ಷಿಣೆಗಳನ್ನು ಪಡೆದು ಹರಸಿದರು. ಹೀಗೆ ಧರ್ಮರಾಜನು ಪಟ್ಟಾಭಿಷಿಕ್ತನಾಗಿ ಸಕಲ ಸಮ್ಮತಿಯಿಂದ ವಿಸ್ತಾರವಾದ ರಾಜ್ಯವನ್ನು ಪಡೆದು, ಎಲ್ಲರನ್ನೂ ಸಂತೋಷಗೊಳಿಸಿದನು.</span>
</p>
<p>
<span> ಭೀಮನು ಯುವರಾಜನಾದನು; ವಿದುರನು ಮಂತ್ರಿಯಾದನು. ಸಂಜಯನು ಆಯವ್ಯಯಗಳನ್ನು ನೋಡಿಕೊಳ್ಳುವುದಕ್ಕೂ ನಕುಲನು ಸೇನೆಯ ಮುಖ್ಯಾಧಿಕಾರಕ್ಕೂ ಅರ್ಜುನನು ಪರರಾಷ್ಟ್ರ ವಿಚಾರಕ್ಕೂ ನಿಯಮಿತರಾದರು. ಸಹದೇವನು ಧರ್ಮರಾಜನ ರಕ್ಷಕನಾದನು. ವಿದುರ ಸಂಜಯ ಯುಯುತ್ಸು ಈ ಮೂವರಿಗೂ ಧೃತರಾಷ್ಟ್ರನ ಯೋಗಕ್ಷೇಮವನ್ನು ವಿಚಾರಿಸಿ ಅವನ ಇಷ್ಟವನ್ನು ನಡೆಸುವುದೂ ಪೌರಜಾನಪದರ ಅಂದಂದಿನ ಕೆಲಸಗಳನ್ನು ಮಾಡಿಕೊಡುವುದೂ ಮುಖ್ಯ ಕರ್ತವ್ಯವಾಗಿತ್ತು. “ನನಗೆ ಪ್ರಿಯವನ್ನುಂಟುಮಾಡಬೇಕೆನ್ನುವವರೆಲ್ಲರೂ ಧೃತರಾಷ್ಟ್ರನನ್ನು ದೇವರಂತೆ ಕಂಡುಕೊಂಡು ಅವನ ಇಷ್ಟದಂತೆ ನಡೆದುಕೊಳ್ಳಬೇಕು. ಜ್ಞಾತಿಹತ್ಯೆ ಮಾಡಿದರೂ ನಾನು ಜೀವದಿಂದಿರುವುದು ಅವನಿಗೋಸ್ಕರವೇ!” ಎಂದು ಧರ್ಮರಾಜನು ಎಲ್ಲರಿಗೂ ಕಟ್ಟುಮಾಡಿದ್ದನು. </span>
</p>
<p>
<span> ಮರುದಿನ ಬೆಳಿಗ್ಗೆ ಧರ್ಮರಾಜನು ಶ್ರೀಕೃಷ್ಣನ ಬಿಡಾರಕ್ಕೆ ಹೋಗಿ ಅವನನ್ನು ಕುಶಲಪ್ರಶ್ನೆಮಾಡಿ “ಕೃಷ್ಣ! ಅಂತು ನಿನ್ನ ದಯದಿಂದ ನಾವು ರಾಜ್ಯವನ್ನೂ ಕೀರ್ತಿಯನ್ನೂ ಪಡೆದೆವು. ಧರ್ಮಚ್ಯುತರಾಗಲಿಲ್ಲ!” ಎಂದನು. ಕೃಷ್ಣನು ಉತ್ತರ ಕೊಡಲಿಲ್ಲ; ಏನೋ ಯೋಚನೆಯಲ್ಲಿದ್ದ ಹಾಗಿತ್ತು. ಅದನ್ನು ನೋಡಿ ಯುಧಿಷ್ಠಿರನು “ಇದೇನು ಆಶ್ಚರ್ಯ, ಕೃಷ್ಣ! ಇಷ್ಟು ಚಿಂತಾಸಕ್ತನಾಗಿದ್ದೀಯೇ? ಮೂರು ಲೋಕಗಳೂ ಕ್ಷೇಮದಿಂದಿವೆಯಷ್ಟೆ!” ಎಂದು ಕೇಳಿದನು. ಅದಕ್ಕೆ ಕೃಷ್ಣನು “ನಂದಿ ಹೋಗುತ್ತಿರುವ ಬೆಂಕಿಯಂತೆ ಶರಶಯ್ಯೆಯಲ್ಲಿ ಮಲಗಿರುವ ಭೀಷ್ಮನನ್ನು ಕುರಿತು ಯೋಚಿಸುತ್ತಿದ್ದೆ. ಯುಧಿಷ್ಠಿರ! ಗಂಗೆಯ ಹೊಟ್ಟೆಯಲ್ಲಿ ಹುಟ್ಟಿ, ವಸಿಷ್ಠನ ಶಿಷ್ಯನಾಗಿ ಸಾಂಗೋಪಾಂಗ ವೇದಾಧ್ಯಯನ ಮಾಡಿ ಪರಶುರಾಮನ ಪ್ರಿಯ ಶಿಷ್ಯನಾಗಿ ಶಸ್ತ್ರಾಸ್ತ್ರಗಳನ್ನು ಕಲಿತು, ಭೂತ ಭವಿಷ್ಯ ವರ್ತಮಾನಗಳನ್ನೆಲ್ಲಾ ಬಲ್ಲ ಆ ಮಹಾನುಭಾವನನ್ನು ಕುರಿತು ಯೋಚಿಸುತ್ತಿದ್ದೆ. ಅವನು ಹೋಗಿಬಿಟ್ಟರೆ ಈ ಲೋಕ್ವು ಚಂದ್ರನಿಲ್ಲದ ರಾತ್ರಿಯಂತಾಗಿ ಬಿಡುತ್ತದೆ. ಯುಧಿಷ್ಠಿರ! ಆದ್ದರಿಂದ ಅವನು ಜೀವದಿಂದಿರುವಾಗಲೇ ಅವನ ಹತ್ತಿರ ಹೋಗಿ ಅವನಿಂದ ರಾಜಧರ್ಮಾದಿಗಳು ಏನೇನು ಬೇಕೋ ಎಲ್ಲವನ್ನೂ ತಿಳಿದುಕೋ!” ಎಂದನು. ಧರ್ಮರಾಜನಿಗೆ ಕಣ್ಣಿನಲ್ಲಿ ನೀರು ತುಂಬಿತು. “ನೀನೂ ಬಾ! ಈಗಲೇ ಹೋಗೋಣ”ವೆಂದನು. ಕೃಷ್ಣನು ಒಪ್ಪಲು ಇಬ್ಬರೂ ಭೀಷ್ಮನಿದ್ದೆಡೆಗೆ ಹೋದರು. </span>
</p>
<p>
<span> ಭೀಷ್ಮನು ಓಘವತೀ ನದಿಯ ತೀರದಲ್ಲಿ ಸಂಜೆಯ ಸೂರ್ಯನಂತೆ ಶರತಲ್ಪದ ಮೇಲೆ ಮಲಗಿದ್ದನು. ಅವನಿಗೆ ಇಬ್ಬರೂ ದೂರದಿಂದಲೇ ನಮಸ್ಕರಿಸಿದರು. ಕೃಷ್ಣನು ಭಕ್ತಿಯಿಂದ “ಪ್ರಭು! ಮೈಗೆ ಹೇಗಿದೆ? ಇಂದ್ರಿಯಗಳು ಮೊದಲಿನಂತೆ ಸರಿಯಾಗಿ ಕೆಲಸಮಾಡುತ್ತಿವೆಯೇ? ಬುದ್ದಿ ತಿಳಿಯಾಗಿದೆಯೇ? ಬಾಣಗಳ ನೋವು ತುಂಬ ಆಗಿದೆಯೇ? ಒಂದು ಸಣ್ಣ ಮುಳ್ಳು ಚುಚ್ಚಿಕೊಂಡರೂ ಎಷ್ಟೋ ನೋವಾಗುತ್ತದೆ. ಇಂಥದರಲ್ಲಿ ರಾಶಿ ರಾಶಿ ಬಾಣಗಳು ಮೈಗೆ ನಾಟಿಕೊಂಡಿದ್ದರೆ ಹೇಗಿರಬೇಕು! ತಂದೆಯು ಕೊಟ್ಟ ವರದಿಂದ ನೀನು ಬೇಕಾದಾಗ ಪ್ರಾಣಬಿಡಬಹುದು; ಆದರೆ ಆ ವರದಿಂದ ಮೈನೋವನ್ನೇನೂ ಕಡಿಮೆಮಾಡಿಕೊಳ್ಳುವ ಹಾಗಿಲ್ಲ! ಈ ವಿಚಾರದಲ್ಲಿ ನಾವು ನಿನಗೆ ಹೇಳುವುದು ಏನಿದೆ? ನೀನು ದೇವತೆಗಳಿಗೂ ಉಪದೇಶಮಾಡಬಲ್ಲ ಸಾಮರ್ಥ್ಯವುಳ್ಳವನು. ಭೂತ ಭವಿಷ್ಯ ವರ್ತಮಾನಗಳನ್ನು ಬಲ್ಲವನು. ನರಮನುಷ್ಯರಲ್ಲಿ ನಿನ್ನ ಗುಣಗಳುಳ್ಳ ಮತ್ತೊಬ್ಬನನ್ನು ನೋಡಿಲ್ಲ, ಕೇಳಿಲ್ಲ. ನೀನು ವೇದ ಧನುರ್ವೇದ ಎರಡನ್ನೂ ಬಲ್ಲ ಮಹಾರಥಿಕ; ಶಮ ದಮ ಪ್ರೇಮ ಇವುಗಳಲ್ಲಿ ನಿನ್ನ ಸಮನಿಲ್ಲ. ವೇದೋಕ್ತಧರ್ಮ ಯೋಗ ಸಾಂಖ್ಯ ಇತಿಹಾಸಪುರಾಣ ಧರ್ಮಶಾಸ್ತ್ರ ಶಿಷ್ಟಾಚಾರ ಇವುಗಳನ್ನೆಲ್ಲಾ ನೀನು ಚೆನ್ನಾಗಿ ಬಲ್ಲೆ. ಅವುಗಳಲ್ಲಿ ಸಂದೇಹ ಬಂದರೆ ಅದನ್ನು ಪರಿಹರಿಸಬಲ್ಲವನು ನಿನ್ನನ್ನು ಬಿಟ್ಟರೆ ಯಾರೂ ಇಲ್ಲ; ಆದ್ದರಿಂದ ಈ ಯುಧಿಷ್ಠಿರನಿಗೆ ಎರಡು ಉಪದೇಶ ವಾಕ್ಯಗಳನ್ನು ಹೇಳಬೇಕೆಂಧು ಕೇಳಿಕೊಳ್ಳುತ್ತೇನೆ. ಅವನು ಜ್ಞಾತಿಗಳ ಕೊಲೆಮಾಡಿಬಿಟ್ಟೆನಲ್ಲಾ ಎಂದು ಸಂಕಟ ಪಡುತ್ತಿದ್ದಾನೆ. ನಿಮ್ಮಂಥ ಪ್ರಜ್ಞಾಶಾಲಿಗಳಿಂದಲೇ ಶೋಕ ಕಳವಳಗಳು ಪರಿಹಾರವಾಗಬೇಕಾದರೆ!” ಎಂದನು. ಆಗ ಭಯದಿಂದಲೂ ಸಂಕೋಚದಿಂದಲೂ ಹಿಂದೆ ಹಿಂದೆ ನಿಲ್ಲುತ್ತಿದ್ದ ಧರ್ಮರಾಜನನ್ನು ಕುರಿತು ಭೀಷ್ಮನು “ಏಕಪ್ಪಾ ಸಂಕೋಚಪಡುತ್ತೀಯೇ? ಬ್ರಾಹ್ಮಣರಿಗೆ ದಾನ ಅಧ್ಯಯನ ತಪಸ್ಸು ಇವು ಹೇಗೆ ಧರ್ಮವೋ ಕ್ಷತ್ರಿಯನಿಗೆ ಯುದ್ಧವೂ ಹಾಗೆ ಧರ್ಮವೇ! ಯುದ್ಧಕ್ಕೆ ಕರೆದರೆ ಕ್ಷತ್ರಿಯನು ಹೋಗಲೇಬೇಕು. ತಪ್ಪುದಾರಿಯಲ್ಲಿ ಹೋಗುತ್ತಿರುವವರನ್ನು -ಅವರು ಅಪ್ಪನಾಗಲೀ ಅಣ್ಣನಾಗಲೀ ಅಜ್ಜನಾಗಲೀ -ಶಿಕ್ಷಿಸಬೇಕು. ದುರಾಶೆಯಿಂದ ಧರ್ಮಮೀರಿ ಹೋಗುವವರನ್ನು ಯುದ್ದದಲ್ಲಿ ಹೊಡೆದು ಕೊಲ್ಲುವುದು ಕ್ಷತ್ರಿಯನಿಗೆ ಧರ್ಮವೇ ಆಗಿದೆ!” ಎಂದು ಧೈರ್ಯ ಹೇಳಿದನು. ಅಗ ಯುಧಿಷ್ಠಿರನು ಮುಂದೆ ಬಂದು ಭೀಷ್ಮನ ಪಾದಗಳನ್ನು ಮುಟ್ಟಿ ನಮಸ್ಕರಿಸಿದನು. ಭೀಷ್ಮನಿಗೆ ಸಂತೋಷವಾಯಿತು. ಧರ್ಮರಾಜನ ತಲೆಯನ್ನು ಆಘ್ರಾಣಿಸಿ “ಕೂತುಕೋ!” ಎಂದು ಹೇಳಿದನು. ಮತ್ತೆ “ಏನು ತಿಳಿದುಕೊಳ್ಳಬೇಕೆಂದಿದ್ದೀಯೋ ಅದನ್ನು ಭಯ ಸಂಕೋಚಗಳಿಲ್ಲದೆ ಕೇಳು, ಹೇಳುತ್ತೇನೆ!” ಎಂದನು. ಯುಧಿಷ್ಠಿರನು, “ತಾತ! ಧರ್ಮ ಬಲ್ಲವರು ರಾಜನ ಧರ್ಮವೇ ದೊಡ್ಡಧರ್ಮ ಎಂದು ಹೇಳುತ್ತಾರೆ. ರಾಜ್ಯವಾಳುವುದು ನನಗೆ ಮಹಾ ಭಾರವೆನ್ನಿಸುತ್ತಿದೆ. ಆದ್ದರಿಂದ ರಾಜಧರ್ಮವನ್ನು ಹೆಚ್ಚಾಗಿ ತಿಳಿಸಬೇಕು!” ಎಂದು ಕೇಳಿಕೊಂಡನು. ಅಂದು ಭೀಷ್ಮನಿಗೆ ಆಯಾಸವಾಗಿದ್ದುದರಿಂದ ಎಲ್ಲರೂ ಮನೆಗೆ ಹೋಗಿ ಮರುದಿನ ಮತ್ತೆ ಬರಲು, ಭೀಷ್ಮನು ಧರ್ಮಕ್ಕೂ ಕೃಷ್ಣನಿಗೂ ಬ್ರಾಹ್ಮಣರಿಗೂ ವಂದಿಸಿ ಯುಧಿಷ್ಠಿರನಿಗೆ ರಾಜಧರ್ಮವನ್ನು ಹೀಗೆಂದು ವಿವರಿಸಿದನು. </span>
</p>
<p>
<span> ರಾಜನು ಎಲ್ಲಕ್ಕೂ ಮೊದಲು ದೇವತೆಗಳಲ್ಲಿಯೂ ಬ್ರಾಹ್ಮಣರಲ್ಲಿಯೂ ಭಕ್ತಿಯಿಂದ ವರ್ತಿಸಬೇಕು. ದೇವಬ್ರಾಹ್ಮಣ ಪೂಜೆಯಿಂದ ಧರ್ಮದ ಋಣ ಹರಿದು ರಾಜನು ಲೋಕಕ್ಕೆ ಪ್ರೀತಿಪಾತ್ರನಾಗುತ್ತಾನೆ. ಕಾರ್ಯಶೀಲತೆ ಸತ್ಯ ಆರ್ಜವ ಇವು ರಾಜನಲ್ಲಿ ದೊಡ್ಡಗುಣಗಳು; ಅವನಿಗೆ ನಾಲ್ಕು ವರ್ಣದ ಜನರಲ್ಲಿಯೂ ದಯೆಯಿರಬೇಕು; ಆದರೆ ಅವನು ತುಂಬಾ ಮೃದುವಾಗಬಾರದು; ಹಾಗಾದರೆ ಅತಿಸಲಿಗೆಯಾಗಿ, ಮಾವಟಿಗನು ಆನೆಯ ಮೇಲೆ ಹತ್ತಿ ಕೂರುವಂತೆ ಅವರು ತನ್ನ ತಲೆಯ ಮೇಲೆಯೇ ಬಂದು ಕೂರುತ್ತಾರೆ. ವಿರೋಧ ಕಟ್ಟಿಕೊಳ್ಳಬೇಕಾಗುವುದಲ್ಲಾ ಎಂದು ಯೋಚಿಸಬಾರದು. ಶುಕ್ರಾಚಾರ್ಯನು “ವಿರೋಧ ಕಟ್ಟಿಕೊಳ್ಳಲು ಹಿಂಜರಿಯುವ ರಾಜನನ್ನೂ ಊರುಬಿಟ್ಟು ಕದಲುವುದಕ್ಕೆ ಹಿಂಜರಿಯುವ ಬ್ರಾಹ್ಮಣನನ್ನೂ, ಹಾವು ಬಿಲದೊಳಗಿನ ಇಲಿಗಳನ್ನು ನುಂಗಿಬಿಡುವಂತೆ, ಭೂಮಿಯು ನುಂಗಿಬಿಡುತ್ತದೆ”ಎಂದು ಹೇಳಿದ್ದಾನೆ. ಆದ್ದರಿಂದ ಸ್ನೇಹದಿಂದಿರುವವರೊಡನೆ ಇರಬೇಕು. ವಿರೋಧಿಸುವವರೊಡನೆ ವಿರೋಧಿಸಬೇಕು. ಕಾರ್ಯಾಕಾರ್ಯಗಳನ್ನು ತಿಳಿಯದೆ ಗರ್ವದಿಂದ ಸ್ವೇಚ್ಛೆಯಾಗಿ ಹೋಗುತ್ತಿರುವ ಗುರುವನ್ನಾದರೂ ನಿಗ್ರಹಿಸಲೇಬೇಕು. ಹಿಂದೆ ಸಗರನು ತನ್ನ ಪ್ರಜೆಗಳನ್ನು ಹಿಂಸಿಸುತ್ತಿದ್ದ ತನ್ನ ಹಿರಿಯ ಮಗನಾದ ಅಸಮಂಜಸನನ್ನೇ ತೊರೆದುಬಿಟ್ಟನು. ರಾಜನು ಬೇಟೆ ಜೂಜು ಮುಂತಾದ ವ್ಯಸನಗಳನ್ನು ಬಿಡಬೇಕು.ಇವು ತನಗೆ ಹಿತವಾಗಿರಬಹುದು. ಆದರೂ ಗರ್ಭಿಣಿಯು ತನ್ನ ಸುಖವನ್ನು ಬದಿಗಿಟ್ಟು ಹೊಟ್ಟೆಯಲ್ಲಿರುವ ಮಗುವಿನ ಯೋಗಕ್ಷೇಮಕ್ಕೆ ಚಿಂತಿಸುವಂತೆ ರಾಜನು ಪ್ರಜೆಗಳ ಹಿತವನ್ನು ಚಿಂತಿಸಬೇಕು. ಪ್ರಜಾರಕ್ಷಣೆಯೇ ರಾಜಧರ್ಮದ ಪರಮಸಾರ. ಅದಕ್ಕೆ ಸಾಧನಗಳು ಇವು; ಚಾರರು, ಸರಿಯಾದ ಕಾಲದಲ್ಲಿ ದಾನ, ಮಾತ್ಸರ್ಯವಿಲ್ಲದಿರುವಿಕೆ, ಶೌರ್ಯ ದಕ್ಷತೆ ಸಜ್ಜನ ಸಂಪಾದನೆ, ಧನಧಾನ್ಯ ಸಂಗ್ರಹಣೆ, ಸಾಧುಗಳ ಮತ್ತು ಕುಲೀನರ ಪೋಷಣೆ, ಸೈನ್ಯ ಪರಿತೃಪ್ತಿ, ಶತ್ರು ಮಿತ್ರ ಮಧ್ಯಸ್ಥರನ್ನು ಅವರಿಗೆ ತಕ್ಕಂತೆ ನೋಡಿಕೊಳ್ಳುವುದು. ಅಂಗೀರಸನು “ಪ್ರಜೆಗಳನ್ನು ಚೆನ್ನಾಗಿ ಪಾಲಿಸಿದರೆ, ಅದರಿಂದ ಅವನು ಎಲ್ಲ ಧರ್ಮವನ್ನೂ ಆಚರಿಸಿದಂತಾಯಿತು; ಅವನಿಗೆ ತಪಸ್ಸು ಯಾಗ ಇವೆಲ್ಲಾಏಕೆ?” ಎಂದಿದ್ದಾನೆ. ಪರ್ವತ ದುರ್ಗ ಮುಂತಾದ ಆರು ದುರ್ಗಗಳಲ್ಲಿ ಪ್ರಜಾದುರ್ಗವೇ ಬಲವಾದದ್ದು. ಆ ದುರ್ಗ ಭದ್ರವಾಗಿದ್ದರೆ ರಾಜನಿಗೇನೂ ಹೆದರಿಕೆಯಿಲ್ಲ. ತಾನು ಶುಚಿಯಾಗಿರುತ್ತ ಪ್ರಜಾಪಾಲನೆ ಮಾಡುವ ರಾಜನು ಶತ್ರುಗಳ ಕೈಗೆ ಬೀಳುವುದಿಲ್ಲ; ಬಿದ್ದರೂ ಚೇತರಿಸಿಕೊಂಡು ಎದ್ದು ನಿಲ್ಲುತ್ತಾನೆ. ಹೀಗೆ ರಾಜನು ಯಾವಾಗಲೂ ಯತ್ನಶೀಲನಾಗಿ ಪ್ರಜಾಪಾಲನದಲ್ಲಿ ನಿರತನಾಗಿರಬೇಕು. ಕಾರ್ಯಶೀಲತೆಯೇ ರಾಜಧರ್ಮಕ್ಕೆ ಮೂಲ. “ಕಾರ್ಯಧೀರನು ಮಾತಿನ ಧೀರನಿಗಿಂತಲೂ ಮೇಲು; ಮಾತಿನ ವೀರರು, ಕಾರ್ಯವೀರರನ್ನು ಸಂತೋಷಗೊಳಿಸುತ್ತ ಸೇವಿಸುತ್ತಿರುತ್ತಾರೆ” ಎಂದು ಬೃಹಸ್ಪತಿಯು ಹೇಳಿದ್ದಾನೆ.</span>
</p>
<p>
<span> ಕಾಲವು ರಾಜನಿಗೆ ಕಾರಣವೇ, ರಾಜನು ಕಾಲಕ್ಕೆ ಕಾರಣವೇ, ಎಂಬ ಸಂದೇಹ ಬೇಡ. ರಾಜನೇ ಕಾಲಕ್ಕೆ ಕಾರಣ. ರಾಜನು ಪೂರ್ತಿಯಾಗಿ ದಂಡನೀತಿಯನ್ನು ಅನುಸರಿಸಿ ನಡೆಯುವ ಕಾಲವೇ ಕೃತಯುಗ. ಉತ್ತಮವಾದ ರಾಜನಲ್ಲಿ ಈ ಮುವ್ವತ್ತಾರು ಗುಣಗಳಿರಬೇಕು:- ೧. ಸಂತೋಷದಿಂದ ಧರ್ಮವನ್ನು ಆಚರಿಸಬೇಕು. ೨.ಸ್ನೇಹ ಹೀನನಾಗಬಾರದು. ೩.ಆಸ್ತಿಕತೆಯಿರಬೇಕು. ೪.ಹಿಂಸೆ ಮಾಡದೆ ಹಣ ಸಂಪಾದಿಸಬೇಕು. ೫.ಸುಖವನ್ನು ಅನುಭವಿಸಬೇಕು, ಆದರೆ ಅದರಿಂದ ಮದಿಸಬಾರದು. ೬.ಒಳ್ಳೆಯ ಮಾತನಾಡಬೇಕು. ಆದರೆ ಅದರಲ್ಲಿ ದೈನ್ಯವಿರಬಾರದು. ೭. ಶೂರನಾಗಿರಬೇಕು. ಆದರೆ ಜಂಭ ಕೊಚ್ಚಿಕೊಳ್ಳಬಾರದು. ೮. ದಾನಶೀಲನಾಗಿರಬೇಕು; ಆದರೆ ಅಪಾತ್ರನಿಗೆ ಕೊಡಬಾರದು ೯.ಸಮರ್ಥನಾಗಿರಬೇಕು. ಆದರೆ ಕಠಿಣವಾಗಿ ಮಾತನಾಡಬಾರದು. ೧೦. ಸಂಧಾನಶೀಲನಾಗಿರಬೇಕು. ಆದರೆ ಅಯೋಗ್ಯರೊಡನೆ ಸಂಧಾನಮಾಡಬಾರದು. ೧೧.ಶತ್ರುಗಳಿಂದ ಕಸಿದುಕೊಳ್ಳಬೇಕು ೧೨. ಆಪ್ತರಲ್ಲದ ಜನರನ್ನು ಚಾರರ ಕೆಲಸಕ್ಕೆ ನೇಮಿಸಬಾರದು. ೧೩.ಯಾರನ್ನೂ ನೋಯಿಸದಂತೆ ಕೆಲಸಮಾಡಿಕೊಳ್ಳಬೇಕು. ೧೪.ಕೆಟ್ಟವರಲ್ಲಿ ಯಾವ ವಿಚಾರವನ್ನೂ ತಿಳಿಸಬಾರದು. ೧೫.ಗುಣವನ್ನು ಕೀರ್ತಿಸವೇಕು. ಆದರೆ ತನ್ನ ಗುಣಗಳನ್ನು ಹೇಳಿಕೊಳ್ಳಬಾರದು. ೧೬. ಸಂಪಾದನೆ ಮಾಡಬೇಕು. ಆದರೆ ಸಾಧುಗಳಿಂದ ಕಿತ್ತುಕೊಳ್ಳಬಾರದು. ೧೭.ಸತ್ಪುರುಷರಲ್ಲದವರನ್ನು ಸೇವಿಸಬಾರದು. ೧೮. ಚೆನ್ನಾಗಿ ವಿಚಾರಮಾಡದೆ ಶಿಕ್ಷೆ ವಿಧಿಸಬಾರದು. ೧೯.ಮಂತ್ರಾಲೋಚನೆಯನ್ನು ಪ್ರಕಟಪಡಿಸಬಾರದು. ೨೦. ಲೋಭಿಗಳಿಗೆ ಬಿಟ್ಟುಕೊಡಬಾರದು. ೨೧.ಅಪಕಾರ ಮಾಡಿದವರನ್ನು ನಂಬಬಾರದು. ೨೨.ಮತ್ಸರ ಹುಟ್ಟದಂತೆ ರಾಣೀವಾಸದವರನ್ನು ರಕ್ಷಿಸಬೇಕು ೨೩.ನಿಷ್ಪಕ್ಷಪಾತಿಯಾಗಿಯೂ ಪರಿಶುದ್ಧನಾಗಿಯೂ ಇರಬೇಕು. ೨೪. ಅತಿಯಾಗಿ ಸ್ತ್ರೀ ಸಹವಾಸ ಮಾಡಬಾರದು. ೨೫.ಪರಿಷ್ಕಾರವಾಗಿ ಭೋಜನ ಮಾಡಬೇಕು. ಆದರೆ ಅದರಿಂದ ಅಹಿತವಾಗಬಾರದು. ೨೬. ಮಾನ್ಯರಾದವರನ್ನು ಬಿಗುಮಾನ ಬಿಟ್ಟು ಗೌರವಿಸಬೇಕು. ೨೭.ಢಂಬಾಚಾರವಿಲ್ಲದಂತೆ ದೇವರಪೂಜೆ ಮಾಡಬೇಕು. ೨೮.ನಿಂದ್ಯವಲ್ಲದ ಐಶ್ವರ್ಯವನ್ನು ಇಚ್ಛಿಸಬೇಕು. ೨೯.ಸಂಗರಹಿತನಾಗಿ ಅನುಭವಿಸಬೇಕು. ೩೦. ಕಾಲಾಕಾಲ ವಿವೇಚನೆಯಿಲ್ಲದೆ ಸಾಮರ್ಥ್ಯ ತೋರಿಸಬಾರದು. ೩೧.ತೊಲಗಿಹೋದರೆ ಸಾಕೆಂದು ಕಣ್ಣೊರೆಸುವ ಮಾತನಾಡಬಾರದು. ೩೨.ಆಕ್ಷೇಪಿಸದೆ ಉಪಕಾರ ಮಾಡಬೇಕು. ೩೩.ಚೆನ್ನಾಗಿ ವಿಚಾರಮಾಡದೆ ಯುದ್ಧ ಮಾಡಬಾರದು. ೩೪. ಶತ್ರುಗಳನ್ನು ಕೊಂದು ವ್ಯಥೆ ಪಡಬಾರದು. ೩೫. ನಿಷ್ಕಾರಣವಾಗಿ ಕೋಪ ಮಾಡಬಾರದು. ೩೬. ಮೃದುವಾಗಿರಬೇಕು. ಆದರೆ ಅಪಕಾರಿಗಳಲ್ಲಲ್ಲ.</span>
</p>
<p>
<span> ರಾಜನು ಪ್ರಜಾರಕ್ಷಣ ಕಾರ್ಯದಲ್ಲಿ ತನಗೆ ಸಹಾಯಮಾಡುವುದಕ್ಕೆ ಧೈರ್ಯಶಾಲಿಗಳೂ ಭಕ್ತರೂ ಮಾನ್ಯರೂ ಸತ್ಕುಲಪ್ರಸೂತರೂ ಅರೋಗ ಧೃಢಕಾಯರೂ , ಶಿಷ್ಯರೂ, ಶಿಷ್ಠಸಹವಾಸವುಳ್ಳವರೂ, ಅತ್ಮಗೌರವವುಳ್ಳವರೂ ಇತರರನ್ನು ತಿರಸ್ಕರಿಸದವರೂ, ವಿದ್ಯಾವಂತರೂ, ಲೋಕಾನುಭವವುಳ್ಳವರೂ, ಪರಲೋಕದ ಮೇಲೆ ದೃಷ್ಠಿಯಿರತಕ್ಕವರೂ, ಧರ್ಮನಿರತರೂ, ಸಾಧುಗಳೂ, ಸ್ಥೈರ್ಯವುಳ್ಳವರೂ ಆದವರನ್ನೇ ನಿಯಮಿಸಿಕೊಳ್ಳಬೇಕು. ಒಂದು ಕೆಲಸಕ್ಕೆ ಇಬ್ಬರು ಮೂವರನ್ನು ನಿಯಮಿಸಬಾರದು. ಅದರಿಂದ ಅವರಲ್ಲಿ ಒಡಕೂ ಹೊಟ್ಟೆಯಕಿಚ್ಚೂ ಹುಟ್ಟುತ್ತವೆ; ಯಾರಿಗೆ ಒಳ್ಳೆಯ ಹೆಸರಿನ ಮೇಲೆ ದೃಷ್ಟಿಯಿರುತ್ತದೆಯೋ, ಯಾರು ಕಟ್ಟಿನಲ್ಲಿರುತ್ತಾರೋ, ಸಮರ್ಥರನ್ನು ದ್ವೇಷಿಸುವುದಿಲ್ಲವೋ, ಅನರ್ಥಗಳಿಗೆ ಕೈಹಾಕುವುದಿಲ್ಲವೋ, ಕಾಮದಿಂದಾಗಲೀ ಭಯದಿಂದಾಗಲೀ ಲೋಭದಿಂದಾಗಲೀ ಕ್ರೋಧದಿಂದಾಗಲೀ ಧರ್ಮವನ್ನು ಬಿಡುವುದಿಲ್ಲವೋ, ಯಾರು ದಕ್ಷರೋ, ಮಿತಭಾಷಿಗಳೋ, ಕುಲಶೀಲ ಸಂಪನ್ನರೋ, ಕ್ಷಮಾವಂತರೋ, ಆತ್ಮಸ್ತುತಿವಿಮುಖರೋ, ಅಂಥವರೇ ಅಮಾತ್ಯರಾಗಿರಲು ಯೋಗ್ಯರು. ಒಳ್ಳೆಯವರನ್ನು ಕಾಪಾಡುವುದರಲ್ಲಿಯೂ ಕೆಟ್ಟವರನ್ನು ಬಿಡುವುದರಲ್ಲಿಯೂ ಯಾರು ಸಾಧಕ ಸಹಾಯಕರಾಗುತ್ತಾರೋ ಅಂಥವರನ್ನೇ ಪುರೋಹಿತರನ್ನಾಗಿ ನಿಯಮಿಸಿಕೊಳ್ಳಬೇಕು. ರಾಷ್ಟ್ರದ ಯೋಗಕ್ಷೇಮ ರಾಜನದು; ರಾಜನ ಯೋಗಕ್ಷೇಮ ಪುರೋಹಿತನದು. ಅವರು ಹೊಂದಿಕೊಂಡು ಹೋದರೆ ಪ್ರಜೆಗಳು ಸುಖವಾಗಿರುತ್ತಾರೆ. ಯಾರನ್ನೂ ಪೂರ್ತಿಯಾಗಿ ನಂಬಿಬಿಡಬಾರದು; ಹೀಗೆಂದು ಎಲ್ಲೆಲ್ಲಿಯೂ ಸಂದೇಹವಿಟ್ಟುಕೊಂಡರೆ ಅದು ಮರಣಕ್ಕಿಂತ ಕೇಡು. ಆದ್ದರಿಂದ ರಾಜನು, ಕೈಲಾದಮಟ್ಟಿಗೆ ರಾಜಕಾರ್ಯ ಗಳನ್ನು ಸ್ವಂತವಾಗಿ ಗಮನಿಸಬೇಕು. ಕೋಶಾಧ್ಯಕ್ಷನಿಗೆ ರಕ್ಷಣೆ ಕೊಡಬೇಕು; ಹಣ ಹೊಡೆಯಬೇಕೆಂಬ ಬುದ್ಧಿಯುಳ್ಳ ಮಂತ್ರಿಗಳು ಅವನಿಗೆ ಹಿಂಸೆ ಕೊಡುತ್ತಾರೆ. ಬೊಕ್ಕಸ ಬರಿದಾಗುತ್ತಿದೆಯೆಂದು ಯಾರಾದರೂ ಹೇಳಿದರೆ, ಅವರನ್ನು ರಹಸ್ಯವಾಗಿ ವಿಚಾರಮಾಡಿ ತಿಳಿದುಕೊಳ್ಳಬೇಕು. ತನ್ನಲ್ಲಿ ನಿಜವಾಗಿ ಅನುರಕ್ತರಾದವರು ಯಾರು, ಭಯದಿಂದ ವಿನೀತರಾಗಿರುವವರು ಯಾರು, ಮಧ್ಯಸ್ಥರಾಗಿರುವವರು ಯಾರು ಎಂದು ನಿಶ್ವಯಿಸಿಕೊಳ್ಳಬೇಕು. </span>
</p>
<p>
<span> ಈ ಸಂಬಂಧದಲಿ ಒಂದು ಹಳೆಯ ಕಥೆಯನ್ನು ಹೇಳುತ್ತೇನೆ ಕೇಳು;- ಒಂದು ಕಾಡಿನಲ್ಲಿ ಒಬ್ಬ ಋಷಿ ಇದ್ದನು. ಅವನ ಮೃದುಸ್ವಭಾವವನ್ನು ನೋಡಿ ಆ ಕಾಡಿನಲ್ಲಿದ್ದ ಹುಲಿ ಸಿಂಹ ಮುಂತಾದ ಹಿಂಸ್ರಜಂತುಗಳೆಲ್ಲವೂ ಅವನಲ್ಲಿ ಶಿಷ್ಯಭಾವದಿಂದಿದ್ದು ಅವನ ಯೋಗಕ್ಷೇಮವನ್ನು ವಿಚಾರಿಸಿಕೊಂಡು ಹೋಗುತ್ತಿದ್ದವು. ಒಂದು ಸಾಧುವಾದ ನಾಯಿ ಮಾತ್ರ ಹಣ್ಣುಹಂಪಲು ಗೆಡ್ಡೆಗೆಣಸುಗಳನ್ನು ತಿಂದುಕೊಂಡು ಕೃಶವಾಗಿರುತ್ತ ಅವಿಚ್ಛಿನ್ನ ಭಕ್ತನಾಗಿ ಅವನ ಕಾಲಿನ ಹತ್ತಿರವೇ </span>
</p>
<p>
<span>ಬಿದ್ದುಕೊಂಡಿರುತ್ತಿತ್ತು. ಒಂದು ದಿನ ಹಸಿದಿದ್ದ ಚಿರತೆಯೊಂದು ಆ ನಾಯಿಯನ್ನು ತಿನ್ನಲು ಬಂತು. ನಾಯಿಯು ‘ಸ್ವಾಮೀ! ಈ ಚಿರತೆಯಿಂದ ನನ್ನನ್ನು ರಕ್ಷಿಸಿ’ ಎಂದು ಕೇಳಿಕೊಂಡಿತು. ಆಗ ಋಷಿಯು ಆ ನಾಯಿಯನ್ನು ಚಿರತೆಯನ್ನಾಗಿ ಮಾಡಿದನು. ಚಿರತೆಯು ತನ್ನ ಮುಂದೆ ತನ್ನಂಥದೇ ಒಂದು ಪ್ರಾಣಿಯನ್ನು ಕಂಡು ಸುಮ್ಮನಾಯಿತು. ಸ್ವಲ್ಪಕಾಲದ ಮೇಲೆ ಅದನ್ನು ಒಂದು ಹಸಿದ ಹುಲಿಯು ಅಟ್ಟಿಸಿಕೊಂಡು ಬಂತು. ಆಗ ಋಷಿಯು ಚಿರತೆಯನ್ನು ಹೆಬ್ಬುಲಿಯನ್ನಾಗಿ ಮಾಡಿದನು. ಆಗ ಅದಕ್ಕೆ ಹುಲಿಯ ಹೆದರಿಕೆಯೇನೋ ತಪ್ಪಿತು; ಆದರೆ ಅಲ್ಲಿಂದ ಮುಂದೆ ಅದಕ್ಕೆ ಗೆಡ್ಡೆ ಗೆಣಸುಗಳು ರುಚಿಸದೆ ಹೋದುವು. ಜಿಂಕೆಗಳನ್ನು ಕೊಂದು ತಿಂದು ಪರ್ಣಶಾಲೆಯ ಬಾಗಿಲಲ್ಲಿ ಮಲಗಿರುತ್ತಿತ್ತು. ಒಂದು ಸಾರಿ ಒಂದು ಮದದಾನೆಯು ಬರಲು ಹುಲಿಯು ಅದಕ್ಕೆ ಹೆದರಿ ಋಷಿಯನ್ನು ಶರಣುಹೊಕ್ಕಿತು. ಋಷಿಯು ಅದನ್ನು ದೊಡ್ಡ ಆನೆಯಾಗಿ ಮಾಡಿದನು. ಅದು ಮೊದಲನೆಯ ಆನೆಯನ್ನು ಓಡಿಸಿ ತಾವರೆ ಕೊಳಗಳಲ್ಲಿಯೂ ಸಲ್ಲಕೀವನಗಳಲ್ಲಿಯೂ ಸಂಚರಿಸುವುದಕ್ಕೆ ಮೊದಲುಮಾಡಿತು. ಅದನ್ನು ಒಂದು ಸಿಂಹವು ಅಟ್ಟಿಸಿಕೊಂಡು ಬರಲು ಋಷಿಯು ಅದನ್ನು ಸಿಂಹವಾಗಿ ಮಾಡಿದನು. ಸ್ವಲ್ಪ ಕಾಲದ ಮೇಲೆ ಅದನ್ನು ಒಂದು ಶರಭವು ತಿನ್ನಲು ಬಂತು. ಆಗ ಋಷಿಯು ಸಿಂಹವನ್ನು ಶರಭವಾಗಿ ಮಾಡಿದನು. ಅದನ್ನು ನೋಡಿ ಮೊದಲನೆಯ ಶರಭವು ಓಡಿಹೋಯಿತು. ಅದರ ಭಯದಿಂದ ಒಂದು ಮೃಗವೂ ಹತ್ತಿರ ಸುಳಿಯದಾಯಿತು. ಮಹಾಬಲಶಾಲಿಯಾದ ಆದರೆ ಕ್ಷುದ್ರಸ್ವಭಾವವುಳ್ಳ ಆ ಶರಭವು ಕೃತಘ್ನವಾಗಿ ಋಷಿಯನ್ನೇ ತಿನ್ನಲಿಚ್ಛಿಸಿತು. ಅವನು ಇದನ್ನು ತಪಶ್ಯಕ್ತಿಯಿಂದ ಅರಿತು, “ನಾಯಿಯಾಗಿದ್ದ ನಿನ್ನನ್ನು ನಾನು ಕರುಣೆಯಿಂದ ಚಿರತೆ ಮಾಡಿದೆ. ಆನೆ ಮಾಡಿದೆ, ಸಿಂಹ ಮಾಡಿದೆ, ಶರಭ ಮಾಡಿದೆ; ಆದರೆ ನೀನು ಪಾಪಿಯಾಗಿ ನಿರಪರಾಧಿಯಾದ ನನ್ನನ್ನೇ ತಿನ್ನುವುದಿಕ್ಕೆ ಬರುತ್ತೀಯೆ; ನೀನು ಮತ್ತೆ ನಾಯಿಯೇ ಆಗು!” ಎಂದು ಶಪಿಸಿದನು. ಹೀಗೆ, ಶರಭವಾಗಿದ್ದದ್ದು ನಾಯಿಯಾಗಿ ದೈನ್ಯ ತೋರಿಸಿಕೊಂಡು ಬಂತು. ಆದರೆ ಋಷಿಯು ಅದನ್ನು ತಪೋವನಬಿಟ್ಟು ಓಡಿಸಿದನು. </span>
</p>
<p>
<span> ಆದ್ದರಿಂದ ಬುದ್ಧಿವಂತನಾದ ರಾಜನು ಶೀಲ ಶೌಚ ಶ್ರುತ ವೃತ್ತ ಕುಲ ಬಲ ಮುಂತಾದುವುಗಳನ್ನು ಪರೀಕ್ಷಿಸಿ ಭೃತ್ಯರನ್ನು ನಿಯಮಿಸಿಕೊಳ್ಳಬೇಕು. ಕುಲವಿಲ್ಲದವನನ್ನು ಹತ್ತಿರ ಸೇರಿಸಿಕೊಂಡರೆ ಸುಖವಿಲ್ಲ. ಕುಲೀನರಲ್ಲದವರನ್ನು ಮೇಲಕ್ಕೆ ಏರಿಸಿದರೆ ಅವರೇ ಶತ್ರುಗಳಾಗುತ್ತಾರೆ. ಸತ್ಕುಲಪ್ರಸೂತನನ್ನು ಬೈದರೂ ಅವನು ಪಾಪಕಾರ್ಯ ಮಾಡುವುದಿಲ್ಲ. </span>
</p>
<p>
<span> ರಾಜನು ಧರ್ಮದಿಂದಲೇ ವಿಜಯವನ್ನು ಪಡೆಯಬೇಕು. ಕೋಶವನ್ನು ತುಂಬಿಕೊಳ್ಳಬೇಕು. ಯುದ್ಧ ತಪ್ಪಲ್ಲ. ಶಿಷ್ಠಪರಿಪಾಲನೆ ಎಷ್ಟು ಮುಖ್ಯವೋ ದುಷ್ಟನಿಗ್ರಹವೂ ಅಷ್ಟೇ ಮುಖ್ಯ; ಕಳೆ ಕಿತ್ತರೆ ಪೈರಿಗೆ ಸಹಾಯವೇ ಹೊರತು ನಷ್ಟವಲ್ಲ.; ಕ್ಷತ್ರಿಯನಿಗೆ ಹಾಸಿಗೆಯ ಮೇಲೆ ಮಲಗಿ ಸಾಯುವುದು ಅಧರ್ಮ. ಶೂರನಿಂದಲೇ ಲೋಕಕ್ಕೆ ರಕ್ಷಣೆ; ಅವನು ಲೋಕವನ್ನು ತನ್ನ ತೋಳಿನಲ್ಲಿ ಮಗುವನ್ನು ಎತ್ತಿಕೊಂಡಿರುವಂತೆ ಎತ್ತಿಕೊಂಡಿರುವನು. ಹೀಗೆಂದು ಜಯ ನಿಶ್ಚಯವಿಲ್ಲದೆ ಸುಮ್ಮನೆ ದಂಡೆತ್ತಿ ಹೋಗಬಾರದು. ಸಾಧ್ಯವಾದರೆ ಸಾಮ ದಾನ ಭೇದಗಳಿಂದ ಶತ್ರುವನ್ನು ಗೆಲ್ಲಬೇಕು. ಅವಶ್ಯವಾದರೆ ಪ್ರವಾಹದಲ್ಲಿನ ಜೊಂಡಿನಂತೆ ತಗ್ಗಿಬಗ್ಗಿ ನಡೆಯುವುದೂ ನೀತಿಯೇ. ಯಾವುದಕ್ಕೂ ಬುದ್ಧಿ ಬೇಕು. “ಜಯಕ್ಕೆ ಬುದ್ಧಿಯೇ ಮೂಲಸಾಧನ” ಎಂದು ಮನುವು ಹೇಳಿದ್ದಾನೆ. ಬುದ್ಧಿಯ ಕೆಲಸ ಶ್ರೇಷ್ಠ; ತೋಳು ಕೆಲಸ ಮಧ್ಯಮ; ಕಾಲ್ಕೆಲಸ ಹೆಗಲ ಕೆಲಸಗಳು ಅಧಮ. </span>
</p>
<p>
<span> ಇವೆಲ್ಲಕ್ಕಿಂತಲೂ ಶೀಲ ಮುಖ್ಯ. ಶೀಲದಿಂದಲೇ ಧರ್ಮ ಸತ್ಯ ನಡತೆ ಬಲ ಸಂಪತ್ತು ಎಲ್ಲವೂ ಲಭಿಸುವುದು. ಹಿಂದೆ ಪ್ರಹ್ಲಾದನು ಇಂದ್ರನನ್ನು ಗೆದ್ದು ತನ್ನ ಶೀಲದಿಂದ ಮೂರು ಲೋಕಗಳನ್ನು ವಶಪಡಿಸಿಕೊಂಡು ಆಳುತ್ತಿದ್ದನಂತೆ. ಆಗ ಇಂದ್ರನು ಬ್ರಾಹ್ಮಣ ವೇಷದಿಂದ ಅವನಲ್ಲಿಗೆ ಹೋಗಿ, ಶಿಷ್ಯವೃತ್ತಿಯಿಂದ ಅವನನ್ನು ಸಂತೋಷಪಡಿಸಿ ಅವನ ಶೀಲವನ್ನೇ ವರವಾಗಿ ಕೇಳಿ ಪಡೆದನಂತೆ. ಇಂದ್ರನು ಹೋದಕೂಡಲೆ ಅವನ ಹಿಂದೆ ಪ್ರಹ್ಲಾದನ ದೇಹದಿಂದ ಒಂದು ತೇಜಸ್ಸಿನ ಮೂರ್ತಿ ಹೊರಗೆ ಹೊರಟಿದ್ದನ್ನು ನೋಡಿ ಪ್ರಹ್ಲಾದನು “ನೀನು ಯಾರು?” ಎಂದು ಕೇಳಿದನಂತೆ. ಅದಕ್ಕೆ ಅದು ನಾನು ಶೀಲ; ನಿನ್ನನ್ನು ಬಿಟ್ಟು ಹೋಗುತ್ತಿದ್ದೇನೆ" ಎಂದಿತಂತೆ. ಆಮೇಲೆ ಹೀಗೆಯೇ ತೇಜೋರೂಪಿನಿಂದ ಧರ್ಮವೂ ಸತ್ಯವೂ ನಡತೆಯೂ ಬಲವೂ ಸಂಪತ್ತೂ ಒಂದೊಂದಾಗಿ ಹೊರಟುಹೋದುವಂತೆ. ಆದ್ದರಿಂದ ಶೀಲವೇ ಸಕಲ ಶ್ರೇಯಸ್ಸಿಗೂ ಮೂಲ. ಮನಸ್ಸಿನಿಂದಾಗಲೀ ಮಾತಿನಿಂದಾಗಲೀ ದೇಹದಿಂದಾಗಲೀ ಯಾರಿಗೂ ಕೆಡಕು ಮಾಡಬಾರದು; ಆದಷ್ಟೂ ಉಪಕಾರವನ್ನೂ ದಾನವನ್ನೂ ಮಾಡಬೇಕು. ಅನ್ಯರಿಗೆ ಹಿತವಲ್ಲದ ಅಥವಾ ನಾಚಬೇಕಾದ ಕೆಲಸ ಮಾಡಬಾರದು; ಹತ್ತುಜನ ಮೆಚ್ಚುವುದನ್ನು ಮಾಡಬೇಕು. ಇದೇ ಸಂಗ್ರಹವಾಗಿ, ಶೀಲದ ಸ್ವರೂಪ. ಶೀಲವಂತರಲ್ಲದವರು ಎಲ್ಲಾದರೂ ಸಿರಿವಂತರಾಗಿದ್ದರೆ, ಅದನ್ನು ಅವರು ಹೆಚ್ಚುದಿನ ಅನುಭವಿಸುವುದಿಲ್ಲ. ಬೇಗ ಬುಡಮಟ್ಟ ನಾಶವಾಗುತ್ತಾರೆ. ನಿನ್ನ ಸಿರಿಯನ್ನು ನೋಡಿ ಅಸೂಯೆಪಟ್ಟು ದುರ್ಯೋಧನನು ಹಿಂದೆ ತಂದೆಯ ಹತ್ತಿರ ತನ್ನ ಹೊಟ್ಟೆಯ ಸಂಕಟವನ್ನು ಹೇಳಿಕೊಂಡಾಗ ಧೃತರಾಷ್ಟ್ರನು ಈ ಮಾತುಗಳನ್ನು ಮಗನಿಗೆ ಹೇಳಿ ನಿನ್ನ ಶೀಲವನ್ನು ಹೊಗಳಿದನು. ಈಗಲೂ ಶೀಲವೇ ನಿನ್ನ ಶ್ರೇಯಸ್ಸಿಗೆಲ್ಲಾ ಸಾಧನವಾಗುತ್ತದೆ. </span>
</p>
<p>
<span> ಯುಧಿಷ್ಠಿರ-ಒಬ್ಬ ರಾಗನು ಕ್ಷೀಣದೆಸೆಗೆ ಬಂದಿರುತ್ತಾನೆ. ಆಲಸವಾಗಿದ್ದಾನೆ; ನೆಂಟರಿಷ್ಟರಲ್ಲಿ ಅಂತಃಕರಣವಿದೆ. (ಅವರನ್ನು ಯುದ್ಧಕ್ಕೆ ಸಿಕ್ಕಿಸಿ ಕೊಲ್ಲಲು ಮನಸ್ಸು ಒಡಂಬಡುವುದಿಲ್ಲ) ಪ್ರಜಾಪ್ರಮುಖರಲ್ಲಿ ನಂಬಿಕೆಯಿಲ್ಲ; ಮಂತ್ರಿಗಳು ಸರಿಯಾದ ಆಲೋಚನೆ ಹೇಳುವುದಿಲ್ಲ; ಪ್ರಜೆಗಳು ತನ್ನಲ್ಲಿ ಬೇಸರಪಟ್ಟುಕೊಂಡಿದ್ದಾರೆ. ಕೈಯಲ್ಲಿ ಹಣವಿಲ್ಲ; ಮಿತ್ರರಲ್ಲಿ ಆದರವಿಲ್ಲ; ಅಮಾತ್ಯರಲ್ಲಿ ಒಡಕು; ಬಲಿಷ್ಠನಾದ ಶತ್ರು ಮೇಲೆ ಬಿದ್ದಿದ್ದಾನೆ; ಹೀಗಾಗಿ ದಿಕ್ಕು ತೋಚದಂತಾಗಿದೆ- ಎಂದು ಇಟ್ಟುಕೊಳ್ಳೋಣ; ಆಗ ಅವನೇನು ಮಾಡಬೇಕು?</span>
</p>
<p>
<span> ಭೀಷ್ಮ- ಶತ್ರುವು ಹೊರಗಿನವನಾಗಿದ್ದು ಧರ್ಮಾರ್ಥ ಕುಶಲನೂ ಶುದ್ದನೂ ಆಗಿದ್ದರೆ, ಅವನೊಡನೆ ಸಂಧಿ ಮಾಡಿಕೊಂಡು ಕಳೆದುಹೋದದ್ದನ್ನು ಬಿಡಿಸಿಕೊಳ್ಳಬೇಕು. ತನಗೆ ತೊಂದರೆಯಾದರೂ ಚಿಂತೆಯಿಲ್ಲ, ರಾಜಧಾನಿಯನ್ನು ಬಿಟ್ಟುಹೋದರೂ ಚಿಂತೆಯಿಲ್ಲ, ಸೇನೆ ಕೋಶ ಹೆಂಡಿರುಗಳನ್ನು ಬಿಡಬೇಕಾಗಿಬಂದರೂ ಚಿಂತೆಯಿಲ್ಲ. ಸಂಧಿಮಾಡಿಕೊಂಡು ಆಪತ್ತಿನಿಂದ ಪಾರಾಗಬೇಕು. ಅದಾಗದಿದ್ದರೆ ಯುದ್ಧಮಾಡಬೇಕು; ಯಾವುದನ್ನೂ ಶೀಘ್ರವಾಗಿ ಮಾಡಬೇಕು; ಉತ್ಸಾಹವೂ ತೃಪ್ತಿಯೂ ವಿಶ್ವಾಸವೂ ಉಳ್ಳ ಸೇನೆ ಚಿಕ್ಕದಾಗಿದ್ದರೂ ಅದರಿಂದ ಜಯ ಸಂಪಾದಿಸಬಹುದು; ಜಯವಾಗದಿದ್ದರೆ ಯುದ್ದದಲ್ಲಿ ಪ್ರಾಣಕೊಟ್ಟು ವೀರಸ್ವರ್ಗ ಪಡೆಯಬೇಕು. ಯುದ್ಧಮಾಡಲಿಷ್ಟವಿಲ್ಲದಿದ್ದರೆ ಪ್ರಜೆಗಳಲ್ಲಿಯಾಗಲಿ ಸೇನೆಯಲ್ಲಿಯಾಗಲಿ ಮೃದುತ್ವವನ್ನೂ ವಿನಯವನ್ನೂ ತೋರಿಸುತ್ತ ಅವರನ್ನು ಸಮಾಧಾನಗೊಳಿಸಿ ತಪ್ಪಿಸಿಕೊಂಡು ಹೋಗಬೇಕು. ಜೀವವೊಂದು ಗಟ್ಟಿಯಾಗಿದ್ದರೆ ಹೋದದ್ದನ್ನು ಮತ್ತೆ ಸಂಪಾದಿಸಬಹುದು. </span>
</p>
<p>
<span> ಅಪಾಯ ಬರುವುದಕ್ಕೆ ಮುಂಚೆಯೇ ಅದಕ್ಕೆ ಪ್ರತಿಕ್ರಿಯೆಯನ್ನು ಯೋಚಿಸುವವನೂ ಅಪಾಯ ಬಂದಾಗ ಬುದ್ಧಿ ಉಪಯೋಗಿಸಿ ಅದರಿಂದ ಪಾರಾಗುವವನೂ ಸುಖ ಪಡೆಯುವನು. ಆಲಸ್ಯ ಮಾಡುವವನು ಹಾಳಾಗುವನು.:-</span>
</p>
<p>
<span>ಒಂದು ಕೆರೆಯಿತ್ತು; ಅದೇನೂ ಅಷ್ಟು ಆಳವಾದದ್ದಲ್ಲ; ಬೆಸ್ತರು ಮೀನು ಹಿಡಿಯುವುದಕ್ಕೆಂದು ಅದರ ನೀರನ್ನು ಅಲ್ಲಲ್ಲಿ ಹೊರಡಿಸುತ್ತ ಬಂದರು. ಅದರಿಂದ ಅಪಾಯವನ್ನು ಊಹಿಸಿದ ಒಂದು ಮೀನು ಮುಂಚೆಯೇ ತಪ್ಪಿಸಿಕೊಂಡು ಹೋಯಿತು. ಎರಡನೆಯದು ಬೆಸ್ತರ ಕೈಗೆ ಸಿಕ್ಕಿದಮೇಲೆ ಕಟ್ಟಿದ್ದ ದಾರದಿಂದ ನುಣುಚಿಕೊಂಡು ನೀರಿಗೆ ಬಿದ್ದು ಜೀವ ಉಳಿಸಿಕೊಂಡಿತು. ಮೂರನೆಯದು ಮುಂಚೆ ಯೋಚಿಸದೆ ಸಮಯದಲ್ಲಿ ಬುದ್ಧಿಯೂ ಇಲ್ಲದೆ ಪ್ರಾಣಕೊಟ್ಟಿತು. ಪ್ರಬಲ ಶತ್ರುವಿನೊಡನೆಯಾದರೂ ಸಂಧಿಮಾಡಿಕೊಂಡು ಆಪತ್ತಿನಿಂದ ಪಾರಾಗಬಹುದೆಂಬುದಕ್ಕೆ ಒಂದು ಕಥೆ ಹೇಳುತ್ತೇನೆ:-</span>
</p>
<p>
<span>ಒಂದು ಕಾಡಿನಲ್ಲಿ ಒಂದು ಆಲದ ಮರವಿತ್ತಂತೆ; ಅದರ ಬುಡದಲ್ಲಿ ಒಂದು ಇಲಿ ಬಿಲಮಾಡಿಕೊಂಡಿತ್ತಂತೆ. ಒಂದು ದಿನ ಅದರ ಶತ್ರುವಾದ ಬೆಕ್ಕು ಬೇಡರು ಮೃಗಗಳಿಗೆ ಒಡ್ಡಿದ್ದ ಬಲೆಯಲ್ಲಿ ಸಿಕ್ಕಿಕೊಂಡಿತಂತೆ. ಅದರಲ್ಲಿ ಬೇಡನು ಹಾಕಿದ್ದ ಮಾಂಸದ ಚೂರನ್ನು ಕಂಡು ಇಲಿಯು ಹೊರಕ್ಕೆ ಬಂದು ಅದನ್ನು ತಿನ್ನುತ್ತಿರಲು ಇಲಿಯ ವಾಸನೆಯನ್ನು ಹಿಡಿದು ಒಂದು ಮುಂಗಸಿ ಬಂತು. ಆ ಕಡೆ ನೋಡಿದರೆ ಆ ಮರದ ಪೊಟರೆಯಲ್ಲಿದ್ದ ಒಂದು ಗೂಬೆ ಅದರ ಮೇಲೆ ಬೀಳುವುದಕ್ಕೆ ಹೊಂಚುತ್ತಿತ್ತು. ಅದನ್ನು ನೋಡಿ ಇಲಿಯು ಧೈರ್ಯಗೆಡದೆ ಬಲೆಯೊಳಗಿದ್ದ ಬೆಕ್ಕನ್ನು ಮಾತನಾಡಿಸಿ ‘ನಾನು ನಿನ್ನನ್ನು ಅಪಾಯದಿಂದ ತಪ್ಪಿಸುತ್ತೇನೆ. ನೀನು ನನ್ನನ್ನು ಅಪಾಯದಿಂದ ತಪ್ಪಿಸು; ನಾನು ನಿನ್ನ ಹೊಟ್ಟೆಯ ಕೆಳಗೆ ಅವಿತಿಟ್ಟುಕೊಳ್ಳವುದಕ್ಕೆ ಅವಕಾಶಕೊಟ್ಟರೆ ಈ ಗೂಬೆ ಮುಂಗಸಿಗಳು ಹೊರಟುಹೋದಮೇಲೆ ಈ ಬಲೆಯ ದಾರವನ್ನು ಕಡಿದು ನಿನ್ನನ್ನು ಬಿಡಿಸುತ್ತೇನೆ.’ ಎಂದಿತು. ಬೆಕ್ಕು ಅವಕಾಶ ಕೊಟ್ಟಿತು. ಅದನ್ನು ನೋಡಿ ಗೂಬೆ ಮುಂಗಸಿಗಳು ಹೊರಟುಹೋದವು. ಇಲಿಯು ಆ ಕೂಡಲೆ ಬೆಕ್ಕನ್ನು ಬಿಡುಗಡೆಮಾಡಲಿಲ್ಲ. ಬಲೆಯನ್ನೇನೋ ಕಡಿಯುತ್ತಿತ್ತು. ಅದಕ್ಕೆ ಬೆಕ್ಕು ಕಾರಣವನ್ನು ಕೇಳಲು, ಇಲಿಯು ಈಗಲೇ ನಿನ್ನನ್ನು ಬಿಡಿಸಿದರೆ ನೀನು ನನ್ನನ್ನು ತಿಂದುಬಿಡುತ್ತೀಯೆ! ಬೇಡನು ಇಲ್ಲಿಗೆ ಬರುವ ಹೊತ್ತಿಗೆ ಸರಿಯಾಗಿ, ಇನ್ನೊಂದು ದಾರವನ್ನು ಕಡಿದು ನಾನು ಓಡಿಹೋದರೆ, ನೀನೂ ನಿನ್ನ ಜೀವ ಉಳಿಸಿಕೊಳ್ಳುವುದಕ್ಕೆ ಮರದ ಮೇಲಕ್ಕೆ ಹೋಗುತ್ತೀಯೆ!" ಎಂದು ಹೇಳಿತು. ಮತ್ತು ಹಾಗೆಯೇ ಮಾಡಿತು. ಬೇಡನು ಬರಿಯ ಕೈಯಲ್ಲಿ ಹರುಕು ಬಲೆಯನ್ನು ಹಿಡಿದುಕೊಂಡು ಹೋದನು; ಆಮೇಲೆ ಬೆಕ್ಕು ಬಿಲದಲ್ಲಿದ್ದ ಇಲಿಯೊಡನೆ ತಾವು ಮಾಡಿಕೊಂಡಿದ್ದ ಸಂಧಿಯನ್ನೂ ಸ್ನೇಹವನ್ನೂ ಪ್ರಸ್ತಾಪಿಸಿ ವಿಧವಿಧವಾಗಿ ಅದನ್ನು ಹೊರಕ್ಕೆ ಕರೆಯಿತು. ಇಲಿಯು ಬರಲಿಲ್ಲ. ‘ನನಗೂ ನಿನಗೂ ಜಾತಿವೈರ; ನಮಗೆ ಸ್ಥಿರವಾದ ಸ್ನೇಹ ಸಂಧಿಗಳೆಲ್ಲಿ ಬಂದವು? ಅವು ತಾತ್ಕಾಲಿಕವಾದವು; ಅಲ್ಲದೆ ಈಗ ನೀನು ಹಸಿದಿದ್ದೀಯೆ.ನನ್ನನ್ನು ತಿಂದುಬಿಡುವುದು ಖಂಡಿತ! ಆ ಬೇಡ ಮತ್ತೆ ಬಂದಾನು; ಹೋಗು; ನಿನ್ನನ್ನು ಕಾಪಾಡಿಕೋ’ ಎಂದಿತು. ಬೇಡನ ಹೆಸರನ್ನು ಕೇಳಿ ಬೆಕ್ಕು ಓಡಿಹೋಯಿತು. ಇಲಿ ಬಿಲದಲ್ಲಿ ಸುಖವಾಗಿತ್ತು.</span>
</p>
<p>
<span> ಶತ್ರುಗಳು ಎಷ್ಟು ಮೃದುವಾಗಿ ಮಾತನಾಡುತ್ತಿದ್ದರೂ ಅವರನ್ನು ನಂಬಬಾರದೆಂಬುದಕ್ಕೆ ಇನ್ನೊಂದು ಕಥೆ ಹೇಳುತ್ತೇನೆ:- ಕಾಂಪಿಲ್ಯ ನಗರದಲ್ಲಿ ಬ್ರಹ್ಮದತ್ತನೆಂಬ ರಾಜನಿದ್ದನು. ಅವನ ಅರಮನೆಯಲ್ಲಿ ಬಹುಕಾಲದಿಂದ ಪೂಜಿನಿಯೆಂಬ ಒಂದು ಹಕ್ಕಿ ಗೂಡು ಮಾಡಿಕೊಂಡಿತ್ತು. ಒಂದು ಸಾರಿ ಅದಕ್ಕೆ ಒಂದು ಮರಿಯಾಯಿತು; ರಾಣಿಯೂ ಆ ಕಾಲಕ್ಕೆ ಒಂದು ಗಂಡುಮಗುವನ್ನು ಹೆತ್ತಳು. ಹಕ್ಕಿಯು ಸಮುದ್ರತೀರದಿಂದ ಎರಡು ಹಣ್ಣನ್ನು ತಂದು ತನ್ನ ಮರಿಗೂ ರಾಜಪುತ್ರನಿಗೂ ಒಂದೊಂದನ್ನು ಕೊಟ್ಟಿತು. ಅಮೃತದಂಥ ಆ ಹಣ್ಣನ್ನು ತಿಂದು ರಾಜಶಿಶುವು ಚೆನ್ನಾಗಿ ಬೆಳೆಯಿತು. ಅದು ಮರಿಹಕ್ಕಿಯೊಡನೆ ಆಡುತ್ತ ಅದನ್ನು ಕೊಂದುಬಿಟ್ಟಿತು. ಅದನ್ನು ನೋಡಿದ ತಾಯಿಹಕ್ಕಿ ‘ಈ ಕ್ಷತ್ರಿಯರಿಗೆ ಸ್ನೇಹವೆಲ್ಲಿ ಬಂತು? ಪ್ರೀತಿಯೆಲ್ಲಿ ಬಂತು? ಕೆಲಸವಿದ್ದಾಗ ನಯವಾಗಿ ಮಾತನಾಡುತ್ತಾರೆ: ಆಮೇಲೆ ಕೈಬಿಡುತ್ತಾರೆ!’ ಎಂದು ಹಗೆಯಿಂದ ಆ ಮಗುವಿನ ಎರಡು ಕಣ್ಣುಗಳನ್ನು ಉಗುರಿನಿಂದ ಸೀಳಿ ಹಾಕಿತು. ರಾಜನು ಹಕ್ಕಿಯನ್ನು ಸಮಾಧಾನಮಾಡಿ ‘ಹೋಗಲಿ ಬಿಡು! ನಿನ್ನ ವೈರ ಸಾಧಿಸಿಯಾಯಿತಲ್ಲ; ಹಿಂದಿನದನ್ನು ಮರೆತು ಇದ್ದುಬಿಡು!’ ಎಂದನು. ಹಕ್ಕಿಯು ಒಪ್ಪಲಿಲ್ಲ. ವೈರವೆಲ್ಲಿ ಅಡಗುತ್ತದೆ? ಅದು ತಲೆತಲಾಂತರದವರೆಗೆ ಬರುತ್ತದೆ. ಅಲ್ಲದೆ ಮನುಷ್ಯರಿಗೆ ಹಕ್ಕಿ ಬೇಕಾದದ್ದು ಕೊಂದು ತಿನ್ನುವುದಕ್ಕೆ. ಇಲ್ಲದಿದ್ದರೆ ಪಂಜರದಲ್ಲಿ ಕೂಡಿಹಾಕುವುದಕ್ಕೆ. ಎಲ್ಲರಿಗೂ ಒಂದೇಯೇ. ನಾವು ಮಾಡಿದ್ದು ಇನ್ನು ನಮಗೆ ಮರೆಯುವುದಿಲ್ಲ. ಸತ್ತ ಮಗನ ಜ್ಞಾಪಕ ಬಂದಹಾಗೆಲ್ಲ ಹಗೆ ಹೆಚ್ಚುತ್ತದೆ. ಹೆಜ್ಜೆಯಲ್ಲಿ ಹುಣ್ಣಿಟ್ಟುಕೊಂಡು ಓಡಿದರೆ, ಎಷ್ಟಷ್ಟು ರಕ್ಷಣೆ ಮಾಡಿಕೊಂಡಿದ್ದರೂ ನೊಂದೇ ನೋಯುತ್ತದೆ. ಕೆಟ್ಟ ಹೆಂಡತಿ, ಕೆಟ್ಟ ಮಗ, ಕೆಟ್ಟ ರಾಜ, ಕೆಟ್ಟ ಸಂಬಂಧ, ಕೆಟ್ಟ ದೇಶಗಳನ್ನು ಬಿಟ್ಟುಬಿಡಬೇಕು. ಕೆಟ್ಟ ಸ್ನೇಹಿತನಲ್ಲಿ ವಿಶ್ವಾಸವಿಲ್ಲ, ಕೆಟ್ಟ ಹೆಂಡತಿಯಲ್ಲಿ ಸುಖವಿಲ್ಲ. ಕೆಟ್ಟ ರಾಜ್ಯದಲ್ಲಿ ಕ್ಷೇಮವಿಲ್ಲ ಕೆಟ್ಟ ದೇಶದಲ್ಲಿ ಜೀವನೋದ್ಯೋಗವಿಲ್ಲ, ಕೆಟ್ಟ ಮಗನಲ್ಲಿ ಪ್ರೇಮವಿಲ್ಲ, ಕೆಟ್ಟ ಸಂಬಂಧದಿಂದ ಮಾನವಿಲ್ಲ.ರಾಜ ಸರಿಯಾಗಿದ್ದರೆ ಹೆಂಡತಿ ಮಕ್ಕಳು ಎಲ್ಲಾ; ಪ್ರಜಾರಕ್ಷಣೆ ಮಾಡದ ರಾಜನು ರಾಜನೇ? ಅವನು ರಾಜಕಳ್ಳ!" ಎಂದು ಹೇಳಿ ಅವನ ಅರಮನೆಯನ್ನು ಬಿಟ್ಟು ಹೊರಟುಹೋಯಿತು. </span>
</p>
<p>
<span> ಯುಧಿಷ್ಠಿರ-ಕಾಲಸ್ವಭಾವದಿಂದ ಧರ್ಮ ಕ್ಷೀಣಿಸಿ ಕಳ್ಳಕಾಕರು ಮುಂತಾದ ಶತ್ರುಗಳಿಂದ ಪೀಡೆಯುಂಟಾದರೆ ಏನು ಮಾಡಬೇಕು?</span>
</p>
<p>
<span> ಭೀಷ್ಮ- ಈ ವಿಚಾರದಲ್ಲಿ ಭರದ್ವಾಜನು ಶತ್ರುಂತಪನಿಗೆ ಹೇಳಿದ್ದನ್ನು ಈಗ ನಾನೂ ಹೇಳುತ್ತೇನೆ ಕೇಳು. ರಾಜನಿಗೆ ಮುಖ್ಯಸಾಧನ, ದಂಡ. ದೊಣ್ಣೆ ಎತ್ತಿಕೊಂಡು ನಿಂತಿರುವವನಿಗೆ ಜನ ಹೆದರುತ್ತದೆ. ಆಪತ್ತಡಸಿದಾಗ ವಿಚಾರ ಮಾಡುತ್ತ ಕುಳಿತುಕೊಳ್ಳಬಾರದು. ಬಾಯಲ್ಲಿ ವಿನಯವಿದ್ದರೂ ಹೃದಯ ಕತ್ತಿಯಂತಿರಬೇಕು. ಶತ್ರುವಿನೊಡನೆ ಸಂಧಾನಮಾಡಿಕೊಂಡರೂ ನಿಶ್ಚಿಂತೆಯಿಂದಿರಬಾರದು. ಮನೆಯಲ್ಲಿ ಅಡಗಿಕೊಂಡಿರುವ ಹಾವಿನಿಂದ ಹೇಗೋ ಹಾಗೆ ಅವನಿಂದ ಭಯವಿದ್ದೇ ಇರುತ್ತದೆ. ಆದ್ದರಿಂದ ಅವನನ್ನು ಇಂಪಾದ ಮಾತುಗಳಿಂದಲೋ ಆಸೆ ತೋರಿಸುವುದರಿಂದಲೋ ಅವಶ್ಯಕವಿದ್ದರೆ ಕೈಮುಗಿದು ಕಾಲುಕಟ್ಟಿಕೊಂಡು ಕಣ್ಣೀರು ಸುರಿಸುವುದರಿಂದಲೋ ವಶಪಡಿಸಿಕೊಂಡು ಅವಕಾಶ ಸಿಕ್ಕಿದಾಗ ಬಂಡೆಯಮೇಲೆ ಮಡಕೆಯನ್ನು ಎತ್ತಿಹಾಕಿ ಒಡೆಯುವಂತೆ ನಾಶಮಾಡಿಬಿಡಬೇಕು. ಶತ್ರುವಿನಲ್ಲಿ ದಯಾದಾಕ್ಷಿಣ್ಯ ಗಳನ್ನು ತೋರಬಾರದು. ಅವನಲ್ಲಿ ಶೇಷ ಉಳಿಯದಂತೆ ನಿರ್ಮೂಲ ಮಾಡಿಬಿಡಬೇಕು. ತಲೆಯೊಡೆದ ಮೇಲೆ ಕಣ್ಣೀರು ಹಾಕಿದರೂ ಚಿಂತೆಯಿಲ್ಲ. ಕಾಲಿಗೆ ಚುಚ್ಚಿಕೊಂಡ ಮುಳ್ಳಾಗಲೀ ಪೂರ್ತಿಯಾಗಿ ಹೊರಕ್ಕೆ ಬರದೆ ಅರ್ಧ ಮುರಿದುಕೊಂಡರೆ ಅದರಿಂದ ಬಹುಕಾಲ ನೋವಿರುತ್ತದೆ. ತೀಕ್ಷ್ಣನಾಗಿರಬೇಕು ; ಮೃದುವಾಗಿರಬೇಕಾದಾಗ ಮೃದುವಾಗಿರಬೇಕು; ಯಾವಾಗಲೂ ಮೃದುವಾಗಿದ್ದರೆ ಅಸಡ್ಡೆ ಹುಟ್ಟುತ್ತದೆ; ತೀಕ್ಷ್ನವಾಗಿದ್ದರೆ ಬರಿಯ ಭಯದಲ್ಲಿ ಮುಗಿದುಹೋಗುತ್ತದೆ. ಬಲವಾದವರ ಮುಂದೆ ತಗ್ಗಬೇಕು. ಹೆದರುವವರನ್ನು ಹೆದರಿಸಬೇಕು. ತನ್ನ ಹುಳುಕನ್ನು ತೋರಿಸದೆ ಶತ್ರುಗಳ ಹುಳುಕನ್ನು ಗಮನಿಸುತ್ತಿರಬೇಕು; ಶುಷ್ಕವೈರವನ್ನು ಕಟ್ಟಿಕೊಳ್ಳಬಾರದು. ಅತಿಸಾಹಸಕ್ಕೆ ಹೋಗಬಾರದು; ಅದು ಹಸುವಿನ ಕೊಂಬನ್ನು ಅಗಿದಂತೆ. ಅದರಲ್ಲಿ ರಸವಿಲ್ಲ, ರುಚಿಯಿಲ್ಲ; ಹಲ್ಲುಗಳಿಗೆ ಬರಿ ನೋವು. ಅಷ್ಟೇಯೆ! ಹೀಗೆಂದು ಅಧೈರ್ಯದಿಂದ ಸಾಹಸಕ್ಕೆ ಹೋಗದಿದ್ದವನಿಗೆ ಶ್ರೇಯಸ್ಸಿಲ್ಲ. ಅದಕ್ಕೆ ದೇಶಕಾಲಗಳನ್ನು ಪರಿಶೀಲಿಸಬೇಕು. ಬಕದಂತೆ ಧ್ಯಾನಿಸಿ, ತೋಳನಂತೆ ಹೊಂಚಿ, ಸಿಂಹದಂತೆ ಪರಾಕ್ರಮ ತೋರಿಸಿ, ಬಾಣದಂತೆ ಬೀಳಬೇಕು. ಹೀಗಾದರೆ ರಾಜನು ಶತ್ರುವನ್ನು ಅಡಗಿಸಿ ತನ್ನ ಕೆಲಸವನ್ನು ಸಾಧಿಸಿಕೊಳ್ಳುತ್ತಾನೆ. </span>
</p>
<p>
<span> ಯುಧಿಷ್ಠಿರ- ಧರ್ಮವು ಕ್ಷೀಣವಾಗಿ, ಮಳೆಬೆಳೆಗಳು ಹೋಗಿ, ಎಲ್ಲರೂ ದರೋಡೆಕೋರರಾದಾಗ ಬ್ರಾಹ್ಮಣ ಹೇಗೆ ಬದುಕಬೇಕು? ರಾಜ ಏನು ಮಾಡಬೇಕು?</span>
</p>
<p>
<span> ಭೀಷ್ಮ- ಮಳೆಬೆಳೆಗಳಿಗೂ ಎಲ್ಲ ಯೋಗಕ್ಷೇಮಕ್ಕೂ ರಾಜನೇ ಕಾರಣ. ಅದಿರಲಿ; ಅಂಥ ಕಷ್ಟಕಾಲದಲ್ಲಿ ಪ್ರತಿಯೊಬ್ಬನೂ ತನ್ನ ಬುದ್ದಿ ಉಪಯೋಗಿಸಿ ಹೇಗಾದರೂ ಜೀವದಿಂದುಳಿದುಕೊಳ್ಳಬೇಕು. ಒಂದು ಬೂರುಗದ ಮರಕ್ಕೂ ಬಿರುಗಾಳಿಗೂ ಸ್ಪರ್ಧೆ ಹುಟ್ಟಿ ಗಾಳಿ ಮೇಲೆಬೀಳಲು ಬರುವ ಹೊತ್ತಿಗೆ ಮರವು ತನ್ನ ಕೊಂಬೆಗಳನ್ನೆಲ್ಲಾ ಮುರಿದುಕೊಂಡು ಮೋಟುಮರವಾಗಿ ನಿಂತಿತಂತೆ. ಆ ಮಲವಾದ ಮೋಟನ್ನು ಬಿರುಗಾಳಿ ಏನೂ ಮಾಡಲಾರದೆ ಹೋಯಿತಂತೆ.</span>
</p>
<p>
<span> ಹಿಂದೆ ಒಂದು ಸಾರಿ ಘೋರಕ್ಷಾಮದಲ್ಲಿ ತಿನ್ನುವುದಕ್ಕೆ ಏನೂ ದೊರೆಯದಿದ್ದಾಗ ವಿಶ್ವಾಮಿತ್ರನು ಒಬ್ಬ ಹೊಲೆಯನ ಮನೆಯಲ್ಲಿ ನಾಯಿಯ ಮಾಂಸವನ್ನು ಕದ್ದುತಿಂದು ಜೀವ ಹಿಡಿದುಕೊಂಡಿದ್ದನಂತೆ. ಮೊದಲೇ ಮಾಂಸ; ಅದು ನಾಯಿಯದು; ಹೊಲೆಯನ ಮನೆಯದು; ಅದನ್ನು ವಿಶ್ವಾಮಿತ್ರನು ಕದ್ದು ಪಡೆದನು. ಅವನೋ ಬ್ರಹ್ಮರ್ಷಿ! ಇದನ್ನೆಲ್ಲಾ ಆ ಹೊಲೆಯನು ಬಾಯಿಬಿಟ್ಟು ಹೇಳಿದರೂ ವಿಶ್ವಾಮಿತ್ರನು ಲಕ್ಷ್ಯಮಾಡಲಿಲ್ಲ. ಒಳ್ಳೆಯ ಕಾಲ ಬರುವವರೆಗೂ ಹೇಗಾದರೂ ಜೀವದಿಂದಿರುವುದು ಮುಖ್ಯವಾಗಿತ್ತು. </span>
</p>
<p>
<span> ಹೊಟ್ಟೆಗಿಲ್ಲದೆ ಕಷ್ಟಕ್ಕೆ ಸಿಕ್ಕಿರುವ ಕಾಲದಲ್ಲಿ ಕಪೂತದಂತೆ ಶತ್ರುವಿಗಾದರೂ ಸಹಾಯಮಾಡಬೇಕು. ಒಂದು ಕಾಡಿನಲ್ಲಿ ಒಬ್ಬ ಬೇಡನು ಹಕ್ಕಿಪಕ್ಷಿಗಳನ್ನು ಹಿಡಿದು ಕತ್ತಲೆಯಾಗಲು ಅಲ್ಲೇ ಒಂದು ಮರದ ಕೆಳಗೆ ತರಗೆಲೆಗಳನ್ನು ಹರಡಿ ಒಂದು ಕಲ್ಲನ್ನು ಒರಗಿಕೊಂಡು ಮಲಗಿದನು. ಆದರೆ ನಿದ್ರೆ ಬಾರದು. ಹಸಿವು. ಚಳಿ; ಆ ಮರದ ಮೇಲಿದ್ದ ಪಾರಿವಾಳವು ಅದನ್ನು ನೋಡಿ, ಅವನ ಮುಂದೆ ಕಡ್ಡಿಗಳನ್ನು ತಂದುಹಾಕಿ ಬೆಂಕಿ ಹೊತ್ತಿಸಿಕೊಟ್ಟಿತು. ಆಮೇಲೆ ಅವನಿಗೆ ಆಹಾರವಾಗಲೆಂದು ತಾನೇ ಅದರೊಳಗೆ ಬಿದ್ದು ಸತ್ತಿತು; ಅವನಿಗೆ ಅದರಿಂದ ವ್ಯಥೆಯಾಗಿ ತಾನು ಹಿಡಿದಿದ್ದ ಹಕ್ಕಿಗಳನ್ನೆಲ್ಲಾ ಬಿಟ್ಟನು. ಅವುಗಳಲ್ಲಿ ಸುಟ್ಟಹಕ್ಕಿಯ ಹೆಂಡತಿಯೂ ಇತ್ತು. ಅದು ಈ ಮೊದಲೇ ಬೇಡನ ಚೀಲದೊಳಗಿನಿಂದಲೇ ಅವನಿಗೆ ಆತಿಥ್ಯಮಾಡಬೇಕೆಂದು ಗಂಡನನ್ನು ಕೇಳಿಕೊಂಡಿತ್ತು. ಈಗ ಗಂಡ ಸತ್ತ ಬೆಂಕಿಯಲ್ಲಿ ತಾನೂ ಬಿದ್ದು ಸಹಗಮನದಿಂದ ಪ್ರಾಣಬಿಟ್ಟಿತು. ಬೇಡನೂ ಮುಂದೆ ಹೋಗಿ ಕಾಡುಕಿಚ್ಚಿನಲ್ಲಿ ಸತ್ತನು. ಅವರು ಮೂವರಿಗೂ ಸದ್ಗತಿ ಲಭಿಸಿತು. </span>
</p>
<p>
<span> ಕಷ್ಟಬಂದ ಕಾಲದಲ್ಲಿ ಎದೆಗುಂದದೆ ಧೃಢನಿಶ್ಚಯದಿಂದಿದ್ದು ದೈವಾನುಗ್ರಹವೂ ದೊರೆತರೆ ಬೇಗ ಕಷ್ಟನಿವಾರಣೆ ಯಾಗಿ ಫಲ ದೊರೆಯುತ್ತದೆ. ಹಿಂದೆ ವೈದಿಶ ನಗರದಲ್ಲಿ ಒಬ್ಬ ಹುಡುಗನು ಸತ್ತುಹೋದನು. ಅವನ ಬಂಧುಗಳು ವಂಶಕ್ಕೆ ಇದ್ದ ಒಬ್ಬನೇ ಹುಡುಗನು ಹೋಗಿಬಿಟ್ಟನೆಂದು ತುಂಬ ದುಃಖಿತರಾಗಿ ಹೆಣವನ್ನು ಸ್ಮಶಾನಕ್ಕೆ ತಂದು ತೊಡೆಯ ಮೇಲೆ ಹಾಕಿಕೊಂಡು ಅಳುತ್ತಿದ್ದರು. ಅವಳ ಅಳುವನ್ನು ಕೇಳಿ ಬಂದ ಒಂದು ಹದ್ದು “ಇನ್ನು ಎಷ್ಟು ಹೊತ್ತು ಶವವನ್ನು ಇಟ್ಟುಕೊಂಡಿರುತ್ತೀರಿ? ಅದನ್ನು ಇಲ್ಲಿ ಇಟ್ಟುಬಿಟ್ಟು ಹೋಗಿ! ಸಾವಿರಾರು ಜನ ಗಂಡಸರೂ ಹೆಂಗಸರೂ ಹೀಗೇ ಕಾಲವಶರಾಗಿ ಇಲ್ಲಿಗೆ ಬಂದರು. ಅವರಿಗೇನು ನೆಂಟರು ಇಷ್ಟರು ಇರಲಿಲ್ಲವೇ? ಅವರೆಲ್ಲರೂ ಹೊರಟುಹೋದರು. ಜಗತ್ತೇ ಹೀಗೆ - ಸುಖ ದುಃಖಗಳಿಂದ ಕೂಡಿದ್ದು. ಸೇರುವುದು ಅಗಲುವುದು ಒಂದರ ಮೇಲೊಂದು ಇದ್ದೇ ಇರುತ್ತದೆ. ಶವವನು ಹೊತ್ತುಕೊಂಡು ಹೋಗುವವರೂ ಅದರ ಹಿಂದೆ ಹೋಗುವವರೂ ಎಲ್ಲರೂ ಬದುಕಿರುವುದು ಅವರವರ ಆಯುಸ್ಸು ಇರುವಷ್ಟೇ. ಈ ಭಯಂಕರವಾದ ಮಸಣದಲ್ಲಿದ್ದೇನು ಪ್ರಯೋಜನ? ನಮಗೆ ಬೇಕಾದವರಾಗಲಿ ಬೇಡದವರಾಗಲಿ ಹುಟ್ಟಿದಮೇಲೆ ಸಾಯಲೇ ಬೇಕು. ಸತ್ತ ಮೇಲೆ ಅವರನ್ನು ಯಾರಾದರೂ ಬದುಕಿಸಬಲ್ಲರೇ? ಮಗುವಿನ ಮೇಲಣ ಭ್ರಮೆಯನ್ನು ತೊರೆದು ಹೊತ್ತು ಮುಳುಗುವುದಕ್ಕಿಂತ ಮುಂಚೆ ಮನೆ ಸೇರಿಕೊಳ್ಳಿ” ಎಂದಿತು. </span>
</p>
<p>
<span> ಅವರು ಹೊರಡುವುದಕ್ಕೆ ಸಿದ್ಧವಾಗುತ್ತಿರಲು ಹತ್ತಿರದಲ್ಲಿದ್ದ ಬಿಲದಿಂದ ಒಂದು ನರಿಯು ತಲೆಹಾಕಿ “ಆಹಾ! ಮನುಷ್ಯರು ಎಂತಹ ಕಲ್ಲು ಮನಸ್ಸಿನವರು! ಇನ್ನೂ ಸೂರ್ಯ ಹೊಳೆಯುತ್ತಿದ್ದಾನೆ. ಹೆದರಬೇಡಿ, ಹೊತ್ತು ಒಂದೇ ವಿಧವಾಗಿರುವುದಿಲ್ಲ. ಮಗುವಿಗೆ ಜೀವ ಬಂದರೂ ಬರಬಹುದು. ಪ್ರೀತಿಯನ್ನು ತೊರೆದು ಮನಸ್ಸು ಕಲ್ಲುಮಾಡಿಕೊಂಡು ಮಗುವನ್ನು ಏಕೆ ಮಣ್ಣುಪಾಲು ಮಾಡಿ ಹೋಗುತ್ತೀರಿ? ಮಗು ಮಾತನಾಡಿದರೆ ಅದನ್ನು ಕೇಳಿಯೇ ಸಂತೋಷಪಡುತ್ತಿದ್ದ ನೀವು ಈಗ ಆ ಪುತ್ರ ಪ್ರೀತಿಯನ್ನು ತ್ಯಜಿಸಿಬಿಟ್ಟಿರಾ? ಪಶು ಪಕ್ಷಿಗಳಿಗೂ ತಮ್ಮ ಮರಿಗಳೆಂದರೆ ಎಷ್ಟೋಪ್ರೀತಿ! ಅವು ಕಣ್ಮರೆಯಾದರೆ ಗೋಳಾಡುತ್ತವೆ. ಆ ಮರಿಗಳನ್ನು ಹೀಗೆ ಪ್ರೀತಿ ಪಟ್ಟು ಸಾಕಿದ್ದರಿಂದ ಅವಕ್ಕೆ ಪ್ರತಿಫಲವೇನೂ ದೊರೆಯುವುದಿಲ್ಲ. ಅವೇನು ದೊಡ್ಡವಾದಮೇಲೆ ತಂದೆತಾಯಿಗಳನ್ನು ಕಾಪಾಡುತ್ತವೆಯೇ? ಮನುಷ್ಯರಿಗಾದರೋ ಮಕ್ಕಳು ಇಹದಲ್ಲಿ ದಿಕ್ಕಾಗಿ ಪರದಲ್ಲಿ ಗತಿಕಾಣಿಸುತ್ತಾರೆ. ಇಂಥ ಗೋತ್ರೋದ್ಧಾರಕನಾದ ಮಗನನ್ನು ಹೇಗೆ ಬಿಟ್ಟು ಹೋಗುತ್ತಿದ್ದೀರಿ. ಆದಷ್ಟು ಹೆಚ್ಚುಕಾಲ ಅತ್ತು ಕಣ್ಣುತುಂಬ ನೋಡಿ! ನಮಗೆ ತುಂಬಾ ಬೇಕಾದ ವಸ್ತುವನ್ನು ಒಮ್ಮೆಗೇ ತೊರೆದುಕೊಂಡು ಹೋಗಿಬಿಡುವುದಕ್ಕಾಗುತ್ತದೆಯೇ? ಬಡತನ ನ್ಯಾಯಸ್ಥಾನ ಶ್ಮಶಾನ ಇವುಗಳಲ್ಲಿ ನೆಂಟರಲ್ಲದೆ ಇತರರು ನಿಲ್ಲುವುದಿಲ್ಲ. ಅಯ್ಯೋ, ಈ ತಾವರೆಗಣ್ಣಿನ ಹುಡುಗನನ್ನು ಹೇಗೆ ಬಿಟ್ಟುಹೋಗುತ್ತೀರಿ? ಮಂಗಳಸ್ನಾನಮಾಡಿ ಉಟ್ಟುತೊಟ್ಟ ಮದುವಣಿಗನ ಹಾಗಿದ್ದಾನಲ್ಲಾ!” ಎಂದಿತು. </span>
</p>
<p>
<span> ಈ ಮಾತನ್ನು ಕೇಳಿ ಅವರು ನಿಂತರು. ಆಗ ಹದ್ದು “ಛೀ! ಈ ಘಾತುಕವೂ ನೀಚವೂ ಆದ ನರಿಯ ಮಾತನ್ನು ಕೇಳಿ ಬಿಟ್ಟಿರಾ? ಜೀವ ಹೋಗಿ ಕಟ್ಟಿಗೆಯಂತಾದ ಈ ಶವಕ್ಕೆ ಏಕೆ ಅಳುತ್ತೀರಿ? ನಿಮ್ಮ ಮುಂದಿನ ಗತಿಯನ್ನು ನೋಡಿಕೊಳ್ಳಿ; ತಪಸ್ಸುಮಾಡಿ ಪಾಪ ಕಳೆದುಕೊಳ್ಳಿ; ಅತ್ತರೇನು ಬಂತು? ತಪಸ್ಸಿನಿಂದ ಧನ ದನ ಚಿನ್ನ ರನ್ನ ಮಕ್ಕಳು ಮರಿ ಎಲ್ಲವೂ ಲಭಿಸುತ್ತದೆ. ಸುಖದುಃಖಗಳು ಅವರವರು ಪಡೆದುಬಂದವು ಅವರವರಿಗೆ. ತಂದೆಯ ಕರ್ಮ ಮಗನಿಗೂ ಇಲ್ಲ. ಮಗನ ಕರ್ಮ ತಂದೆಗೂ ಇಲ್ಲ. ಆದ್ದರಿಂದ ಧರ್ಮವನ್ನು ಕೈಕೊಳ್ಳಿ; ಅಧರ್ಮವನ್ನು ಬಿಡಿ; ದುಃಖ ದೈನ್ಯಗಳನ್ನು ತೊರೆದು ಹುಡುಗನನ್ನು ಬಿಟ್ಟು ಬೇಗ ಹಿಂತಿರುಗಿ; ಅವನವನು ಮಾಡಿದ ಶುಭಾಶುಭ ಕರ್ಮಫಲಗಳನ್ನು ಅವನು ಉಣ್ಣುತ್ತಾನೆ. ಅದರಲ್ಲಿ ನೆಂಟರಿಗೇನಿದೆ? ಇಲ್ಲಿಗೆ ಬಂದವರೆಲ್ಲರೂ ಬಂಧು ಬಾಂಧವರನ್ನು ಬಿಟ್ಟು ಸ್ನೇಹವನ್ನು ತೊರೆದು ಕಣ್ಣೀರು ಹಾಕುತ್ತಾ ಹಿಂದಿರುಗಿ ಹೋಗುವವರೇಯೆ&gt; ಪ್ರಾಜ್ಞನಾಗಲಿ ಮೂರ್ಖನಾಗಲಿ ಭಾಗ್ಯವಂತನಾಗಲಿ ಬಡವನಾಗಲಿ ಎಲ್ಲರೂ ಕಾಲವಶರಾಗತಕ್ಕದ್ದೇ. ಸತ್ತವನಿಗಾಗಿ ಅತ್ತು ನೀವು ಮಾಡುವುದೇನು? ಕಾಲವೆಂಬುದು ಎಲ್ಲರಿಗೂ ಮೇಲ್ಮಟ್ಟದ್ದು. ಎಲ್ಲರಲ್ಲಿಯೂ ಸಮನಾಗಿ ವರ್ತಿಸತಕ್ಕದ್ದು. ಅದಕ್ಕೆ ಯುವಕರು ಮುದುಕರು ಹುಡುಗರು ಹೊಟ್ಟೆಯಲ್ಲಿರುವ ಮಕ್ಕಳು ಎಲ್ಲರೂ ಒಂದೇ. ಅದು ಎಲ್ಲರನ್ನೂ ಬಾಯಿಗೆ ಹಾಕಿಕೊಳ್ಳುತ್ತದೆ. ಪ್ರಪಂಚವಿರುವುದೇ ಹೀಗೆ!” ಎಂದಿತು.</span>
</p>
<p>
<span> ನರಿಯು "ಅಹಾ! ಈ ದಡ್ಡ ಹದ್ದಿನ ಮಾತು ಕೇಳಿ ಶೋಕಪರವಶರಾಗಿದ್ದ ನಿಮ್ಮ ಪ್ರೀತಿ ಇಳಿಮುಖವಾಗಿ ಬಿಟ್ಟಿತಲ್ಲಾ! ಶಾಂತರಾಗಿ ಮಾತುಕಥೆಯಾಡಿಕೊಂಡು ಕೆರೆಯ ಕಡೆಗೆ ಹೊರಟುಬಿಟ್ಟಿರಿ! ಮಗನಿಲ್ಲದೆ ಶೂನ್ಯವಾದ ಮನೆಗೆ ಹೋದರೆ ಕರುಗಳಿಲ್ಲದ ಹಸುಗಳಂತೆ ಗೋಳಾಡುತ್ತೀರಿ! ಮನುಷ್ಯನ ಶೋಕವೆಂಬುದು ಎಷ್ಟರಮಟ್ಟಿನದು ಎಂದು ಈಗ ಗೊತ್ತಾಯಿತು. ನಿಮ್ಮ ಪ್ರೀತಿಯನ್ನೂ ದುಃಖವನ್ನೂ ನೋಡಿ ನನಗೇ ಅಳುಬರುತ್ತಿದೆ. ಸಂತತವಾಗಿ ಪ್ರಯತ್ನಮಾಡಿದರೆ ದೈವಸಾಹಾಯದಿಂದ ಜಯ ಲಭಿಸುತ್ತದೆ. ಯಾವಾಗಲೂ ಉತ್ಸಾಹಹೀನನಾಗಬಾರದು. ನಿರುತ್ಸಾಹದಿಂದ ಏನು ಸುಖ? ನಿಮ್ಮ ದೇಹಾರ್ಧದಂತೆ ಇರುವ ಈ ಪಿತೃಕುಲೋದ್ಧಾರಕನನ್ನು ಕಾಡುಪಾಲು ಮಾಡಿ ಎಲ್ಲಿಗೆ ಹೋಗುತ್ತೀರಿ? ಒಂದು ವೇಳೆ ಸೂರ್ಯಮುಳುಗಿ ಸಂಜೆಯಾದರೆ ಹುಡುಗನನ್ನು ಮನೆಗೆ ತೆಗೆದುಕೊಂಡು ಹೋಗಿ; ಇಲ್ಲವೇ ಎಲ್ಲರೂ ಇಲ್ಲೇ ಇರಿ ಎಂದಿತು. </span>
</p>
<p>
<span> ಹದ್ದು “ನಾನು ಹುಟ್ಟಿ ಸಾವಿರವರ್ಷಗಳ ಮೇಲಾಯಿತು. ಈ ಕಾಲದಲ್ಲಿ ಸತ್ತವರು ಯಾರೂ ಬದುಕಿದ್ದನ್ನು ಕಾಣೆ. ಕೆಲವರು ಹೊಟ್ಟೆಯಲ್ಲಿಯೇ ಸಾಯುತ್ತಾರೆ. ಕೆಲವರು ಹುಟ್ಟಿದ ಕೂಡಲೇ ಸಾಯುತ್ತಾರೆ. ಕೆಲವರು ಹೋಗುಹೋಗುತ್ತ ಸತ್ತು ಬೀಳುತ್ತಾರೆ. ಕೆಲವರು ತುಂಬುಯೌವನದಲ್ಲಿ ಸಾಯುತ್ತಾರೆ. ಸ್ಥಾವರ ಜಂಗಮಗಳೆಲ್ಲಕ್ಕೂ ಸಾವು ಎಂಬುದು ಮುಂದೆ ಕಾದು ಕುಳಿತೇ ಇರುತ್ತದೆ. ಹೆಂಡತಿಯನ್ನು ಕಳೆದುಕೊಂಡವರೂ ಮಕ್ಕಳನ್ನು ಕಳೆದುಕೊಂಡವರೂ ದುಃಖದಲ್ಲಿ ಬೆಂದು ನಿತ್ಯವೂ ಮನೆಗೆ ಹಿಂತಿರುಗುವವರೇಯೆ. ಅಂಥವರು ಸಾವಿರಾರು ಜನ. ಈ ಮಗುವಿನ ದೇಹ ಕಳೆಗೆಟ್ಟು ಕಟ್ಟಿಗೆಯಂತಾಗಿದೆ; ಜೀವವು ಮತ್ತಾವುದೋ ದೇಹವನ್ನು ಸೇರಿಕೊಂಡಿದೆ. ಹೀಗೆ ಎಲ್ಲಿಯೋ ಅಲೆಯುತ್ತಿರುವ ಜೀವಕ್ಕಾಗಿ ಅಳುವುದನ್ನು ಬಿಟ್ಟು ನೀವು ಏಕೆ ಹೊರಟುಹೋಗುತ್ತಿಲ್ಲ? ನಿಮ್ಮ ಈ ಮಮತೆ ಅಭಿಮಾನಗಳು ಏನೂ ಪ್ರಯೋಜನಕ್ಕೆ ಬಂದವಲ್ಲ. ಆ ಹುಡುಗ ನಿಮ್ಮನ್ನೇನು ನೋಡಬಲ್ಲನೇ? ನಿಮ್ಮ ಮಾತನ್ನು ಕೇಳಬಲ್ಲನೇ? ಆದ್ದರಿಂದ ಅವನನ್ನು ಬಿಟ್ಟುಬಿಟ್ಟು ಬೇಗ ಮನೆಗೆ ಹೋಗಿ! ನಾನೂ ಮೋಕ್ಷಧರ್ಮಾನುಸಾರಿಯಾದ ಮತ್ತು ಯುಕ್ತಿಯುಕ್ತವಾದ ಸಂಗತಿಗಳನ್ನು ಎಷ್ಟೋ ಸರಳವಾದ ಮಾತುಗಳಲಿ ಹೇಳಿದ್ದೇನೆ. ಅವುಗಳಿಂದ ನಿಮಗೆ ವಿವೇಕ ವಿಜ್ಞಾನ ಬುದ್ದಿ ತಿಳಿವಳಿಕೆ ಬರಬೇಕು. ಹಿಂತಿರುಗಿ ಹೋಗಿ!” ಎಂದಿತು. </span>
</p>
<p>
<span> ನರಿಯು “ಬಂಗಾರದಂಥ ಮಗು! ಹದ್ದಿನಮಾತು ಕೇಳಿ ಇಂಥ ಮಗುವನ್ನು ಬಿಟ್ಟುಹೋಗುತ್ತೀರಲ್ಲಾ! ಇದರಿಂದ ಪ್ರೀತಿಯೂ ಶೋಕವೂ ಕಡಿದು ಹೋಗುತ್ತದೆಯೇ? ಬಿಟ್ಟು ಹೋದರೆ ಆಮೇಲೆ ಖಂಡಿತ ಸಂಕಟಪಡುತ್ತೀರಿ. ಹಿಂದೆ ಶ್ರೀರಾಮನು ಶಂಬುಕನನ್ನು ಕೊಂದು ಬ್ರಾಹ್ಮಣಕುಮಾರನನ್ನು ಬದುಕಿಸಿದನೆಂದೂ ಒಬ್ಬ ಧಾರ್ಮಿಕನು ಶ್ವೇತರಾಜನ ಮಗನನ್ನು ಬದುಕಿಸಿದನೆಂದೂ ಕೇಳಿಲ್ಲವೇ? ಹಾಗೇ ಯಾರಾದರೂ ಒಬ್ಬ ಸಿದ್ಧನೋ ಮುನಿಯೋ ದೇವತೆಯೋ ನಿಮ್ಮ ಗೋಳಾಟವನ್ನ ಕೇಳಿ ದಯೆ ತೋರಿದರೂ ತೋರಬಹುದು” ಎಂದಿತು.</span>
</p>
<p>
<span> ಹದ್ದು- ಮಗನನ್ನು ಸುಮ್ಮನೆ ಕಣ್ಣೀರಿನಿಂದ ಕೊಳಕು ಮಾಡುತ್ತಿದ್ದೀರಿ; ಎತ್ತಿ ಇಳಿಸಿ ನೋಯಿಸುತ್ತಿದ್ದೀರಿ. ಯಮಧರ್ಮರಾಜನು ಅವನಿಗೆ ದೀರ್ಘನಿದ್ರೆ ತಂದಿದ್ದಾನೆ. ಪ್ರೇತಪಟ್ಟಣವು ಎಲ್ಲ ಸ್ನೇಹಕ್ಕೂ ಕೊನೆ. ನರಿ ಹೇಳಿಬಿಟ್ಟರೆ ಮಗು ಮತ್ತೆ ಬದುಕುತ್ತದೆಯೇ? ಇಂಥ ನೂರು ನರಿಗಳು ನೂರಾರು ವರ್ಷ ಪ್ರಯತ್ನಪಟ್ಟರೂ ಅದನ್ನು ಬದುಕಿಸಲಾರವು. ಸುಮ್ಮನೆ ಕಣ್ಣೀರು ಸುರಿಸಿ ಬಿಸುಸುಯ್ದು ಗೋಳಾಡಿದರೆ ಜೀವ ಬರುತ್ತದೆಯೇ? ಕಣ್ಣುಬಿಟ್ಟು ನೋಡಲಾರದ ಮೈ ಅಲುಗಿಸಲೂ ಆಗದ ದೇಹದ ಮುಂದೆ ಅತ್ತು ಅತ್ತು ನೀವು ಮಾಡುವುದೇನು?" ಎಂದಿತು.</span>
</p>
<p>
<span> ನರಿಯು “ಈ ಮರ್ತ್ಯಲೋಕ ಎಷ್ಟು ದಾರುಣವಾದದ್ದು! ಇಲ್ಲಿ ಎಲ್ಲಾ ಪ್ರಾಣಿಗಳೂ ಸಾಯಲೇಬೇಕು; ನೆಂಟರಿಷ್ಟರು ಅಗಲಬೇಕು. ಜೀವಿತಕಾಲವೂ ಅತ್ಯಲ್ಪ. ಅದರಲ್ಲಿ ಸುಳ್ಳು ತಟವಟ ಮೋಸ ಜಗಳ ಬೈಗಳು! ದುಃಖ ಶೋಕಗಳನ್ನು ಕೆರಳಿಸತಕ್ಕ ಈ ಪರಿಸ್ಥಿತಿಯನ್ನು ನೋಡಿದರೆ ಮನುಷ್ಯಲೋಕ ಒಂದು ಗಳಿಗೆಯೂ ಬೇಡವೆನ್ನಿಸುತ್ತದೆ. ಅಯ್ಯೋ ಮನುಷ್ಯರಿರಾ! ಹದ್ದಿನ ಮಾತು ಕೇಳಿ ಇಂಥ ಸುಂದರವಾದ ಮಗುವನ್ನು ನೆಲದ ಮೇಲೆ ಹಾಕಿ ಹೇಗೆ ಹೋಗುತ್ತೀರಿ? ನನ್ನ ಮನಸ್ಸಿಗೇನೋ ಈ ಮಗು ಬದುಕಿಯೇ ಬದುಕುತ್ತದೆ ಎನ್ನಿಸುತ್ತಿದೆ. ಇಂಥ ಮಗು ಸಾಯೋಣವೆಂದರೇನು? ಲೋಕವು ಸುಖದುಃಖಗಳೆರಡರಿಂದಲೂ ಕೂಡಿದ್ದು; ಅವೆರೆಡರಲ್ಲಿ ಯಾವುದೂ ಒಂದೇ ಕೊನೆಯವರೆಗೂ ಇರುವುದಿಲ್ಲ. ಹೀಗೆ ದುಃಖವಾದ ಮೇಲೆ ಸುಖ ಬರುವ ಸಂಭವವಿರುವುದರಿಂದ ಮಗುವನ್ನು ಏಕೆ ಬಿಟ್ಟುಹೋಗುತ್ತೀರಿ?” ಎಂದಿತು.</span>
</p>
<p>
<span> ನರಿಯು ಶ್ಮಶಾನದಲ್ಲಿದ್ದುಕೊಂಡು ರಾತ್ರಿಯಾದ ಮೇಲೆ ಹೊರಗೆ ಹೊರಡತಕ್ಕದ್ದು. ಆದ್ದರಿಂದ ಪ್ರಿಯವಾದ ಮಾತುಗಳಾಡಿ ಸ್ವಾರ್ಥಕ್ಕಾಗಿ ಅವರನ್ನು ತಡೆದು ನಿಲ್ಲಿಸುತ್ತಿತ್ತು. ‘ನರಿಯ ಮಾತು ಕೇಳಿದರೆ ನೀವು ಕೆಟ್ಟುಹೋಗುತ್ತೀರಿ ಎಂದು ಹದ್ದೂ, ಹದ್ದಿನ ಮಾತನ್ನು ಕೇಳಿದರೆ ನೀವು ಮಗುವನ್ನು ಕಳೆದುಕೊಳ್ಳುತ್ತೀರಿ ಎಂದು ನರಿಯೂ ವಾದಿಸುತ್ತಿದ್ದವು. ಇನ್ನೂ ಬೆಳಕಿರಲಿ ಎಂದು ಹದ್ದಿನ ಆಸೆ. ಕತ್ತಲಾಗಲಿ ಎಂದು ನರಿಯ ಆಸೆ; ಅವೆರಡಕ್ಕೂ ಹಸಿವು; ಆದ್ದರಿಂದ ಸ್ವಕಾರ್ಯ ಸಾಧನೆಗಾಗಿ ಸತ್ತ ಹುಡುಗನ ನೆಂಟರಿಗೆ ಯುಕ್ತಿಯುಕ್ತವಾಗಿ ಶಾಸ್ತ್ರಸಮ್ಮತವಾಗಿ ವಿದ್ವಾಂಸರಂತೆ ಬೋಧಿಸುತ್ತಿದ್ದವು. ಅವುಗಳ ಅಮೃತದಂಥ ಮಾತನ್ನು ಕೇಳಿ ಅವರು ಹೊರಡುತ್ತಿದ್ದರು, ಹಿಂತಿರುಗುತ್ತಿದ್ದರು. ಕೊನೆಗೆ ದುಃಖ ದೈನ್ಯ ಪರವಶರಾಗಿ ಏನು ಮಾಡಲೂ ತೋರದೆ ಅಲ್ಲಿಯೇ ಅಳುತ್ತ ಕುಳಿತುಬಿಟ್ಟರು. ಆಗ ಶಂಕರನು ಪ್ರತ್ಯಕ್ಷನಾಗಿ ನಿಮಗೆ ಏನು ವರ ಬೇಕೆಂದು ಕೇಳಿದನು. ಅವರು ಅವನಿಗೆ ನಮಸ್ಕರಿಸಿ ‘ನಮ್ಮ ಮನೆಗೆ ಇದ್ದವನು ಒಬ್ಬ ಮಗ; ಅವನು ನಮ್ಮೆಲ್ಲರಿಗೂ ಪ್ರಾಣಪ್ರಿಯನಾಗಿದ್ದ; ಅವನನ್ನು ಬದುಕಿಸಿ ನಮಗೆ ಜೀವದಾನ ಮಾಡಬೇಕು!" ಎಂದು ಕೇಳಿಕೊಂಡರು. ಶಂಕರನು ಮಗುವಿನ ಮೇಲೆ ನೀರು ತಳಿದು ‘ಇವನು ನೂರುವರ್ಷ ಬದುಕಲಿ’ ಎಂದು ಅನುಗ್ರಹಿಸಿದನು. ಹದ್ದು ನರಿಗಳ ಹಸಿವನ್ನು ಅಣಗಿಸಿದನು. ಸ್ವಾಮಿಯು ಪ್ರಾಣಿಮಾತ್ರಕ್ಕೆ ಹಿತಕಾರಿಯಲ್ಲವೇ! ಅನಂತರ ಎಲ್ಲರೂ ಅವನಿಗೆ ನಮಸ್ಕರಿಸಿ, ಕೃತಕೃತ್ಯರಾಗಿ ಸಂತೋಷದಿಂದ ಮನೆಗೆ ಬಂದು ಸುಖವಾಗಿದ್ದರು. </span>
</p>
<p>
<span> ಎಷ್ಟು ಕಷ್ಟ ಬಂದರೂ ಮನುಷ್ಯನು ಕೃತಘ್ನನೂ ಮಿತ್ರಘಾತುಕನೂ ಮಾತ್ರ ಆಗಬಾರದು. ಹಿಂದೆ ಗೌತಮನೆಂಬ ಬ್ರಾಹ್ಮಣನಿದ್ದನು. ಅವನು ಒಂದು ಸಾರಿ ಕಾಡಿನಲ್ಲಿ ಸಿಕ್ಕಿಕೊಂಡನು. ಆಗ ನಾಳೀಜಂಘನೆಂಬ ಒಂದು ಬಕಪಕ್ಷಿಯು ಅವನಿಗೆ ಬೆಂಕಿ ಹೊತ್ತಿಸಿಕೊಟ್ಟು ಉಪಚರಿಸಿ, ಸುಟ್ಟುಕೊಂಡು ತಿನ್ನುವುದಕ್ಕೆ ಮೀನುಗಳನ್ನು ತಂದುಕೊಟ್ಟಿತು. ಬೆಳಗಾಗಲು ಅವನ ಬಡತನವನ್ನು ತಿಳಿದು ಅವನನ್ನು ತನ್ನ ಸ್ನೇಹಿತನಾದ ವಿರೂಪಾಕ್ಷನೆಂಬ ರಾಕ್ಷಸರಾಜನ ಹತ್ತಿರಕ್ಕೆ ಕಳುಹಿಸಿತು. ಅವನಿಂದ ಬೇಕಾದಷ್ಟು ಹೊನ್ನನ್ನು ಹೊತ್ತು ತಂದು ಗೌತಮನು ಮತ್ತೆ ಆ ಬಕಪಕ್ಷಿಯಿದ್ದ ಸ್ಥಳದಲ್ಲಿಯೇ ತಂಗಿದನು. ಅದರಿಂದ ಅಷ್ಟು ಸಹಾಯವಾಯಿತಲ್ಲಾ ಎಂಬ ಪರಿಜ್ಞಾನವಿಲ್ಲದೆ ಅವನು ಮರುದಿನದ ಊಟಕ್ಕೆಂದು ಆ ಹಕ್ಕಿಯನ್ನು ಕೊಂದು ಅದರ ಮಾಂಸವನ್ನು ಬುತ್ತಿಯಾಗಿ ಕಟ್ಟಿಕೊಂಡು ಹೊರಟನು. ಇದನ್ನು ತಿಳಿದ ಆ ರಾಕ್ಷಸನು ಅವನನ್ನು ಹಿಡಿದು ಕೊಲ್ಲಿಸಿದನು. ಅವನ ಮಾಂಸವನ್ನು ಹದ್ದು ಕಾಗೆಗಳೂ ಮುಟ್ಟಲಿಲ್ಲ. ಕೊನೆಗೆ ಇಂದ್ರನ ಅನುಗ್ರಹದಿಂದ ಆ ಹಕ್ಕಿಯೂ, ಆ ಹಕ್ಕಿಯ ದಯೆಯಿಂದ ಗೌತಮನೂ, ಬದುಕಿಕೊಂಡರು. </span>
</p>
<p>
<span> ಇದಕ್ಕೆ ಲೋಭವೇ ಕಾರಣ; ಎಲ್ಲ ಪಾಪಗಳಿಗೂ ದುರಾಶೆಯೇ ಮೂಲ. ಅದರಿಂದಲೇ ಕೋಪ, ಕಾಮ ಮೋಹ, ಮದ ಮೋಸ, ಕ್ರೌರ್ಯ ಮುಂತಾದುವುಗಳೆಲ್ಲವೂ ಹುಟ್ಟುವುವು. ಲೋಭವಿಲ್ಲದವರೇ ಶಿಷ್ಯರು. ಅವರಲ್ಲಿ ಕೋಪ ಚಾಪಲ್ಯಗಳಿರುವುದಿಲ್ಲ; ಮುಚ್ಚುಮರೆಯಿರುವುದಿಲ್ಲ. ಅಂಥವರು ನಂಬಿಕೆಗೆ ಅರ್ಹರು.</span>
</p>
<p>
<span> ಯುಧಿಷ್ಠಿರ- ಹಣವಾಗಲೀ ಹೆಂಡತಿ ಮಕ್ಕಳಾಗಲೀ ತಾಯಿತಂದೆಗಳಾಗಲೀ ಹೋಗಿಬಿಟ್ಟಾಗ ವಿವೇಕದಿಂದ ಆ ಶೋಕವನ್ನು ತಡೆದುಕೊಳ್ಳುವುದು ಹೇಗೆ?</span>
</p>
<p>
<span> ಭೀಷ್ಮ- ಮಗನನ್ನು ಕಳೆದುಕೊಂಡು ದುಃಖಿಸುತ್ತಿದ್ದ ಸೇನಜಿತ್ತನಿಗೆ ಹಿಂದೆ ಒಬ್ಬ ಬ್ರಾಹ್ಮಣನು ಹೀಗೆ ಉಪದೇಶ ಮಾಡಿದನಂತೆ: ಅಯ್ಯಾ ಇದೇಕೆ ಹೀಗೆ ಮೂಢನಾಗಿದ್ದೀಯೆ? ಇನ್ನು ಸ್ವಲ್ಪ ದಿನ ಹೋದಮೇಲೆ ನಿನಗೋಸ್ಕರ ಇತರರೂ ಹೀಗೆಯೇ ದುಃಖಪಡುವರು! ಇದರಿಂದ ಏನು ಪ್ರಯೋಜನ? ನಾವೆಲ್ಲರೂ ಎಲ್ಲಿಂದ ಬಂದೆವೋ ಅಲ್ಲಿಗೆ ಹಿಂತಿರುಗಿ ಹೋಗಲೇಬೇಕು. ಪ್ರತಿಯೊಬ್ಬರೂ ಅವರವರ ಕರ್ಮದ ಫಲವನ್ನು ಅನುಭವಿಸಬೇಕು. ನಾವು ಈ ಲೋಕದಲ್ಲಿ ಸೇರುವುದು ಮಹಾಸಾಗರದಲ್ಲಿ ಎರಡು ಕಡ್ಡಿಗಳು ಸೇರುವಹಾಗೆ. ಅವು ಎಲ್ಲಿಂದಲೋ ಬಂದು ಸೇರುತ್ತವೆ; ಮತ್ತೆ ಬೇರೆಯಾಗಿ ಎಲ್ಲಿಗೋ ಹೋಗಿಬಿಡುತ್ತವೆ. ಹೀಗೆ ನಮ್ಮ ಬಂಧುಬಾಂಧವರಲ್ಲಿ ವಿಯೋಗವು ಖಂಡಿತವಾಗಿರುವುದರಿಂದ ಮಮತೆ ಹತ್ತಿಸಿಕೊಳ್ಳಬಾರದು. ಸುಖವಾದ ಮೇಲೆ ದುಃಖವೂ ದುಃಖವಾದ ಮೇಲೆ ಸುಖವೂ ಚಕ್ರದಂತೆ ಸುತ್ತುತ್ತಿರುತ್ತದೆ. ಇಷ್ಟುದಿನವೂ ಸುಖವಿತ್ತು; ಈಗ ದುಃಖ ಬಂದಿದೆ. ಮುಂದೆ ಮತ್ತೆ ಸುಖ ಬರುತ್ತದೆ. ದುಃಖವೂ ನಿತ್ಯವಲ್ಲ. ಸುಖವೂ ನಿತ್ಯವಲ್ಲ. ಸಂತೋಷಕ್ಕೆ ಸ್ನೇಹಿತರಾಗಲಿ, ದುಃಖಕ್ಕೆ ಶತ್ರುಗಳಾಗಲಿ, ಪ್ರಯೋಜನಗಳಿಗೆ ಬುದ್ಧಿಯಾಗಲೀ, ಸುಖಕ್ಕೆ ಹಣವಾಗಲೀ, ಹಣಕ್ಕೆ ಬುದ್ದಿಯಾಗಲೀ ಕಾರಣವೆಂದು ಹೇಳುವ ಹಾಗಿಲ್ಲ. ಏಕೆಂದರೆ, ಜಾಣನಾಗಲೀ ದಡ್ಡನಾಗಲೀ, ಶೂರನಾಗಲೀ ಭೀರುವಾಗಲೀ, ಮಂಕನಾಗಲೀ ಕವಿಯಾಗಲೀ, ಬಲಿಷ್ಠನಾಗಲೀ ಕೈಲಾಗದವನಾಗಲಿ, ಸುಖ ಬರುವವರಿಗೆ ಬಂದೇ ಬರುತ್ತದೆ. ಪರಮ ಮೂಢನಿಗೆ, ಕಂಬಳಿ ಕವಿಚಿಕೊಂಡರೆ ಕಣ್ಣು ಕಾಣಿಸದಂತೆ ಯಾವ ದುಃಖವೂ ಇಲ್ಲ. ಸುಖದುಃಖಗಳನ್ನು ಮೀರಿದ ಜ್ಞಾನಿಗಳಿಗೂ ದುಃಖವಿಲ್ಲ; ಈ ಮಧ್ಯೆ ಇರತಕ್ಕವರಿಗೇ ಜಂಜಡವೆಲ್ಲ! ಸುಖವೋ ದುಃಖವೋ ಇಷ್ಟವೋ ಅನಿಷ್ಟವೋ ಬಂದಬಂದದ್ದನ್ನು ಎದೆಗುಂದದೇ ಅನುಭವಿಸಬೇಕು. ಆಮೆಯು ತನ್ನ ಅಂಗಗಳನ್ನೆಲ್ಲಾ ಒಳಕ್ಕೆ ಸೆಳೆದುಕೊಳ್ಳುವಂತೆ ಕಾಮಕ್ರೋಧಗಳನ್ನು ಒಳಗೆ ಅಡಗಿಸಿಕೊಂಡು ಶಾಂತನಾದರೆ ಆತ್ಮಸಂಪತ್ತು ದೊರೆಯುತ್ತದೆ. ಬೆಳಕು ಕಾಣುತ್ತದೆ, ಅದಕ್ಕೆ ಆಶೆಯನ್ನು ಬಿಡಬೇಕು; ಅದು ಮಂದಬುದ್ದಿಗಳಿಗೆ ಸಾಧ್ಯವಿಲ್ಲ. ಮುಪ್ಪಿನಲ್ಲಿಯೂ ಮುದಿಯಾಗುವುದಿಲ್ಲ. ಬಂದರೆ ವಾಸಿಯಾಗದೆ ಪ್ರಾಣವನ್ನು ತೆಗೆಯುವ ರೋಗದಂತಹುದು. ಕೊನೆಯವರೆಗೂ ಹೋಗುವುದಿಲ್ಲ.</span>
</p>
<p>
<span> ಯುಧಿಷ್ಠಿರ- ಕಾಲವು ಕಳೆದುಹೋಗುತ್ತ ಎಲ್ಲ ಪ್ರಾಣಿಗಳನ್ನೂ ಮೃತ್ಯುವಿನ ಕಡೆಗೆ ಒಯ್ಯುತ್ತಿರುವಾಗ ಹೇಗೆ ನಡೆದುಕೊಳ್ಳುವುದು ಶ್ರೇಯಸ್ಸು?</span>
</p>
<p>
<span> ಭೀಷ್ಮ- (ಮೇಧಾವಿಯು ತನ್ನ ತಂದೆಗೆ ಹೇಳಿದ್ದು): ಒಳ್ಳೆಯದೆಂದು ತಿಳಿದಿರುವುದನ್ನು ಕೂಡಲೆ ಮಾಡಿಬಿಡಬೇಕು. ಇಲ್ಲದಿದ್ದರೆ ಮೃತ್ಯು ಅಡ್ಡಲಾಗಿ ಬಂದೀತು. ನಾಳೆ ಮಾಡುವುದನ್ನು ಇಂದೇ ಮಾಡಬೇಕು. ಮದ್ಯಾಹ್ನ ಮಾಡುವುದನ್ನು ಬೆಳಗ್ಗೆಯೇ ಮಾಡಬೇಕು. ಮೃತ್ಯುವು ಇದನ್ನು ಮಾಡಿದನೇ ಬಿಟ್ಟನೇ ಎಂದು ನೋಡುವುದಿಲ್ಲ. ಆದ್ದರಿಂದ ಚಿಕ್ಕ ವಯಸ್ಸಿನಲ್ಲಿಯೇ ಧರ್ಮಶೀಲನಾಗಬೇಕು. ವಯಸ್ಸು ಆಗುತ್ತ ಆಗುತ್ತ ಹೆಂಡಿರು ಮಕ್ಕಳ ಮೇಲಿನ ಮೋಹದಿಂದ ಮಾಡಬಾರದ್ದನ್ನೂ ಮಾಡಬೇಕಾಗಬಹುದು. </span>
</p>
<p>
<span> ಯುಧಿಷ್ಠಿರ- ಬಡವರಿಗೂ ಭಾಗ್ಯವಂತರಿಗೂ ಸುಖದುಃಖಗಳು ಹೇಗೆ ಬರುತ್ತವೆ? ಅವುಗಳ ಸ್ವರೂಪವೇನು?</span>
</p>
<p>
<span> ಭೀಷ್ಮ-(ಶಮ್ಯಾಕನೆಂಬ ಬ್ರಾಹ್ಮಣನು ಹೇಳಿದ್ದು); ತ್ಯಾಗವಿಲ್ಲದೆ ಸುಖವಿಲ್ಲ.ತ್ಯಾಗವಿಲ್ಲದೆ ಪರವಿಲ್ಲ. ತ್ಯಾಗವಿಲ್ಲದೆ ನಿರ್ಭಯವಾದ ನಿದ್ರೆಯೂ ಬರುವುದಿಲ್ಲ; ಎಲ್ಲವನ್ನೂ ತ್ಯಜಿಸಿದವನಿಗೇ ಸೌಖ್ಯ! ಭಾಗ್ಯವಂತನಿಗೆ ಮೃತ್ಯುವಿನ ಕೈಗೆ ಸಿಕ್ಕಿದವನ ಹಾಗೆ ಸದಾ ಕಳವಳವಿದ್ದೇ ಇರುತ್ತದೆ. ಹಣ ಕೈಗೆ ಸೇರಿತೆಂದರೆ ಕ್ರೋಧಲೋಭಗಳು ಅವನನ್ನು ಮೆಟ್ಟಿಕೊಳ್ಳುತ್ತವೆ; ಬುದ್ದಿ ಕೆಟ್ಟುಹೋಗುತ್ತದೆ; ಅಡ್ಡ ನೋಟ, ಸಿಡುಕುಮೋರೆ, ಗಂಟು ಹುಬ್ಬು, ಕಚ್ಚುತುಟಿ ಕಟುಭಾಷಣಗಳು ಬರುತ್ತವೆ.; ತಾನೇ ರೂಪವಂತ ಧನವಂತ ಕುಲವಂತ ಸಿದ್ಧಪುರುಷ, ತಾನು ಮನುಷ್ಯಮಾತ್ರದವನಲ್ಲ ಎಂದು ಮದಿಸುತ್ತಾನೆ. ವಿಷಯ ಸುಖಗಳಲ್ಲಿ ಹಣವೆಲ್ಲಾ ವೆಚ್ಚವಾಗಿ ಹೋದರೆ ಮತ್ತೊಬ್ಬರ ಸ್ವತ್ತಿಗೆ ಕೈ ಹಾಕುತ್ತಾನೆ. ಶಿಕ್ಷೆಗೆ ಗುರಿಯಾಗುತ್ತಾನೆ. ಒಂದು ವಿಧದಲ್ಲಿ ನೋಡಿದರೆ ಏನೂ ಇಲ್ಲದಿರುವುದು ರಾಜ್ಯ ಸಂಪತ್ತಿಗಿಂತ ಮೇಲು. ಈ ಸುಖ ದುಃಖಗಳನ್ನೂ ಲೋಕಸ್ವರೂಪವನ್ನೂ ನೋಡಿ ನಿತ್ಯಾನಿತ್ಯವಿಚಾರಮಾಡಬೇಕು. ಸುಖ ಬಂದರೆ ಹಿಗ್ಗಬಾರದು; ದುಃಖ ಬಂದರೆ ಕುಗ್ಗಬಾರದು. </span>
</p>
<p>
<span> ಯುಧಿಷ್ಠಿರ- ಏನೇನು ಮಾಡಿದರೂ ಧನ ದೊರೆಯುವುದಿಲ್ಲ. ಆಸೆಯೋ ಬಹಳವಾಗಿರುತ್ತದೆ. ಆಗ ಏನು ಮಾಡಿದರೆ ಸುಖ ಬರುತ್ತದೆ?</span>
</p>
<p>
<span> ಭೀಷ್ಮ- ಸರ್ವ ಸಮತೆ, ಕ್ಲೇಶ ಪಟ್ಟುಕೊಳ್ಳದಿರುವುದು, ಸತ್ಯ, ವೈರಾಗ್ಯ, ಅಪ್ರವೃತ್ತಿ ಇವುಗಳಿಂದ ಮನುಷ್ಯನು ಸುಖಪಡೆಯುತ್ತಾನೆ. ಹಿಂದೆ ಮಂಕಿಯೆಂಬ ಬ್ರಾಹ್ಮಣನಿದ್ದನಂತೆ. ಅವನು ಧನವಂತನಾಗಬೇಕೆಂಬ ಪ್ರಯತ್ನವೆಲ್ಲಾ ವ್ಯರ್ಥವಾಗಿ ಕೊನೆಗೆ ಇದ್ದ ಸ್ವಲ್ಪ ಹಣದಿಂದಲೇ ಎರಡು ಹೋರಿಗಳನ್ನು ಕೊಂಡು ತರುತ್ತಿದ್ದನಂತೆ. ಅವು ಬರುತ್ತಾ ದಾರಿಯಲ್ಲಿ ಮಲಗಿರುವ ಒಂದು ಒಂಟೆಯನ್ನು ಕಂಡು ಬೆದರಿ ನೆಗೆದವು. ಒಂಟೆಯು ಎದ್ದು ಅವುಗಳ ಮಧ್ಯೆ ನುಗ್ಗಿತು. ಅವೆರಡಕ್ಕೂ ತೆಕ್ಕೆ ಹಾಕಿ ಕಟ್ಟಿದ್ದಿದ್ದರಿಂದ ಅವು ಒಂಟೆಗೆ ಒಂದೊಂದು ಕರ್ಣಾಭರಣ ಕಟ್ಟಿದಂತೆ ನೇತಾಡುತ್ತಿದ್ದವು. ಈ ಸ್ಥಿತಿಯಲ್ಲಿ ಒಂಟೆ ಅಡ್ಡಾದಿಡ್ಡಿಯಾಗಿ ಕಾಲು ಹಾಕಿಕೊಂಡು ಅವುಗಳನ್ನು ಎತ್ತಿಕೊಂಡು ಓಡಿಹೋಯಿತು. ಆಗ ಅವನು ಹೀಗೆ ಎಂದುಕೊಂಡನಂತೆ. ಎಷ್ಟು ಪ್ರಯತ್ನಮಾಡಿದರೇನು? ಪ್ರಾಪ್ತಿಯಿಲ್ಲದ್ದು ಹೇಗೆ ಬರುತ್ತದೆ? ದೈವದ ಮೇಲೆ ಮನುಷ್ಯ ಹಠಮಾಡಿದರೆ ನಡೆಯುತ್ತದೆಯೇ? ಪುರುಷಪ್ರಯತ್ನದಿಂದ ಸಾಧ್ಯವೆಂದು ಕೆಲವು ವೇಳೆ ತೋರಿಬಂದರೂ ವಿಚಾರಮಾಡಿದರೆ ಅದು ದೈವಕ್ಕೆ ಅಧೀನವೆಂದೇ ತಿಳಿಯುತ್ತದೆ. ಆದ್ದರಿಂದ ಸುಖ ಬೇಕಾದರೆ ವೈರಾಗ್ಯವನ್ನೇ ತಾಳಬೇಕು. ಇದುವರೆಗೆ ತನ್ನ ಇಷ್ಟಾರ್ಥಗಳನ್ನೆಲ್ಲಾ ಪಡೆದವನು ಯಾವನೂ ಇಲ್ಲ; ಆದರೆ ಮನುಷ್ಯನು ಬದುಕಿರುವತನಕ ಆಸೆಯೆನ್ನುವುದು ಬೆಳೆಯುತ್ತಲೇ ಹೋಗುತ್ತದೆ. ಅದಕ್ಕೆ ಅವಶವಾದಷ್ಟೂ ದುಃಖ, ಅದನ್ನು ಬಿಟ್ಟಷ್ಟೂ ಸುಖ.</span>
</p>
<p>
<span> ಯುಧಿಷ್ಠಿರ- ಹೇಗೆ ನಡೆದುಕೊಂಡರೆ ನಿಶ್ಚಿಂತನಾಗಿದ್ದು ಸದ್ಗತಿಯನ್ನು ಪಡೆಯಬಹುದು?</span>
</p>
<p>
<span> ಭೀಷ್ಮ- ಹಿಂದೆ ಪ್ರಹ್ಲಾದನು ಒಬ್ಬ ನಿಶ್ಚಿಂತನಾಗಿದ್ದ ಬ್ರಾಹ್ಮಣನನ್ನು ನೋಡಿ ಅವನು ಹೇಗೆ ನಿಶ್ಚಿಂತನಾಗಿದ್ದನೆಂದು ಕೇಳಲು ಅವನು ಹೀಗೆಂದನು: ಪ್ರಾಣಿಗಳು ಯಾರ ಮಾತನ್ನೂ ಕೇಳದೆ ಅನಿಮಿತ್ತವಾಗಿ ಹುಟ್ಟುತ್ತವೆ. ಬೆಳೆಯುತ್ತವೆ, ನಶಿದುತ್ತವೆ. ಆದ್ದರಿಂದ ಇದನ್ನು ನೋಡಿ ನಾನು ಸಂತೋಷಪಡುವುದೂ ಇಲ್ಲ, ವ್ಯಥೆ ಪಡುವುದೂ ಇಲ್ಲ. ಪ್ರತಿಯೊಂದೂ ಅದರದರ ಸ್ವಭಾವವನ್ನು ಅನುಸರಿಸಿ ನಡೆಯುತ್ತದೆ. ಸೇರಿದವು ಅಗಲಬೇಕು. ಕೂಡಿದ್ದು ಕರಗಬೇಕು. ಆದ್ದರಿಂದ ನಾನು ಯಾವುದಕ್ಕೂ ಮನಸ್ಸಿಗೆ ಕೊರತೆ ಹತ್ತಿಸಿಕೊಳ್ಳುವುದಿಲ್ಲ. ದೊಡ್ಡದು ಚಿಕ್ಕದು, ಸ್ಥಾವರ ಜಂಗಮ, ಖೇಚರ ಜಲಚರ, ಎಲ್ಲಕ್ಕೂ ಮೃತ್ಯುವುಂಟು. ಆಕಾಶದಿಂದ ಮಹಾ ಮಹಾ ನಕ್ಷತ್ರಗಳೇ ಬಿದ್ದು ಹೋಗುತ್ತವೆ. ಹೀಗೆ ಮೃತ್ಯುವಶವಾಗುವುದು ಪ್ರಾಣಿಗಳೆಲ್ಲಕ್ಕೂ ಸರ್ವ ಸಾಮಾನ್ಯವಾಗಿರುವ ಸ್ವಭಾವವೆಂದರಿತು ನಾನು ನಿಶ್ಚಿಂತೆಯಾಗಿ ನಿದ್ರೆಹೋಗುತ್ತೇನೆ. ತಾನೇ ಅಕಸ್ಮಾತ್ತಾಗಿ ಆಹಾರ ದೊರೆತರೆ , ಎಷ್ಟೇ ಹೆಚ್ಚಾಗಿರಲಿ ತಿಂದುಬಿಡುತ್ತೇನೆ; ಏನೂ ದೊರೆಯಲಿಲ್ಲವೇ, ಎಷ್ಟುದಿನವಾದರೂ ಹಾಗೆಯೇ ಬಿದ್ದಿರುತ್ತೇನೆ. ರುಚಿಯಾದ ಯಥೇಚ್ಛವಾದ ಆಹಾರ ದೊರಕುವುದುಂಟು’; ಏನೂ ಇಲ್ಲದೇ ಇರುವುದುಂಟು. ಅಕ್ಕಿಯೋ ನುಚ್ಚೋ ಹಿಂಡಿಯೋ ಮಾಂಸವೋ ಸ್ವಲ್ಪ ದೊರಕುವುದೂ ಉಂಟು, ಏನು ಸಿಕ್ಕಿದರೆ ಅದನ್ನು ತಿನ್ನುತ್ತೇನೆ. ಮಂಚದಮೇಲೆ ಮಲಗುವುದೂ ಉಂಟು. ಹಾಗೆಯೆ ನಾರುಬಟ್ಟೆಯೋ, ಶಣಬಿನ ಬಟ್ಟೆಯೋ, ಚರ್ಮವೋ , ಬೆಲೆಯುಳ್ಳ ಪಟ್ಟೆಯ ವಸ್ತ್ರವೋ ಏನು ಸಿಕ್ಕಿದರೆ ಅದನ್ನು ಉಡುತ್ತೇನೆ. ಧರ್ಮವಾಗಿ ತಾನಾಗಿ ದೊರೆತ ಭೋಗ್ಯವಸ್ತುಗಳನ್ನು ಬೇಡವೆನ್ನುವುದಿಲ್ಲ. ದೊರೆಯದಿರುವುದನ್ನು ಹುಡುಕಿಕೊಂಡು ಹೋಗುವುದಿಲ್ಲ. ಹೀಗೆ ನಾನು ‘ಅಜಗರ’ ವ್ರತವನ್ನು ನಡೆಸಿಕೊಂಡು ಹೋಗುತ್ತಿದ್ದೇನೆ. </span>
</p>
<p>
<span> ರಾಗ ದ್ವೇಷಗಳನ್ನೂ ಭಯಲೋಭಗಳನ್ನು ಚಿಂತೆಮೋಹಗಳನ್ನೂ ಬಿಟ್ಟು ಈ ಅಜಗರ ವ್ರತವನ್ನು ಆಚರಿಸುವ ಮಹಾತ್ಮನು ನಿ಼ಶ್ಚಿಂತೆಯಾಗಿಯೂ ಸುಖವಾಗಿಯೂ ಇರಬಲ್ಲನು. </span>
</p>
<p>
<span> ಯುದಿಷ್ಠಿರ- ತಾತ! ಮನುಷ್ಯನಿಗೆ ಯಾವುದು ಮುಖ್ಯ ಅವಲಂಬನ? ಕರ್ಮವೇ, ಐಶ್ವರ್ಯವೇ, ವಿವೇಕವೇ?</span>
</p>
<p>
<span> ಬೀಷ್ಮ- ಪ್ರಜ್ಞೆ ಅಥವಾ ವಿವೇಕವೇ ಶ್ರೇಷ್ಠವಾದ ಅವಲಂಬನ; ಅದರಿಂದಲೇ ಪರಮಲಾಭ. ಈ ವಿಚಾರದಲ್ಲಿ ಇಂದ್ರನು ಕಾಶ್ಯಪನಿಗೆ ಹೇಳಿದ್ದನ್ನೂ ಕೇಳು. </span>
</p>
<p>
<span> ಹಿಂದೆ ಕಾಶ್ಯಪನೆಂಬ ಋಷಿಪುತ್ರನ ಮೇಲೆ ಐಶ್ವರ್ಯವಂತನಾದ ಒಬ್ಬ ವೈಶ್ಯನ ರಥವು ಹರಿದು ಅವನನ್ನು ಬೀಳಿಸಿತು. ಆಗ ಅವನು ತುಂಬ ಸಂಕಟಪಡುತ್ತ ‘ಈ ಬಡಜೀವಿಯಿಂದ ಆಗಬೇಕಾದದ್ದೇನು? ನಾನು ಇಲ್ಲಿಯೇ ಸಾಯುತ್ತೇನೆ’ ಎಂದು ಗೋಳಿಡುತ್ತ ಬಿದ್ದಿದ್ದನು. ಆಗ ಇಂದ್ರನು ಒಂದು ನರಿಯ ರೂಪದಲ್ಲಿ ಬಂದು ಅವನಿಗೆ ಹೀಗೆ ಹೇಳಿದನು. “ಅಯ್ಯಾ, ಎಲ್ಲರೂ ಮನುಷ್ಯರಾಗಿ ಹುಟ್ಟಬೇಕೆನ್ನುತ್ತಾರೆ; ನೀನು ಮನುಷ್ಯ, ಬ್ರಾಹ್ಮಣ, ಶ್ರೋತ್ರೀಯ; ಇಂಥ ಜನ್ಮವನ್ನು ಪಡೆದು ಸಾಯುತ್ತಾರೇನಯ್ಯಾ? ಏನಿದ್ದರೆ ಅದರಲ್ಲಿ ಅಭಿಮಾನ ಹುಟ್ಟುತ್ತದೆ ಎಂದು ಶ್ರುತಿ ಸಾರುತ್ತದೆ. ಹೀಗಿರುವಾಗ ನೋಡಿದರೆ ಸಂತೋಷವಾಗುವ ನಿನ್ನ ರೂಪಿನಲ್ಲಿ ನಿನಗೆ ಅಭಿಮಾನವೇ ಇಲ್ಲವಲ್ಲ! ಅಹಾ! ಹೀಗೆ ಕೈಗಳಿರುವವರು ಏನು ಪುಣ್ಯವಂತರು! ನಿನಗೆ ಹಣದ ಮೇಲೆ ಹೇಗೆ ಆಸೆಯೋ ನಮಗೆ ಹಾಗೆ ಕೈಗಳ ಮೇಲೆ ಆಸೆ. ಕೈಗಳನ್ನು ಪಡೆಯುವುದಕ್ಕಿಂತ ಹೆಚ್ಚಿನ ಲಾಭವುಂಟೇ? ನಮಗೆ ಕೈಗಳಿಲ್ಲದಿರುವುದರಿಂದಲೇ ನಾವು ಮುಳ್ಳು ಚುಚ್ಚಿಕೊಂಡರೆ ಅದನ್ನು ತೆಗೆದುಕೊಳ್ಳಲಾರೆವು. ಬ್ರಾಹ್ಮಣ! ಮೈಯ್ಯನ್ನು ಕಡಿಯುವ ಪ್ರಾಣಿಗಳನ್ನು ಹೊಡೆದು ಓಡಿಸಲಾರೆವು. ಯಾರಿಗೆ ಕೈಗಳೂ ದೇವರು ಕೊಟ್ಟ ಹತ್ತು ಬೆರಳುಗಳೂ ಇವೆಯೋ ಅವರು ಮೈಗೆ ಅಂಟಿದ ಕ್ರಿಮಿಗಳನ್ನು ಕಿತ್ತುಹಾಕಿಕೊಳ್ಳಬಹುದು. ಕಚ್ಚುವ ಹುಳುಹುಪ್ಪಟೆಗಳನ್ನು ಉಜ್ಜಿಹಾಕಬಹುದು; ಚಳಿ ಮಳೆ ಬಿಸಿಲುಗಳಿಂದ ರಕ್ಷಣೆಗಳನ್ನು ಕಲ್ಪಿಸಿಕೊಳ್ಳಬಹುದು; ಬಟ್ಟೆ ಬರೆ ಹಾಸಿಗೆ ಹೊದಿಕೆ ಊಟ ತಿಂಡಿಗಳಿಂದ ಸುಖ ಪಡಬಹುದು; ದನಕರುಗಳನ್ನು ಇಟ್ಟುಕೊಂಡು ಹಾಲು ಕರೆದುಕೊಳ್ಳಬಹುದು. ಹೇರು ಹೊರಿಸಬಹುದು. ಅಲ್ಪವಾದ ಪ್ರಾಣಿಗಳು ಬಾಯಿಲ್ಲದೆ ಕೈಯಿಲ್ಲದೇ ಕಿರುಕುಳ ಪಡುತ್ತವೆ. ನೀನು ಅಂಥವನೇ? ಪುಣ್ಯದಿಂದ ನೀನು ನರಿಯಲ್ಲ, ಕ್ರಿಮಿಯಲ್ಲ, ಇಲಿಯಲ್ಲ, ಹಾವಲ್ಲ, ಕಪ್ಪೆಯಲ್ಲ. ಅಂಥ ಯಾವ ಪಾಪಿಜನ್ಮದಲ್ಲಿಯೂ ಹುಟ್ಟಿಲ್ಲ. ಇಷ್ಟರಮಟ್ಟಿಗೆ ಇದೆಯಲ್ಲಾ ಎಂದೇ ಸಂತೋಷಪಟ್ಟುಕೊಳ್ಳಬೇಕಾದದ್ದು ನ್ಯಾಯ, ಕಾಶ್ಯಪ! ಈ ಚಿಗಟ ನನ್ನನ್ನು ಕಿತ್ತು ತಿನ್ನುತ್ತದೆ. ಕೈಯಿಲ್ಲದ್ದರಿಂದ ಪಾರಾಗೋಣವೆಂದರೆ ನರಿಯ ಜನ್ಮಕ್ಕಿಂತಲೂ ಇನ್ನೂ ಕೀಳು ಜನ್ಮವೆಲ್ಲಿ ಬಂದೀತೋ ಎಂದು ಪಾಪಕ್ಕೆ ಹೆದರಿ ಆತ್ಮಹತ್ಯೆ ಮಾಡಿಕೊಳ್ಳಲು ಮನಸ್ಸು ಕೊಡಲಾರೆ. ಕೆಲವರು ಸುಖದಲ್ಲಿಯೇ ಹುಟ್ಟುತ್ತಾರೆ; ಆದರೆ ಸುಖವೇ ಕೊನೆಯವರೆಗೂ ಇರುವುದಿಲ್ಲ. ಸುಖಕ್ಕೆ ಕೊನೆಯೆಲ್ಲಿ? ಮನುಷ್ಯ ಐಶ್ವರ್ಯವಂತನಾದರೆ ಆಮೇಲೆ ರಾಜನಾಗಬೇಕೆನ್ನುತ್ತಾನೆ; ರಾಜನಾದರೆ ದೇವತೆಯಾಗಬೇಕೆನ್ನುತ್ತಾನೆ; ದೇವತೆಯಾದರೆ ದೇವೇಂದ್ರನಾಗಬೇಕೆನ್ನುತ್ತಾನೆ. ಅಲ್ಲಿಗೆ ತೃಪ್ತಿ ಬರುವುದಿಲ್ಲ. ಇಷ್ಟಪಟ್ಟುದು ದೊರಕಿದರೆ ಆಶೆ ಶಾಂತವಾಗುತ್ತದೆಯೇ? ಸೌದೆ ಒಟ್ಟಿದಷ್ಟೂ ಬೆಂಕಿ ಉರಿಯುವುದು ಹೆಚ್ಚಾಗುತ್ತದೆ. ನೀನೇನೋ ದುಃಖದಲ್ಲಿದ್ದೀಯಾ; ಆದರೆ ನಿನಗೆ ಸುಖವೂ ಇದೆ; ಎರಡೂ ಇರುವಾಗ ಏಕೆ ಕೊರಗಬೇಕು? ಎಷ್ಟೋ ಜನಗಳಿಗೆ ಕೈ ಇಲ್ಲ. ಇದ್ದು ಸೇದಿಹೋಗಿರುವುದೂ ಉಂಟು; ನಾನಾ ರೋಗಗಳಿರುವುದುಂಟು. ನಿನಗೆ ಯಾವ ಅಂಗವೂ ಊನವಿಲ್ಲ; ಆರೋಗ್ಯದಿಂದಿದ್ದೀಯೇ; ಲೋಕದಲ್ಲಿ ಮರ್ಯಾದೆಯಿದೆ. ಆದ್ದರಿಂದ ಎದ್ದು ನಿನ್ನ ಧರ್ಮವನ್ನು ನೀನು ಆಚರಿಸು. ಯಾರೊಡನೆಯೂ ಸ್ಪರ್ಧೆ ಬೇಡ; ನಾನು ಹಿಂದಿನ ಜನ್ಮದಲ್ಲಿ ತರ್ಕ ಪಂಡಿತನಾಗಿದ್ದು ನಾಸ್ತಿಕನಾಗಿ ಅತಿಮಾತಿನವನಾಗಿ ಎಲ್ಲವನ್ನೂ ಶಂಕಿಸುತ್ತ ಮೂರ್ಖನಾಗಿದ್ದೆ. ಅದರ ಫಲ ಈ ನರಿಯ ಜನ್ಮ ; ಮತ್ತೆಂದಾದರೂ ನನಗೆ ಮನುಷ್ಯ ಜನ್ಮ ಬಂದಿತೆಂದರೆ ಖಂಡಿತವಾಗಿ ಯಜ್ಞ ದಾನ ತಪಸ್ಸುಗಳಲ್ಲಿ ನಿರತನಾಗಿರುತ್ತ ತಿಳಿಯಬೇಕಾದದ್ದನ್ನು ತಿಳಿದು ಬಿಡಬೇಕಾದದ್ದನ್ನು ಬಿಟ್ಟು ಇರುತ್ತೇನೆ!”.</span>
</p>
<p>
<span> ಕಾಶ್ಯಪನಿಗೆ ಆಶ್ಚರ್ಯವಾಯಿತು. “ಈ ನರಿಗೆ ಇಷ್ಟು ಬುದ್ಧಿಯೇ? ಇಷ್ಟೂ ಕೌಶಲ್ಯವೇ?” ಎಂದು ಜ್ಞಾನದೃಷ್ಟಿ ಯಿಂದ ನೋಡಲು, ಅದು ಇಂದ್ರನೆಂದು ಗೊತ್ತಾಯಿತು. ಕೂಡಲೆ ಎದ್ದು ಅವನಿಗೆ ಗೌರವ ತೋರಿಸಿ, ಅವನ ಅನುಮತಿಯಿಂದ ಮನೆಗೆ ಹೋದನು. </span>
</p>
<p>
<span> ಯುಧಿಷ್ಠಿರ- ಯಜ್ಞ, ದಾನ , ತಪಸ್ಸು, ಗುರುಶುಷ್ರೂಷೆ ಇವುಗಳಿಗೆ ಫಲವುಂಟೇ?</span>
</p>
<p>
<span> ಭೀಷ- ಶ್ರದ್ಧಾಭಕ್ತಿಯುಳ್ಳವರೂ ದಾಂತರೂ ಸಾತ್ವಿಕರೂ ಆಗಿ, ಸತ್ಕರ್ಮಗಳನ್ನು ಆಚರಿಸಿದರೆ ಅವರು ಒಂದು ಶುಭದಿಂದ ಇನ್ನೊಂದು ಶುಭಕ್ಕೂ, ಒಂದು ಸುಖದಿಂದ ಇನ್ನೊಂದು ಸುಖಕ್ಕೂ, ಒಂದು ಸ್ವರ್ಗದಿಂದ ಇನ್ನೊಂದು ಸ್ವರ್ಗಕ್ಕೂ ಹೋಗುವರು. ಕರ್ಮವು ಮನುಷ್ಯನನ್ನು ಅವನ ನೆರಳಿನಂತೆ ಎಡೆಬಿಡದೆ ಅನುಸರಿಸುತ್ತ ಎದ್ದರೆ ಏಳುತ್ತ ಕೂತರೆ ಕೂರುತ್ತ ಓಡಿದರೆ ಓಡುತ್ತ ಮಲಗಿದರೆ ಮಲಗುತ್ತ ಇರುತ್ತದೆ. ಅದರ ಕಾಲ ಬಂದಾಗ ಯಾರ ಪ್ರೇರಣೆಯೂ ಇಲ್ಲದೆ ಮರಗಳು ಹೂವು ಹಣ್ಣುಗಳನ್ನು ಬಿಡುವಂತೆ ಫಲ ಕೊಡುತ್ತದೆ. ಸಾವಿರ ಹಸುಗಳಿದ್ದರೂ ಒಂದು ಕರು ತನ್ನ ತಾಯನ್ನು ಗುರುತಿಸುವಂತೆ ಅವನವನ ಕರ್ಮ ಅವನನ್ನು ಬೆಂಬಿಡದೆ ಹಿಡಿಯುತ್ತದೆ; ಬಟ್ಟೆ ಒಗೆದರೆ ಕೊಳೆ ಹೋಗುವಂತೆ ಸತ್ಕರ್ಮಗಳಿಂದ ಪಾಪ ತೊಳೆದು ಇಷ್ಟಾರ್ಥಗಳು ಸಿದ್ಧಿಸುತ್ತವೆ. </span>
</p>
<p>
<span> ಯುಧಿಞ್ಠಿರ- ಈ ಚರಾಚರ ಪ್ರಪಂಚವು ಹೇಗೆ ಸೃಷ್ಟಿಯಾಯಿತು? ನಾಶವಾದಾಗ ಅದು ಎಲ್ಲಿಗೆ ಹೋಗುತ್ತದೆ?</span>
</p>
<p>
<span> ಭೀಷ್ಮ- (ಮನು ಬೃಹಸ್ಪತಿ ಸಂವಾದದಿಂದ)- ಅಕ್ಷರದಿಂದ ಆಕಾಶ; ಅದರಿಂದ ವಾಯು; ಅದರಿಂದ ತೇಜಸ್ಸು; ಅದರಿಂದ ನೀರು; ಅದರಿಂದ ಜಗತ್ತು- ಇದು ಸೃಷ್ಟಿ ಕ್ರಮ. ಪ್ರಳಯದಲ್ಲಿ ಜಗತ್ತು ನೀರಿಗೂ, ನೀರು ತೇಜಸ್ಸಿಗೂ, ತೇಜಸ್ಸು ವಾಯುವಿಗೂ, ವಾಯು ಆಕಾಶಕ್ಕೂ ಹಿಂತಿರುಗುತ್ತದೆ. ಆಕಾಶದಿಂದ “ಭಾವಿಗಳು” ಮುಂದೆ ಹೋಗಿ “ಪರ”(ಅಥವಾ ಅಕ್ಷರ)ದಲ್ಲಿ ಐಕ್ಯ ಹೊಂದುತ್ತಾರೆ. ಮತ್ತೆ ಆಕಾಶದ ಮೂಲಕ ಹಿಂತಿರುಗಿ ಬರುವುದಿಲ್ಲ. ಆ ಪರವು ಉಷ್ಣವಲ್ಲ. ಶೀತವಲ್ಲ, ಮೃದುವಲ್ಲ, ಹರಿತವಲ್ಲ, ಹುಳಿಯಲ್ಲ, ಒಗಚಲ್ಲ, ಸಿಹಿಯಲ್ಲ, ಕಹಿಯಲ್ಲ; ಅದರಲ್ಲಿ ಧ್ವನಿಯಿಲ್ಲ, ವಾಸನೆಯಿಲ್ಲ, ಆಕಾರವಿಲ್ಲ, ಚರ್ಮ ನಾಲಗೆ ಮೂಗು ಕಿವಿ ಕಣ್ಣು ಇವುಗಳು ಸ್ಪರ್ಶ ರಸ ವಾಸನೆ ಶಬ್ದ ರೂಪಗಳನ್ನು ಗ್ರಹಿಸಬಲ್ಲವು. ಅದಕ್ಕೆ ಹಿಂದೆ ಇರುವುದನ್ನು ಅಧ್ಯಾತ್ಮವನ್ನರಿಯದವರು ಗ್ರಹಿಸಲಾರರು. ಈ ಇಂದ್ರಿಯಗಳನ್ನು ಅವುಗಳ ವಿಷಯದಿಂದ ಸೆಳೆದು ಹಿಂತಿರುಗಿಸಿದರೇ ಪರವಸ್ತು ಅನುಭವಕ್ಕೆ ಬರುತ್ತದೆ. ದೀಪವು ಉರಿಯುತ್ತಿದ್ದರೆ ತನ್ನ ಮುಂದಿರುವುದೆಲ್ಲವನ್ನೂ ಹೇಗೆ ಪ್ರಕಾಶಪಡಿಸುತ್ತದೆಯೋ ಹಾಗೆಯೇ ಪಂಚೇಂದ್ರಿಯಗಳೆಂಬ ಈ ದೀಪಸ್ತಂಭಗಳು ಜ್ಞಾನವೆಂಬ ದೀಪ ಜ್ವಾಲೆಯಿಂದ ಕೂಡಿ ಇತರ ವಸ್ತುಗಳನ್ನು ಪ್ರಕಾಶಪಡಿಸುತ್ತದೆ. ಪರಮಾತ್ಮನಿಗೆ ಈ ಜ್ಞಾನಯುಕ್ತವಾದ ಪಂಚೇಂದ್ರಿಯಗಳು ರಾಜನಿಗೆ ಮಂತ್ರಿಗಳು ಹೇಗೋ ಹಾಗೆ,ತಮ್ಮ ತಮ್ಮ ಅರಿವನ್ನು ತಿಳಿಯುತ್ತವೆ. ಹೊಟ್ಟೆಯನ್ನೋ ಕೈಯನ್ನೋ ಕಾಲನ್ನೋ ಸೀಳಿ ನೋಡಿದರೆ ಅದು ಕಾಣುವುದಿಲ್ಲ. ಸೌದೆಯನ್ನು ಸೀಳಿದರೆ ಹೊಗೆಯಾಗಲೀ ಬೆಂಕಿಯಾಗಲೀ ಕಾಣಿಸುತ್ತದೆಯೇ? ಇಲ್ಲ, ಅದನ್ನೇ ಉಜ್ಜಿದರೆ ಹೊಗೆ ಬೆಂಕಿ ಎಲ್ಲಾ ಬರುತ್ತವೆ. ಹಾಗೆಯೇ ವಿವೇಕಿಯು ಯೋಗದಿಂದ ಈ ಶರೀರದಲ್ಲಿ ಇಂದ್ರಿಯಾತೀತನಾದ ಪರಮನನ್ನು ಗ್ರಹಿಸಬಹುದು. ಆತ್ಮವನ್ನು ನೋಡುವುದಕ್ಕಾಗುವುದಿಲ್ಲ. ಮುಟ್ಟುವುದಕ್ಕಾಗುವುದಿಲ್ಲ. ಆದರೆ ಅದು ನೋಡಬಲ್ಲದು. ಉರಿಯುವ ಬೆಂಕಿಯಲ್ಲಿ ಆಯುವುದಾದರೂ ಒಂದು ವಸ್ತುವನ್ನು ಹಾಕಿದರೆ ಅದು ಕಾದು ಕೆಂಡವಾಗುತ್ತದೆ. ಆಗ ಬೆಂಕಿ ಆ ವಸ್ತುವಿನ ರೂಪ ಪಡೆದಹಾಗೆ ಕಾಣುವಂತೆ, ಶರೀರದಲ್ಲಿರುವ ಆತ್ಮಕ್ಕೂ ಆ ಶರೀರದ ರೂಪವಿರುವಂತೆ ತೋರುತ್ತದೆ. ಅದು ಬೇರೆ ಶರೀರಕ್ಕೆ ಹೋದಾಗ ಆ ರೂಪವನ್ನು ಧರಿಸಿದಂತೆ ಕಾಣುತ್ತದೆ. ಈ ಜನ್ಮದಲ್ಲಿ ಮಾಡಿದ ಶುಭಾಶುಭ ಕರ್ಮಗಳು. ಮೀನುಗಳು ಪ್ರವಾಹದಲ್ಲಿ ಹೋಗುವಂತೆ ಮನಸ್ಸನ್ನು ಅವಲಂಬಿಸಿ ಮುಂದಿನ ಜನ್ಮದ ದೇಹಕ್ಕೆ ಹೋಗುತ್ತವೆ. ಅಲ್ಲಾಡುವುದೂ ಕಣ್ಣಿಗೆ ಕಾಣುವಂತೆ, ಸೂಕ್ಷ್ಮವಾದದ್ದೂ ಸ್ಪಷ್ಟವಾಗುವಂತೆ, ಬಿಡದೆ ಪಟ್ಟು ಹಿಡಿಯುವ ವಿದ್ವಾಂಸನ ಬುದ್ಧಿಗೆ ಅದು ಗೋಚರವಾಗುತ್ತದೆ.</span>
</p>
<p>
<span> ಯುಧಿಷ್ಠಿರ- ಯಾವುದನ್ನು ಸೇರಿದರೆ ಹಿಂತಿರುಗಿ ಬರುವುದಿಲ್ಲವೋ ಆ ಅಕ್ಷರವು ಯಾವುದು? ಎಲ್ಲಿಂದ ಹಿಂತಿರುಗಿ ಬರುತ್ತಾರೋ ಆ ಕ್ಷರವು ಯಾವುದು? </span>
</p>
<p>
<span> ಭೀಷ್ಮ- (ಕರಾಲಜನಕ ವಸಿಷ್ಠ ಇವರ ಸಂವಾದದಿಂದ) ಲಯ ಹೊಂದುವ ಈ ಜಗತ್ತೇ ಕ್ಷರ. ಹಿಂದೂ ಮುಂದೂ ಎಂದೂ ಲಯ ಹೊಂದದೆಯೆ ಇರುವುದು ಅಕ್ಷರ. ಅದಕ್ಕೆ ರೂಪವಿಲ್ಲ; ಅದು ಮೊದಲು ಮೂರ್ತಸ್ವರೂಪ ವುಳ್ಳ ಮಹತ್ತತ್ವವನ್ನು ಸೃಷ್ಠಿಸುತ್ತದೆ. ಅದರಿಂದ ಅಹಂಕಾರ ಹುಟ್ಟುತ್ತದೆ. ಅಹಂಕಾರದಿಂದ ಸೂಕ್ಷ್ಮಭೂತಗಳೂ, ಜ್ಞಾನೇಂದ್ರಿಯಗಳೂ, ಕರ್ಮೇಂದ್ರಿಯಗಳೂ, ಮನಸ್ಸೂ, ಸೂಕ್ಷ್ಮಭೂತಗಳಿಂದ ಸ್ಥೂಲಭೂತಗಳೂ ಹುಟ್ಟುತ್ತವೆ. ಜಗತ್ತು ಈ ಇಪ್ಪತ್ತುನಾಲ್ಕು ತತ್ವಗಳಿಂದ ಆದದ್ದು. ಅದಕ್ಕೆ ಮೇಲ್ಪಟ್ಟಿರುವ ಇಪ್ಪತ್ತೈದನೆಯದೇ ಅವ್ಯಕ್ತವಾದ “ಅಕ್ಷರ”.</span>
</p>
<p>
<span> ಯುಧಿಷ್ಠಿರ- ಸಾಂಖ್ಯಕ್ಕೂ ಯೋಗಕ್ಕೂ ವ್ಯತ್ಯಾಸವೇನು? </span>
</p>
<p>
<span> ಭೀಷ್ಮ- ಸಾಂಖ್ಯಕ್ಕೆ ಆಧಾರ ಶಾಸ್ತ್ರ. ಯೋಗಕ್ಕೆ ಆಧಾರ ಅನುಭವ. ನನಗೆ ಇವೆರಡೂ ಒಪ್ಪಿಗೆಯಾದವೇ. ಶಾಸ್ತ್ರೀಯವಾಗಿ ಅನುಸರಿಸಿದರೆ ಇವೆರಡರಿಂದಲೂ ಉತ್ತಮ ಗತಿ ಲಭಿಸುತ್ತದೆ ಎಂದು ನಾನು ತಿಳಿದುಕೊಂಡಿದ್ದೇನೆ. ಶೌಚ ಭೂತದಯೆ ವ್ರತಾನುಷ್ಠಾನ ಇವು ಎರಡರಲ್ಲಿಯೂ ಒಂದೇ ದರ್ಶನವು ಮಾತ್ರ ಬೇರೆ. ಇಹಲೋಕದ ಸ್ವರೂಪವನ್ನು ತಿಳಿದುಕೊಂಡು ವೈರಾಗ್ಯ ಪಡೆದರೆ, ದೇಹ ಬಿಟ್ಟ ಮೇಲೆ ಮೋಕ್ಷ ಲಭಿಸುತ್ತದೆ ಎಂಬುದು ಸಾಂಖ್ಯದ ಸಿದ್ದಾಂತ. ದೊಡ್ಡ ದೊಡ್ಡ ಮೀನುಗಳು ಬಲದಿಂದ ತಮ್ಮ ಬಲೆಯ ಕಟ್ಟುಗಳನ್ನು ಕಿತ್ತುಕೊಂಡು ಹೋಗಿ ನೀರನ್ನು ಸೇರುವಂತೆ, ಯೋಗಬಲದಿಂದ ರಾಗ ಮೋಹ, ಸ್ನೇಹ, ಕಾಮ, ಕ್ರೋಧ ಇವುಗಳನ್ನು ಕತ್ತರಿಸಿಕೊಂಡು ಹೋಗಿ ಮೋಕ್ಷ ಪಡೆಯಬಹುದೆಂಬುದು ಯೋಗದ ಸಿದ್ದಾಂತ. ಯೋಗಬಲವಿಲ್ಲದವರು, ಕೈಲಾಗದ ಮೀನುಗಳಂತೆ ಬಂಧನದಲ್ಲಿಯೇ ಸಿಕ್ಕಿ ಸಾಯುತ್ತಾರೆ. ಬೆಂಕಿ ಸಣ್ಣದಾಗಿದ್ದಾಗ ಸೌದೆಗಳನ್ನು ಹಾಕಿದರೆ ಅದು ಆರಿಹೋಗುತ್ತದೆ. ಪ್ರಬಲವಾಗಿದ್ದಾಗ ಹಾಕಿದರೆ, ಜೊತೆಗೆ ಗಾಳಿಯೂ ಸೇರಿ ಅದು ಭೂಮಂಡಲವನ್ನೇ ಆದರೂ ಸುಟ್ಟೀತು. ಬಲವಿಲ್ಲದವನು, ಪ್ರವಾಹದ ವೇಗಕ್ಕೆ ಸಿಕ್ಕಿದರೆ ಹೇಗೋ ಹಾಗೆ ವಿಷಯಗಳಿಗೆ ಸಿಕ್ಕಿದಾಗ ಕೊಚ್ಚಿಹೋಗುತ್ತಾನೆ. ಯೋಗಬಲವಿರುವವನು ಆನೆಯು ಪ್ರವಾಹದಲ್ಲಿ ಧೃಢವಾಗಿ ನಿಲ್ಲುವಂತೆ ವಿಷಯಗಳ ಮಧ್ಯೆ ಅಚಲವಾಗಿ ನಿಲ್ಲುತ್ತಾನೆ.ವ್ರತನಿಷ್ಠನಾಗಿ ನಾಭಿ, ಕಂಠ, ನೆತ್ತಿ, ಹೃದಯ, ಎದೆ, ಪಕ್ಕೆ, ಕಣ್ಣು, ಕಿವಿ, ಮೂಗು, ಇವುಗಳಲ್ಲಿರುವ ಸೂಕ್ಷ್ಮವಾದ ಆತ್ಮವನ್ನು ಆತ್ಮನಲ್ಲಿ ಐಕ್ಯಗೊಳಿಸುವವನು ಬೆಟ್ಟದಂತಿರುವ ಶುಭಾಶುಭ ಕರ್ಮಗಳನ್ನು ಸುಟ್ಟು ಉತ್ತಮವಾದ ಯೋಗದಲ್ಲಿ ನೆಲೆಸಿ ಇಷ್ಟಬಂದಾಗ ಮೋಕ್ಷ ಪಡೆಯುತ್ತಾನೆ.</span>
</p>
<p>
<span> ಯುಧಿಷ್ಠಿರ- ಗೃಹಸ್ಥಾಶ್ರಮವನ್ನು ಬಿಟ್ಟುಬಿಡದೆ ಹಿಂದೆ ಯಾವನಾದರೂ ರಾಜನು ಸಿದ್ದಿಯನ್ನು ಪಡೆದನೇ? ಅವನು ಪಡೆದ ಮೋಕ್ಷದ ಸ್ವರೂಪವೇನು?</span>
</p>
<p>
<span> ಭೀಷ್ಮ- ಹಿಂದೆ ಧರ್ಮಧ್ವಜನೆಂದು ಪ್ರಸಿದ್ಧನಾಗಿದ್ದ ಜನಕನು ಮಿಥಿಲಾ ಪಟ್ಟಣದಲ್ಲಿ ರಾಜನಾಗಿದ್ದನು. ಅವನು ವೇದವನ್ನೂ ಮೋಕ್ಷಧರ್ಮವನ್ನೂ ರಾಜಧರ್ಮವನ್ನೂ ಬಲ್ಲವನಾಗಿದ್ದನು. ಜಿತೇಂದ್ರಿಯನಾಗಿ ರಾಜ್ಯವನ್ನು ಆಳುತ್ತಿದ್ದನು. ಒಂದು ಸಾರಿ ಸುಲಭೆಯೆಂಬ ಸಂನ್ಯಾಸಿನಿಯು ಅವನು ಮುಕ್ತನೆಂದು ಎಲ್ಲರೂ ಹೇಳುತ್ತಿದ್ದದ್ದು ನಿಜವೋ ಸುಳ್ಳೋ ತಿಳಿಯಬೇಕೆಂದು ತನ್ನ ವೇಷವನ್ನು ಮಾರ್ಪಡಿಸಿ ಅವನಲ್ಲಿಗೆ ಹೋದಳು. ಅವನಿಗೆ ಅವಳ ನಿಜಸ್ವರೂಪ ಗೊತ್ತಾಗದೇ ಇರಲಿಲ್ಲ. ಅವಳೊಡನೆ ಮಾತನಾಡುತ್ತ ಅವನು ಹೀಗೆಂದನು;</span>
</p>
<p>
<span> ವೈರಾಗ್ಯವೇ ಮೋಕ್ಷಕ್ಕೆ ಪರಮ ಸಾಧನ; ವೈರಾಗ್ಯ ಬರುವುದು ಜ್ಞಾನದಿಂದ. ನಾನು ಅಜ್ಞಾನವನ್ನು ಕಳೆದುಕೊಂಡು, ಸಂಗರಹಿತನಾಗಿ, ದ್ವಂದ್ವಗಳನ್ನು ಮೀರಿ, ಸಿದ್ದಪುರುಷನಾಗಿದ್ದೇನೆ. ನೀರು ಬಿದ್ದು ಹದವಾದ ನೆಲವು ತನ್ನಲ್ಲಿ ಬಿದ್ದ ಬೀಜವನ್ನು ಮೊಳೆಸುವಂತೆ ಕರ್ಮವು ಮನುಷ್ಯನ ಪುನರ್ಜನ್ಮವು ಮೊಳೆಯುವಂತೆ ಮಾಡುತ್ತದೆ. ಆದರೆ ಹುರಿದ ಬೀಜವನ್ನು ಬಿತ್ತಿದರೆ ಅದು ಮೊಳೆಯುವುದಿಲ್ಲ. ಜ್ಞಾನವು ನನ್ನ ಕರ್ಮಬೀಜವನ್ನು ಹುರಿದಿದೆ. ಆದ್ದರಿಂದ ಅದು ವಿಷಯಗಳಲ್ಲಿ ಮೊಳೆಯುವುದಿಲ್ಲ. ರಾಗದ್ವೇಷಗಳಿಲ್ಲದ್ದರಿಂದ ನನಗೆ ಸುಖದುಃಖಗಳಿಲ್ಲ. ನನ್ನ ಬಲತೋಳಿಗೆ ಒಬ್ಬನು ಗಂಧ ಹತ್ತಿಸಿದರೆ, ನನಗೆ ಅವನೂ ಒಂದೇ, ಎಡತೋಳನ್ನು ಕೆತ್ತುವವನೂ ಒಂದೇ; ನನಗೆ ಆಗಬೇಕಾದ ಪ್ರಯೋಜನ ವೊಂದೂ ಇಲ್ಲದ್ದರಿಂದ ಮಣ್ಣು ಕಲ್ಲು ಚಿನ್ನ ಎಲ್ಲಾ ಸಮನೇ. ನಾನು ರಾಜ್ಯವಾಳುತ್ತಿದ್ದೇನೆ ಎಂಬುದಿಷ್ಟೇ ನನಗೂ ಸಂನ್ಯಾಸಿಗಳಿಗೂ ವ್ಯತ್ಯಾಸ. ಮೋಕ್ಷಕ್ಕೆ ಸಾಧಕವಾಗಿ ಕೇವಲ ಜ್ಞಾನವನ್ನಾಗಲೀ ಕೇವಲ ಕರ್ಮವನ್ನೇ ಆಗಲಿ ಹಿಡಿಯದೆ, ನನ್ನ ಗುರುವಾದ ಪಂಚಶಿಖನ ಉಪದೇಶದಂತೆ ಈ ವಿಧವಾದ ನಿಷ್ಠೆಯನ್ನು ಹಿಡಿದಿದ್ದೇನೆ. ತ್ರಿದಂಡವನ್ನು ಹಿಡಿದ ಸಂನ್ಯಾಸಿಗಳಿಗೆ ಜ್ಞಾನವು ಮೋಕ್ಷ ತರುವುದಾದರೆ ಅದೇ ಜ್ಞಾನವು ಛತ್ರಿ ಹಿಡಿದುಕೊಂಡ ರಾಜನಿಗೆ ಏಕೆ ಮೋಕ್ಷ ತರಬಾರದು.? ಗೃಹಸ್ಥಾಶ್ರಮದಲ್ಲಿ ದೋಷವಿದೆಯೆಂದು ಅದನ್ನು ಬಿಟ್ಟು ಮತ್ತೊಂಧು ಆಶ್ರಮವನ್ನು ಹಿಡಿದರೆ, ಅಂಥವನಿಗೆ ಈ ಸಂಗದೋಷ ಬಂದೇ ಬರುತ್ತದೆ. ಆಗ ಸಂನ್ಯಾಸಿಗೂ ಮೋಕ್ಷವಿಲ್ಲ. ಕೇವಲ ಕಾವಿ ಬಟ್ಟೆ ಬೋಳುತಲೆ ಕಮಂಡಲು ತ್ರಿದಂಡ ಈ ಬಾಹ್ಯವಾದ ಉಪಕರಣಗಳಷ್ಟೇ ಮೋಕ್ಷಕ್ಕೆ ಕಾರಣವಲ್ಲವೆಂದು ನಾನು ತಿಳಿದಿದ್ದೇನೆ. ಈ ಹೊರಗಿನ ಪರಿಕರಗಳಿದ್ದರೂ ಮೋಕ್ಷ ಲಭಿಸುವುದೇನೋ ಜ್ಞಾನದಿಂದಲೇ ಎನ್ನುವುದಾದರೆ, ಕೇವಲ ಈ ಚಿಹ್ನೆಗಳು ವ್ಯರ್ಥ. ಇವುಗಳಿಂದ ಸಂನ್ಯಾಸಿಗೆ ಶ್ರಮ ಕಡಮೆಯಾಗುತ್ತದೆ ಎನ್ನುವುದಾದರೆ, ಅದೇ ಪ್ರಯೋಜನವನ್ನು ರಾಜನಿಗೆ ಛತ್ರಿ ಮುಂತಾದ ಚಿಹ್ನೆಗಳಲ್ಲಿ ಹೇಳುವುದಕ್ಕಾಗುವುದಿಲ್ಲವೇ? ಏನನ್ನೂ ಇಟ್ಟುಕೊಳ್ಳದಿರುವುದರಿಂದ ಮೋಕ್ಷ ಬರುವುದಿಲ್ಲ. ಏನನ್ನದರೂ ಇಟ್ಟುಕೊಳ್ಳುವುದರಿಂಧ ಬಂಧನ ಬರುವುದಿಲ್ಲ; ಏನನ್ನು ಇಟ್ಟುಕೊಂಡಿರಲಿ, ಇಲ್ಲದಿರಲಿ, ಮೋಕ್ಷ ಬರುವುದು ಜ್ಞಾನದಿಂದ. ಬಂಧನಕ್ಕೆ ಕಾರಣಗಳಾದ ಧರ್ಮಾರ್ಥಕಾಮಗಳಲ್ಲಿಯೂ ರಾಜ್ಯಭಾರದಲ್ಲಿಯೂ ನಾನು ಇರುವುದು ನಿಜ; ಆದರೆ ತ್ಯಾಗವೆಂಬ ಕತ್ತಿಯನ್ನು ಮೋಕ್ಷವೆಂಬ ಕಲ್ಲಿನ ಮೇಲೆ ಉಜ್ಜಿ ಹರಿತಮಾಡಿಕೊಂಡು ನಾನು ಈ ಕಟ್ಟುಗಳನ್ನೆಲ್ಲಾ ಕತ್ತರಿಸಿಹಾಕಿ ಮುಕ್ತನಾಗಿದ್ದೇನೆ.</span>
</p>
<p>
<span> </span>
</p>
<p>
<span>ಶಾಂತಿ ಪರ್ವ ಮುಗಿಯಿತು -- </span>
</p>
<p>
<span> </span>
</p>
<span>
<br/>
</span>
<p class="text-center">
<span>ಶ್ರೀರಸ್ತು</span>
</p>
<p class="text-center">
<span> </span>
</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಅನುಶಾಸನ ಪರ್ವ</h1>
<p>
<span> </span>
</p>
<p>
<span>ನಮಿಸಿ ನಾರಾಯಣನ ನರನ ಪುರಷೋತ್ತಮನ। ವ್ಯಾಸ ವಾಗ್ದೇವಿಯರ ಬಳಿಕ ಪೇಳ್ವುದು ಜಯವ॥</span>
</p>
<p>
<span> ಭೀಷ್ಮನು ಹೀಗೆ ಬಗೆಬಗೆಯಾಗಿ ಶಾಂತಿಕರವಾದ ಮಾತುಗಳನ್ನು ಹೇಳಿದರೂ ಧರ್ಮರಾಜನ ಮನಸ್ಸಿಗೆ ನೆಮ್ಮದಿಯಾಗಲಿಲ್ಲ. “ಕೈಯ್ಯಾರ ದುಷ್ಕೃತ್ಯ ಮಾಡಿ ಶಾಂತಿಯನ್ನು ಬಯಸಿದರೆ ಹೇಗೆ ಬಂದೀತು? ನಿನ್ನ ಮೈತುಂಬ ಬಾಣಗಳು ಚುಚ್ಚಿಕೊಂಡು, ಗಾಯಗಳಿಂದ ರಕ್ತ ಜಿನುಗುತ್ತಿರುವುದನ್ನು ನೋಡಿದರೆ ಮನಸ್ಸು ಸ್ವಲ್ಪವೂ ಶಾಂತ ವಾಗುವುದಿಲ್ಲ. ನನ್ನಿಂದ ನಿನಗೆ ಈ ಅವಸ್ಥೆ ಬಂತಲ್ಲಾ, ಎಷ್ಟೋ ರಾಜರೂ ಅವರ ಮಕ್ಕಳೂ ನೆಂಟರೂ ಸತ್ತರಲ್ಲಾ ಎಂಬ ಯೋಚನೆ ಬಂದರೆ ಸಾಕು, ದುಃಖ ಉಕ್ಕಿ ಬರುತ್ತದೆ. ದುರ್ಯೋಧನನ ಮೇಲಣ ಕೋಪದಿಂದಲೂ ರಾಜ್ಯದ ಮೇಲಣ ಆಸೆಯಿಂದಲೂ ಈ ನೀಚಕೃತ್ಯವನ್ನು ಮಾಡಿದೆವಲ್ಲಾ ನಾವು ಎಂಥ ದುರ್ಗತಿಯನ್ನು ಪಡೆಯುತ್ತೇವೆಯೋ! ನಿನ್ನನ್ನು ಈ ಸ್ಥಿತಿಯಲ್ಲಿ ನೋಡದಿರುವ ದುರ್ಯೋಧನನೇ ಪುಣ್ಯವಂತ! ನಾವು ಪಾಪಿಗಳು!” ಎಂದನು. ಆಗ ಭೀಷ್ಮನು ಅವನನ್ನು ಸಮಾಧಾನಮಾಡುತ್ತ, ಇದರಲ್ಲಿ ನಿನ್ನ ಯತ್ನವೇನಿದೆ ಯುಧಿಷ್ಠಿರ? ಇದಕ್ಕೆ ಕಾರಣ ಕರ್ಮ; ಅದು ಕಣ್ಣಿಗೆ ಗೋಚರವಲ್ಲ; ಬಹು ಸೂಕ್ಷ್ಮ; ಈ ಸಂದರ್ಭದಲ್ಲಿ ಒಂದು ಕಥೆಯನ್ನು ಹೇಳುತ್ತೇನೆ ಕೇಳು--</span>
</p>
<p>
<span>ಹಿಂದೆ ಗೌತಮಿಯೆಂಬ ಒಬ್ಬ ಹೆಂಗಸು ಇದ್ದಳು. ಅವಳು ವೃದ್ಧಳು; ಶಾಂತಿಪರಳು; ಒಂದು ದಿನ ಅವಳ ಮಗನು ಹಾವು ಕಡಿದು ಸತ್ತುಹೋದನು. ಒಬ್ಬ ಬೇಡನು ಆ ಹಾವನ್ನು ಹಿಡಿದು ಹಗ್ಗದಿಂದ ಕಟ್ಟಿತಂದು ‘ಇಗೋ ತಾಯಿ, ಈ ಹಾಳು ಹಾವೇ ನಿನ್ನ ಮಗನನ್ನು ಕಚ್ಚಿಕೊಂದದ್ದು. ಇದನ್ನು ಏನು ಮಾಡಲಿ ಹೇಳು. ಬೆಂಕಿಯಲ್ಲಿ ಹಾಕಿಬಿಡಲೇ? ತುಂಡುತುಂಡಾಗಿ ಕತ್ತರಿಸಿ ಬಿಡಲೇ? ಬೇಗ ಹೇಳು; ಮಗುವನ್ನು ಕೊಂದ ಈ ಹಾವನ್ನು ತುಂಬ ಹೊತ್ತು ಜೀವಸಹಿತ ಬಿಟ್ಟಿರುವುದು ನನಗೆ ಇಷ್ಟವಿಲ್ಲ!“ ಎಂದನು. ಗೌತಮಿಯು ಅಯ್ಯಾ, ಬುದ್ಧಿಹೀನನಾಗಿ ಅದನ್ನು ಕೊಲ್ಲಬೇಡ; ಬಿಟ್ಟುಬಿಡು. ಬಂದದ್ದನ್ನು ಅನುಭವಿಸದೆ, ಕೊರಗುತ್ತ ಪಾಪಕಾರ್ಯವನ್ನು ಮಾಡಿ ಅದರ ಭಾರವನ್ನು ಏಕೆ ಹೊತ್ತು ಕೊಳ್ಳಬೇಕು? ಧರ್ಮಮಾಡಿದವರು ದೋಣಿಗಳಂತೆ ತೇಲುತ್ತಾರೆ; ಪಾಪಮಾಡಿದವರು ಭಾರವಾದ ಆಯುಧಗಳಂತೆ ಮುಳುಗುತ್ತಾರೆ. ಇದನ್ನು ಕೊಂದರೆ ಹುಡುಗನು ಬದುಕಿ ಅಮೃತತ್ವವನ್ನು ಪಡೆಯುತ್ತಾನೆಯೇ? ಇದು ಬದುಕಿದ್ದರೆ ಏನು ಕಷ್ಟ? ಈ ವಿಸ್ತಾರವಾದ ಪ್ರಪಂಚದಲ್ಲಿ ಪ್ರಾಣಿಗೆ ಮೃತ್ಯುವು ಯಾವಯಾವ ರೂಪದಲ್ಲಿ ಬರುತ್ತದೆಯೋ!”ಎಂದಳು.</span>
</p>
<p>
<span> ಬೇಡ-ಇದನ್ನು ನಾನು ಬಲ್ಲೆ; ಗುಣದೋಷಗಳನ್ನು ಬಲ್ಲವನಾಗಿ, ಮತ್ತೊಬ್ಬರ ಮಾತಿನಂತೆ ಕೆಲಸನಡೆಸಿದರೆ ಅದರಿಂದ ಪಾಪವಿಲ್ಲ. ನಿನ್ನ ಉಪದೇಶ ಸ್ವರ್ಗಸಾಧಕ; ಅದಿರಲಿ ಈಗ ಈ ಹಾವನ್ನು ಕೊಂದುಬಿಡುತ್ತೇನೆ! ಸಮಾಧಾನವನ್ನೆಳಸುವವರು ಮುಂದೇನಾಗುವುದೋ ಎಂಬ ಯೋಚನೆಯನ್ನು ಬಿಟ್ಟು ಅಂದಂದಿನ ದುಃಖ ಪರಿಹಾರ ಮಾಡಿಕೊಳ್ಳುತ್ತಾರೆ. ಅಳುತ್ತಲೇ ಇರುವವರಿಗೆ ಸುಖವೆಲ್ಲಿ ಬಂತು? ಆದ್ದರಿಂದ ಹಾವನ್ನು ಸಾಯಿಸಿ ನಿನ್ನ ದುಃಖವನ್ನು ಕಳೆದುಕೋ!</span>
</p>
<p>
<span> ಗೌತಮಿ-ನಮ್ಮಂಥವರಿಗೆ ಆ ವಿಧವಾದ ಮನಃಕ್ಲೇಶವಿಲ್ಲ; ಸಜ್ಜನರು ಯಾವಾಗಲೂ ಧರ್ಮ ಬುದ್ಧಿಯುಳ್ಳವರೇ! ನಾನು ಕಷ್ಟದಲ್ಲಿ ನುರುಗಿದವಳು; ಅರಿಯದ ಹುಡುಗಿಯಲ್ಲ; ಈ ಅಧರ್ಮವನ್ನು ಕಟ್ಟಿಕೊಳ್ಳಲಾರೆ; ಬ್ರಾಹ್ಮಣರಿಗೆ ಕೋಪವಿಲ್ಲ; ಅದು ಕೇವಲ ಯಾತನೆಗೆ ಕಾರಣ; ಆದ್ದರಿಂದ ಸಾಧುಬುದ್ಧಿಯಿಂದ ಆ ಹಾವನ್ನು ಕ್ಷಮಿಸಿ ಬಿಟ್ಟುಬಿಡು! </span>
</p>
<p>
<span> ಬೇಡ-ಶತ್ರುಗಳನ್ನು ಕೊಲ್ಲುವುದರಿಂದ ಒಳ್ಳೆಯದೇ! ಅಲ್ಲದೆ, ಎಂದೋ ಬರುವ ಫಲಕ್ಕಿಂತ ಇಂದು ಬರುವ ಫಲವೇ ಮೇಲು; ಮತ್ತು ಇಷ್ಟು ಸಣ್ಣ ವಿಷಯದಲ್ಲಿ ಮುಂದೆ ಬರಬಹುದಾದ ಶ್ರೇಯಸ್ಸು ಅಷ್ಟರಲ್ಲಿಯೇ ಇದೆ! </span>
</p>
<p>
<span> ಗೌತಮಿ-ಶತ್ರುವನ್ನು ಹಿಡಿದು ವಶಮಾಡಿಕೊಂಡಮೇಲೆ ಅವನನ್ನು ಕೊಂದು ಏನು ಪ್ರಯೋಜನ? ಅವನನ್ನು ಬಿಟ್ಟರೆ ನಮಗೆ ಏತಕ್ಕೆ ಕಡಮೆಯಾಗುತ್ತದೆ? ಆದ್ದರಿಂದ ನಾನು ಏಕೆ ಈ ಹಾವನ್ನು ಕ್ಷಮಿಸಿಬಿಡಬಾರದು?</span>
</p>
<p>
<span> ಬೇಡ-ಈ ಒಂದನ್ನು ಕೊಂದು ಅನೇಕರನ್ನು ಉಳಿಸಬೇಕೇ ಹೊರತು, ಒಂದನ್ನು ಉಳಿಸಿ ಅದರಿಂದ ಅನೇಕರನ್ನು ಕೊಲ್ಲಿಸಬಾರದು. ತಪ್ಪುಮಾಡಿದವರನ್ನು ಧರ್ಮಬುದ್ಧಿಯಿಂದ ತೊರೆದುಕೊಂಡು ಬಿಡುತ್ತಾರೆ; ಹಾಗೇ ಈ ಪಾಪಿಷ್ಠ ಜಂತುವನ್ನು ನೀನು ತೊರೆದು ಅದರ ಯೋಚನೆ ಬಿಟ್ಟುಬಿಡು.</span>
</p>
<p>
<span> ಗೌತಮಿ-ಅಯ್ಯಾ ವ್ಯಾಧ! ಈ ಹಾವನ್ನು ಕೊಂದರೆ ನನ್ನ ಮಗನಿಗೇನು ಪ್ರಾಣ ಬರುವುದಿಲ್ಲ; ಇನ್ನೇನು ಲಾಭವೂ ನನಗೆ ಅದರಿಂದ ನನಗೆ ತೋರುವುದಿಲ್ಲ; ಆದ್ದರಿಂದ ಆ ಪ್ರಾಣಿಯನ್ನು ಬಿಟ್ಟುಬಿಡು.</span>
</p>
<p>
<span> ಹೀಗೆ ಗೌತಮಿಯು ಹಾವನ್ನು ಕೊಲ್ಲಿಸಲು ಇಷ್ಟಪಡಲಿಲ್ಲ. ಇಷ್ಟುಹೊತ್ತಿಗೆ ಆ ಹಾವು ಸ್ವಲ್ಪ ಚೇತರಿಸಿಕೊಂಡು "ಅಯ್ಯಾ ವ್ಯಾಧ! ಇದರಲ್ಲಿ ನನ್ನದೇನು ತಪ್ಪು? ನಾನು ಸ್ವತಂತ್ರನೇ? ನನ್ನನ್ನು ಮೃತ್ಯುವು ಪ್ರೇರಿಸಿತು; ನಾನು ಕಚ್ಚಿದೆ; ಕಾಮದಿಂದ ಕಚ್ಚಲಿಲ್ಲ, ಕ್ರೋಧದಿಂದ ಕಚ್ಚಲಿಲ್ಲ: ಆದ್ದರಿಂದ ಪಾಪ ಬರುವುದಾದರೆ ಅದು ಮೃತ್ಯುವಿಗೆ; ನನಗಲ್ಲ’ಎಂದಿತು. </span>
</p>
<p>
<span> ಬೇಡ-ಮತ್ತೊಬ್ಬನ ಅಧೀನನಾಗಿ ನೀನು ಈ ಕಾರ್ಯ ಮಾಡಿದ್ದರೆ ನೀನೂ ಅದಕ್ಕೆ ಕಾರಣನಾದೆ: ಆದ್ದರಿಂದ ನಿನಗೂ ಪಾಪ ಬಂತು.</span>
</p>
<p>
<span> ಆಗ ಮೃತ್ಯುವು ಬಂದು ‘ಅಯ್ಯಾ ಸರ್ಪ! ನಾನು ಕಾಲದಿಂದ ಪ್ರೇರಿತನಾಗಿ ನಿನ್ನನ್ನು ಪ್ರೇರಿಸಿದೆ. ಈ ಜಗತ್ತೆಲ್ಲಾ ಕಾಲಕ್ಕೆ ಅಧೀನವಾದದ್ದೇ; ನಾವು ಮಾಡುವುದು ಬಿಡುವುದು ಎಲ್ಲಾ ಕಾಲದಿಂದಲೇ; ಸೂರ್ಯಚಂದ್ರರೂ, ಗಾಳಿನೀರುಗಳೂ, ಭೂಮ್ಯಾಕಾಶಗಳೂ, ನದೀಸಾಗರಗಳೂ ಎಲ್ಲಾ ಕಾಲಕ್ಕೆ ಅಧೀನವಾಗಿಯೇ ಹುಟ್ಟುತ್ತವೆ, ಅಳಿಯುತ್ತವೆ; ಹೀಗಿರುವಾಗ ತಪ್ಪು, ನನ್ನದೆಂದು ಹೇಗೆ ಹೇಳುತ್ತೀಯೆ? ನಾನು ತಪ್ಪಿತಸ್ಥನಾದರೆ ನೀನೂ ತಪ್ಪಿತಸ್ಥನೇ! ಎಂದಿತು. </span>
</p>
<p>
<span> ಹಾವು-ಅಯ್ಯಾ ಮೃತ್ಯು! ನೀನು ತಪ್ಪಿತಸ್ಥ ಅಥವಾ ಅಲ್ಲ ಎಂದು ನಾನು ಹೇಳುತ್ತಿಲ್ಲ; ನೀನು ನನ್ನನ್ನು ಪ್ರೇರಿಸಿದೆ ಎಂಬುದಿಷ್ಟೇ ನಾನು ಹೇಳುತ್ತಿರುವುದು. ಕಾಲದಿಂದ ತಪ್ಪಿರಲಿ ಇಲ್ಲದಿರಲಿ, ಅದನ್ನು ಕಟ್ಟಿಕೊಂಡು ನನಗೇನು? ನಾನು ತಪ್ಪಿನಿಂದ ಬಿಡುಗಡೆ ಹೊಂದಿದರೆ ಸರಿ, ನಿನ್ನದೂ ತಪ್ಪಿಲ್ಲವೆಂದರೆ ಅದು ನನಗೆ ಅನುಕೂಲವೇ ಆಯಿತು. </span>
</p>
<p>
<span> ಆಗ ಕಾಲನು ಕಾಣಿಸಿಕೊಂಡು, ಹಾವು ಮೃತ್ಯು ಬೇಡರನ್ನು ಕುರಿತು ‘ಈ ಹುಡುಗ ಸಾಯಲು ನಾನಾಗಲೀ ನೀವಾಗಲೀ ಕಾರಣರಲ್ಲ. ಅವನು ಮಾಡಿದ ಕರ್ಮ ಅವನನ್ನು ಕೊಂದಿತು. ನಾವೆಲ್ಲಾ ಕರ್ಮಕ್ಕೆ ವಶರು. ಕರ್ಮಗಳು ನಮ್ಮನ್ನು ಪ್ರೇರಿಸುತ್ತವೆ; ನಾವು ಒಬ್ಬರನ್ನೊಬ್ಬರು ಪ್ರೇರಿಸುತ್ತೇವೆ. ನೆರಳೂ ಬೆಳಕೂ ಒಂದಕ್ಕೊಂದು ಅಂಟಿಕೊಂಡಿರುವಂತೆ ಕರ್ಮ ಅದರ ಕರ್ತ ಇಬ್ಬರೂ ಅಂಟಿಕೊಂಡಿರುತ್ತಾರೆ. ಆದ್ದರಿಂದ ಇದಕ್ಕೆ ನಾವು ಯಾರೂ ಕಾರಣರಲ್ಲ; ಈ ಸತ್ತ ಹುಡುಗನೇ ಕಾರಣ!“ ಎಂದಿತು. ಇದನ್ನು ಕೇಳಿ ಗೌತಮಿಯು ‘ನನ್ನ ಕರ್ಮದಿಂದಲೂ ನನ್ನ ಮಗನ ಕರ್ಮದಿಂದಲೂ ಅವನು ಸತ್ತನು. ಅಯ್ಯಾ ವ್ಯಾಧ! ಆ ಹಾವನ್ನು ಬಿಟ್ಟುಬಿಡು. ಕಾಲ ಮೃತ್ಯುಗಳಿರಾ, ನೀವು ಹೋಗಿ!” ಎಂದಳು. ಎಲ್ಲರೂ ಅವರವರ ದಾರಿ ಹಿಡಿದು ಹೊರಟುಹೋದರು. ಆದ್ದರಿಂದ ಸುಮ್ಮನೆ ಕೊರಗಬೇಡ; ಸಮಾಧಾನ ತಂದುಕೋ; ಈ ರಾಜರೆಲ್ಲಾ ಸತ್ತದ್ದು ನಿನ್ನ ಕರ್ಮದಿಂದಲೂ ಅಲ್ಲ; ದುರ್ಯೋಧನನ ಕರ್ಮದಿಂದಲೂ ಅಲ್ಲ; ಅವರವರ ಕರ್ಮವಶದಿಂದ ಅವರು ಕಾಲಾಧೀನರಾದರು" ಎಂದು ಹೇಳಿದನು.</span>
</p>
<p>
<span> ಯುಧಿಷ್ಠಿರ-ವಿದ್ಯೆ ತಪಸ್ಸು ದಾನ ಇವುಗಳಲ್ಲಿ ಯಾವುದು ಹೆಚ್ಚಿನದು?</span>
</p>
<p>
<span> ಭೀಷ್ಮ- (ವ್ಯಾಸ ಮೈತ್ರೇಯರ ಸಂವಾದದಿಂದ)-ಅದ್ರೋಹ ದಾನ ಸತ್ಯ ಇವು ಮೂರು ಉತ್ತಮ ಗತಿಯನ್ನು ಪಡೆಯುವುದಕ್ಕೆ ಸಾಧನಗಳೆಂದು ಹೇಳುತ್ತಾರೆ. ಇವುಗಳಲ್ಲಿ ದಾನವೇ ಶ್ರೇಷ್ಠವೆಂಬುದರಲ್ಲಿ ಸಂದೇಹವಿಲ್ಲ. ವಿದ್ಯಾವಂತರೂ ತಪಸ್ವಿಗಳೂ ದಾನಿಗಳೂ ಈ ಮೂವರೂ ಪೂಜ್ಯರೇ; ಅವರು ಇಹಪರಸೌಖ್ಯವನ್ನು ಪಡೆಯುತ್ತಾರೆ. ಆದರೆ ಅನ್ನದಾನ ಮುಂತಾದ ದಾನಗಳನ್ನೂ ಮಾಡುವ ಪುಣ್ಯಶೀಲರು ಇಹಲೋಕದಲ್ಲಿ ಮಾನ್ಯರಾಗಿರುತ್ತಾರೆ. ಅನ್ನದಾನ ಮಾಡಿದರೆ ಪ್ರಾಣದಾನ ಮಾಡಿದಹಾಗೆ. ವೇದಾಧ್ಯಯನ ಇಂದ್ರಿಯಜಯ ವೈರಾಗ್ಯಗಳಿಗೆ ಶ್ರೇಷ್ಠತೆಯಲ್ಲಿ ದಾನವೇನೂ ಕಡಮೆಯಾದದ್ದಲ್ಲ.</span>
</p>
<p>
<span>(ಈ ಪರ್ವದಲ್ಲಿ ನಾನಾ ವಿಧವಾದ ದಾನಗಳು ಅವುಗಳ ಕಾಲಾಕಾಲಗಳು, ಪಾತ್ರಾಪಾತ್ರಗಳು, ವರ್ಣಾಶ್ರಮ ಧರ್ಮಗಳು, ಶ್ರಾದ್ಧವಿಧಿ, ಮುಂತಾದ ಧರ್ಮಶಾಸ್ತ್ರ ವಿಚಾರಗಳೂ ವಿಷ್ಣುಸಹಸ್ರನಾಮ ಶಿವಸಹಸ್ರನಾಮ ಮುಂತಾದವುಗಳೂ ಬರುತ್ತವೆ. ಆ ವಿವರವನ್ನೆಲ್ಲಾ ಇಲ್ಲಿ ಬಿಟ್ಟಿದೆ)</span>
</p>
<p>
<span> ಯುಧಿಷ್ಠಿರ- ಎಷ್ಟು ಸಮರ್ಥನಾದರೂ ಭಾಗ್ಯವಂತನಲ್ಲದಿದ್ದರೆ, ಅವನಿಗೆ ಧನ ಬರುವುದಿಲ್ಲ. ಕೈಲಾಗದವನಾಗಲೀ ಹುಡುಗನಾಗಲೀ ಭಾಗ್ಯವೊಂದಿದ್ದರೆ, ಬೇಕಾದಷ್ಟು ಧನ ಬರುತ್ತದೆ. ಎಷ್ಟೆಷ್ಟೋ ಪ್ರಯತ್ನ ಮಾಡಿ ಏನೂ ದೊರೆಯದ ನೂರಾರು ಜನರಿದ್ದಾರೆ; ಏನೂ ಪ್ರಯತ್ನವೇ ಮಾಡದೆ ಧನವಂತರಾಗಿರುವವರೂ ಎಷ್ಟೋ ಜನರಿದ್ದಾರೆ. ಹಾಗೇ ದುರ್ಮಾರ್ಗರು ಸುಖವಾಗಿಯೂ, ಸ್ವಕರ್ಮನಿರತರು ದರಿದ್ರರಾಗಿಯೂ ಇರುವುದುಂಟು; ನೀತಿಶಾಸ್ತ್ರ ವನ್ನು ಓದಿದ್ದರೂ ನೀತಿವಂತರಾಗಿರುವುದಿಲ್ಲ. ದಡ್ಡರಾಗಿದ್ದರೂ ಮಂತ್ರಿಗಳಾಗಿರುತ್ತಾರೆ; ವಿದ್ಯಾವಂತರಾಗಿದ್ದರೂ ಮೂರ್ಖ ರಾಗಿರುತ್ತಾರೆ; ನೂರಾರು ಬಾಣಗಳಿಂದ ಹೊಡೆದರೂ ಕೆಲವರು ಸಾಯುವುದಿಲ್ಲ; ಮತ್ತೆ ಕೆಲವರಿಗೆ ಒಂದು ಹುಲ್ಲುಕಡ್ಡಿ ತಗುಲಿದರೂ ಸಾಕು, ಸತ್ತುಹೋಗುತ್ತಾರೆ. ಇದಕ್ಕೆಲ್ಲಾ ಏನು ಕಾರಣ?</span>
</p>
<p>
<span> ಭೀಷ್ಮ- ಐಶ್ವರ್ಯವಂತನಾಗದಿದ್ದರೆ ಉಗ್ರತಪಸ್ಸನ್ನು ಕೈಕೊಳ್ಳಬೇಕು. ಬಿತ್ತದೆ ಬೆಳೆಯಾಗುವುದಿಲ್ಲ; ದಾನದಿಂದ ಭೋಗವೂ, ವೃದ್ಧಸೇವೆಯಿಂದ ಪ್ರಜ್ಞೆಯೂ, ಅಹಿಂಸೆಯಿಂದ ದೀರ್ಘಾಯುಸ್ಸೂ ಬರುವುವೆಂದು ತಿಳಿದವರು ಹೇಳುತ್ತಾರೆ. ಆದ್ದರಿಂದ ದಾನಮಾಡಬೇಕು; ಧರ್ಮನಿಷ್ಠರನ್ನು ಸೇವಿಸಬೇಕು; ಒಳ್ಳೆಯದನ್ನು ಆಡಬೇಕು; ಒಳ್ಳೆಯದನ್ನು ಮಾಡಬೇಕು, ಅಹಿಂಸಾನಿರತನಾಗಿರಬೇಕು; ಸೊಳ್ಳೆಯಾಗಲಿ, ಇರುವೆಯಾಗಲಿ, ಹುಳುವಾಗಲಿ ಅದರ ಹುಟ್ಟಿನೊಡನೆಯೇ ಅದರ ಸ್ವಭಾವವೂ ಕಷ್ಟಸುಖಗಳೂ ನಿರ್ಧರವಾಗಿರುತ್ತವೆ. ಆದ್ದರಿಂದ ಸತ್ಕಾರ್ಯದಲ್ಲಿ ನಂಬಿಕೆಯಿಡಬೇಕು, ದುಷ್ಕಾರ್ಯವನ್ನು ನೆಚ್ಚಿಕೊಳ್ಳಬಾರದು; ಕಾಲವು ಬುದ್ದಿಯಲ್ಲಿ ಪ್ರವೇಶಿಸಿ ಅದು ಧರ್ಮಾಧರ್ಮ ಗಳಲ್ಲಿ ಪ್ರವರ್ತಿಸುವಂತೆ ಮಾಡುತ್ತದೆ. ಧರ್ಮವೇ ಜಯವನ್ನು ತರತಕ್ಕದ್ದು.</span>
</p>
<p>
<span> ಹೀಗೆ ಧರ್ಮರಾಜನು ತನ್ನ ಸಂದೇಹಗಳನ್ನೆಲ್ಲಾ ಪರಿಹರಿಸಿಕೊಂಡು ಸುಮ್ಮನಾಗಲು, ಭೀಷ್ಮನು ಅವರೆಲ್ಲರನ್ನೂ ಹಿಂತಿರುಗುವಂತೆಯೂ ಸೂರ್ಯನು ಉತ್ತರಕ್ಕೆ ತಿರುಗಿದ ಕೂಡಲೆ ಬರುವಂತೆಯೂ ಹೇಳಿ ಕಳುಹಿಸಿಕೊಟ್ಟನು. ಅದರಂತೆಯೇ ಐವತ್ತುದಿನ ಬಿಟ್ಟು ಉತ್ತರಾಯಣ ಹುಟ್ಟಿದಕೂಡಲೆ, ಧರ್ಮರಾಜನು ತುಪ್ಪ ಹೂವು ಗಂಧ ಪಟ್ಟೆಮಡಿ ಗಂಧದ ಚಕ್ಕೆ ಅಗರು ಮುಂತಾದ ಪದಾರ್ಥಗಳನ್ನು ತೆಗೆದುಕೊಂಡು ಧೃತರಾಷ್ಟ್ರ ಗಾಂಧಾರಿ ಕುಂತಿ ಕೃಷ್ಣ ವಿದುರ ಮುಂತಾದವರೊಡಗೂಡಿ, ಭೀಷ್ಮನಿದ್ದೆಡೆಗೆ ಬಂದನು. ಅವನನ್ನು ನೋಡಿ ಭೀಷ್ಮನು “ಬಂದೆಯಾ ಯುಧಿಷ್ಠಿರ! ಬಾ! ಇಂದಿಗೆ ನಾನು ಮಲಗಿ ಐವತ್ತೆಂಟು ದಿನವಾದರೂ ನೂರಾರು ವರ್ಷವಾದ ಹಾಗಿದೆ. ಈಗ ಪುಣ್ಯಕರವಾದ ಮಾಘಮಾಸ ಹುಟ್ಟಿದೆ! ಶುಕ್ಲಪಕ್ಷದಲ್ಲಿ ಇನ್ನೂ ಮುಕ್ಕಾಲು ಪಾಲು ಮಿಕ್ಕಿದೆ, ಅಲ್ಲವೆ?” ಎಂದು ಧೃತರಾಷ್ಟ್ರನನ್ನು ಕುರಿತು, “ಮಹಾರಾಜ! ನೀನು ಧರ್ಮವನ್ನರಿತವನು; ವೇದಶಾಸ್ತ್ರ ಸಂಪನ್ನರಾದ ವಿಪ್ರರನ್ನೂ ಉಪಾಸನೆ ಮಾಡಿದವನು. ಆದ್ದರಿಂದ ಶೋಕಿಸಬೇಡ; ನಡೆಯಲೇಬೇಕಾದದ್ದು ನಡೆದುಹೋಯಿತು. ಪಾಂಡವರು ಪಾಂಡುವಿಗೆ ಹೇಗೆ ಮಕ್ಕಳೋ ಹಾಗೆಯೇ ನಿನಗೂ ಧರ್ಮದಿಂದ ಮಕ್ಕಳು; ಅವರು ನಿನಗೆ ವಿಧೇಯರಾಗಿ ಗುರು ಶುಶ್ರೂಷೆಯಲ್ಲಿ ನಿರತರಾಗಿರುತ್ತಾರೆ. ನಿನ್ನ ಮಕ್ಕಳು ಕ್ರೋಧ ಲೋಭ ಅಸೂಯೆಗಳಿಂದ ದುರ್ಮಾರ್ಗವನ್ನು ಹಿಡಿದು ಹಾಳಾದರು. ಅವರಿಗಾಗಿ ದುಃಖಿಸಬೇಡ!” ಎಂದನು. ಅನಂತರ ಕೃಷ್ಣನ ಕಡೆ ತಿರುಗಿ, “ವಾಸುದೇವ! ಪಾಂಡವರನ್ನು ಕಾಪಾಡಿಕೋ! ಅವರಿಗೆ ನೀನೇ ಗತಿ. ನೀನು ಸಂಧಾನಕ್ಕೆ ಬಂದಿದ್ದಾಗ ನಾನು ‘ಕೃಷ್ಣನಿದ್ದ ಕಡೆಗೆ ಜಯವಾಗುತ್ತದೆ; ಸಂಧಿಮಾಡಿಕೋ!” ಎಂದು ದುರ್ಯೊಧನನಿಗೆ ಹೇಳಿದೆ. ಆ ಮೂಢ ನನ್ನ ಮಾತನ್ನು ಕೇಳಲಿಲ್ಲ. ಭೂಮಿಯನ್ನು ನೋಯಿಸಿ ತಾನೂ ಪ್ರಾಣಬಿಟ್ಟ. ನೀನು ಪುರಾತನ ಋಷಿಯಾದ ನಾರಾಯಣನ ಅವತಾರವೆಂದು ನನಗೆ ವ್ಯಾಸನೂ ನಾರದನೂ ಹೇಳಿದ್ದಾರೆ. ನನಗೆ ದೇಹ ಬಿಡಲು ಅಪ್ಪಣೆ ಕೊಡು; ನೀನು ಅನುಜ್ಞೆ ಕೊಟ್ಟರೆ ನನಗೆ ಸದ್ಗತಿ ಲಭಿಸುತ್ತದೆ!“ ಎಂದನು. ಕೃಷ್ಣನು, ”ಅನುಜ್ಞೆ ಕೊಟ್ಟಿದ್ದೇನೆ ಭೀಷ್ಮ! ಹೋಗು! ಅಷ್ಟವಸುಗಳನ್ನು ಕೂಡಿಕೋ! ನೀನು ನಿರ್ದೋಷಿ; ಶುದ್ಧಾತ್ಮ; ಪಿತೃಭಕ್ತ; ರಾಜರ್ಷಿ; ಎರಡನೆಯ ಮಾರ್ಕಂಡೇಯ; ಆದ್ದರಿಂದ ಮೃತ್ಯುವು ನಿನ್ನ ವಶವಾಗಿ ಆಳಿನಂತೆ ಕೈಕಟ್ಟಿಕೊಂಡು ನಿಂತಿದೆ“ ಎಂದನು. ಆಗ ಭೀಷ್ಮನು ಸುತ್ತಲೂ ಇದ್ದ ಜನರನ್ನು ನೋಡಿ ”ನಾನು ಹೋಗಿಬರುತ್ತೇನೆ, ಎಲ್ಲರೂ ಅಪ್ಪಣೆಕೊಡಿ; ಸತ್ಯನಿರತರಾಗಿರಿ; ಸತ್ಯವೇ ದೊಡ್ಡಬಲ; ಆತ್ಮಸಂಯಮವುಳ್ಳವರಾಗಿಯೂ ಅಹಿಂಸಾಪರರಾಗಿಯೂ ಧರ್ಮಶೀಲರಾಗಿಯೂ ತಪೋನಿಷ್ಠರಾಗಿಯೂ ಇರಿ!" ಎಂದು ಎಲ್ಲರಿಗೂ ಕೈ ಮುಗಿದು, ಸ್ಥಿರನಾಗಿ ಶ್ವಾಸಧಾರಣೆ ಮಾಡಿದನು. ಪ್ರಾಣವು ಮೇಲಕ್ಕೆ ಏರುತ್ತ ಬಂತು. ಅದು ಯಾವ ಯಾವ ಅಂಗವನ್ನು ಬಿಟ್ಟು ಮುಂದಕ್ಕೆ ಹೋಗುತ್ತಿತ್ತೋ ಆಯಾ ಅಂಗದಿಂದ ಚುಚ್ಚಿಕೊಂಡಿದ್ದ ಬಾಣಗಳು ಬಿದ್ದುಹೋಗುತ್ತಿದ್ದವು. ಹೀಗೆ ಒಂದು ಕ್ಷಣದಲ್ಲಿ ಮೈಯಿನ ಬಾಣಗಳೆಲ್ಲಾ ಬಿದ್ದು ಹೋದವು. ಪ್ರಾಣವು ನೆತ್ತಿಯನ್ನು ಒಡೆದುಕೊಂಡು ಉಲ್ಕೆಯಂತೆ ಆಕಾಶಕ್ಕೆ ಹಾರಿ ಮಾಯವಾಯಿತು. ಆಗ ದೇವದುಂದುಭಿಗಳು ಮೊಳಗಿದುವು; ಪುಷ್ಪವೃಷ್ಟಿಯಾಯಿತು.</span>
</p>
<p>
<span> ಶ್ರೀಗಂಧ ಮುಂತಾದ ಬಗೆಬಗೆಯ ಮರದ ತುಂಡುಗಳಿಂದ ಪಾಂಡವರೂ ವಿದುರನೂ ಚಿತೆಯನ್ನು ಸಿದ್ಧಮಾಡಿದರು. ಯುಧಿಷ್ಠಿರನೂ ಧೃತರಾಷ್ಟ್ರನೂ ಭೀಷ್ಮನ ದೇಹಕ್ಕೆ ಪಟ್ಟೆಮಡಿಯನ್ನು ಹೊದೆಸಿ ಹೂವುಗಳಿಂದ ಪೂಜಿಸಿದರು. ಯುಯುತ್ಸುವು ಛತ್ರಿ ಹಿಡಿದನು. ಭೀಮಾರ್ಜುನರು ಚಾಮರಹಾಕಿ ಬೀಸಣಿಗೆಯಿಂದ ಬೀಸಿದರು. ವಿಧ್ಯುಕ್ತವಾಗಿ ಪಿತೃಯಜ್ಞ ನಡೆಯಿತು. ಹೀಗೆ ಅಗ್ನಿಸಂಸ್ಕಾರವಾದಮೇಲೆ ಎಲ್ಲರೂ ಗಂಗಾತೀರಕ್ಕೆ ಹೋಗಿ ತರ್ಪಣ ಕೊಟ್ಟರು. ಆಗ ನದಿಯಿಂದ ಗಂಗಾದೇವಿ ಎದ್ದು ಬಂದು ಕಣ್ಣೀರು ಹಾಕುತ್ತ “ಭೀಷ್ಮನು ರಾಜಧರ್ಮದಲ್ಲಿ ನಿರತನಾಗಿ ಪ್ರಜ್ಞಾವಂತನೆಂದೂ ಶೀಲವಂತನೆಂದೂ ಕುರುವೃದ್ಧರಿಂದ ಸನ್ಮಾನಿತನಾಗಿ, ಪಿತೃಭಕ್ತ, ಧೃಢವ್ರತ ಎಂದು ಪ್ರಸಿದ್ಧನಾಗಿ ಪರಶುರಾಮನ ದಿವ್ಯಾಸ್ತ್ರಗಳೂ ಸೋಲಿಸಲಾರದ ಮಹಾವೀರ್ಯವುಳ್ಳವನಾಗಿ ಶಿಖಂಡಿಯಿಂದ ಹತನಾಗಿ ಪ್ರಾಣಬಿಟ್ಟನು! ಕಾಶಿರಾಜನು ನಡೆಸಿದ ಸ್ವಯಂವರದಲ್ಲಿ ಏಕರಥಿಕನಾಗಿ ರಾಜರನ್ನೆಲ್ಲಾ ಗೆದ್ದು ಕನ್ಯೆಯರನ್ನು ಹಾರಿಸಿಕೊಂಡು ಬಂದ ವೀರ. ಶಿಖಂಡಿಯಿಂದ ಏಟು ತಿಂದು ಬಿದ್ದನೆಂದು ಕೇಳಿಯೂ ನನ್ನ ಹೃದಯ ಸೀಳಿಹೋಗದೆಯಿದೆಯಲ್ಲ!” ಎಂದು ಮುಂತಾಗಿ ಮಗನನ್ನು ನೆನೆಸಿಕೊಂಡು ಬಹುವಾಗಿ ಗೋಳಾಡಿದಳು. ಕೃಷ್ಣನು ಸಮಾಧಾನಮಾಡಿಕೋ ತಾಯಿ! ದುಃಖವನ್ನು ಬಿಡು! ನಿನ್ನ ಮಗ ಪರಲೋಕವನ್ನು ಸೇರಿದ್ದಾನೆ. ಅವನು ಶಾಪದಿಂದ ಮನುಷ್ಯಜನ್ಮವನ್ನು ಪಡೆದಿದ್ದ ವಸುವಲ್ಲವೇ? ಅವನು ಕ್ಷತ್ರಿಯಧರ್ಮದಿಂದ ಯುದ್ಧಮಾಡುತ್ತ ರಣರಂಗದಲ್ಲಿ ಮಡಿದನು. ದೇವಿ! ಅವನನ್ನು ಬೀಳಿಸಿದವನು ಅರ್ಜುನ; ಶಿಖಂಡಿಯಲ್ಲ; ನಿನ್ನ ಮಗನನ್ನು ದೇವತೆಗಳೆಲ್ಲಾ ಬಂದರೂ ಕೊಲ್ಲಬಲ್ಲರೇ? ಅವನು ತಾನಾಗಿ ಇಷ್ಟಪಟ್ಟು ಸ್ವರ್ಗಕ್ಕೆ ಹೋಗಿ ವಸುಗಳನ್ನು ಸೇರಿಕೊಂಡನಮ್ಮಾ! ಆದ್ದರಿಂದ ಸಂಕಟಪಡಬೇಡ!" ಎಂದು ಅವಳ ದುಃಖವನ್ನು ಶಮನಗೊಳಿಸಿದನು. ಅನಂತರ ಎಲ್ಲರೂ ನಮಸ್ಕರಿಸಿ ಅವಳ ಅಪ್ಪಣೆಯನ್ನು ಪಡೆದು ಹಿಂತಿರುಗಿದರು. ಗಂಗಾದೇವಿಯೂ ನೀರಿಗೆ ಇಳಿದು ಅದರಲ್ಲಿ ಅಂತರ್ಧಾನಳಾದಳು. </span>
</p>
<p>
<span> </span>
</p>
<p class="text-center">
<strong>
<span>ಅನುಶಾಸನಪರ್ವ ಮುಗಿಯಿತು</span>
</strong>
</p>
<p>
<span> </span>
</p>
<span>
<br/>
</span>
<p class="text-center">
<span>ಶ್ರೀರಸ್ತು</span>
</p>
<p class="text-center">
<span> </span>
</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಅಶ್ವಮೇಧಿಕಪರ್ವ</h1>
<p>
<span> </span>
</p>
<p>
<span>ನಮಿಸಿ ನಾರಾಯಣನ ನರನ ಪುರುಷೋತ್ತಮನ। ವ್ಯಾಸ ವಾಗ್ದೇವಿಯರ ಬಳಿಕ ಪೇಳ್ವುದು ಜಯವ॥</span>
</p>
<p>
<span> ಭೀಷ್ಮನಿಗೆ ಜಲತರ್ಪಣವನ್ನು ಕೊಟ್ಟು ಗಂಗೆಯ ತೀರಕ್ಕೆ ಹತ್ತಿ ಬರುತ್ತಿದ್ದ ಹಾಗೆಯೇ ಧರ್ಮರಾಜನು ದುಃಖದಿಂದ ಕುಸಿದು ಬಿದ್ದುಬಿಟ್ಟನು. ಧೃತರಾಷ್ಟ್ರ ಕೃಷ್ಣ ವ್ಯಾಸ ಎಲ್ಲರೂ ಅವನನ್ನು ಸಮಾಧಾನಮಾಡಿ ಎಬ್ಬಿಸಬೇಕಾಯಿತು. ಧೃತರಾಷ್ಟ್ರನು “ಏಳು ಯುಧಿಷ್ಠಿರ! ಮುಂದಿನ ಕೆಲಸಗಳನ್ನು ನೋಡು! ಕ್ಷತ್ರಿಯಧರ್ಮದಿಂದ ಗೆದ್ದ ರಾಜ್ಯವನ್ನು ಆಳು! ಇಲ್ಲಿ ಯಾರಾದರೂ ದುಃಖಪಡಬೇಕಾದವರಿದ್ದರೆ ಅವರು ನಾನು ಮತ್ತು ಗಾಂಧಾರಿ. ಅವಳು ಹೆತ್ತ ನೂರು ಮಕ್ಕಳು ಕನಸಿನ ಗಂಟಾಯಿತು! ವಿದುರನು ಹೇಳಿದ ಮಾತನ್ನು ಸಮಯದಲ್ಲಿ ಕೇಳದೆ ನಾನು ಶೋಕಸಾಗರದಲ್ಲಿ ಮುಳುಗಬೇಕಾಯಿತು. ಏಳು; ದುಃಖಿಸುತ್ತಿರುವ ನಿನ್ನ ಮುದುಕ ತಾಯಿತಂದೆಗಳಾದ ನಮ್ಮನ್ನು ನೋಡು; ಸಮಾಧಾನಮಾಡಿಕೋ!” ಎಂದನು. ಕೃಷ್ಣನು “ಹೀಗೆ ಶೋಕಿಸಬಾರದು, ಮಹಾರಾಜ! ಅತ್ತರೆ ಸತ್ತವರಿಗೆ ಸಂತಾಪವಾಗುತ್ತದೆ. ಆಗಬೇಕಾದದ್ದು ಆಯಿತು; ಅದಕ್ಕೆ ಕೊರಗಿ ಏನು ಪ್ರಯೋಜನ? ಯುದ್ದದಲ್ಲಿ ಪ್ರಾಣಬಿಟ್ಟವರನ್ನೇ ನಾದರೂ ಈಗ ನೋಡುವುದಕ್ಕಾಗುತ್ತದೆಯೇ? ಅವರು ಯಾರೂ ರಣದಲ್ಲಿ ಹಿಮ್ಮೆಟ್ಟಿದವರಲ್ಲ; ಕ್ಷತ್ರಿಯರು ಹೀಗೆ ಸತ್ತು ಸ್ವರ್ಗಪಡೆಯುವುದು ಯುಕ್ತವಾಗಿಯೇ ಇದೆ. ಹೀಗಿರುವಾಗ ನೀನು ಮೂಢನಂತೆ ನಡೆದುಕೊಳ್ಳದೆ ನಿಮ್ಮ ತಂದೆತಾತಂದಿರಂತೆ ರಾಜ್ಯಭಾರವನ್ನು ವಹಿಸಿಕೋ. ಇದುವರೆಗೆ ಭೀಷ್ಮನಿಂದ ಬೇಕಾದಷ್ಟು ರಾಜಧರ್ಮವನ್ನು ಕೇಳಿಯೂ ಇಷ್ಟೇಯೇ? ಯಜ್ಞಯಾಗಾದಿಗಳನ್ನು ಮಾಡು; ದೇವತೆಗಳನ್ನೂ ಪಿತೃಗಳನ್ನೂ ಅತಿಥಿಗಳನ್ನೂ ತೃಪ್ತಿಗೊಳಿಸು!” ಎಂದನು. ಯುಧಿಷ್ಠಿರನು “ಕೃಷ್ಣ! ಅಜ್ಜನನ್ನೂ ಕರ್ಣನನ್ನೂ ಕೊಲ್ಲಿಸಿದ ಮೇಲೆ ನನಗೆ ಸ್ವಲ್ಪವೂ ಮನಸ್ಸಿಗೆ ಶಾಂತಿ ತೋರದಾಗಿದೆ; ಎಲ್ಲವನ್ನೂ ಬಿಟ್ಟು ತಪೋವನಕ್ಕೆ ಹೋಗಿಬಿಡೋಣವೆನ್ನಿಸುತ್ತದೆ. ಏನು ಪ್ರಾಯಶ್ಚಿತ್ತಕರ್ಮ ಮಾಡಿದರೆ ಈ ಪಾಪ ಪರಿಹಾರವಾಗಿ ನನ್ನ ಮನಸ್ಸು ನಿರ್ಮಲವಾದೀತು?” ಎಂದು ಕೇಳಿದನು. ಆಗ ವ್ಯಾಸನು “ನಿನ್ನ ಬುದ್ಧಿ ಚೆನ್ನಿಲ್ಲ, ಯುಧಿಷ್ಠಿರ! ಮನುಷ್ಯನು ತನ್ನ ಇಷ್ಟದಂತೆ ಸ್ವತಂತ್ರವಾಗಿ ಏನನ್ನಾದರೂ ಮಾಡುವುದು ಸಾಧ್ಯವೇ? ಒಳ್ಳೆಯದೋ ಕೆಟ್ಟದೋ ಕರ್ಮವನ್ನು ಈಶ್ವರನು ಪ್ರೇರಿಸುತ್ತಾನೆ, ಮನುಷ್ಯ ಮಾಡುತ್ತಾನೆ. ಇಷ್ಟರಮೇಲೂ ನೀನು ಪಾಪಕರ್ಮ ಮಾಡಿದ್ದೀಯೇ ಎನ್ನಿಸುತ್ತಿದ್ದರೆ ಅದನ್ನು ಪರಿಹಾರಮಾಡಿಕೊಳ್ಳುವುದಕ್ಕೆ ದಾರಿಯಿದೆ. ದುಷ್ಕೃತ್ಯ ಮಾಡಿದವರು ಯಜ್ಞ ತಪಸ್ಸು ದಾನ ಇವುಗಳಿಂದ ಪರಿಶುದ್ಧರಾಗುತ್ತಾರೆ. ದೇವತೆಗಳು ಬಲಿಷ್ಠರಾಗಿ ದಾನವರನ್ನು ಅಟ್ಟಿದ್ದೇ ಹೀಗೆ. ಹಿಂದೆ ಶ್ರೀರಾಮನೂ ಭರತ ಚಕ್ರವರ್ತಿಯೂ ಮಾಡಿದಂತೆ ನೀನೂ ಅಶ್ವಮೇಧ ಯಜ್ಞವನ್ನು ನಡೆಸಿ ಯಥೇಚ್ಛವಾಗಿ ಅನ್ನದಾನ ಮಾಡು; ಭೂರಿದಕ್ಷಿಣೆ ಕೊಡು!” ಎಂದನು. </span>
</p>
<p>
<span> ಯುಧಿಷ್ಠಿರನು “ಹೌದು; ಅಶ್ವಮೇಧವು ಪ್ರಪಂಚವನ್ನೇ ಪಾಪದಿಂದ ಪಾರುಮಾಡುತ್ತದೆ; ಅದರಲ್ಲಿ ಸಂದೇಹವಿಲ್ಲ; ಆದರೆ ಈಗ ನಾನು ಅದಕ್ಕೆ ಬೇಕಾದ ಧನವನ್ನೆಲ್ಲಿ ತರಲಿ? ಈ ಹುಡುಗರನ್ನು ಹಣ ಸಂಪಾದಿಸಿಕೊಂಡು ಬನ್ನಿ ಎಂದು ಹೇಳುವುದಕ್ಕೆ ನನಗೆ ಸ್ವಲ್ಪವೂ ಉತ್ಸಾಹವಿಲ್ಲ; ರಾಜರನ್ನೆಲ್ಲಾ ಕೈಯ್ಯಾರ ಕೊಂದು ಕಪ್ಪಕಾಣಿಕೆಗಳನ್ನು ಯಾರಿಂದ ನಿರೀಕ್ಷಿಸಲಿ? ಕೌರವನ ಕೋಶವೆಲ್ಲಾ ಬರಿದಾಗಿದೆ. ಅಶ್ವಮೇಧ ಮಹಾಯಜ್ಞದಲ್ಲಿ ಭೂಮಿಯೆಲ್ಲವನ್ನೂ ದಕ್ಷಿಣೆಯಾಗಿ ಕೊಟ್ಟರೂ ಸಾಲದು!” ಎಂದು ಹಂಬಲಿಸಿದನು. ಅದಕ್ಕೆ ವ್ಯಾಸನು ’ಹಿಂದೆ ಮರುತ್ತರಾಜನು ಹಿಮವತ್ಪರ್ವತದಲ್ಲಿ ಯಾಗ ಮಾಡಿದ್ದಾಗ ಅವನು ಸೇರಿಸಿಟ್ಟಿದ್ದ ಹಣ ಬೇಕಾದಷ್ಟು ಬಿದ್ದಿದೆ. ಅದನ್ನು ಬ್ರಾಹ್ಮಣರು ಹೊತ್ತುಕೊಂಡು ಹೋಗಲಾರದೆ ಬಿಟ್ಟಿದ್ದಾರೆ. ಅದನ್ನು ತರಿಸಿಕೋ! ನಿನ್ನ ಕೆಲಸಕ್ಕೆ ಸಾಕಾಗುತ್ತದೆ!" ಎಂದು ಸೂಚನೆಕೊಟ್ಟನು. ಯುಧಿಷ್ಠಿರನು ಸಮಾಧಾನಗೊಂಡು ಭೀಷ್ಮನಿಗೆ ನಡೆಸಬೇಕಾದ ಉತ್ತರಕ್ರಿಯೆಗಳನ್ನೆಲ್ಲಾ ನಡೆಸಿ ರಾಜ್ಯವನ್ನಾಳುತ್ತಿದ್ದನು. (ಇಲ್ಲಿ ಬರುವ ಅನುಗೀತೆ ಯನ್ನು ಬಿಟ್ಟಿದೆ). </span>
</p>
<p>
<span> ಇದಾದ ಸ್ವಲ್ಪ ದಿವಸಕ್ಕೆ ಶ್ರೀಕೃಷ್ಣನು ತನ್ನ ತಂಗಿಯಾದ ಸುಭದ್ರೆಯನ್ನು ಕರೆದುಕೊಂಡು ದ್ವಾರಕೆಗೆ ಹೋದನು. ಅವನು ಊರನ್ನು ಬಿಟ್ಟುಹೋಗಿ ಬಹುದಿನಗಳಾಗಿದ್ದವು. ಈಗ ದಾನವರನ್ನೆಲ್ಲಾ ಸಂಹಾರಮಾಡಿ ಬಂದ ದೇವೇಂದ್ರನಂತೆ ಅವನು ಮಹಾಭಾರತ ಯುದ್ಧವನ್ನು ಆಗಗೊಳಿಸಿ ಹಿಂತಿರುಗಿ ಬಂದಿದ್ದನು. ಆದ್ದರಿಂದ ಎಲ್ಲರೂ ಅವನನ್ನು ಕಂಡು ಆನಂದಿಸುವವರೇ, ಅಭಿನಂದಿಸುವವರೇ! ಹಾಗೆ ಅವನನ್ನು ಬರಮಾಡಿಕೊಂಡ ಭೋಜರು ವೃಷ್ಣಿಗಳು ಅಂಧಕರು ಎಲ್ಲರನ್ನೂ ಅವನು ಸೂಕ್ತರೀತಿಯಲ್ಲಿ ಗೌರವಿಸಿ ಅವರವರ ಯೋಗಕ್ಷೇಮಗಳನ್ನು ವಿಚಾರಿಸಿ ತನ್ನ ತಾಯಿತಂದೆಗಳಿದ್ದೆಡೆಗೆ ಬಂದು ಅವರಿಗೆ ನಮಸ್ಕರಿಸಿದನು. ವಸುದೇವನು “ಮಗು ಕೃಷ್ಣ! ಆ ಅದ್ಭುತವಾದ ಯುದ್ದದ ವಿಚಾರವನ್ನು ನಿತ್ಯವೂ ಕಥೋಪಕಥೆಗಳಾಗಿ ಅವರಿವರ ಬಾಯಿಂದ ಕೇಳಿದೆ. ನೀನು ಅದನ್ನು ಕಣ್ಣಾರೆ ಕಂಡವನು.ಅದರೊಳಗೇ ತೊಡಗಿದ್ದವನು; ಪರಾಕ್ರಮಶಾಲಿ; ಆದ್ದರಿಂದ ಪಾಂಡವರಿಗೂ ಭೀಷ್ಮ ಕರ್ಣ ಕೃಪ ದ್ರೋಣರಿಗೂ ಮಿಕ್ಕ ಕ್ಷತ್ರಿಯರಿಗೂ ಆ ಯುದ್ಧ ಹೇಗೆ ನಡೆಯಿತು ಎಂಬುದನ್ನು ನಡೆದದ್ದು ನಡೆದಂತೆ ನೀನೇ ಹೇಳು ಕೃಷ್ಣ!” ಎಂದನು. ಶ್ರೀಕೃಷ್ಣನು ಮಹಾತ್ಮರಾದ ಆ ಕ್ಷತ್ರಿಯರ ಅದ್ಭುತಕಾರ್ಯಗಳನ್ನೆಲ್ಲಾ ಲೆಕ್ಕಹಾಕಿ ವಿವರಿಸಲು ನೂರು ವರ್ಷಗಳಾದರೂ ಸಾಲದು. ಆದ್ದರಿಂದ ಮುಖ್ಯ ಮುಖ್ಯವಾದ ಸಂಗತಿಗಳನ್ನೆಲ್ಲಾ ಸಂಗ್ರಹಿಸಿ ಹೇಳುತ್ತೇನೆ ಕೇಳಿ“ ಎಂದು ಭೀಸ್ಮನು ಸೇನಾಪತಿಯಾದದ್ದು ಮೊದಲುಗೊಂಡು ದುರ್ಯೋಧನನ ಸಾವಿನವರೆಗೆ ನಡೆದದ್ದನ್ನೆಲ್ಲಾ ತಿಳಿಸಿದನು. ಆದರೆ ಅದರಲ್ಲಿ ಅಭಿಮನ್ಯು ಸತ್ತ ಸಂಗತಿಯನ್ನು ಮಾತ್ರ ಹೇಳಲಿಲ್ಲ. ಮೊಮ್ಮಗನ ಸಾವನ್ನು ಕೇಳಿ ಆ ಮುದುಕನು ತಪಿಸ ದಿರಲೆಂದು ಬೇಕೆಂದೇ ಮರೆಸಿದನು. ಆದರೆ ಹತ್ತಿರದಲ್ಲಿಯೇ ಇದ್ದ ಸುಭದ್ರೆಯು ”ಅಭಿಮನ್ಯುವಿನ ವಧೆಯನ್ನೇಕೆ ಬಿಟ್ಟೆ ಕೃಷ್ಣ? ಅದನ್ನೂ ಹೇಳಿಬಿಡು!“ ಎಂದು ಅದರ ನೆನಪಿನಿಂದ ಪ್ರಜ್ಞೆತಪ್ಪಿ ನೆಲದ ಮೇಲೆ ದೊಪ್ಪನೆ ಬಿದ್ದಳು. ವಸುದೇವನೂ ಮೂರ್ಛೆಹೋಗಿ ಎಚ್ಚತ್ತು ”ಕೃಷ್ಣ, ನೀನು ನಿಜಗಾರನೆಂದು ಲೋಕದಲ್ಲೆಲ್ಲಾ ಪ್ರಸಿದ್ಧನಾಗಿದ್ದೀಯೆ; ಹಾಗಿದ್ದರೂ ನನ್ನ ಮೊಮ್ಮಗನ ಸಾವನ್ನೇ ಮರೆಸುವುದೇ? ಅದನ್ನೂ ಹೇಳಪ್ಪ? ಅವನು ಹೇಗೆ ಹತನಾದ? ತಾಯಿಗೆ ಏನನ್ನು ಹೇಳಿಕಳುಹಿಸಿದ? ನನಗೇನಾದರೂ ಹೇಳಿದನೇ? ಅಯ್ಯೋ ಅವನನ್ನು ಕಂಡರೆ ನನಗೆ ಏನು ಚಪಲ! ಏನು ಪ್ರೀತಿ! ಅವನು ಯುದ್ಧದಿಂದ ಹಿಮ್ಮೆಟ್ಟಿ ಓಡಿಹೋಗುತ್ತ ಶತ್ರುಗಳಿಂದ ಹತನಾಗಲಿಲ್ಲವಲ್ಲ?“ ಎಂದು ಬಗೆಬಗೆಯಾಗಿ ಹಂಬಲಿಸಿದನು. ಆಗ ಕೃಷ್ಣನು, ”ಹಿಮ್ಮೆಟ್ಟಿ ಓಡುವುದೇ? ರಣದಲ್ಲಿ ಎಲ್ಲರಿಗಿಂತಲೂ ಮುಂದಾಳಾಗಿ ಯುದ್ಧಮಾಡಿದ! ಮುಖದಲ್ಲಿ ಒಂದು ಚೂರೂ ವಿಕಾರಗೊಳ್ಳಲಿಲ್ಲ! ನೂರು ನೂರಾಗಿ ಸಾವಿರಸಾವಿರವಾಗಿ, ರಾಜರನ್ನು ಕೊಂದ! ಕೊನೆಗೆ ದ್ರೋಣ ಕರ್ಣರೊಡನೆ ಯುದ್ದಮಾಡಿ ಆಯಾಸಪಟ್ಟಿದ್ದಾಗ ದುಶ್ಯಾಸನನ ಮಗನಿಗೆ ಸಿಕ್ಕಿಬಿದ್ದ! ಸಮಸಮನಾಗಿ ಒಂಟಿ ಕಾಳಗಕ್ಕೆ ನಿಂತರೆ ಅವನನ್ನು ಯಾರು ಗೆಲ್ಲಬಲ್ಲರು, ಅಪ್ಪ! ಇಂದ್ರನಿಗೂ ಆಗದು. ಸಂಶಪ್ತಕರು ಅತ್ತಲಾಗಿ ಅರ್ಜುನ ನನ್ನು ಯುದ್ಧಕ್ಕೆ ಎಳೆದುಕೊಂಡು ಹೋದರು. ಇತ್ತಲಾಗಿ ಅಭಿಮನ್ಯುವು ದ್ರೋಣಾದಿಗಳನ್ನು ಎದುರಿಸಿ ಯುದ್ಧಮಾಡಿ ದುಶ್ಯಾಸನನ ಮಗನಿಂದ ಹತನಾಗಬೇಕಾಯಿತು. ಅವನು ಖಂಡಿತವಾಗಿ ಸ್ವರ್ಗಕ್ಕೆ ಹೋಗಿದ್ದಾನೆ. ದ್ರೋಣ ಕರ್ಣ ಮುಂತಾದವರೊಡನೆ ಯುದ್ದಮಾಡಿ ಸತ್ತವನು ಸ್ವರ್ಗಕ್ಕೆ ಹೋಗುವುದಿಲ್ಲವೆಂದರೇನು? ಹೀಗೆ ರಣದಲ್ಲಿ ಆಯುಧದಿಂದ ಹತನಾಗಿ ಅವನು ಪವಿತ್ರವಾದ ಮರಣವನ್ನೇ ಪಡೆದನು. ಅವನ ಸಾವನ್ನು ಕೇಳಿ ಈ ಸುಭದ್ರೆ ಗೋಳಾಡುವುದಕ್ಕೆ ಮೊದಲುಮಾಡಿದಳು; ದ್ರೌಪದಿಯು ಹತ್ತಿರಕ್ಕೆ ಹೋಗಿ ಅಮ್ಮಾ, ನಿನ್ನ ಮಕ್ಕಳೆಲ್ಲಿ? ಅವರನ್ನಾದರೂ ನೋಡುತ್ತೇನೆ!“ ಎಂದಳು.ಉತ್ತರೆಯ ಹತ್ತಿರಕ್ಕೆ ಹೋಗಿ ”ಅಯ್ಯೋ ಮಗು! ನಿನ್ನ ಗಂಡ ಎಲ್ಲಿ ಹೋದನಮ್ಮ! ಅವನು ಬಂದರೆ ಹೇಳು! ನನಗೆ ಹೇಳದೆ ಅವನು ಎಂದೂ ಹೊರಗೆ ಹೋಗುತ್ತಿರಲಿಲ್ಲ; ಈಗ ನಾನು ಕರೆದರೂ ಅವನು ಏಕೆ ಬರುತ್ತಿಲ್ಲ?“ ಎಂದು ಹುಚ್ಚಿಯ ಹಾಗೆ ಆಡಿದಳು. ಆಗ ಕುಂತಿಯು ಅವಳನ್ನು ಸಮಾಧಾನ ಮಾಡುತ್ತ ”ಏನು ಮಾಡುವುದಮ್ಮಾ? ಸಾವು ಮನುಷ್ಯ ಧರ್ಮ; ವಾಸುದೇವ, ಸಾತ್ಯಕಿ, ಅರ್ಜುನ ಇಂಥವರು ಲಾಲಿಸಿ ಪಾಲಿಸಿದರೂ ಯುದ್ಧದಲ್ಲಿ ಕಾಲವಶನಾದ! ಅವನು ಶೂರ; ಸದ್ಗತಿಯನ್ನು ಪಡೆದಿದ್ದಾನೆ; ನೀನು ಒಳ್ಳೆಯ ಕ್ಷತ್ರಿಯ ಕುಲದಲ್ಲಿ ಹುಟ್ಟಿದವಳು; ಆದ್ದರಿಂದ ಇದಕ್ಕಾಗಿ ಕೊರಗಬೇಡ; ಬಸುರಿಯಾದ ಉತ್ತರೆಯ ಯೋಗಕ್ಷೇಮವನ್ನು ನೋಡು; ಅವಳಿಗೆ ದಿನ ತುಂಬಿದೆ; ಸ್ವಲ್ಪ ದಿನಗಳಲ್ಲಿಯೇ ಮಗನನ್ನು ಪಡೆಯುತ್ತಾಳೆ!“ ಎಂದಳು. ಆಮೇಲೆ ನಡೆಯಬೇಕಾದ ಕೆಲಸಗಳು ನಡೆದುವು.” ಎಂದನು. </span>
</p>
<p>
<span> ಅತ್ತ ಧರ್ಮರಾಜನು ತಮ್ಮಂದಿರೊಡನೆ ಹಿಮಾಲಯಕ್ಕೆ ಹೋಗಿ ಅಲ್ಲಿ ದೊರೆತ ಯಜ್ಞಸಾಮಗ್ರಿಗಳನ್ನೂ ಧನಕನಕಗಳನ್ನೂ ಲೆಕ್ಕವಿಲ್ಲದಷ್ಟು ಆಳುಗಳು ಆನೆ ಒಂಟೆ ಹೇಸರಕತ್ತೆ ಗಾಡಿ ಮೊದಲಾದುವುಗಳ ಮೇಲೆ ಹೇರಿಸಿಕೊಂಡು ತಂದನು. ಯಾಗದ ದಿವಸವು ಹತ್ತಿರವಾಗಲು ಶ್ರೀಕೃಷ್ಣನು ಸುಭದ್ರೆಯೊಡನೆಯೂ ಬಲರಾಮ ಮುಂತಾದ ಯಾದವರೊಡನೆಯೂ ಹಸ್ತಿನಗರಕ್ಕೆ ಬಂದನು. ಅವನು ಅಲ್ಲಿ ಇದ್ದಾಗಲೇ ಉತ್ತರೆಯು ಒಂದು ಗಂಡುಮಗುವನ್ನು ಹೆತ್ತಳು. ಅದು ನಿರೀಕ್ಷಿಸಿದ್ದಂತೆಯೇ ಅಶ್ವತ್ಥಾಮನ ಅಸ್ತ್ರದಿಂದ ಸತ್ತು ಹುಟ್ಟಿತು. ವಂಶದ ಕುಡಿ ಮೊಳೆಯಿತಲ್ಲಾ ಎಂದು ಎಲ್ಲರೂ ಹರ್ಷಧ್ವನಿಮಾಡಿದರು; ಮರುಕ್ಷಣದಲ್ಲಿಯೇ ಅದು ಸತ್ತಿತೆಂದು ಕೇಳಿ ಗೋಳಾಟಕ್ಕೆ ಮೊದಲಾಯಿತು. ಕುಂತಿ ದ್ರೌಪದಿ ಸುಭದ್ರೆ ಎಲ್ಲರೂ ಕೃಷ್ಣನಲ್ಲಿ ಮೊರೆಯಿಟ್ಟರು. “ಅವನು ಸತ್ತು ಹುಟ್ಟಿದರೆ ನಾನು ಬದುಕಿಸುತ್ತೇನೆ-ಎಂದು ಹೇಳಿದ್ದೆಯಂತಲ್ಲಾ ಕೃಷ್ಣ! ಇಗೋ ಮಗು ಸತ್ತು ಹುಟ್ಟಿದೆ; ನೋಡು ಬಾ, ಕೃಷ್ಣ; ಅದನ್ನು ಬದುಕಿಸಿದರೆ ನಾವೆಲ್ಲರೂ ಬದುಕಿಕೊಳ್ಳುತ್ತೇವೆ. ನಮ್ಮೆಲ್ಲರ ಪ್ರಾಣವೂ ಈಗ ಆ ಮಗುವಿನಲ್ಲಿದೆ!” ಎಂದು ಅವನನ್ನು ಬೇಡಿಕೊಂಡರು. ಆಗ ಕೃಷ್ಣನು ಹೊಲೆಮನೆಗೆ ಹೋಗಿ ನಿಶ್ಚೇತನವಾಗಿ ಬಿದ್ದಿದ್ದ ಮಗುವನ್ನು ನೋಡಿ, “ನಾನು ವಿನೋದಕ್ಕಾಗಿಯೂ ಹಿಂದೆ ಎಂದೂ ಸುಳ್ಳು ಹೇಳದೆ ಇದ್ದರೆ, ಯುದ್ಧದಲ್ಲಿ ಎಂದೂ ಹಿಮ್ಮೆಟ್ಟದಿದ್ದರೆ, ಈ ಮಗು ಬದುಕಲಿ! ಧರ್ಮವೂ ಬ್ರಾಹ್ಮಣರೂ ನನಗೆ ಪ್ರಿಯವಾಗಿದ್ದರೆ ಈ ಮಗು ಬದುಕಲಿ! ಸತ್ಯವೂ ಧರ್ಮವೂ ನನ್ನಲ್ಲಿ ನೆಲೆಸಿದ್ದರೆ ಈ ಮಗು ಬದುಕಲಿ!” ಎಂದು ಹೆಜ್ಜೆಯಿಂದ ತಲೆಯವರೆಗೆ ಅದರ ಮೇಲೆ ಕೈಯಾಡಿಸಿದನು. ಕೂಡಲೆ ಮಗುವು ಉಸಿರಾಡುವುದಕ್ಕೆ ಮೊದಲುಮಾಡಿತು. ಕುರುಕುಲವೆಲ್ಲಾ ಪರಿಕ್ಷೀಣವಾದಮೇಲೆ ಹುಟ್ಟಿದ ಮಗುವಾದ್ದರಿಂದ ಅದಕ್ಕೆ ‘ಪರಿಕ್ಷಿತ್ತು’ ಎಂದು ಹೆಸರಾಯಿತು.</span>
</p>
<p>
<span> ಯಜ್ಞಕ್ಕೆ ಎಲ್ಲವೂ ಸಿದ್ಧವಾಯಿತು.ಸಂಚರಿಸಿಕೊಂಡು ಬರಲು ಕುದುರೆಯನ್ನು ಬಿಟ್ಟರು; ಅದರ ಹಿಂದೆ ಅರ್ಜುನನು ಮುಖ್ಯ ಅಂಗರಕ್ಷಕನಾಗಿ ಸೇನೆಯೊಡನೆ ಹೊರಟನು. ಧರ್ಮರಾಜನು ದೀಕ್ಷೆ ವಹಿಸಿದನು. ಅರ್ಜುನನು ತ್ರಿಗರ್ತ ಪ್ರಾಗ್ಜ್ಯೋತಿಷ ಸಿಂಧು ಈ ದೇಶಗಳನ್ನು ಗೆದ್ದು ಮಣಲೂರಪುರಕ್ಕೆ ಬಂದನು. ಅಲ್ಲಿಯ ರಾಜನಾಗಿದ್ದ ಬಭ್ರುವಾಹನನು ಅರ್ಜುನನಿಂದ ಚಿತ್ರಾಂಗದೆಯಲ್ಲಿ ಹುಟ್ಟಿದ್ದವನು. ಆದ್ದರಿಂದ ಅವನು ತಂದೆಯೆಂಬ ಭಕ್ತಿಯಿಂದ ಅರ್ಜುನನನ್ನು ಎದುರುಗೊಂಡನು. ಕುದುರೆಯನ್ನು ಕಟ್ಟಿ ಅವನೊಡನೆ ಯುದ್ಧಮಾಡಲಿಲ್ಲ. ಇದರಿಂದ ಅರ್ಜುನನಿಗೆ ಸಂತೋಷವಾಗುವುದಕ್ಕೆ ಬದಲಾಗಿ ಅಸಮಾಧಾನವೇ ಆಯಿತು. “ನಾನು ನಿರಾಯುಧನಾಗಿ ಬಂದಿದ್ದರೆ ಆಗ ನಿನ್ನ ಗೌರವವೆಲ್ಲಾ ತಕ್ಕದ್ದಾಗುತ್ತಿತ್ತು. ಯುದ್ಧಸನ್ನದ್ದನಾಗಿ ಬಂದಿರುವ ನನ್ನನ್ನು ಹೀಗೆ ಸಾಮರೀತಿಯಲ್ಲಿ ಕಾಣುವುದೇ? ಛೀ! ಇದು ಕ್ಷತ್ರಿಯಧರ್ಮವಲ್ಲ! ಎಂದು ನಿಂದಿಸಿದನು. ಈ ಮಾತನ್ನು ಕೇಳಿ ನಾಗಕನ್ಯೆಯೂ ಅರ್ಜುನನ ಇನ್ನೊಬ್ಬ ಹೆಂಡತಿಯೂ ಆದ ಉಲೂಪಿಯು ಭೂಮಿಯನ್ನು ಒಡೆದುಕೊಂಡು ಮೇಲಕ್ಕೆ ಬಂದು, ಕತ್ತು ಬಗ್ಗಿಸಿಕೊಂಡು ನಿಂತಿದ್ದ (ಮಲ)ಮಗನನ್ನು ನೋಡಿ ”ಮಗು! ಅರ್ಜುನನೊಡನೆ ಯುದ್ಧಮಾಡೋ! ಅದರಿಂದ ಅವನಿಗೆ ಸಂತೋಷವಾಗುತ್ತದೆ!“ ಎಂದಳು. ಆದ್ದರಿಂದ ಬಭ್ರುವಾಹನನು ಯಜ್ಞದ ಕುದುರೆಯನ್ನು ಕಟ್ಟಿಹಾಕಿಸಿ ಅರ್ಜುನನೊಡನೆ ಯುದ್ಧಕ್ಕೆ ನಿಂತನು. ಅವನ ಶೌರ್ಯವನ್ನು ಕಂಡು ಅರ್ಜುನನಿಗೆ ಸಂತೋಷವಾಯಿತು; ಅವನನ್ನು ತುಂಬ ಪೀಡಿಸದೆ ಯುದ್ಧಮಾಡುತ್ತಿದ್ದನು. ಈ ಮಧ್ಯೆ ಬಭ್ರುವಾಹನನು ಹುಡುಗುತನದಿಂದ ಅರ್ಜುನನ ಎದೆಗೆ ಗುರಿಯಿಟ್ಟು ಒಂದು ಬಾಣ ಹೊಡೆಯಲು ಅರ್ಜುನನು ಮೂರ್ಛೆಹೋಗಿ ನೆಲದ ಮೇಲೆ ಬಿದ್ದನು. ಬಭ್ರುವಾಹನನೂ ಆಯಾಸದಿಂದ ಮೂರ್ಛೆಹೋದನು. ಚಿತ್ರಾಂಗದೆಗೆ ಈ ಸಂಗತಿ ತಿಳಿದು ಅವಳು ಯುದ್ಧರಂಗಕ್ಕೆ ಓಡಿಬಂದಳು. ಗಂಡನೂ ಮಗನೂ ಜ್ಞಾನತಪ್ಪಿ ನೆಲದಮೇಲೆ ಬಿದ್ದಿದ್ದದ್ದನ್ನೂ ನೋಡಿ ”ಇಷ್ಟೆಲ್ಲಾ ನಿನ್ನಿಂದ ಆದದ್ದು ಎಂದು ಉಲೂಪಿಯನ್ನು ದೂಷಿಸಿದಳು. ಈ ಮಧ್ಯೆ ಬಭ್ರುವಾಹನನು ಮೂರ್ಛೆಯಿಂದ ಎಚ್ಚತ್ತು ನೋಡಲು ತನ್ನ ತಾಯಿಯು ಬಿದ್ದಿದ್ದ ಗಂಡನ ಹತ್ತಿರ ಗೋಳಾಡುತ್ತಿದ್ದಾಳೆ! ಅದನ್ನು ನೋಡಿ ಅವನಿಗೆ ತುಂಬ ವ್ಯಥೆಯಾಯಿತು. ತಂದೆಯನ್ನು ಕೊಂದೆನೇನೋ ಎಂದು ಭಯವಾಯಿತು; ಅರ್ಜುನನೇನಾದರೂ ಏಳದೆ ಮೃತನಾದರೆ ತಾನೂ ಅಲ್ಲಿ ಪ್ರಾಣ ಒಪ್ಪಿಸುವುದೇ ಸರಿ ಎಂದು ಪ್ರಾಯೋಪ್ರವೇಶ ಹಿಡಿದು ಕುಳಿತುಬಿಟ್ಟನು. ಆಗ ಉಲೂಪಿಯು ಸಂಜೀವನಮಣಿಯನ್ನು ನೆನೆಯಲು ಅದು ಅವಳ ಕೈಗೆ ಬಂತು. ಅದನ್ನು ಅವಳು ಬಭ್ರುವಾಹನನಿಗೆ ಕೊಟ್ಟು, “ಇದನ್ನು ನಿನ್ನ ತಂದೆಯ ಎದೆಯ ಮೇಲೆ ಇಡು! ಅವನು ಎಚ್ಚರಗೊಳ್ಳುತ್ತಾನೆ; ನೀನು ಅವನನ್ನು ಕೊಂದಿಲ್ಲ. ಅವನು ನೀನು ಹೇಗೆ ಯುದ್ದಮಾಡುತ್ತೀಯೋ ನೋಡೋಣವೆಂದು ಬಂದ: ಆದ್ದರಿಂದ ನಾನು ಯುದ್ದಮಾಡುವಂತೆ ನಿನ್ನನ್ನು ಪ್ರೇರಿಸಿದೆ!” ಎಂದಳು. ಅದರಂತೆ ಆ ಮಣಿಯ ಸ್ಪರ್ಶದಿಂದ ಅರ್ಜುನನು ಎದ್ದನು. “ಭೀಷ್ಮನನ್ನು ಕೊಂದದ್ದಕ್ಕೆ ಇದು ಪ್ರಾಯಶ್ಚಿತ್ತವಾಯಿತು; ಇಲ್ಲದಿದ್ದರೆ ನಿನಗೆ ದುರ್ಗತಿ ಬರುತ್ತಿತ್ತು!” ಎಂದು ಅವನನ್ನು ಉಲೂಪಿಯು ಸಮಾಧಾನ ಮಾಡಿದಳು. ಅಲ್ಲಿಂದ ಹೊರಟ ಅರ್ಜುನನು ಚೇದಿ ಕಾಶಿ ಕೋಸಲ ಗಾಂಧಾರ ಮುಂತಾದ ದೇಶಗಳ ಮೇಲೆ ಹಾಯ್ದು ಅಲ್ಲಿಯ ರಾಜರನ್ನು ಸೋಲಿಸಿ ಕಪ್ಪಕಾಣಿಕೆಗಳನ್ನು ತೆಗೆದುಕೊಂಡು ಅವರನ್ನೆಲ್ಲಾ ಯಾಗಕ್ಕೆ ಬರುವಂತೆ ಕರೆದು ಹಸ್ತಿನಾವತಿಗೆ ಹಿಂತಿರುಗಿ ಬಂದನು. </span>
</p>
<p>
<span> ಯಾಗವು ಮಹಾವೈಭವದಿಂದ ನಡೆಯಿತು. ರಾಜರಿಗೂ ಅತಿಥಿ ಅಭ್ಯಾಗತರಿಗೂ ಮರ್ಯಾದೆಗಳು ಸಂದುವು. ಎಲ್ಲೆಲ್ಲೂ ಅನ್ನದ ಪರ್ವತಗಳು, ತುಪ್ಪದ ಮಡುಗಳೂ, ರಸಾಯನದ ನದಿಗಳೂ, ಸುರೆ ಮೈರೇಯ ಮುಂತಾದ ಪಾನಗಳ ಸಾಗರಗಳೂ ಕಣ್ಣಿಗೆ ಬೀಳುತ್ತಿದ್ದವು. ಭಕ್ಷ್ಯಭೋಜ್ಯಗಳಿಗೆ ಕೊನೆ ಮೊದಲಿರಲಿಲ್ಲ. ದೇಶವಿದೇಶಗಳಲ್ಲೆಲ್ಲಾ ಆ ಮಹೋತ್ಸವವನ್ನು ವರ್ಣಿಸಿ ವಿವರಿಸುವ ಹಾಗಾಯಿತು. ಹೀಗೆ ಧನ ಕನಕ ರತ್ನಗಳನ್ನು ಮಳೆಗರೆದಂತೆ ದಾನಮಾಡಿ ಧರ್ಮರಾಜನು ಪಾಪವನ್ನು ನೀಗಿಕೊಂಡು ಕೃತಾರ್ಥನಾಗಿ ಊರನ್ನು ಪ್ರವೇಶಿಸಿದನು. </span>
</p>
<p>
<span> ಯಜ್ಞದ ಕೊನೆಯಲ್ಲಿ ಒಂದು ವಿಶೇಷ ಸಂಗತಿ ನಡೆಯಿತು. ಬ್ರಾಹ್ಮಣರೂ ಬಂಧುಬಳಗಗಳೂ ಕುರುಡರೂ ಕುಂಟರೂ ಅನಾಥರೂ ಮಹಾದಾನಗಳಿಂದ ಎಲ್ಲೆಲ್ಲಿಯೂ ತೃಪ್ತರಾಗಿ ಕೋಲಾಹಲವಾಗಿದ್ದಾಗ ಅಲ್ಲಿ ಒಂದು ಬಿಲದಿಂದ ಒಂದು ಮುಂಗುಸಿ ಹೊರಟುಬಂತು. ಅದಕ್ಕೆ ಒಂದು ಪಕ್ಕವೆಲ್ಲಾ ಬಂಗಾರವಾಗಿತ್ತು. ಅದು ಸಿಡಿಲಿನಂತೆ ಒಂದು ಕೂಗು ಹಾಕಿ ಮನುಷ್ಯರಂತೆ ಮಾತನಾಡುತ್ತಾ “ಎಲೈ ರಾಜರೇ! ಈ ಯಜ್ಞವು ಹಿಂದೆ ಆ ಉಂಛವೃತ್ತಿಯ ಬ್ರಾಹ್ಮಣನು ಮಾಡಿದ ಒಂದು ಸೇರು ಹಿಟ್ಟಿನ ದಾನಕ್ಕೆ ಸಮನಲ್ಲ!” ಎಂದಿತು. ಅವನು ಯಾರು ಅವನ ವೃತ್ತಾಂತವೇನು ಎಂದು ಅವರು ಕೇಳಲು ಮುಂಗಸಿಯು ಈ ಕಥೆಯನ್ನು ಹೇಳಿತು. :-</span>
</p>
<p>
<span> ಹಿಂದೆ ಕುರುಕ್ಷೇತ್ರದಲ್ಲಿ ಕಾಳನ್ನು ಆರಿಸಿಕೊಂಡು ಬಂದು (ಉಂಛವೃತ್ತಿಯಿಂದ) ಜೀವಿಸುತ್ತಿದ್ದ ಒಬ್ಬ ತಪಸ್ವಿಯಾದ ಬ್ರಾಹ್ಮಣನಿದ್ದನು. ಅವನಿಗೆ ಹೆಂಡತಿ ಮಗ ಸೊಸೆಯರೂ ಇದ್ದರು. ಒಂದು ಸಾರಿ ದುರ್ಭಿಕ್ಷ ಬಂದು ಒಂದು ದಿನವೆಲ್ಲಾ ಕಾಳೇ ಸಿಕ್ಕಲಿಲ್ಲ. ಆದ್ದರಿಂದ ಅಂದು ಮನೆಯವರೆಲ್ಲಾ ಉಪವಾಸಮಾಡಬೇಕಾಯಿತು. ಮರುದಿನ ಮದ್ಯಾಹ್ನದ ಹೊತ್ತಿಗೆ ಅವನು ಅಲೆದು ಅಲೆದು ಆಯಾಸಪಟ್ಟು ಒಂದು ಸೇರಿನಷ್ಟು ಜವೆಗೋಧಿಯನ್ನು ಆರಿಸಿಕೊಂಡು ಬಂದನು. ಅದನ್ನು ಹಿಟ್ಟುಮಾಡಿ, ಜಪಾಹ್ನೀಕಗಳಾದ ಮೇಲೆ, ಅಗ್ನಿಗೆ ಅರ್ಪಿಸಿ ಎಲ್ಲರೂ ಹಂಚಿಟ್ಟುಕೊಂಡು ಊಟಕ್ಕೆ ಕುಳಿತುಕೊಳ್ಳಬೇಕೆನ್ನುವ ಹೊತ್ತಿಗೆ ಸರಿಯಾಗಿ ಒಬ್ಬ ಅತಿಥಿ ಬಂದನು. ಅವನಿಗೆ ಅರ್ಘ್ಯಪಾದ್ಯಾದಿಗಳನ್ನು ಕೊಟ್ಟು ಪೂಜಿಸಿ ಆ ಬ್ರಾಹ್ಮಣನು ತನ್ನ ಪಾಲಿನ ಹಿಟ್ಟನ್ನು ಬಡಿಸಿದನು. ಅವನಿಗೆ ತುಂಬ ಹಸಿವಾಗಿದ್ದರಿಂದ ಅಷ್ಟರಿಂದ ಹೊಟ್ಟೆ ತುಂಬಲಿಲ್ಲ. ಆಮೇಲೆ ಹೆಂಡತಿಯ ಪಾಲನ್ನು ಬಡಿಸಿದ್ದಾಯಿತು; ಅದರಿಂದಲೂ ಹೊಟ್ಟೆ ತುಂಬಲಿಲ್ಲ. ಆಮೇಲೆ ಹೆಂಡತಿಯ ಪಾಲನ್ನು ಬಡಿಸಿದ್ದಾಯಿತು; ಅದರಿಂದಲೂ ಹೊಟ್ಟೆ ತುಂಬಲಿಲ್ಲ. ಆಮೇಲೆ ಮಗನ ಪಾಲನ್ನೂ ಸೊಸೆಯ ಪಾಲನ್ನೂ ಬಡಿಸಿದನು. ಆಗ ಅವನಿಗೆ ತೃಪ್ತಿಯಾಯಿತು. ಹೆಂಡತಿ ಮಕ್ಕಳ ಬಾಯ ತುತ್ತನ್ನು ಕಿತ್ತುಕೊಳ್ಳಬೇಕಲ್ಲಾ ಎಂದು ಆ ಗೃಹಸ್ಥನಿಗೆ ವ್ಯಥೆಯಾಗುತ್ತಿದ್ದರೂ ಅವರು ಮಾತ್ರ ಅದನ್ನು ಒಪ್ಪದೆ ತಮ್ಮ ಹಸಿವು ಆಯಾಸಗಳನ್ನು ಲೆಕ್ಕಿಸದೆ ತಮ್ಮ ತಮ್ಮ ಪಾಲಿನ ಹಿಟ್ಟನ್ನು ಸಂತೋಷದಿಂದ ಅತಿಥಿಗೆ ಕೊಡಿಸಿದರು. ಅವನು ತೃಪ್ತನಾಗಿ, “ಅಯ್ಯಾ! ನೀನು ಮಾಡಿದ ದಾನವು ಪರಿಶುದ್ಧವಾದದ್ದು, ನ್ಯಾಯವಾಗಿಯೂ ಧರ್ಮದಿಂದಲೂ ಸಂಪಾದಿಸಿದ್ದು; ಆದ್ದರಿಂದ ಶ್ರೇಷ್ಠವಾದದ್ದು! ಇದರಿಂದ ನಿನ್ನ ಪಿತೃಗಳಿಗೆಲ್ಲಾ ಸದ್ಗತಿಯುಂಟಾಯಿತು. ಶ್ರದ್ಧೆಯಿಂದ ನೀನು ಮಾಡಿದ ತಪಸ್ಸು ದೇವತೆಗಳಿಗೆ ಸಂತೋಷವನ್ನುಂಟುಮಾಡಿದೆ. ಹಸಿವಿನಿಂದ ಬುದ್ದಿಕೆಡುತ್ತದೆ. ಧರ್ಮಬುದ್ದಿ ಲೋಪವಾಗುತ್ತದೆ. ವಿವೇಕ ಹೋಗುತ್ತದೆ, ಧೈರ್ಯ ಕುಗ್ಗುತ್ತದೆ. ಹಸಿವನ್ನು ಗೆದ್ದವನು ಸ್ವರ್ಗವನ್ನು ಗೆದ್ದಂತೆಯೇ! ಹೀಗಿರುವಾಗ, ನೀನು ಹಸಿವನ್ನು ಲೆಕ್ಕಿಸದೆ, ಹೆಂಡತಿ ಮಕ್ಕಳ ಮೇಲಣ ಪ್ರೇಮವನ್ನು ಲೆಕ್ಕಿಸದೆ, ಧರ್ಮವೇ ದೊಡ್ಡದೆಂದು ದಾನಮಾಡಿದೆ. ಸತ್ಪಾತ್ರನಾದವನಿಗೆ ಸಕಾಲದಲ್ಲಿ ಶ್ರದ್ಧೆಯಿಂದ ದಾನಮಾಡಿದರೆ ಅಂಥವನಿಗೆ ಸ್ವರ್ಗದ ಬಾಗಿಲು ತೆರೆಯುತ್ತದೆ. ಕೊಡುವವನು ನೂರು ಕೊಡಬೇಕು, ಸಾವಿರ ಕೊಡಬೇಕೆಂಬುದೇನೂ ಇಲ್ಲ. ಅದರಲ್ಲಿ ಶ್ರದ್ಧೆಯೇ ಮುಖ್ಯ.; ಹಿಂದೆ ರಂತಿದೇವನು ತನ್ನಲ್ಲಿ ಇನ್ನೇನೂ ಇಲ್ಲದಾಗ, ಶುದ್ಧಮನಸ್ಸಿನಿಂದ ನೀರನ್ನು ಕೊಟ್ಟೇ ಸ್ವರ್ಗಕ್ಕೆ ಏರಿಹೋದನೆಂದು ಹೇಳುತ್ತಾರೆ. ದೊಡ್ಡದೊಡ್ಡ ದಾನಗಳಿಗಿಂತ ನ್ಯಾಯವಾಗಿ ಪಡೆದ. ಶ್ರದ್ಧೆಯಿಂದ ಪವಿತ್ರವಾದ, ಸಣ್ಣ ದಾನಗಳೇ ಧರ್ಮನಿಗೆ ಇಷ್ಟವಾದವು. ಈಗ ನೀನು ಮಾಡಿದ ದಾನಕ್ಕೆ, ರಾಜಸೂಯಗಳನ್ನೂ ಅಶ್ವಮೇಧಗಳನ್ನೂ ಮಾಡಿದವರು ಕೊಡುವ ಅಪಾರ ದಕ್ಷಿಣೆ ಸಮನಾಗುವುದಿಲ್ಲ. ಒಂದು ಸೇರು ಹಿಟ್ಟಿನಿಂದ ನೀನು ಬ್ರಹ್ಮಲೋಕವನ್ನು ಪಡೆದಿದ್ದೀಯೆ! ಇಗೋ ವಿಮಾನ ಬಂದಿದೆ. ಎಲ್ಲರೂ ಹೊರಡಿ! ನಾನು ಧರ್ಮ!” ಎಂದನು. ಅವರೆಲ್ಲರೂ ಹೊರಟುಹೋದಮೇಲೆ ನಾನು ಬಿಲದಿಂದ ಹೊರಕ್ಕೆ ಬಂದೆ. ಅಲ್ಲಿ ಬಿದ್ದಿದ್ದ ಹಿಟ್ಟಿನ ಕಣಗಳಿಂದ ನನ್ನ ತಲೆಯೂ ಅರ್ಧ ದೇಹವೂ ಚಿನ್ನವಾದವು. ಇನ್ನೊಂದು ಅರ್ಧವೂ ಚಿನ್ನವಾದೀತೋ ಏನೋ ಎಂದು ಆಗಿನಿಂದ ತಪೋವನಗಳಿಗೂ ಯಜ್ಞಗಳಿಗೂ ಹೋಗುತ್ತಿದ್ದೇನೆ. ಧರ್ಮರಾಜ ಯಜ್ಞಮಾಡುತ್ತಾನೆಂದು ಕೇಳಿ ಎಷ್ಟೋ ಆಸೆಯಿಂದ ಇಲ್ಲಿಗೆ ಬಂದೆ. ಆದರೆ ನನ್ನ ಮೈ ಬಂಗಾರವೇನಾಗಲಿಲ್ಲ. ಆದ್ದರಿಂದ ಈ ಯಜ್ಞವು ಆ ಹಿಟ್ಟಿನ ದಾನಕ್ಕೆ ಸಮನಲ್ಲ ಎಂದು ಹೇಳಿದೆ-- ಎಂದು ಹೊರಟುಹೋಯಿತು. </span>
</p>
<p>
<span> ಕೋಟ್ಯಂತರ ಋಷಿಗಳು ತಪಸ್ಸಿನಿಂದಲೇ ಸ್ವರ್ಗಕ್ಕೆ ಹೋಗಿದ್ದಾರೆ. ಹಿಂದೆ ಅಗಸ್ತ್ಯನು ಜ್ಞಾನಯಜ್ಞದಿಂದಲೇ ಇಂದ್ರನನ್ನು ತೃಪ್ತಿಪಡಿಸಿದನು. ಅದರ ಫಲವಾಗಿ ಮಳೆಬೆಳೆಗಳಾದುವು. ಪ್ರಾಣಿಗಳಿಗೆ ದ್ರೋಹ ಮಾಡದಿರುವಿಕೆ, ತೃಪ್ತಿ ಶೀಲ, ಋಜುತೆ, ತಪಸ್ಸು, ದಮ, ಸತ್ಯ, ದಾನ, ಇವೆಲ್ಲಾ ಸಮಾನವಾದವುಗಳು-- ಎಂದು ವೈಶಂಪಾಯನನು ಜನಮೇಜಯರಾಜನಿಗೆ ಹೇಳಿದನು. (ಇದಾದಮೇಲೆ ದಾಕ್ಷಿಣಾತ್ಯ ಪಾಠದಲ್ಲಿ ಮಾತ್ರ ದೊರೆಯುವ ‘ವೈಷ್ಣವಧರ್ಮ ಪರ್ವ’ ವನ್ನು ಬಿಟ್ಟಿದೆ).</span>
</p>
<p>
<span> </span>
</p>
<p>
<span>ಆಶ್ವಮೇಧಿಕಪರ್ವ ಮುಗಿಯಿತು. </span>
</p>
<p>
<span> </span>
</p>
<p>
<span> </span>
</p>
<span>
<br/>
</span>
<p class="text-center">
<span>ಶ್ರೀರಸ್ತು</span>
</p>
<p class="text-center">
<span> </span>
</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಆಶ್ರಮವಾಸಿಕ ಪರ್ವ</h1>
<p>
<span> </span>
</p>
<p>
<span>ನಮಿಸಿ ನಾರಾಯಣನ ನರನ ಪುರುಷೋತ್ತಮನ। ವ್ಯಾಸ ವಾಗ್ದೇವಿಯರ ಬಳಿಕ ಪೇಳ್ವುದು ಜಯವ॥</span>
</p>
<p>
<span> ಹೀಗೆ ಪಾಂಡವರು ರಾಜ್ಯವನ್ನು ಪಡೆದುಕೊಂಡು ಶತ್ರುಗಳನ್ನೆಲ್ಲಾ ಗೆದ್ದು ಧೃತರಾಷ್ಟ್ರನ ಮುಂದಾಳುತನದಲ್ಲಿ ರಾಜ್ಯಭಾರಮಾಡುತ್ತಿದ್ದರು. ವಿದುರ ಸಂಜಯ ಯುಯುತ್ಸು ಇವರು ಧೃತರಾಷ್ಟ್ರನ ಯೋಗಕ್ಷೇಮವನ್ನು ನೋಡಿಕೊಳ್ಳುತ್ತಿದ್ದರು. ಯಾವ ಕೆಲಸಮಾಡಬೇಕಾದರೂ ಪಾಂಡವರು ಧೃತರಾಷ್ಟ್ರನನ್ನೂ, ದ್ರೌಪದಿ ಸುಭದ್ರೆ ಮುಂತಾದ ಅವರ ಹೆಂಡಿರು ಗಾಂಧಾರಿಯನ್ನೂ, ಕೇಳುತ್ತ ಅವರನ್ನು ಅನುಸರಿಸಿಕೊಂಡಿದ್ದರು. ಬಟ್ಟೆಬರೆ, ಹಾಸಿಗೆ ಹೊದಿಕೆ, ಒಡವೆವಸ್ತು ಯಾವುದರಲ್ಲಿಯೂ ತಮಗೂ ಅವರಿಗೂ ಭೇದ ಮಾಡಿಕೊಳ್ಳುತ್ತಿರಲಿಲ್ಲ. ಪುತ್ರಶೋಕದಿಂದ ಬೆಂದ ಅವರ ಮನಸ್ಸು ಆದಷ್ಟು ನೆಮ್ಮದಿಯಿಂದಿರಲಿ ಎಂದು ಅವರೆಲ್ಲರೂ ವೃದ್ಧದಂಪತಿಗಳನ್ನು ಸೇವಿಸುತ್ತಿದ್ದರು. ಅವರೂ ಸಮಾಧಾನಗೊಂಡು ಶಾಂತಿ ಪ್ರೀತಿಗಳಿಂದ ವರ್ತಿಸುತ್ತಿದ್ದರು. ಧೃತರಾಷ್ಟ್ರನು ತನ್ನ ಅವಿವೇಕಿಯಾದ ಮಗನನ್ನು ನೆನೆಸಿಕೊಂಡು ಸಂಕಟಪಡುವನು. ಆದರೂ ನಿತ್ಯವೂ ಬೆಳಿಗ್ಗೆ ತನ್ನ ಜಪತಪಗಳಾದ ಮೇಲೆ ಪಾಂಡವರು ಜಯಶಾಲಿಗಳಾಗಿರಲಿ, ದೀರ್ಘಾಯುಗಳಾಗಿರಲಿ ಎಂದು ಅವರಿಗೆ ಶುಭವನ್ನು ಕೋರುವನು. ಯಾರಾದರೂ ಅಕಸ್ಮಾತ್ತಾಗಿ ಪ್ರಮಾದದಿಂದ ಧೃತರಾಷ್ಟ್ರನ ಮನಸ್ಸನ್ನು ನೋಯಿಸಿದರೆ ಅವನ ವಿಷಯದಲ್ಲಿ ಧರ್ಮರಾಜನಿಗೆ ತುಂಬ ಅಸಮಾಧಾನವಾಗುವುದು. ಆದ್ದರಿಂದ ಯುಧಿಷ್ಠಿರನು ಏನು ತಿಳಿದುಕೊಂಡಾನೋ ಎಂದು ಅವನಿಗೆ ಹೆದರಿ ಯಾರೂ ಏನೂ ಧೃತರಾಷ್ಟ್ರನಿಗೆ ಅಪ್ರಿಯವಾಗುವ ಅವನ ಮಕ್ಕಳ ಕಾರ್ಯಗಳನ್ನು ಪ್ರಸ್ತಾಪಿಸುತ್ತಿರಲಿಲ್ಲ. ಭೀಮನಿಗೂ ಇದೇ ವಿಧವಾದ ಹೆದರಿಕೆಯಿದ್ದರೂ ಧೃತರಾಷ್ಟ್ರನನ್ನು ಕಂಡರೆ ಅವನಿಗೆ ಹಿತವಿರಲಿಲ್ಲ. ಮನಸ್ಸಿನಲ್ಲಿಯೇ ರೋಷವು ಹೊಗೆಯಾಡುತ್ತಿತ್ತು. ಆದ್ದರಿಂದ ಒಂದೊಂದು ಸಾರಿ ಧೃತರಾಷ್ಟ್ರನ ಕಿವಿಗೆ ಬೀಳುವಹಾಗಿದ್ದರೂ ತನ್ನ ತೋಳನ್ನು ತಟ್ಟಿಕೊಳ್ಳುವನು; “ಈ ಕುರುಡುರಾಜನ ಮಕ್ಕಳು ಶಸ್ತ್ರಾಸ್ತ್ರ ನಿಪುಣರಾಗಿದ್ದರೂ ಎಲ್ಲರನ್ನೂ ನನ್ನ ಈ ತೋಳುಗಳಿಂದಲೇ ಪರಲೋಕಕ್ಕೆ ಅಟ್ಟಿದೆ!”ಎನ್ನುವನು. ಇಂಥ ಮಾತು ಕಿವಿಗೆ ಬಿದ್ದಾಗ ಧೃತರಾಷ್ಟ್ರನಿಗೆ ಶಲ್ಯದಿಂದ ಇರಿದಂತಾಗಿ ಒಳಗೇ ನೊಂದುಕೊಳ್ಳುವನು. </span>
</p>
<p>
<span> ಹೀಗೆ ಹದಿನೈದು ವರ್ಷಗಳು ಕಳೆದವು. ಭೀಮನ ಮಾತನ್ನು ಕೇಳಿ ಧೃತರಾಷ್ಟ್ರನಿಗೆ ಬೇಸರ ಉಂಟಾಯಿತು. ಆಗ ಅವನು ತನ್ನ ಆಪ್ತಸ್ಮೇಹಿತರನ್ನು ಕರೆಸಿಕೊಂಡು ಕಣ್ಣೀರು ಹಾಕುತ್ತ “ನನ್ನ ತಪ್ಪಿನಿಂದ ಈ ಕೌರವ ವಂಶವೆಲ್ಲಾ ಹೇಗೆ ಹತವಾಯಿತೆಂದು ನಿಮಗೆಲ್ಲಾ ತಿಳಿದೇ ಇದೆ. ಹಿಂದಿನದನ್ನೆಲ್ಲಾ ನೆನೆದುಕೊಂಡರೆ ಸಂಕಟವಾಗುತ್ತದೆ. ಈಗ ಹದಿನೈದು ವರ್ಷಗಳಿಂದ ಅದನ್ನು ಅನುಭವಿಸುತ್ತಿದ್ದೇನೆ. ಮನಸ್ಸಿಗೆ ಒಂದೂ ಬೇಕಾಗದೆ ಮಧ್ಯಾಹ್ನವೋ ಸಂಜೆಯೋ ಒಂದು ತುತ್ತು ತಿನ್ನುತ್ತೇನೆ; ನೆಲದಮೇಲೆ ದರ್ಭೆ ಕೃಷ್ಣಾಜಿನಗಳನ್ನು ಹಾಸಿಕೊಂಡು ಮಲಗುತ್ತೇನೆ; ಯಾರಾದರೂ ಕೇಳಿದರೆ ನಾನು ನಿಯಮದಲ್ಲಿದ್ದೇನೆ ಎಂದು ಹೇಳುತ್ತೇನೆ; ಗಾಂಧಾರಿಯೂ ಹೀಗೆಯೇ ಜೀವಿಸಿಕೊಂಡಿದ್ದಾಳೆ” ಎಂದು ಅನಂತರ ಧರ್ಮರಾಜನನ್ನು ಕುರಿತು “ಪುತ್ರಾ! ನಿನ್ನ ಪೋಷಣೆಯಲ್ಲಿ ನಾನು ಸುಖವಾಗಿದ್ದೆ; ಬೇಕಾದ ದಾನಧರ್ಮಗಳನ್ನು ಮಾಡಿದೆ. ಗಾಂಧಾರಿಯು ಹೆತ್ತಹೊಟ್ಟೆಯ ಸಂಕಟವನ್ನು ನುಂಗಿಕೊಂಡು ನನ್ನ ಯೋಗಕ್ಷೇಮ ನೋಡಿಕೊಳ್ಳುತ್ತಿದ್ದಾಳೆ. ದ್ರೌಪದಿಗೆ ದ್ರೋಹಮಾಡಿ ನಿನ್ನ ಐಶ್ವರ್ಯವನ್ನು ಕಸಿದುಕೊಂಡಿದ್ದ ಆ ಘಾತುಕರು ತಮ್ಮ ಕೃತ್ಯಗಳಿಂದ ಯುದ್ಧದಲ್ಲಿ ದೇ ತೆತ್ತರು. ಅವರಿಗಾಗಿ ನಾನು ಮಾಡಬೇಕಾದದ್ದೇನೂ ಇಲ್ಲ. ಶಸ್ತ್ರಹತರಾದ ಕ್ಷತ್ರಿಯರಿಗೆ ಲಭಿಸುವ ಲೋಕ ಅವರಿಗೂ ಲಭಿಸಿದೆ. ಈಗ ನಾನೂ ಗಾಂಧಾರಿಯೂ ನಮ್ಮ ಶ್ರೇಯಸ್ಸನ್ನು ನೋಡಿಕೊಳ್ಳಬೇಕಾಗಿದೆ. ಆದ್ದರಿಂದ ನೀನು ಸಮ್ಮತಿಸಿದರೆ ನಾವು ಕೃಷ್ಣಾಜಿನ ಜಟಾವಲ್ಕಲಧಾರಿಗಳಾಗಿ ತಪೋವನಕ್ಕೆ ಹೋಗೋಣವೆಂದು ಮಾಡಿದ್ದೇವೆ. ನೀನು ಕ್ಷತ್ರಿಯ; ಧರ್ಮದಲ್ಲಿ ಪ್ರೀತಿಯುಳ್ಳವನು; ರಾಜ; ಗುರು; ಆದ್ದರಿಂದ ನಿನ್ನನ್ನು ಕೇಳುತ್ತಿದ್ದೇನೆ. ನಾವು ಅರಣ್ಯವಾಸಿಗಳಾಗಿದ್ದು ನಿನ್ನನ್ನು ಆಶೀರ್ವದಿಸಿಕೊಂಡು ಇರುತ್ತೇವೆ. ಕಡೆಗಾಲದಲ್ಲಿ ಮಕ್ಕಳಿಗೆ ಎಲ್ಲವನ್ನೂ ವಹಿಸಿ ಕಾಡಿಗೆ ಹೋಗುವುದು ನಮ್ಮ ಕುಲಕ್ಕೆ ಬಂದ ಸಂಪ್ರದಾಯ. ನಾನು ತಪಸ್ಸು ಮಾಡುತ್ತಿದ್ದರೆ ರಾಜನಾದ ನಿನಗೂ ಅದರಲ್ಲಿ ಒಂದು ಪಾಲು ಬರುತ್ತದೆ. ಪ್ರಜೆಗಳು ಮಾಡುವ ಎಲ್ಲಾ ಒಳ್ಳೆಯ ಮತ್ತು ಕೆಟ್ಟಕೆಲಸಗಳಿಗೂ ರಾಜರು ಫಲಭಾಗಿಗಳಾಗಿರುತ್ತಾರೆ” ಎಂದನು.</span>
</p>
<p>
<span> ಯುಧಿಷ್ಠಿರನಿಗೆ ಈ ಮಾತನ್ನು ಕೇಳಿ ಸಂತೋಷವೇನಾಗಲಿಲ್ಲ. “ಮಹಾರಾಜ! ನೀನು ಹೀಗೆ ವ್ಯಥೆಪಟ್ಟರೆ ನನಗೆ ರಾಜ್ಯವು ಹಿತವಾಗುವುದಿಲ್ಲ. ನೀನು ಹೀಗೆ ಶೋಕದಿಂದಲೂ ಉಪವಾಸದಿಂದಲೂ ನವೆಯುತ್ತ ನೆಲದಮೇಲೆ ಮಲಗುತ್ತೀಯೆಂದು ನಮಗೆ ಯಾರಿಗೂ ತಿಳಿಯದೇ ಹೋಯಿತಲ್ಲ! ಛಿ! ನಾನು ಎಂಥ ಮೂಢ! ನಿನ್ನ ಮಾತನ್ನು ಕೇಳಿ ನನಗೆ ಸಂಕಟವಾಗಿದೆ. ರಾಜ್ಯ ಬೇಡ, ದೇಶ ಬೇಡ, ಸುಖಸೌಖ್ಯಗಳೊಂದೂ ಬೇಡ ಎನ್ನಿಸಿದೆ. ನೀನೇ ನಮಗೆ ತಂದೆ ತಾಯಿ ಗುರು ಎಲ್ಲಾ; ನೀನಿಲ್ಲದೆ ನಾವೇನು ಮಾಡೋಣ! ನಿನ್ನ ಹೊಟ್ಟೆಯಲ್ಲಿ ಹುಟ್ಟಿದ ಮಗನಾದ ಯುಯುತ್ಸುವಿದ್ದಾನೆ. ಬೇಕಾದರೆ ಅವನೇ ರಾಜನಾಗಲಿ; ಇಲ್ಲದಿದ್ದರೆ ನೀನು ಒಪ್ಪುವ ಮತ್ತಾರಾದರೂ ಆಗಲಿ. ನಾನೇ ಕಾಡಿಗೆ ಹೋಗುತ್ತೇನೆ. ನೀನೇ ರಾಜ್ಯವಾಳಿಕೊಂಡಿರು. ಮೊದಲೇ ಅಪಖ್ಯಾತಿಯಲ್ಲಿ ಬೆಂದಿರುವ ನನ್ನನ್ನು ಮತ್ತೂ ಬೇಯಿಸಬೇಡ. ರಾಜ ನಾನಲ್ಲ; ನೀನೇ; ನಿನಗೆ ನಾನು ಅಧೀನ; ಧರ್ಮಜ್ಞನೂ ಗುರುವೂ ಆದ ನಿನಗೆ ನಾನು ಅನುಜ್ಞೆ ಕೊಡುವುದೇ? ದುರ್ಯೋಧನನ ದುಃಖವನ್ನು ಮನಸ್ಸಿಗೆ ಹತ್ತಿಸಿಕೊಳ್ಳಬೇಡ. ನಾವೆಲ್ಲರೂ ನಿನ್ನ ಮಕ್ಕಳೇಯೆ. ನನಗೆ ಗಾಂಧಾರಿ ಬೇರೆಯಲ್ಲ, ಕುಂತಿ ಬೇರೆಯಲ್ಲ. ನನ್ನನ್ನು ಬಿಟ್ಟು ನೀನು ಹೋಗುವುದಾದರೆ ನಿನ್ನ ಹಿಂದೆ ನಾನೂ ಬಂದೆನೆಂದೇ ತಿಳಿದುಕೋ!” ಎಂದನು. ಧೃತರಾಷ್ಟ್ರನು, ಅಪ್ಪಾ! ನನಗೆ ತಪಸ್ಸಿನ ಮೇಲೆ ಮನಸ್ಸಾಗಿದೆ; ಈ ವಯಸ್ಸಿನಲ್ಲಿ ಅರಣ್ಯವಾಸ ನಮ್ಮ ಕುಲಕ್ಕೆ ಬಂದದ್ದು. ನಾನೂ ಬೇಕಾದಷ್ಟು ಕಾಲ ನಿಮ್ಮೊಡನೆ ಇದ್ದೆ; ನೀವೂ ನನಗೆ ಶುಶ್ರೂಷೆ ಮಾಡಿದ್ದೀರಿ. ಈಗ ನನಗೆ ಮುಪ್ಪು ಬಂದಿದೆ. ನನ್ನನ್ನು ಬಿಟ್ಟುಕೊಡಿ!“ ಎಂದನು. ತನ್ನ ಸುತ್ತಲೂ ಇದ್ದ ವಿದುರ ಸಂಜಯ ಕೃಪ ಮುಂತಾದವರನ್ನು ಕುರಿತು ”ನೀವೆಲ್ಲಾ ಧರ್ಮರಾಜನಿಗೆ ಒಪ್ಪಿಗೆ ಕೊಡುವಂತೆ ಹೇಳಿ. ನನ್ನ ಮನಸ್ಸಿಗೆ ಮಂಕು ಕವಿಯುತ್ತಿದೆ; ವಯಸ್ಸಿನಿಂದಲೂ ಇಷ್ಟುಹೊತ್ತು ಮಾತನಾಡಿದ್ದರಿಂದಲೂ ಬಾಯಿ ಒಣಗಿಬರುತ್ತಿದೆ!“ ಎಂದು ಹೇಳಿ ಪ್ರಜ್ಞೆತಪ್ಪಿ ಬೀಳುವುದರಲ್ಲಿದ್ದನು. ಗಾಂಧಾರಿಯು ಹಿಡಿದುಕೊಂಡು ಅವಲಂಬನವಾದಳು. ಅದನ್ನು ನೋಡಿ ಯುಧಿಷ್ಠಿರನು ”ನೂರು ಸಾವಿರ ಆನೆಯ ಬಲವಿದ್ದ ಮಹಾರಾಜನು ಉಸಿರುಡುಗಿ ಹೆಂಗಸನ್ನು ನೆಮ್ಮುವಂತಾಯಿತೇ! ಅನ್ನ ನೀರು ಬಿಟ್ಟು ಇವರು ಕೊರಗಿ ಹೀಗಾದಮೇಲೆ ನನ್ನ ಧರ್ಮ ಬುದ್ದಿಗೂ ವಿದ್ಯೆಗೂ ವಿವೇಕಕ್ಕೂ ಧಿಕ್ಕಾರವಿರಲಿ!“ ಎಂದು ಒದ್ದೆ ಕೈಯಿಂದ ಅವನ ಎದೆ ಮುಖ ಬಾಯಿಗಳನ್ನು ಮೃದುವಾಗಿ ತಡವಿದನು. ಧೃತರಾಷ್ಟ್ರನು ಎಚ್ಚೆತ್ತು ”ನಿನ್ನ ಸ್ಪರ್ಶದಿಂದ ಜೀವ ಕೂಡಿಕೊಂಡಿತು. ಮಗು! ನೀನು ಮುಟ್ಟಿದರೆ ನನ್ನ ಜೀವಕ್ಕೆ ತುಂಬಾ ಹಿತವಾಗುತ್ತದೆ; ನಾನು ಈಗ ಎಂಟು ಹೊತ್ತಿನಿಂದ ಊಟಮಾಡಿಲ್ಲ; ಆದ್ದರಿಂದ ತಿರುಗಾಡಲಾರೆ; ನಿನ್ನ ಅನುಮತಿಯನ್ನು ಕೇಳುವುದಕ್ಕೆಂದು ಎರಡು ಮಾತನಾಡಿದ್ದರಿಂದಲೇ ಆಯಾಸವಾಗಿ ಬವಳಿ ಬಂದಿತು!“ ಎಂದನು. ಆಗ ಯುಧಿಷ್ಠಿರನು ನೀರುಗೈಯಿಂದ ಧೃತರಾಷ್ಟ್ರನ ಮೈಯೆಲ್ಲವನ್ನೂ ತಡವಿದನು; ಅವನು ಸಂತಯಿಸಿಕೊಂಡು ಧರ್ಮರಾಜನನ್ನು ಆಲಿಂಗಿಸಿ ಪೀತಿಯಿಂದ ಅವನ ನೆತ್ತಿಯನ್ನು ಮೂಸಿನೋಡಿದನು. ವಿದುರ ಮುಂತಾದವರಿಗೆ ದುಃಖ ಉಕ್ಕಿಬಂದು ಧೃತರಾಷ್ಟ್ರನಿಗಾಗಲಿ ಧರ್ಮರಾಜನಿಗಾಗಲಿ ಹೇಳುವುದಕ್ಕೆ ಏನೂ ಮಾತೇ ಹೊರಡದೆ ಹೋಯಿತು. ಗಾಂಧಾರಿಯು ”ಬೇಡ ಮಹಾರಾಜ! ಬೇಡ!“ ಎಂದು ಸಮಾಧಾನಮಾಡುತ್ತಿದ್ದಳು. ಮಿಕ್ಕ ಹೆಂಗಸರು ಕಣ್ಣೀರು ಸುರಿಸುತ್ತ ಒರೆಸಿಕೊಳ್ಳುತ್ತ ಇದ್ದರು. ಧೃತರಾಷ್ಟ್ರನು ಯುಧಿಷ್ಠಿರನನ್ನು ಕುರಿತು, ”ನನಗೆ ಅನುಮತಿ ಕೊಡು. ಮತ್ತೆ ಮತ್ತೆ ಮಾತನಾಡಿದರೆ ನನಗೆ ಇನ್ನೂ ಆಯಾಸವಾಗುತ್ತದೆ!“ ಎಂದನು. ಅನ್ನವಿಲ್ಲದೆ ಮೈಯೆಲ್ಲಾ ಮೂಳೆಬಿಟ್ಟುಕೊಂಡು ಬಿಳಿಚಿಕೊಂಡಿದ್ದ ತಂದೆಯನ್ನು ಧರ್ಮಪುತ್ರನು ತಬ್ಬಿಕೊಂಡು ಕಣ್ಣೀರು ಸುರಿಸುತ್ತ ”ನಿನಗೆ ಹಿತವಾಗದಿದ್ದಮೇಲೆ ನನಗೆ ರಾಜ್ಯವೂ ಬೇಡ, ಜೀವವೂ ಬೇಡ! ನನ್ನ ಮೇಲೆ ನಿನಗೆ ಪ್ರೀತಿಯಾಗಲಿ ಅನುಗ್ರಹ ಬುದ್ದಿಯಾಗಲಿ ಇದ್ದರೆ, ಮೊದಲು ಊಟಮಾಡು! ಆಮೇಲೆ ಮುಂದೇನು ಮಾಡಬೇಕೆಂದು ಯೋಚಿಸೋಣ!“ ಎಂದನು. ಧೃತರಾಷ್ಟ್ರನು, ”ನೀನು ಒಪ್ಪಿಗೆ ಕೊಟ್ಟರೆ ಊಟ ಮಾಡೋಣವೆಂದಿದ್ದೇವೆ!" ಎಂದನು. ಧರ್ಮರಾಜನು ಒಪ್ಪಿಗೆ ಕೊಡಬೇಕಾಯಿತು. </span>
</p>
<p>
<span> ಮರುದಿನ ಧೃತರಾಷ್ಟ್ರನು ಪ್ರಜಾಪ್ರಮುಖರನ್ನು ಬರಮಾಡಿಕೊಂಡು ಅವರಿಗೆ ತನ್ನ ಉದ್ದೇಶವನ್ನು ತಿಳಿಸಿದನು. “ನಾನೂ ಗಾಂಧಾರಿಯೂ ಕಾಡಿಗೆ ಹೋಗಬೇಕೆಂದಿದ್ದೇವೆ. ನೀವೆಲ್ಲರೂ ನನಗೆ ಅನುಮತಿ ಕೊಡಬೇಕು. ನನ್ನ ಪೂರ್ವಿಕರಾದ ಶಂತನು ವಿಚಿತ್ರವೀರ್ಯ ಭೀಷ್ಮರೂ ನನ್ನ ತಮ್ಮನಾದ ಪಾಂಡುವೂ ರಾಜ್ಯವಾಳಿದಮೇಲೆ ನಾನು ರಾಜ್ಯವನ್ನು ಕೈಕೊಂಡೆ. ನನ್ನ ಸೇವೆ ಚೆನ್ನಾಗಿತ್ತೋ ಇರಲಿಲ್ಲವೋ, ಅದನ್ನು ನೀವು ಮನಸ್ಸಿಗೆ ಹತ್ತಿಸಿಕೊಳ್ಳಬಾರದು. ನನ್ನ ಮಗನ ದುರ್ಬುದ್ದಿಯಿಂದ ಯುದ್ಧ ಹತ್ತಿಕೊಂಡಿತು. ಅದರಲ್ಲಿ ನಾನು ನಡೆದದ್ದು ತಪ್ಪೋ ಸರಿಯೋ ಅದನ್ನು ನೀವು ಮನಸ್ಸಿಗೆ ಹತ್ತಿಸಿಕೊಳ್ಳಬಾರದು. ಮುದುಕ, ಮಕ್ಕಳನ್ನು ಕಳೆದುಕೊಂಡವನು, ದುಃಖದಲ್ಲಿದ್ದಾನೆ, ಹಿಂದೆ ಆಳಿದ ರಾಜನ ಮಗ, ಎಂಬುದನ್ನು ಮನಸ್ಸಿಗೆ ತಂದುಕೊಂಡು ನನಗೆ ಅನುಜ್ಞೆ ಕೊಡಿ. ನನ್ನಂತೆಯೇ ಮುಪ್ಪಡಿಸಿ, ಮಕ್ಕಳನ್ನು ಕಳೆದುಕೊಂಡು ಶೋಕಿಸುತ್ತಿರುವ ಈ ಗಾಂಧಾರಿಯೂ ಅದೇ ಮಾತನ್ನು ಹೇಳುತ್ತಾಳೆ, ನಮಗೆ ಅನುಜ್ಞೆ ಕೊಡಿ! ನಿಮಗೆ ಶುಭವಾಗಲಿ, ಕಷ್ಟವಾಗಲಿ, ಸುಖವಾಗಲಿ, ನಿಮ್ಮ ರಾಜನಾದ ಈ ಯುಧಿಷ್ಠಿರನನ್ನು ನೋಡಿಕೊಳ್ಳಿ. ಅವನ ನಾಲ್ಕುಜನ ತಮ್ಮಂದಿರೂ ನಾಲ್ಕು ಲೋಕಪಾಲಕರ ಹಾಗೆ ಅವನಿಗೆ ಮಂತ್ರಿತ್ವ ಮಾಡುತ್ತಾರೆ. ಆದ್ದರಿಂದ ಅವನು ಎಂದಿಗೂ ದಾರಿಬಿಟ್ಟು ಹೋಗುವುದಿಲ್ಲ. ಅವನನ್ನು ನಿಮ್ಮ ಕೈಗೆ ಕೊಟ್ಟಿದ್ದೇನೆ. ನನ್ನ ಮಕ್ಕಳಾಗಲಿ ನಾನಾಗಲಿ ಹಿಂದೆ ಮಾಡಿದ ಅಪರಾಧಕ್ಕಾಗಿ ಕೋಪವಿಟ್ಟುಕೊಳ್ಳಬೇಡಿ; ನೀವು ನನ್ನಲ್ಲಿ ತೋರಿಸಿದ ರಾಜಭಕ್ತಿಗಾಗಿ ಇಗೋ ನಿಮಗೆಲ್ಲಾ ಕೈಮುಗಿಯುತ್ತೇನೆ!” ಎಂದನು. ಆ ಮಾತನ್ನು ಕೇಳುತ್ತ ಪೌರಜನರು ಕಣ್ಣೀರು ಸುರಿಸುತ್ತ ಯಾವ ಮಾತೂ ಹೊರಡದೆ ಇದ್ದರು. ಆಗ ಅವರೆಲ್ಲರ ಪರವಾಗಿ ಒಬ್ಬ ಬ್ರಾಹ್ಮಣನು ಮುಂದೆಬಂದು, “ಮಹಾರಾಜ! ನೀನು ಹೇಳಿದ್ದೆಲ್ಲಾ ಸರಿ! ಈ ವಂಶದ ರಾಜರು ಯಾರೂ ಪ್ರಜೆಗಳಿಗೆ ಅಪ್ರಿಯವಾದ ರೀತಿಯಲ್ಲಿ ನಡೆದುಕೊಳ್ಳಲಿಲ್ಲ. ದುರ್ಯೋಧನ ತಾನೇ ನಮಗೆ ಏನು ಮಾಡಿದ? ನಾವು ಅವನಲ್ಲಿಯೂ ತಂದೆಯಂತೆ ಭರವಸೆಯಿಟ್ಟುಕೊಂಡಿದ್ದೆವು. ಈಗ ಬುದ್ಧಿಶಾಲಿಯಾದ ಕುಂತೀಪುತ್ರನ ಆಳಿಕೆಯಲ್ಲಿ ನಾವು ಸಾವಿರಾರು ವರ್ಷ ಸುಖವಾಗಿರುತ್ತೇವೆಂದು ಬಲ್ಲೆವು. ಈ ಜ್ಞಾತಿಕಲಹ ನೀನು ಉಂಟುಮಾಡಿದ್ದೂ ಅಲ್ಲ, ದುರ್ಯೋಧನನು ಉಂಟುಮಾಡಿದ್ದೂ ಅಲ್ಲ, ಮಡಿದುಹೋದ ಕರ್ಣ ಶಕುನಿಗಳು ಉಂಟುಮಾಡಿದ್ದೂ ಅಲ್ಲ; ಅದಕ್ಕೆಲ್ಲಾ ದೈವವೇ ಕಾರಣ. ಮಹಾರಾಜ! ಹದಿನೆಂಟು ಅಕ್ಷೌಹಿಣೀ ಸೇನೆ ಹದಿನೆಂಟು ದಿನದಲ್ಲಿ ಹತವಾಗಿಹೋಯಿತಲ್ಲ, ದೈವಸಂಕಲ್ಪವಿಲ್ಲದಿದ್ದರೆ ಈ ಸರ್ವನಾಶ ಸಾಧ್ಯವೇ? ಆದ್ದರಿಂದ ಆ ವಿಚಾರವಾಗಿ ನಿನಗೆ ಚಿಂತೆ ಬೇಡ; ಧರ್ಮರಾಜನೂ ನಮ್ಮನ್ನು ಮಕ್ಕಳಂತೆ ಪರಿಪಾಲಿಸುತ್ತಾನೆ. ನೀನು ನಿಶ್ಚಿಂತನಾಗಿ ಧರ್ಮಕಾರ್ಯದಲ್ಲಿ ಪ್ರವೃತ್ತನಾಗಬಹುದು! ನಿನಗೆ ನಮಸ್ಕಾರ! ” ಎಂದನು. </span>
</p>
<p>
<span> ಧೃತರಾಷ್ಟ್ರನಿಗೆ ಸಮಾಧಾನವಾಯಿತು; ಬಂದಿದ್ದ ಪ್ರಜೆಗಳೆಲ್ಲರನ್ನೂ ಕಳುಹಿಸಿಕೊಟ್ಟು ಗಾಂಧಾರಿಯೊಡನೆ ಮನೆಗೆ ಬಂದನು. ಅಂದು ಅವನಿಗೆ ಸುಖವಾಗಿ ನಿದ್ರೆ ಬಂದಿತು. </span>
</p>
<p>
<span> ಇದಾದ ಕೆಲವು ದಿವಸಕ್ಕೆ ಕಾರ್ತಿಕಮಾಸದಲ್ಲಿ ಧೃತರಾಷ್ಟ್ರನು ಹತ್ತುದಿವಸ ಶ್ರಾದ್ಧಯಜ್ಞವನ್ನು ನಡೆಸಿ ಬೇಕಾದ ಹಾಗೆ ದಾನಧರ್ಮಗಳನ್ನು ಮಾಡಿದನು. ಅವನು ತನ್ನ ಮಕ್ಕಳಿಗೂ ಮೊಮ್ಮಕ್ಕಳಿಗೂ ಪಿತೃಗಳಿಗೂ ತನಗೂ ಗಾಂಧಾರಿಗೂ ಊರ್ಧ್ವದೇಹಕರ್ಮಗಳನ್ನು ನಡೆಸಿ ಋಣಮುಕ್ತನಾದನು. </span>
</p>
<p>
<span> ಮರುದಿನ ಬೆಳಿಗ್ಗೆ ಧೃತರಾಷ್ಟ್ರ ಗಾಂಧಾರಿಯರು ನಾರುಮಡಿಯನ್ನು ಉಟ್ಟು ಕೃಷ್ಣಾಜಿನವನ್ನು ಹೊದೆದು ಅಗ್ನಿ ಹೋತ್ರವನ್ನು ಮುಂದಿಟ್ಟುಕೊಂಡು ವನವಾಸಕ್ಕೆ ಹೊರಟರು. ಎಲ್ಲರಿಗಿಂತಲೂ ಮುಂದೆ ಕುಂತಿ ಹೋಗುತ್ತಿದ್ದಳು; ಅವಳ ಹೆಗಲಮೇಲೆ ಕೈಯಿಟ್ಟು ಅವಳ ಹಿಂದೆ ಕಣ್ಣು ಕಟ್ಟಿಕೊಂಡಿದ್ದ ಗಾಂಧಾರಿ; ಅವಳ ಹೆಗಲಮೇಲೆ ಕೈಯಿಟ್ಟುಕೊಂಡು ಅವಳ ಹಿಂದೆ ಧೃತರಾಷ್ಟ್ರ. ಅವರ ಜೊತೆಯಲ್ಲಿ ಪಾಂಡವರೂ ದ್ರೌಪದಿ ಸುಭದ್ರೆ ಮುಂತಾದ ಹೆಂಗಸರೂ ವಿದುರ ಸಂಜಯರೂ ಹೊರಟರು. ಹಿಂದೆ ಪಾಂಡವರು ಕಾಡಿಗೆ ಹೊರಟಾಗ ಹೇಗೋ ಹಾಗೆ ಈಗಲೂ ಊರಿನ ಜನರೆಲ್ಲರೂ ದಾರಿಯುದ್ದಕ್ಕೂ ಗುಂಪುಗುಂಪಾಗಿ ಸೇರಿ ಶೋಕಾರ್ತರಾಗಿದ್ದರು. ಅವರ ಮಧ್ಯೆ ಧೃತರಾಷ್ಟ್ರನು ಕೈಮುಗಿಯುತ್ತ ಕಷ್ಟದಿಂದ ದಾರಿಮಾಡಿಕೊಂಡು ಹೋಗುತ್ತಿದ್ದನು. ಊರ ಹೆಬ್ಬಾಗಿಲು ಬಂದಮೇಲೆ ಪುರಜನವೆಲ್ಲವೂ ಹಿಂತಿರುಗಿತು. ವಿದುರ ಸಂಜಯರು ತಾವೂ ಧೃತರಾಷ್ಟ್ರನೊಡನೆ ತಪೋವನಕ್ಕೆ ಹೋಗಲು ಸಿದ್ಧರಾಗಿ ಬಂದಿದ್ದರು. ಆಗ ಯುಧಿಷ್ಠಿರನು ಕುಂತಿಗೆ ತನ್ನ ಸೊಸೆಯರನ್ನು ಕರೆದುಕೊಂಡು ಊರಿಗೆ ಹಿಂತಿರುಗಿ ಹೋಗುವಂತೆ ಹೇಳಿದನು. ಆದರೆ ಅವಳು ಗಾಂಧಾರಿಯ ಕೈಯನ್ನು ಹಿಡಿದುಕೊಂಡು ಮುಂದೆ ಹೋಗುತ್ತ ಧರ್ಮರಾಜನನ್ನು ಕುರಿತು “ನಾನೂ ಕಾಡಿಗೆ ಹೋಗಿ ಇವರನ್ನು ಅತ್ತೆಮಾವಂದಿರಂತೆ ಶುಶ್ರೂಷೆಮಾಡಿಕೊಂಡಿರುತ್ತ ನನ್ನ ಪಾಪಗಳನ್ನು ತೊಳೆದುಕೊಳ್ಳುತ್ತೇನೆ. ಕರ್ಣನ ವಿಚಾರವನ್ನು ನಾನು ಮೊದಲೇ ತಿಳಿಸದೇ ಇದ್ದುದೇ ಮಹಾಪ್ರಮಾದವಾಯಿತು. ಅವನನ್ನು ಮರೆಯಬೇಡ. ಅವನಿಗಾಗಿ ನೀನೂ ನಿನ್ನ ತಮ್ಮಂದಿರೂ ಒಳ್ಳೆಯ ದಾನಗಳನ್ನು ಕೊಡಿ. ಸಹದೇವನ ಮನಸ್ಸನ್ನು ನೋಯಿಸಬೇಡ; ಅವನಿಗೆ ನನ್ನಲ್ಲಿ ತುಂಬಾ ಪ್ರೀತಿ. ಯಾವಾಗಲೂ ದ್ರೌಪದಿಗೆ ಪ್ರಿಯವಾಗುವಂತೆ ನಡೆದುಕೊಳ್ಳಿ!” ಎಂದಳು. ಈ ಮಾತನ್ನು ಕೇಳಿ ಯುಧಿಷ್ಠಿರನಿಗೆ ತುಂಬಾ ದುಃಖವಾಯಿತು. “ಇದೇನಮ್ಮಾ ನೀನು ಆಡುವ ಮಾತು? ಎಲ್ಲಾದರೂ ಉಂಟೇ? ಇದಕ್ಕೆ ನಾನು ಒಪ್ಪುವವನಲ್ಲ. ನಮ್ಮ ಮೇಲೆ ಕೃಪೆಯಿಡು; ನಮ್ಮನ್ನು ಬಿಟ್ಟು ಹೋಗಬೇಡ; ನಿನ್ನ ಮತ್ತು ಕೃಷ್ಣನ ಮಾತಿನ ಮೇಲೆಯೇ ನಾನು ರಾಜಹತ್ಯಮಾಡಿ ರಾಜ್ಯವನ್ನು ಕಟ್ಟಿಕೊಂಡದ್ದು; ಕ್ಷತ್ರಿಯಧರ್ಮದಿಂದ ನಾನು ರಾಜ್ಯವನ್ನು ಆಳುತ್ತಿರುವಾಗ ನೀನು ಕಾಡಿಗೆ ಹೊರಟುಹೋಗುವುದೇ? ನಾವೂ ಸೊಸೆಯರೂ ಯಾರೂ ಇಲ್ಲದೆ ಕಾಡುಮೇಡುಗಳಲ್ಲಿ ಹೇಗೆ ವಾಸಮಾಡುತ್ತೀಯಮ್ಮ?” ಎಂದು ಕಣ್ಣಿನಲ್ಲಿ ನೀರು ತಂದುಕೊಂಡನು. ಆದರೆ ಕುಂತಿಯು ಆ ಮಾತನ್ನು ಕಿವಿಯಮೇಲೆ ಹಾಕಿಕೊಳ್ಳದೆ ಮುಂದೆ ಮುಂದೆ ಹೋಗುತ್ತಿದ್ದಳು. ಆಗ ಭೀಮನು “ಮಕ್ಕಳು ರಾಜ್ಯವನ್ನು ಗೆದ್ದು ಧರ್ಮದಿಂದ ಆಳುತ್ತಿರುವಾಗ ನೀನು ಅದನ್ನು ನೋಡಿ ಸಂತೋಷಪಡಬೇಡವೇ? ಸುಖಪಡ ಬೇಡವೇ? ಹಾಗಿದ್ದರೆ ನಮ್ಮ ಕೈಯ್ಯಲ್ಲಿ ಏಕೆ ಯುದ್ಧಮಾಡಿಸಿದೆ? ನೀನು ಏಕೆ ಕಾಡಿಗೆ ಹೋಗಬೇಕು? ಕಾಡು ಬೇಕಾಗಿದ್ದರೆ ನಾವು ಹುಡುಗರಾಗಿದ್ದಾಗ ನಮ್ಮನ್ನು ಕಾಡಿನಿಂದ ಏಕೆ ಕರೆತಂದೆ? ಹೋಗಬೇಡಮ್ಮಾ! ನಮ್ಮ ಮೇಲೆ ದಯೆಯಿಟ್ಟು ಅಷ್ಟುಮಾಡು!” ಎಂದನು. ಮಕ್ಕಳು ಎಷ್ಟೆಷ್ಟು ಹೇಳಿದರೂ ಅವಳು ಕೇಳಲಿಲ್ಲ. ಕಾಡಿಗೆ ಹೋಗುವುದೇ ಸರಿ ಎಂದು ನಿರ್ಧಾರಮಾಡಿಕೊಂಡುಬಿಟ್ಟಿದ್ದಿದ್ದರಿಂದ ಸುಮ್ಮನೆ ಮುಂದೆ ಮುಂದೆ ಹೋಗುತ್ತಲೇ ಇದ್ದಳು; ಕೊನೆಗೆ ಅವಳೂ ಕಣ್ಣೀರು ಹಾಕುತ್ತ ನೀವು ಹೇಳುವುದು ಸರಿಯಪ್ಪ! ಆದರೆ ಹಿಂದೆ ಜೂಜಿನಲ್ಲಿ ನೀವು ರಾಜ್ಯವನ್ನು ಕಳೆದುಕೊಂಡು, ದಾಯಾದಿಗಳಿಂದ ಅವಮಾನಿತರಾಗಿ, ಎಲ್ಲ ಸುಖವನ್ನೂ ನೀಗಿಕೊಂಡಿದ್ದಾಗ ನಾನು ನಿಮ್ಮನ್ನು ಕೈಹಿಡಿದು ಎತ್ತಿದೆ. ಪಾಂಡುವಿನ ಸಂತತಿ ನಷ್ಟವಾಗಬಾರದು, ನಿಮ್ಮ ಯಶಸ್ಸು ನಾಶವಾಗಬಾರದು ಎಂದು ನಿಮ್ಮನ್ನು ಕೈಹಿಡಿದು ಎತ್ತಿದೆ. ದೇವೇಂದ್ರನ ಪರಾಕ್ರಮವುಳ್ಳ ನೀವು ಮತ್ತೊಬ್ಬರ ಮುಖ ನೋಡಿಕೊಂಡಿರಬಾರದು. ಹೊಸಹೊಸ ಕಷ್ಟಗಳಿಗೆ ಈಡಾಗಬಾರದು ಎಂದು ನಿಮ್ಮನ್ನು ಕೈಹಿಡಿದು ಎತ್ತಿದೆ. ನನ್ನ ಮಕ್ಕಳ ಕಾಲಕ್ಕೆ ಈ ರಾಜವಂಶವು ಕೊನೆಗಾಣದಿರಲಿ ಎಂದು ನಿಮ್ಮನ್ನು ಕೈ ಹಿಡಿದು ಎತ್ತಿದೆ. ನಾನು ನನ್ನ ಪತಿ ರಾಜನಾಗಿದ್ದಾಗ ಬೇಕಾದಷ್ಟು ರಾಜಸೌಖ್ಯ ವನ್ನನುಭವಿಸಿದೆ; ದೊಡ್ಡ ದೊಡ್ಡ ದಾನಗಳನ್ನು ಮಾಡಿದೆ. ಸೋಮಪಾನ ಮಾಡಿದೆ. ನನಗೋಸ್ಕರ ನಾನು ಕೃಷ್ಣನನ್ನು ಪ್ರೇರಿಸಲಿಲ್ಲ. ನನಗೆ ಮಕ್ಕಳು ಗೆದ್ದ ರಾಜ್ಯದಲ್ಲಿಯೂ ಫಲ ಬೇಡ. ಈಗ ತಪಸ್ಸು ಮಾಡಿ ಪತಿಲೋಕಕ್ಕೆ ಹೋಗಬೇಕೆಂಬ ಆಸೆಯಾಗಿದೆ. ವನವಾಸಿಗಳಾದ ಹಿರಿಯರ ಸೇವೆ ಮಾಡಿಕೊಂಡು ದೇಹವನ್ನು ಸವೆಸುತ್ತೇನೆ. ನೀನು ಭೀಮಸೇನ ಮೊದಲಾದವರನ್ನು ಕರೆದುಕೊಂಡು ಹಿಂದಕ್ಕೆ ಹೋಗು. ನಿನ್ನ ಬುದ್ಧಿ ಧರ್ಮದಲ್ಲಿ ನೆಲಸಲಿ; ಮನಸ್ಸು ಹಿರಿದಾಗಲಿ!“ ಎಂದಳು. ಈ ಮಾತನ್ನು ಕೇಳಿ ಪಾಂಡವರಿಗೆ ತುಂಬಾ ನಾಚಿಕೆಯಾಗಿ ದ್ರೌಪದಿಯೊಡನೆ ಹಿಂತಿರುಗಬೇಕಾಯಿತು. ಕುಂತಿ ಹಿಂತಿರುಗಿ ಮಕ್ಕಳ ಜೊತೆಯಲ್ಲಿ ಹೋಗಲೆಂದು ಧೃತರಾಷ್ಟ್ರನು ವಿದುರನಿಂದಲೂ ಗಾಂಧಾರಿಯಿಂದಲೂ ಅವಳಿಗೆ ಹೇಳಿಸಿ ನೋಡಿದನು.; ಅವಳು ರಾಜ್ಯದಲ್ಲಿದ್ದುಕೊಂಡೇ ತಪಸ್ಸನ್ನಾಚರಿಸಬಹುದು, ಅವಳು ಅದುವರೆಗೆ ತಮಗೆ ಮಾಡಿದ್ದ ಸೇವೆಯೇ ಸಾಕು, ಎಂದು ಹೇಳಿದನು. ಏತರಿಂದಲೂ ಏನೂ ಪ್ರಯೋಜನ ವಾಗಲಿಲ್ಲ. ಕುಂತಿಯು ತನ್ನ ನಿರ್ಧಾರವನ್ನು ಬದಲಾಯಿಸಲಿಲ್ಲ. ಪಾಂಡವರು ತಬ್ಬಲಿ ಮಕ್ಕಳಂತೆ ಹಂಬಲಿಸುತ್ತ ಊರಿನ ಕಡೆಗೆ ಹೊರಟರು. ಧೃತರಾಷ್ಟ್ರ ಮೊದಲಾದವರು ಮುಂದುವರಿದು ತುಂಬ ದೂರ ನಡೆದು ಭಾಗೀರಥೀ ತೀರದಲ್ಲಿದ್ದ ಒಂದು ತಪೋವನವನ್ನು ಸೇರಿದರು. ನಗರವಾಸಿಗಳಾದ ಜನರೊಡನೆ ಮಾತುಕಥೆಯಾಡಿಕೊಂಡು ಅಭ್ಯಾಸ ವಾಗಿದ್ದ ಅವರಿಗೆ ಮೊದಲನೆಯ ದಿನದ ಆಶ್ರಮವಾಸವು ತುಂಬ ಕಷ್ಟವೆನ್ನಿಸಿತು. ಮರುದಿನ ಗಂಗೆಯಲ್ಲಿ ಸ್ನಾನಮಾಡಿ ಅವರು ಮತ್ತೆ ಹೊರಟು ಶತಯೂಪನ ಆಶ್ರಮಕ್ಕೆ ಬಂದು ಅಲ್ಲಿ ದೀಕ್ಷೆಪಡೆದು ತಪಸ್ಸಿಗೆ ನಿಂತರು. ಶತಯೂಪ ನೆಂಬವನು ಒಬ್ಬ ಕೇಕಯ ರಾಜ. ಅವನು ತನ್ನ ಮಗನಿಗೆ ರಾಜ್ಯವನ್ನು ಕೊಟ್ಟು ಅಲ್ಲಿ ತಪಸ್ಸುಮಾಡಲು ಬಂದಿದ್ದನು. ವಿದುರ ಸಂಜಯರೂ ನಾರುಬಟ್ಟೆಗಳನ್ನುಟ್ಟು ಉಗ್ರತಪಸ್ಸನ್ನು ಕೈಕೊಂಡರು. ಅತ್ತ ಪಾಂಡವರು ಊರಿಗೆ ಹಿಂತಿರುಗಿ ಬಂದಮೇಲೆ ಅವರಿಗೆ ಸ್ವಲ್ಪವೂ ಮನಸ್ಸಿನಲ್ಲಿ ನೆಮ್ಮದಿಯಿರಲಿಲ್ಲ; ರಾಜ್ಯದ ಮೇಲೂ ಮನಸ್ಸು ಹೋಗದು; ಸದಾ ತಾಯಿಯ ಯೋಚನೆ; ಕಣ್ಣುಕಾಣದಿದ್ದ ಧೃತರಾಷ್ಟ್ರ ಗಾಂಧಾರಿಯರ ಯೋಚನೆ; ಅದಿಲ್ಲದಿದ್ದರೆ ಜ್ಞಾತಿವಧೆ, ಅಭಿಮನ್ಯುವಿನ ಮರಣ, ಕರ್ಣನ ಸಾವು ಉಪಪಾಂಡವರ ಕೊಲೆ ಇವುಗಳ ಯೋಚನೆ. ಇವುಗಳ ಮಧ್ಯೆ ಉತ್ತರೆಯ ಮಗುವಾದ ಪರೀಕ್ಷಿತ್ತನ್ನು ನೋಡಿಕೊಂಡು ಅವರೆಲ್ಲರೂ ಹಾಗೂ ಹೀಗೂ ಜೀವವನ್ನು ಹಿಡಿದುಕೊಂಡಿದ್ದರು. ಸ್ವಲ್ಪ ದಿವಸದಲ್ಲಿ ಕುಂತಿಯ ಯೋಚನೆ ಬಲವಾಯಿತು. ಆ ಚಿಂತೆಯಲ್ಲಿ ರಾಜ್ಯಾಡಳಿತವೂ ಬೇಡವಾಯಿತು; ಬಂದವರೊಡನೆ ಮಾತುಕಥೆ ಬೇಡವಾಯಿತು. ಸಾಗರದಂತೆ ಗಂಭೀರವಾಗಿದ್ದ ಅವರು ಚಿಂತೆಯಿಂದ ಕೊರಗುತ್ತ ಉಸಿರಿಲ್ಲದಂತಾದರು. ”ಮೊದಲೇ ಬಡವಾಗಿರುವ ಕುಂತಿ ಮತ್ತೊಬ್ಬರ ಸೇವೆಯನ್ನೇನು ಮಾಡಿಯಾಳು? ಕಣ್ಣುಕಾಣದ ಮುಪ್ಪಿನ ಮುದುಕರು ಹೊಟ್ಟೆಯ ಸಂಕಟವನ್ನು ನುಂಗಿಕೊಂಡು ಮೃಗಭರಿತವಾದ ಜನರಹಿತವಾದ, ಆ ಕಾಡಿನಲ್ಲಿ ಹೇಗೆ ವಾಸಮಾಡಿಕೊಂಡಿರಬಲ್ಲರು?“ ಎಂಬುದೇ ಯಾವಾಗಲೂ ಅವರ ಮಾತಾಗಿತ್ತು. ಹೀಗಾಗಿ ಎಲ್ಲರಿಗೂ ತಾಯನ್ನು ನೋಡಬೇಕೆಂಬ ಗೀಳು ಹಿಡಿಯಿತು. ಮೊದಲು ಸಹದೇವನು ಈ ಮಾತನ್ನು ಎತ್ತಿದನು. ”ಅಣ್ಣಾ, ನಿನ್ನ ಮನಸ್ಸು ಗೊತ್ತಾದಮೇಲೆ ಈಗ ನಾನೂ ಧೈರ್ಯಮಾಡಿ ಹೇಳುತ್ತೇನೆ. ನನಗೆ ಅಮ್ಮನನ್ನು ನೋಡಬೇಕೆಂದು ಮನಸ್ಸು ತುಂಬ ಬಾಧಿಸುತ್ತಿದೆ. ಉಪ್ಪರಿಗೆಯ ಮನೆಯಲ್ಲಿದ್ದವಳು, ಈ ಮುಪ್ಪಿನ ವಯಸ್ಸಿನಲ್ಲಿ, ಜಟೆಬಿಟ್ಟು ತಾಪಸಿಯಾಗಿ ಹುಲ್ಲು ಗುಡಿಸಲಿನಲ್ಲಿ ಹೇಗಿದ್ದಾಳೋ ಏನೋ! ಅವಳನ್ನು ಎಂದಿಗೆ ನೋಡಿಯೇನೋ ಎನ್ನಿಸಿದೆ. ಮನುಷ್ಯನ ಸ್ಥಿತಿಗತಿಗಳು ಒಂದೇಸಮನಾಗಿರುತ್ತದೆಂದು ಹೇಳುವುದಕ್ಕಾಗುವುದಿಲ್ಲ!" ಎಂದನು. ಆಮೇಲೆ ದ್ರೌಪದಿಯೂ ಹಾಗೆಯೇ ಇದ್ದ ತನ್ನ ಇಷ್ಟವನ್ನು ವ್ಯಕ್ತಪಡಿಸಿದಳು. ಆದ್ದರಿಂದ ಮರುದಿನವೇ ಎಲ್ಲರೂ ಅವರನ್ನು ನೋಡಿಕೊಂಡು ಬರಲು ಕಾಡಿಗೆ ಹೊರಡಬೇಕೆಂದು ನಿರ್ಧರವಾಯಿತು. ಯುಧಿಷ್ಠಿರನು ಊರಿನಲ್ಲೆಲ್ಲಾ ಈ ಸಂಗತಿಯನ್ನು ತಿಳಿಯಪಡಿಸಿ ತಮ್ಮ ಜೊತೆಯಲ್ಲಿ ಬರಲಿಷ್ಟವಿರುವವರೆಲ್ಲರೂ ಬರಬಹುದೆಂದು ಸಾರಿಸಿದನು. ಊಟತಿಂಡಿಗಳಿಗೆ ಬೇಕಾದ ಸಕಲ ಸಲಕರಣೆ ಗಳೊಡನೆಯೂ, ಆಳುಕಾಳು ಪರಿಚಾರಕರೊಡನೆಯೂ, ನಾನಾ ವಾಹನಗಳಲ್ಲಿ ಎಲ್ಲರೂ ಪ್ರಯಾಣ ಹೊರಟರು. ಅವರೊಡನೆ ಊರ ಹೊರಗೆ ಐದು ದಿನ ತಂಗಿದ್ದು ಅಲ್ಲಿಂದ ಮುಂದೆ ತಪೋವನಕ್ಕೆ ತೆರಳಬೇಕಾಯಿತು. </span>
</p>
<p>
<span> ಆಶ್ರಮವು ಇನ್ನೂ ಸ್ವಲ್ಪ ದೂರವಿರುವಾಗಲೇ ಎಲ್ಲರೂ ತಮ್ಮ ವಾಹನಗಳಿಂದ ಇಳಿದು ನಮ್ರರಾಗಿ ನಡೆದುಕೊಂಡು ಹೊರಟರು. ಅಲ್ಲಿ ಜನಸಂಚಾರವಿಲ್ಲ; ಎಲ್ಲವೂ ಶಾಂತವಾಗಿದೆ. ಜಿಂಕೆಗಳು ಹಿಂಡುಹಿಂಡಾಗಿ ಓಡಿಯಾಡುತ್ತಿವೆ; ಹಸುರಾಗಿ ಬಾಳೆಗಳು ಬೆಳೆದಿವೆ. ಅವುಗಳನ್ನು ನೋಡುತ್ತ ಮುಂದೆ ಬರಲು ಕೆಲವು ತಾಪಸರು ಕುತೂಹಲದಿಂದ ಅವರನ್ನು ನೋಡುತ್ತ ನಿಂತರು. “ಧೃತರಾಷ್ಟ್ರನ ಆಶ್ರಮ ಯಾವುದು? ಅವನೆಲ್ಲಿ?” ಎಂದು ಕೇಳಲು, ಅವರು “ಅವನೂ ಅವನ ಹೆಂಡತಿಯೂ ಯಮುನೆಯಲ್ಲಿ ಸ್ನಾನಮಾಡಿಕೊಂಡು ಹೂವನ್ನೂ ಉದಕುಂಭವನ್ನೂ ತರುವುದಕ್ಕೆ ಹೋಗಿದ್ದಾರೆ!” ಎಂದು ಉತ್ತರಕೊಟ್ಟರು. ಕೂಡಲೆ ಎಲ್ಲರೂ ಹೊಳೆಯ ಕಡೆಗೆ ತಿರುಗಿಹೋಗುತ್ತ ಸ್ವಲ್ಪದರಲ್ಲಿಯೇ ಎದುರಿಗೆ ನಡೆದು ಬರುತ್ತಿದ್ದ ಅವರನ್ನು ಕಂಡರು. ಸಹದೇವನು ಓಡಿಹೋಗಿ ಗಟ್ಟಿಯಾಗಿ ಅಳುತ್ತ ಕುಂತಿಯ ಪಾದಗಳನ್ನು ಹಿಡಿದುಕೊಂಡುಬಿಟ್ಟನು. ಪ್ರೀತಿಪಾತ್ರನಾದ ತನ್ನ ಮಗನನ್ನು ನೋಡಿ ಅವಳಿಗೂ ಕಣ್ಣಿನಲ್ಲಿ ನೀರು ಬಂತು. ಅವನನ್ನು ಎರಡು ತೋಳನ್ನೂ ಹಿಡಿದೆತ್ತಿ “ಸಹದೇವ ಬಂದಿದ್ದಾನೆ!” ಎಂದು ಗಾಂಧಾರಿಗೆ ತಿಳಿಸಿದಳು. ಆಮೇಲೆ ಧರ್ಮರಾಜ, ಭೀಮ, ಅರ್ಜುನ ನಕುಲರೂ ಬಂದರು. ಕಂಡಕೂಡಲೆ ಅಡ್ಡಬಿದ್ದು ನಮಸ್ಕರಿಸಿದರು. ಅವಳು ಮುಂದೆ, ಅವಳ ಹಿಂದೆ ಗಾಂಧಾರಿ, ಅವಳ ಹಿಂದೆ ಧೃತರಾಷ್ಟ್ರ; ಕುಂತಿಯು ಅವರಿಬ್ಬರನ್ನೂ ಎಳೆದುಕೊಂಡು ಬರುತ್ತಿದ್ದಳು. ಧೃತರಾಷ್ಟ್ರನು ಧ್ವನಿಯಿಂದ ಎಲ್ಲರನ್ನೂ ಗುರುತುಹಿಡಿದು ಮಾತನಾಡಿಸಿದನು. ಅವನೂ ಗಾಂಧಾರಿ ಕುಂತಿಯರೂ ಹಿಡಿದಿದ್ದ ಕಲಶಗಳನ್ನು ಪಾಂಡವರು ಅವರ ಕೈಯ್ಯಿಂದ ತಾವು ತೆಗೆದು ಹಿಡಿದುಕೊಂಡರು. ಪೌರಜನರೂ ಅವರಿಗೆ ನಮಸ್ಕರಿಸಿ ಅವರ ಯೋಗಕ್ಷೇಮವನ್ನು ವಿಚಾರಿಸಿದರು. ಧೃತರಾಷ್ಟ್ರನಿಗೆ ಮತ್ತೆ ಹಸ್ತಿನಾಪುರದಲ್ಲಿಯೇ ಇದ್ದಂತೆ ತೋರಿತು. ಮನಸ್ಸು ಸ್ವಲ್ಪ ಸಮಾಧಾನಗೊಳ್ಳಲು ಎಲ್ಲರೂ ಆಶ್ರಮಕ್ಕೆ ಹೊರಟರು. ಅಲ್ಲಿ ಸಂಜಯನು ಬಂದಿದ್ದವರೆಲ್ಲರನ್ನೂ ತಾಪಸರಿಗೆ ಹೆಸರು ಹೇಳಿ ಹೇಳಿ ಪರಿಚಯಮಾಡಿಕೊಟ್ಟನು. ಧೃತರಾಷ್ಟ್ರನು ಧರ್ಮರಾಜನನ್ನು ಹತ್ತಿರ ಕೂರಿಸಿಕೊಂಡು “ಹೇಗಿದ್ದೀಯೆ ಯುಧಿಷ್ಠಿರ? ಕ್ಷೇಮವಾಗಿದ್ದೀಯಾ? ನಿನ್ನ ತಮ್ಮಂದಿರೂ ಪೌರಜಾನಪದರೂ ಕ್ಷೇಮವೇ? ಯಾರಿಗೂ ಏನೂ ಆತಂಕವಿಲ್ಲವೇ? ಎಂದಿನಂತೆ ದೇವತೆಗಳನ್ನೂ ಪಿತೃಗಳನ್ನೂ ಬ್ರಾಹ್ಮಣರನ್ನೂ ಪೂಜಿಸಿಕೊಂಡು ಬರುತ್ತಿದ್ದೀಯಾ? ನಿನ್ನ ಕೋಶ ತುಂಬಿದೆಯೇ?” ಎಂದು ಮುಂತಾಗಿ ವಿಚಾರಿಸಿದನು. ಪ್ರತಿಯಾಗಿ ಯುಧಿಷ್ಟಿರನೂ ತಪೋಜೀವನದ ವಿಚಾರವಾಗಿ ಪ್ರಶ್ನೆಮಾಡಿ ಅನಂತರ “ವಿದುರನೆಲ್ಲಿ? ಕಾಣುವುದಿಲ್ಲವಲ್ಲ!” ಎಂದು ಕೇಳಿದನು. ಧೃತರಾಷ್ಟ್ರನು ’ಮಗು! ವಿದುರನು ಕುಶಲದಿಂದಿದ್ದಾನೆ. ಅವನು ಅನ್ನನೀರನ್ನು ಬಿಟ್ಟು ಕೇವಲ ವಾತಾಹಾರನಾಗಿ ಉಗ್ರತಪಸ್ಸನ್ನು ಹಿಡಿದಿದ್ದಾನೆ. ದೇಹ ತುಂಬ ಸಮೆದುಹೋಗಿ ಮೈಯಿನ ನರಗಳೆಲ್ಲಾ ಹೊರಕ್ಕೆ ಹೊರಟುಕೊಂಡಿವೆ. ಯಾವಾಗಲಾದರೂ ಒಂದೊಂದು ಸಲ ಇಲ್ಲಿರುವ ತಾಪಸರ ಕಣ್ಣಿಗೆ ಬೀಳುತ್ತಾನೆ!“ ಎಂದನು. ಅವರು ಹಾಗೆ ಮಾತನಾಡುತ್ತಿರುವಾಗಲೇ ಹತ್ತಿರವಿದ್ದವರು ”ಅಗೋ ವಿದುರ! ಆಶ್ರಮದಲ್ಲಿ ಜನವಿದ್ದದ್ದನ್ನು ನೋಡಿ ಬೇಗಬೇಗ ಹಿಂದಕ್ಕೆ ಹೋಗುತ್ತಿದ್ದಾನೆ!“ ಎಂದರು. ಯುಧಿಷ್ಠಿರನು ಆ ಮಾತನ್ನು ಕೇಳಿದ ಕೂಡಲೆ ಅವನ ಬೆನ್ನಟ್ಟಿ ಹೋದನು. ಆದರೆ ವಿದುರನು ಮುಂದೆ ಮುಂದೆ ಹೋಗುತ್ತ ದಟ್ಟವಾದ ಅರಣ್ಯವನ್ನು ಪ್ರವೇಶಿಸುತ್ತಿದ್ದನು. ಆಗೊಂದು ಸಲ ಈಗೊಂದು ಸಲ ಕಣ್ಣಿಗೆ ಬೀಳುತ್ತಿದ್ದನು. ಅವನು ಈಗ ಜಟಾಧಾರಿಯಾಗಿದ್ದಾನೆ; ದೇಹ ತುಂಬಾ ಕೃಷವಾಗಿದೆ. ಬಾಯಲ್ಲಿ ಚಿಣ್ಣಿಯನ್ನು ಇಟ್ಟುಕೊಂಡಿದ್ದಾನೆ. ಮೈಮೇಲೆ ಬಟ್ಟೆಯಿಲ್ಲ. ಧೂಳುಮುಚ್ಚಿ ಶರೀರವೆಲ್ಲ ಕೊಳಕಾಗಿದೆ. ಅವನನ್ನು ನೋಡಿ ಯುಧಿಷ್ಠಿರನು ”ವಿದುರಾ! ವಿದುರಾ!! ನಾನು ನಿನಗೆ ಪ್ರಿಯನಾದ ಯುಧಿಷ್ಠಿರ!“ ಎಂದು ಕೂಗುತ್ತ ಬಹಳ ಕಷ್ಟದಿಂದ ಅವನ ಹಿಂದೆಹಿಂದೆಯೇ ಹೋದನು. ಕೊನೆಗೆ ನಿರ್ಜನವೂ ರಹಸ್ಯವೂ ಆದ ಒಂದು ಸ್ಥಳ ಸಿಕ್ಕಲು ಅಲ್ಲಿ ವಿದುರನು ಒಂದು ಮರವನ್ನು ನೆಮ್ಮಿ ನಿಂತನು. ಅವನ ಮೈ ಬಹಳ ಕೃಶವಾಗಿ ಆಕಾರ ಮಾತ್ರ ಉಳಿದಿತ್ತು; ಯುಧಿಷ್ಠಿರನು ’ನಾನು ಯುಧಿಷ್ಠಿರ!” ಎಂದು ತನ್ನ ಹೆಸರು ಹೇಳಿ ಮುಂದೆ ನಿಲ್ಲಲು, ವಿದುರನು ಸನ್ನೆಯಿಂದ ಉತ್ತರಕೊಟ್ಟು ಅವನನ್ನು ನೆಟ್ಟಕಣ್ಣಿನಿಂದ ದೃಷ್ಟಿಸಿ ನೋಡಿದನು. ನಾಲ್ಕು ಕಣ್ಣುಗಳೂ ಸೇರಿದವು. ವಿದುರನು ಯೋಗಬಲದಿಂದ ಯುಧಿಷ್ಠಿರನ ದೇಹವನ್ನು ಹೊಕ್ಕನು. ಅವನ ಅಂಗಾಂಗಗಳೂ ಪ್ರಾಣಗಳು ಇಂದ್ರಿಯಗಳೂ ಯುಧಿಷ್ಠಿರನ ಅಂಗಾಂಗಗಳಲ್ಲಿಯೂ ಪ್ರಾಣಗಳಲ್ಲಿಯೂ ಇಂದ್ರಿಯಗಳಲ್ಲಿಯೂ ಸೇರಿಹೋದವು. ವಿದುರನು ಬಿರುಗಣ್ಣಿನಿಂದ ಮರವನ್ನು ಒರಗಿನಿಂತವನು ಅಲ್ಲಾಡಲೇ ಇಲ್ಲ. ಇದನ್ನು ನೋಡಿ ಅವನು ನಿಶ್ಚೇತನನಾಗಿದ್ದನೆಂದು ಹೊಳೆಯಿತು; ಯುಧಿಷ್ಠಿರನಿಗೆ ತನ್ನ ಮೈಯಲ್ಲಿ ಹೊಸ ಬಲವೂ ತೇಜಸ್ಸೂ ಸಂಚಾರವಾಗುತ್ತಿದ್ದದ್ದು ಅನುಭವವಾಯಿತು. ಅಲ್ಲಿಯೇ ಅವನ ದೇಹ ಸಂಸ್ಕಾರ ಮಾಡಬೇಕೆಂದು ಯೋಚಿಸುತ್ತಿರಲು, “ಅಯ್ಯಾ ರಾಜ! ಈ ವಿದುರನ ದೇಹ ಸುಡತಕ್ಕದ್ದಲ್ಲ; ಅವನು ಯತಿಧರ್ಮದಲ್ಲಿದ್ದವನು; ಅವನಿಗಾಗಿ ಯಾರೂ ಅಳಲೂಬಾರದು!” ಎಂದು ಆಕಾಶವಾಣಿಯಾಯಿತು. ಆಮೇಲೆ ಧರ್ಮರಾಜನು ಆಶ್ರಮಕ್ಕೆ ಹಿಂತಿರುಗಿ ಬಂದು ಅದನ್ನು ಧೃತರಾಷ್ಟ್ರನಿಗೆ ತಿಳಿಸಿದನು. ಆ ವೃತ್ತಾಂತವನ್ನು ಕೇಳಿದ ಭೀಮಾದಿಗಳೆಲ್ಲಾ ವಿಸ್ಮಯಗೊಂಡರು. ಅಂದು ಅವರೆಲ್ಲರಿಗೂ ಹಣ್ಣು ಹಂಪಲು ಗೆಡ್ಡೆ ಗೆಣಸುಗಳೇ ಆಹಾರವಾಗಿದ್ದವು. </span>
</p>
<p>
<span> ಮರುದಿನ ಯುಧಿಷ್ಠಿರನು ಆಶ್ರಮವಾಸಿಗಳಿಗೆಂದು ತಂದಿದ್ದ ಕಲಶ, ಕಾಂಚನ, ಕಮಂಡಲು, ಲೋಹಪಾತ್ರೆ, ಮರದಮರಗಿ, ಸೌಟು ಮುಂತಾದವುಗಳನ್ನೆಲ್ಲಾ ಅವರಿಗೆ ಕೊಟ್ಟು ಕುಳಿತಿರಲು ವ್ಯಾಸನು ಅಲ್ಲಿಗೆ ಬಂದನು. ಅವನು ಎಲ್ಲರ ಯಾಗಕ್ಷೇಮಗಳನ್ನೂ ವಿಚಾರಿಸಿ “ನನ್ನಿಂದೇನಾದರೂ ಆಗಬೇಕಿದ್ದರೆ ಹೇಳಿ!” ಎಂದು ಕೇಳಿದನು. ಧೃತರಾಷ್ಟ್ರನು ಒಂದು ಕ್ಷಣ ಚಿಂತಿಸುತ್ತ ಸುಮ್ಮನಿದ್ದು , “ನಿಮ್ಮಂಥ ಸಾಧುಸಂತರ ಸಮಾಗಮದಿಂದ ನಾನು ಧನ್ಯನಾದೆ; ನನ್ನ ಜೀವಿತ ಸಫಲವಾಯಿತು. ನನಗೆ ಪರಲೋಕದ ಭಯವಿಲ್ಲ. ಆದರೆ ನನ್ನ ಮಗನ ದುರ್ನಡತೆ ಜ್ಞಾಪಕಕ್ಕೆ ಬಂದಾಗಲೆಲ್ಲ ಮನಸ್ಸಿಗೆ ತುಂಬಾ ವ್ಯಥೆಯಾಗುತ್ತದೆ. ಅವನ ಗತಿಯೇನು? ನನ್ನ ಮಕ್ಕಳು ಮೊಮ್ಮಕ್ಕಳ ಗತಿ ಏನು? ಭೀಷ್ಮ ದ್ರೋಣರು ಎಲ್ಲಿಗೆ ಹೋದರು? ಇದನ್ನೆಲ್ಲಾ ಯೋಚಿಸಿಕೊಂಡು ಹಗಲೂ ಇರುಳೂ ಬೇಯುತ್ತಿದ್ದೇನೆ. ನನಗೆ ಶಾಂತಿ ಯೆಂಬುದೇ ಇಲ್ಲ!” ಎಂದನು. ಆ ಮಾತನ್ನು ಕೇಳಿ ಗಾಂಧಾರಿಯ ದುಃಖ ಮರುಕಳಿಸಿ ತನ್ನ ದ್ರೌಪದೀ ಸುಭದ್ರೆಯರ ಇತರ ಕೌರವ ಸ್ತ್ರೀಯರ ಸಂಕಟವನ್ನೆಲ್ಲಾ ನೆನೆದು “ಮುನಿಪುಂಗವ! ರಾಜನು ತನ್ನ ಮಕ್ಕಳನ್ನು ಕಳೆದುಕೊಂಡು ಹದಿನಾರು ವರ್ಷವಾಯಿತು. ಆದರೂ ಇನ್ನೂ ದುಃಖ ಶಮನವಾಗಿಲ್ಲ. ಯಾವಾಗಲೂ ಅವರನ್ನು ನೆನೆದುಕೊಂಡು ಉಸ್​ ಉಸ್​ ಎಂದು ನಿಟ್ಟುಸಿರು ಬಿಡುತ್ತಿರುವುದೇ ಕೆಲಸವಾಗಿದೆ. ದ್ರೌಪದೀ ಸುಭದ್ರೆಯರೂ ನನ್ನಂತೆಯೇ ಪುತ್ರ ಶೋಕ ಸಂತಪ್ತೆಯರಾಗಿದ್ದಾರೆ. ನನ್ನ ನೂರುಮಂದಿ ಸೊಸೆಯರೂ ಗಂಡಂದಿರನ್ನು ಕಳೆದುಕೊಂಡು ಕೊರಗುತ್ತಿದ್ದಾರೆ, ಸತ್ತವರ ಗತಿಯೆಲ್ಲಾ ಏನಾಯಿತು? ನಿನ್ನ ಅನುಗ್ರಹದಿಂದ ನಾವು ಶಾಂತಿಸಮಾಧಾನವನ್ನು ಪಡೆದು ಕಾಲಹಾಕಬೇಕಾಗದೆ!” ಎಂದಳು. ಕುಂತಿಗೆ ತನ್ನ ಮಗ ಕರ್ಣನ ಜ್ಞಾಪಕ ಬಂತು. ಅವರೆಲ್ಲರಿಗೂ ಮನಸ್ಸಿಗೆ ಸಮಾಧಾನವಾಗುವಂತೆ ವ್ಯಾಸನು ಅಂದಿನ ರಾತ್ರಿ ಗಂಗಾನದಿಯಲ್ಲಿ ಒಂದು ದೃಶ್ಯವನ್ನು ತೋರಿಸಿದನು. ಅವನು ಹೊಳೆಯಲ್ಲಿ ಇಳಿದು ಪಾಂಡವ ಕೌರವರ ಕಡೆ ಯುದ್ಧಮಾಡಿ ಸತ್ತವರನ್ನೆಲ್ಲಾ ಕರೆಯಲು ನೀರಿನ ಮಧ್ಯದಿಂದ ಒಂದು ತುಮುಲ ಶಬ್ದವಾಗಿ ಭೀಷ್ಟ ದ್ರೋಣರೂ ಅವರ ಹಿಂದೆ ಸಾವಿರಾರು ರಾಕರೂ ಯೋಧರೂ ಕಂಡುಬಂದರು. ಒಬ್ಬೊಬ್ಬರಾಗಿ ದಿವ್ಯದೇಹ ಧರಿಸಿ ನೀರಿನಿಂದ ಹೊರಗೆ ತಮ್ಮತಮ್ಮ ವೇಷಭೂಷ ಧ್ವಜ ವಾಹನಗಳೊಡನೆ ಎದ್ದೆದ್ದು ಬಂದರು. ಆದರೆ ಅವರಲ್ಲಿ ಯಾರಿಗೂ ವೈರವಿಲ್ಲ ಅಹಂಕಾರವಿಲ್ಲ ಕ್ರೋಧವಿಲ್ಲ, ಮತ್ಸರವಿಲ್ಲ; ದಿವ್ಯಮಾಲೆಗಳನ್ನು ಧರಿಸಿದ್ದಾರೆ; ಅಪ್ಸರೆಯರೂ ಗಂಧರ್ವರೂ ಜೊತೆಯಲ್ಲಿದ್ದು ಗಾನಮಾಡುತ್ತಿದ್ದಾರೆ. ಅವರು ಧೃತರಾಷ್ಟ್ರ ಗಾಂಧಾರಿಯರ ಕಣ್ಣಿಗೂ ಕಂಡುಬಂದರು. ಅದರಿಂದ ಅವರಿಗೆ ಎಷ್ಟೋ ನೆಮ್ಮದಿಯುಂಟಾಯಿತು. ಆಮೇಲೆ ಸ್ವಲ್ಪಕಾಲ ಆಶ್ರಮದಲ್ಲಿ ಎಲ್ಲರೂ ಒಟ್ಟಿಗೆ ಇದ್ದು ಊರಿಗೆ ಹಿಂತಿರುಗಿದರು. ಯುಧಿಷ್ಠಿರನಿಗೂ ಸಹದೇವನಿಗೂ ಕುಂತಿಯನ್ನು ಬಿಟ್ಟು ಹೋಗಲು ಮನಸ್ಸೇಬಾರದು. ಆದರೆ ಕುಂತಿಯೇ ಅವರಿಗೆ ಬುದ್ದಿಹೇಳಿ ಅವರು ಹತ್ತಿರ ಇದ್ದಷ್ಟೂ ಪುತ್ರಸ್ನೇಹದಿಂದ ತನ್ನ ತಪಸ್ಸಿಗೆ ವಿಘ್ನವೇ ಎಂದು ಹೇಳಿ ಅವರನ್ನು ಹಿಂತಿರುಗಿ ಹೋಗಿ ರಾಜ್ಯವಾಳಿಕೊಂಡಿರುವಂತೆ ಒಪ್ಪಿಸಿದಳು. </span>
</p>
<p>
<span> ಇದಾದ ಎರಡು ವರ್ಷಕ್ಕೆ ಒಂದು ದಿನ ನಾರದನು ಯುಧಿಷ್ಠಿರನ ಬಳಿಗೆ ಬಂದು ಧೃತರಾಷ್ಟ್ರಾದಿಗಳ ಅಂತ್ಯ ವೃತ್ತಾಂತವನ್ನು ತಿಳಿಸಿದನು. : “ಪಾಂಡವರು ಅವರನ್ನು ನೋಡಿಕೊಂಡು ಹಿಂತಿರುಗಿದಮೇಲೆ ಧೃತರಾಷ್ಟ್ರ ಗಾಂಧಾರಿ ಕುಂತಿ ಸಂಜಯರು ಗಂಗಾದ್ವಾರಕ್ಕೆ ಹೋಗಿ ಅಲ್ಲಿ ಉಗ್ರವಾದ ತಪಸ್ಸನ್ನು ಕೈಕೊಂಡರು. ಹಾಗೆ ಆರು ತಿಂಗಳ ಕಾಲ ಕಳೆಯಿತು. ಆಮೇಲೆ ಒಂದು ದಿನ ಕಾಡಿನಲ್ಲಿ ಸಂಚಾರ ಮಾಡುತ್ತಿದ್ದಾಗ ಅವರು ನಾಲ್ವರೂ ಕಾಡುಕಿಚ್ಚಿಗೆ ಸಿಕ್ಕಿದರು. ಸಂಜಯನು ತಪ್ಪಿಸಿಕೊಂಡನು; ಮಿಕ್ಕ ಮೂವರೂ ಕಾಡುಕಿಚ್ಚಿಗೆ ಸಿಕ್ಕಿ ಸುಟ್ಟುಹೋದರು. ಈ ವೃತ್ತಾಂತವನ್ನು ಕೇಳಿ ಎಲ್ಲರೂ ತುಂಬ ಸಂಕಟಪಟ್ಟರು. ಯುಧಿಷ್ಠಿರನು ನಾವೆಲ್ಲಾ ಬದುಕಿರುವಾಗ ಉಗ್ರ ತಪಸ್ಸಿನಲ್ಲಿದ್ದ ಆ ಮಹಾತ್ಮನು ಹೀಗೆ ಅನಾಥನಂತೆ ಮೃತಿ ಹೊಂದಿದನೇ? ವಿಚಿತ್ರವೀರ್ಯನ ಮಗನಾಗಿ, ನೂರು ಮಕ್ಕಳ ತಂದೆಯಾಗಿ ಹತ್ತುಸಾವಿರ ಆನೆಯ ಬಲವುಳ್ಳವನಾಗಿ ಮಹಾರಾಜನಾಗಿ ಬಾಳಿ ಕೊನೆಗೆ ಕಾಡುಕಿಚ್ಚಿನಲ್ಲಿ ಬೆಂದುಹೋದನೆಂದರೆ ಮನುಷ್ಯರ ಗತಿ ಯಾವ ಕಾಲಕ್ಕೇನೋ ಎನ್ನಿಸಿದೆ. ಹಿಂದೆ ದಿವ್ಯ ಸುಂದರಿಯರಾದ ಸ್ತ್ರೀಯರು ಬೀಸಣಿಗೆ ಹಿಡಿದು ಗಾಳಿ ಹಾಕುತ್ತಿದ್ದರೆ ಈಗ ಗೃಧ್ರಗಳು ಹಾರಾಡಿ ದಾವಾಗ್ನಿಯನ್ನು ಬೀಸುತ್ತಿವೆ. ವಂಧಿ ಮಾಗಧರು ಸ್ತುತಿಸಿ ನಿದ್ರೆಗೊಳಿಸುತ್ತಲೂ ಎಚ್ಚರಿಸುತ್ತಲೂ ಇದ್ದ ರಾಜನನ್ನು ಈಗ ಕಾಗೆಹದ್ದುಗಳು ಎಳೆದಾಡುತ್ತಿವೆ. ನನಗೆ ಗಾಂಧಾರಿಯ ವಿಚಾರದಲ್ಲಿ ಅಷ್ಟು ದುಃಖವಿಲ್ಲ; ಏಕೆಂದರೆ ಅವಳ ಕಣ್ಣೆದುರಿಗೇ ಅವಳ ನೂರು ಮಕ್ಕಳು ಸತ್ತಿದ್ದರು. ಇರುವತನಕ ಗಂಡನ ಸೇವೆಯನ್ನು ಮಾಡಿ ಪತಿಲೋಕವನ್ನು ಸೇರಿದಳು. ಆದರೆ ಕುಂತಿಯನ್ನು ನೆನೆಸಿಕೊಂಡರೆ ತುಂಬಾ ದುಃಖವಾಗುತ್ತದೆ. ಮಕ್ಕಳೆಲ್ಲರೂ ಬದುಕಿದ್ದು ಸಮೃದ್ಧವಾದ ಐಶ್ವರ್ಯವನ್ನು ಅನುಭವಿಸುತ್ತಿರುವಾಗ ಕಾಡಿಗೆ ಹೋದಳು. ನಮ್ಮ ಈ ರಾಜ್ಯವೂ ಬಲಪರಾಕ್ರಮಗಳೂ ಕ್ಚತ್ರಿಯ ಧರ್ಮವೂ ಏತಕ್ಕೆ? ಛಿ! ಯುಧಿಷ್ಠಿರನ ಮತ್ತು ಭೀಮಾರ್ಜುನರ ತಾಯಿ ದಿಕ್ಕಿಲ್ಲದವಳಂತೆ ಕಾಡುಕಿಚ್ಚಿನಲ್ಲಿ ಸಿಕ್ಕಿ ಸತ್ತುಹೋದಳೆಂಬ ಯೋಚನೆ ಬಂದಕೂಡಲೆ ನನಗೆ ಏನೂ ತೋರದೆ ಬುದ್ಧಿಗೆ ಮಂಕು ಕವಿದಂತಾಗುತ್ತದೆ. ಅರ್ಜುನನು ಖಾಂಡವವನದಲ್ಲಿ ಅಗ್ನಿಯನ್ನು ತೃಪ್ತಿಪಡಿಸಿದ್ದು ವ್ಯರ್ಥ! ಇಷ್ಟು ಉಪಕಾರಜ್ಞಾನವಿಲ್ಲದ ಅವನು ಕೃತಘ್ನ,! ಬೆಂಕಿ ಸುತ್ತುಹಾಕಿಕೊಂಡಾಗ ಅಮ್ಮನು ಕೃಶಳಾಗಿ ಭಯದಿಂದ ನಡುಗುತ್ತ ‘ಅಯ್ಯೋ! ಮಗು ಧರ್ಮರಾಜ! ಭೀಮ! ನನ್ನನ್ನು ಉಳಿಸಿ!” ಎಂದು ಕೂಗಿಕೊಳ್ಳುತ್ತ ಸತ್ತಿರಬೇಕು!" ಎಂದು ಗೋಳಾಡಿದನು.</span>
</p>
<p>
<span> ಮೃತರಿಗೆ ಶಾಸ್ತ್ರೋಕ್ತವಾಗಿ ಜಲತರ್ಪಣಗಳೂ ಉತ್ತರಕ್ರಿಯೆಗಳೂ ನಡೆದುವು. ದಾನಧರ್ಮಗಳಾದುವು. ಜ್ಞಾತಿ ಬಾಂಧವರನ್ನು ಕಳೆದುಕೊಂಡು ಯುಧಿಷ್ಠಿರನು ರಾಜ್ಯಭಾರದಲ್ಲಿ ಹರ್ಷವಿಲ್ಲದೆ, ದೇಶವನ್ನು ಆಳಿಕೊಂಡಿದ್ದನು. </span>
</p>
<p>
<span> </span>
</p>
<p>
<span>ಆಶ್ರಮವಾಸಿಕ ಪರ್ವ ಮುಗಿಯಿತು -- </span>
</p>
<p>
<span> </span>
</p>
<span>
<br/>
</span>
<p class="text-center">
<span>ಶ್ರೀರಸ್ತು</span>
</p>
<p class="text-center">
<span> </span>
</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಮೌಸಲಪರ್ವ</h1>
<p>
<span> </span>
</p>
<p>
<span>ನಮಿಸಿ ನಾರಾಯಣನ ನರನ ಪುರುಷೋತ್ತಮನ। ವ್ಯಾಸ ವಾಗ್ದೇವಿಯರ ಬಳಿಕ ಪೇಳ್ವುದು ಜಯವ॥</span>
</p>
<p>
<span> ಮಹಾಭಾರತ ಯುದ್ಧ ನಡೆದ ಮುವ್ವತ್ತಾರು ವರ್ಷಕ್ಕೆ ಮತ್ತೊಂದು ದೊಡ್ಡ ಅನರ್ಥ ಸಂಭವಿಸಿತು. ಒಂದು ಸಾರಿ ದ್ವಾರಕೆಗೆ ವಿಶ್ವಾಮಿತ್ರ ಕಣ್ವ ನಾರದ ಈ ಮೂವರು ಮಹರ್ಷಿಗಳೂ ಬಂದರು. ಸಾರಣ ಮುಂತಾದ ಯಾದವರು ಅವರ ಮೇಲಿನ ಕುಹಕಕ್ಕೆ ತಮ್ಮಲ್ಲಿ ಸಾಂಬನೆಂಬುವನಿಗೆ ಹೆಣ್ಣು ವೇಷ ಹಾಕಿ ಅವರ ಹತ್ತಿರಕ್ಕೆ ಕರೆದುಕೊಂಡು ಹೋಗಿ “ಇವಳು ಬಭ್ರುವಿನ ಹೆಂಡತಿ; ಅವನಿಗೆ ಗಂಡುಮಗುವಾಗಬೇಕೆಂದು ಆಸೆ; ಇವಳಲ್ಲಿ ಗಂಡುಮಗು ಹುಟ್ಟುತ್ತದೆಯೋ ಹೆಣ್ಣುಮಗು ಹುಟ್ಟುತ್ತದೆಯೋ ಹೇಳಿ. ನೀವು ಋಷಿಗಳು; ನಿಮಗೆ ಇದು ಸರಿಯಾಗಿ ಗೊತ್ತಾಗುತ್ತದೆ.” ಎಂದನು. ಅದಕ್ಕೆ ಆ ಮಹರ್ಷಿಗಳು ಕೋಪದಿಂದ ಕಣ್ಣು ಕೆಂಪಗೆ ಮಾಡಿಕೊಂಡು “ವಾಸುದೇವನ ದಾಯಾದಿಯಾದ ಈ ಸಾಂಬನು ವೃಷ್ಣಿ ಮತ್ತು ಅಂಧಕ ವಂಶಗಳ ನಾಶಕ್ಕೆ ಕಾರಣವಾಗುವ ಉಕ್ಕಿನ ಒನಕೆಯನ್ನು ಹೆರುತ್ತಾನೆ; ನೀವು ದುಷ್ಟರೂ ಘಾತುಕರೂ ಆಗಿ ರಾಮಕೃಷ್ಣರೂ ಹೊರತು ಮಿಕ್ಕೆಲ್ಲರೂ ರೋಷಾವೇಶದಿಂದ ಹೊಡೆದಾಡಿ ನಿರ್ಮೂಲವಾಗುವಿರಿ!” ಎಂದು ಒಬ್ಬರ ಮುಖ ಒಬ್ಬರು ನೋಡುತ್ತ ಹೇಗೆ ಬಂದರೋ ಹಾಗೆ ಹೊರಟು ಹೋದರು. ಕೃಷ್ಣನಿಗೆ ಇದು ತಿಳಿದಾಗ “ಸರಿ! ಅದು ಆಗತಕ್ಕದ್ದು ತಾನೇ!” ಎಂದು ಬಿಟ್ಟನು. ಮರುದಿನ ಸಾಂವನ ಹೊಟ್ಟೆಯಿಂದ ಒಂದು ಒನಕೆ ಹುಟ್ಟಿತು. ಯಾದವರಾಜನು ಈ ವೃತ್ತಾಂತವನ್ನು ಕೇಳಿ ಭಯಪಟ್ಟು ಆ ಒನಕೆಯನ್ನು ಸಣ್ಣದಾಗಿ ಪುಡಿಮಾಡಿಸಿ ಆ ಪುಡಿಯನ್ನು ಸಾಗರದಲ್ಲಿ ಕದರಿಸಿಬಿಟ್ಟನು. ಅಲ್ಲಿಂದಾಚೆಗೆ ಆ ಊರಲ್ಲಿ ಯಾರೂ ಮದ್ಯವನ್ನಾಗಲೀ ಆಸವವನ್ನಾಗಲೀ ಮಾಡಬಾರದೆಂದು ಕುಡಿಯಬಾರದೆಂದೂ ಆ ನಿಯಮಕ್ಕೆ ವಿರುದ್ಧವಾಗಿ ನಡೆಯುವವರನ್ನು ಶೂಲಕ್ಕೆ ಹಾಕಿಸುವುದಾಗಿಯೂ ಸಾರಿಸಿದನು. </span>
</p>
<p>
<span> ಕೆಲವುಕಾಲ ಕಳೆಯಲು, ವೃಷ್ಣಿಗಳ ಮನೆಯಲ್ಲಿ ಕಪ್ಪುಮಿಶ್ರವಾದ ಕೆಂಬಣ್ಣವೂ ಬೋಳುತಲೆಯೂ ವಿಕಾರಸ್ವರೂಪವೂ ಉಳ್ಳ ಭಯಂಕರವಾದ ಪುರುಷಾಕಾರವೊಂದು ಕಾಣಿಸಿಕೊಳ್ಳಲು ಮೊದಲಾಯಿತು. ಸಾವಿರಾರು ಬಾಣಗಳನ್ನು ಹೊಡೆದರೂ ಅದು ಅವಕ್ಕೆ ಸಿಕ್ಕಲಿಲ್ಲ. ಕಂಡು ಕಂಡು ಮಾಯವಾಗುತ್ತಿತ್ತು. ‘ಭರ್ರೋ’ ಎಂದು ಬಿರುಗಾಳಿಯು ಬೀಸುತ್ತಿತ್ತು. ಇಲಿ ಹೆಗ್ಗಣಗಳು ಹೆಚ್ಚಿ ಮಲಗಿದ್ದವರ ಕೂದಲು ಉಗುರುಗಳನ್ನೂ ಕಡಿದು ಹಾಕುತ್ತಿದ್ದವು. ಪಂಜರದಲ್ಲಿ ಶುಕಸಾರಿಕೆಗಳು ಅರಚುತ್ತಿದ್ದವು. ಸಾರಸ ಪಕ್ಷಿಗಳು ಗೂಬೆಗಳಂತೆಯೂ, ಮೇಕೆಗಳು ನರಿಗಳಂತೆಯೂ ಕೂಗುತ್ತಿದ್ದವು. ಕೆಂಪುಕಾಲಿನ ಬಿಳಿಯ ಪಾರಿವಾಳಗಳು ಮನೆಮನೆಗಳಲ್ಲಿಯೂ ಹಾರಾಡುತ್ತಿದ್ದವು. ವೃಷ್ಣಿಗಳು ಪಾಪಕಾರ್ಯಗಳಿಗೆ ಹೇಸದೆ ಗುರುಹಿರಿಯರನ್ನೂ ದೇವಬ್ರಾಹ್ಮಣರನ್ನೂ ಹೀಯಾಳಿಸುವುದಕ್ಕೆ ಮೊದಲು ಮಾಡಿದರು. ಗಂಡಸರಲ್ಲಿಯೂ ಹೆಂಗಸರಲ್ಲಿಯೂ ಕಟ್ಟು ಸಡಲಿ, ಸ್ವೇಚ್ಛಾಪ್ರವರ್ತನೆಗಿಟ್ಟುಕೊಂಡಿತು. ಈ ಉತ್ಪಾತಗಳನ್ನು ನೋಡಿ ಶ್ರೀಕೃಷ್ಣನು ಹಿಂದೆ ಗಾಂಧಾರಿಯು ಕೊಟ್ಟ ಶಾಪ ಫಲಿಸುವ ಕಾಲ ಬಂತೆಂದು ತಿಳಿದು ಎಲ್ಲರೂ ಸಮುದ್ರತೀರಕ್ಕೆ ತೀರ್ಥಯಾತ್ರೆ ಹೋಗಬೇಕೆಂದು ಹೇಳಿದನು. </span>
</p>
<p>
<span> ಅದರಂತೆ ವೃಷ್ಣಿ ಅಂಧಕ ಕುಲಗಳ ಯಾದವರೆಲ್ಲರೂ ತಮ್ಮ ತಮ್ಮ ಅಂತಃಪುರದೊಡನೆ ಆನೆ ಕುದುರೆ ವಾಹನಗಳ ಮೇಲೆ ಕುಳಿತು ಮದ್ಯ ಮಾಂಸ ಭಕ್ಷ್ಯ ಭೋಜ್ಯ ಪಾನೀಯಾದಿಗಳನ್ನು ತೆಗೆದುಕೊಂಡು ಪ್ರಭಾಸತೀರ್ಥದಲ್ಲಿ ನಿಂತರು. ಇದನ್ನು ನೋಡಿ ಉದ್ಭವನು ಅವರನ್ನು ಬಿಟ್ಟು ಹೊರಟುಹೋದನು. ನೃತ್ಯ ಗಾನ ಪಾನಗಳಿಗೆ ಮೊದಲಾಯಿತು. ಕೃಷ್ಣನ ಎದುರಿಗೇ ಬಲರಾಮ ಕೃತವರ್ಮ ಸಾತ್ಯಕಿ ಗದ ಬಭ್ರು ಎಲ್ಲರೂ ಕುಳಿತು ಕುಡಿಯುತ್ತಿದ್ದರು. ಸಾತ್ಯಕಿಗೆ ಅಮಲೇರಿ ಕೃತವರ್ಮನನ್ನು ಹೀಯಾಳಿಸುತ್ತ “ಶತ್ರುಗಳಿಂದ ಏಟುತಿಂದೂ, ಸತ್ತುಬಿದ್ದಂತೆ ನಿದ್ರೆ ಹೋಗುತ್ತಿದ್ದವರನ್ನು ನೀನಲ್ಲದೆ ಮತ್ತಾವ ಕ್ಷತ್ರಿಯ ಕೊಂದಾನು! ಆ ನಿನ್ನ ಕೃತ್ಯ ಯಾವ ಯಾದವನಿಗೂ ಸಹಿಸದು., ಹಾರ್ದಿಕ್ಯ!” ಎಂದನು. ಪ್ರದ್ಯುಮ್ನನು ಅದನ್ನು ಪುಷ್ಟೀಕರಿಸಿ ಮಾತನಾಡಿದನು. ಕೃತವರ್ಮನಿಗೆ ರೇಗಿತು. ತನ್ನ ಎಡಗೈಯಿಂದ ಸಾತ್ಯಕಿಯ ಮೂತಿಯನ್ನು ತಿವಿಯುತ್ತ “ಆಹಾ! ನೀನು ಮಹಾವೀರ! ಎರಡು ತೋಳೂ ಕತ್ತರಿಸಿ ಬಿದ್ದಿದ್ದ ಭೂರಿಶ್ರವನನ್ನು ನಿರ್ದಯವಾಗಿ ಕೊಂದವನು!” ಎಂದು ಹಂಗಿಸಿದನು. ಆ ಮಾತನ್ನು ಕೇಳಿ ಕೃಷ್ಣನು ರೋಷದಿಂದ ಅವನನ್ನು ದುರುಗುಟ್ಟಿಕೊಂಡು ನೋಡಿದನು. ಸಾತ್ಯಕಿಯು ಸ್ಯಮಂತಕಮಣಿಯ ಪ್ರಸ್ತಾಪ ತೆಗೆದು ಕೃಷ್ಣನನ್ನು ಎತ್ತಿಯಾಡಿದನು. ಸತ್ಯಭಾಮೆಗೆ ಅದರಿಂದ ದುಃಖವಾಗಿ ಕೃಷ್ಣನ ತೊಡೆಯಮೇಲೆ ಬಿದ್ದು ಅಳುವುದಕ್ಕೆ ಮೊದಲುಮಾಡಿದಳು. ಕೃಷ್ಣನಿಗೆ ಮತ್ತಷ್ಟು ಸಿಟ್ಟುಬಂತು. ಆಗ ಸಾತ್ಯಕಿ ಎದ್ದು “ಇಗೋ,ನಾನು ದ್ರೌಪದಿಯ ಮಕ್ಕಳು ಧೃಷ್ಟದ್ಯುಮ್ನ ಶಿಖಂಡಿ ಇವರಿಗಾಗಿ ಮುಯ್ಯಿ ತೀರಿಸಿ ಅವರು ಹೋದ ಸ್ಥಳಕ್ಕೆ ಹೋಗುತ್ತೇನೆ; ಅಶ್ವತ್ಥಾಮನ ಜೊತೆಯಲ್ಲಿ ಸೇರಿಕೊಂಡು, ನಿದ್ರೆ ಮಾಡುತ್ತಿದ್ದವರನ್ನು ಕೊಲೆ ಮಾಡಿದ ಈ ಪಾತಕಿಗೆ ಆಯುಸ್ಸು ತೀರಿತು!” ಎನ್ನುತ್ತ ರೋಷದಿಂದ ಕೃತವರ್ಮನ ತಲೆಯನ್ನು ಕತ್ತರಿಸಿಹಾಕಿದನು. ಮಿಕ್ಕವರನ್ನೂ ಕೊಲ್ಲುವುದಕ್ಕೆ ಹೋಗುತ್ತಿರಲು ಕೃಷ್ಣನು ಅವನನ್ನು ತಡೆಯುವುದಕ್ಕೆ ಎದ್ದು ಬಂದನು. ಭೋಜರೂ ಅಂಧಕರೂ ಸಾತ್ಯಕಿಯ ಸುತ್ತ ಮುತ್ತಿಕೊಂಡು ಎಂಜಲು ಪಾತ್ರೆಗಳಿಂದಲೇ ಅವನನ್ನು ಬಡಿದು ಕೊಂದರು. ಅವನನ್ನು ಉಳಿಸಲು ಅಡ್ಡಿಬಂದ ಪ್ರದ್ಯುಮ್ನನೂ ಏಟುತಿಂದು ಸತ್ತನು.ಮಗ ಭಾವಮೈದುನ ಇಬ್ಬರೂ ಕೊಲೆಯಾದದ್ದನ್ನು ನೋಡಿ ಕೃಷ್ಣನಿಗೆ ಸಹಿಸದೆ ಹೋಯಿತು. ಅವನು ಕೋಪಗೊಂಡು ಅಲ್ಲಿ ಬೆಳೆದಿದ್ದ ಜೊಂಡಿನಲ್ಲಿ ಒಂದು ಹಿಡಿಯನ್ನು ಕಿತ್ತುಕೊಂಡನು. ಅವನ ಕೈಯ್ಯಲ್ಲಿ ಅದೇ ಉಕ್ಕಿನ ಒನಕೆಯಾಯಿತು. ಅದರಿಂದ ಅವನು ಮುಂದಾಳುಗಳಾಗಿದ್ದವರನ್ನೆಲ್ಲಾ ಸದೆಬಡಿದನು. ಕಾಲದಿಂದ ಪ್ರೇರಿತರಾಗಿ ಅಂಧಕರು ಭೋಜರು ಶೈನೇಯರು ವೃಷ್ಣಿಗಳು ಎಲ್ಲರೂ ಜೊಂಡು ಹಿಡಿದು ಜಗಳಕ್ಕೆ ನಿಂತರು. ಯಾರು ಕಿತ್ತು ಕೈಯಲ್ಲಿ ಹಿಡಿದುಕೊಂಡರೂ ಜೊಂಡೇ ವಜ್ರಾಯುಧವಾಗಿ ಪರಣಮಿಸುತ್ತಿತ್ತು. ಹುಲ್ಲು ಕಡ್ಡಿ ಒನಕೆಯಾದದ್ದು ಅಲ್ಲಿಯೇ! ಅದರಿಂದ ಎಲ್ಲರೂ ತಂದೆಮಕ್ಕಳೆನ್ನದೆ ಹೊಡೆದಾಡಿ, ಬೆಂಕಿಯಲ್ಲಿ ಪತಂಗದ ಹುಳುಗಳು ಬಿದ್ದಂತೆ ಸತ್ತುಬಿದ್ದರು. ಯಾವನಿಗೂ ಓಡಿಹೋಗೋಣವೆಂದು ಬುದ್ಧಿಯೂ ಬರಲಿಲ್ಲ. ಕೃಷ್ಣನು ಸ್ವಲ್ಪಹೊತ್ತು ಜೊಂಡನ್ನು ಹಿಡಿದು ಸುಮ್ಮನೆ ನಿಂತಿದ್ದು ಬಳಿಕ ತನ್ನ ಸುತ್ತಲೂ ಸಾಂಬ ಚಾರುದೇಷ್ಣ ಪ್ರದ್ಯುಮ್ನ ಅನಿರುದ್ಧ ಮೊದಲಾದವರು ಸತ್ತುಬಿದ್ದಿರುವುದು ಕಂಡಕೂಡಲೆ, ರೇಗಿ ತಾನೂ ಕಂಡಕಂಡವರನ್ನು ಹೊಡೆದುಕೊಲ್ಲುತ್ತ ಬಂದನು. ಆಗ ಬಭ್ರುವೂ ದಾರುಕನೂ ಮುಂದೆ ಬಂದು “ಸ್ವಾಮೀ! ಸ್ವಲ್ಪ ಹೆಚ್ಚುಕಡಿಮೆ ಎಲ್ಲರೂ ನಾಶವಾದಂತಾಯಿತು. ಬಲರಾಮನೆಲ್ಲಿ ನೋಡು, ಅವನ ಹತ್ತಿರಕ್ಕೆ ಹೋಗೋಣ!” ಎಂದು ಅವನನ್ನು ಕರೆದುಕೊಂಡು ಹೋದರು. ಬಲರಾಮನು ಏಕಾಂತವಾದ ಸ್ಥಳದಲ್ಲಿ ಒಂದು ಮರವನ್ನು ಒರಗಿಕೊಂಡು ಧ್ಯಾನಸಕ್ತನಾಗಿದ್ದನು; ಅವನನ್ನು ಕಂಡಕೂಡಲೆ ಕೃಷ್ಣನು ದಾರುಕನನ್ನು ಕರೆದು “ದಾರುಕ, ನೀನು ಹಸ್ತಿನಾವತಿಗೆ ಹೋಗಿ ಇಲ್ಲಿನ ವೃತ್ತಾಂತವನ್ನೆಲ್ಲಾ ತಿಳಿಸು. ಅರ್ಜುನನು ಬೇಗ ಇಲ್ಲಿಗೆ ಬರಲಿ!” ಎಂದು ಅವನನ್ನು ಕಳುಹಿಸಿದನು; ಬಭ್ರುವನ್ನು ಕರೆದು “ಬಭ್ರೂ! ನೀನು ಬೇಗ ದ್ವಾರಕೆಗೆ ಹೋಗು. ಅಲ್ಲಿ ಹೆಂಗಸರನ್ನು ರಕ್ಷಿಸಿಕೋ. ಕಳ್ಳಕಾಕರು ಲೂಟಿಹೊಡೆದು ಹೆಂಗಸರನ್ನು ಹಿಂಸಿಸಿಯಾರು!” ಎಂದು ಅವನನ್ನು ಕಳುಹಿಸಿದನು. ಅವನು ಬೇಗ ಬೇಗ ಹೋಗುತ್ತಿರುವಾಗ ದಾರಿಯಲ್ಲಿ ಬೇಡರು ಮೃಗಗಳಿಗೆಂದು ಒಡ್ಡಿದ್ದ ಸಿಡಿಯು ಹಾರಿ ಅವನನ್ನು ಕೊಂದಿತು. ಅದನ್ನು ನೋಡಿ ಕೃಷ್ಣನು “ಬಲರಾಮ! ಸ್ವಲ್ಪ ತಾಳು; ಬಂದೆ!” ಎಂದು ಹೇಳಿ ತಾನೇ ದ್ವಾರಕೆಗೆ ಹೋಗಿ ವಸುದೇವನನ್ನು ಕಂಡನು. ಅವನಿಗೆ “ಅರ್ಜುನನು ಬರುತ್ತಾನೆ; ಅಲ್ಲಿಯವರೆಗೆ ನೀನು ಇದನ್ನೆಲ್ಲಾ ನೋಡಿಕೊಂಡಿರಪ್ಪ! ಬಲರಾಮ ನನಗೋಸ್ಕರ ಕಾದಿದ್ದಾನೆ; ನಾನು ಅಲ್ಲಿಗೆ ಹೋಗಬೇಕು. ಹಿಂದೆ ಕೌರವರ ನಾಶವನ್ನು ನೋಡಿಯಾಯಿತು. ನಿರ್ಜೀವವಾಗಿ ಬಿಕೋ ಎನ್ನುತ್ತಿರುವ ಈ ಊರನ್ನು ನೋಡಲಾರೆ; ಬಲರಾಮನೊಡನೆ ನಾನು ಕಾಡಿಗೆ ತಪಸ್ಸುಮಾಡುವುದಕ್ಕೆ ಹೋಗುತ್ತೇನೆ” ಎಂದು ಹೇಳಿ ಅವನಿಗೆ ಕಾಲುಮುಟ್ಟಿ ನಮಸ್ಕಾರಮಾಡಿ ಸರಸರನೆ ಹೊರಟನು. ಅವನು ಹೋಗುತ್ತಿರುವಾಗ ಸತ್ತಿದ್ದ ಯಾದವರ ಹೆಂಗಸರೂ ಮಕ್ಕಳೂ ಗೋಳೋ ಎಂದು ಅಳುತ್ತಿದ್ದರು. ಅವರನ್ನು ಕಂಡು ಶ್ರೀಕೃಷ್ಣನು ಅರ್ಜುನನು ಬರುತ್ತಾನೆ, ಸುಮ್ಮನಿರಿ! ಅವನು ನಿಮ್ಮ ಸಂಕಟವನ್ನೆಲ್ಲಾ ಪರಿಹಾರಮಾಡುತ್ತಾನೆ!" ಎಂದು ಸಮಾಧಾನಮಾಡಿ ಬಲರಾಮನಿದ್ದೆಡೆಗೆ ಬಂದನು. ಯೋಗಾರೂಢನಾಗಿದ್ದ ಅವನ ಬಾಯಿಂದ ಬೆಳ್ಳಗೆ ಸಾವಿರ ಹೆಡೆಯಿದ್ದ ಒಂದು ಸರ್ಪವು ಹೊರಟು ಸಮುದ್ರವನ್ನು ಹೊಕ್ಕಿತು. ನಾಗಪ್ರಮುಖರೂ ವರುಣದೇವರೂ ಅವನನ್ನು ಬರಮಾಡಿಕೊಂಡರು. </span>
</p>
<p>
<span> ಅಣ್ಣನು ಹೊರಟುಹೋದದ್ದನ್ನು ತಿಳಿದು ಕೃಷ್ಣನು ಮುಂದೇನು ಮಾಡಬೇಕೆಂದು ಚಿಂತಿಸುತ್ತ ಶೂನ್ಯವಾದ ಆ ವನದಲ್ಲಿ ತಿರುಗಾಡುತ್ತಿದ್ದನು. ಅನಂತರ ಗಾಂಧಾರಿಯ ಶಾಪವನ್ನು ನೆನೆದು ಭೂಮಿಯ ಮೇಲೆ ಕುಳಿತನು; ತನಗೆ ಉತ್ಕ್ರಮಣ ಕಾಲ ಬಂದಿತೆಂದೆನ್ನಿಸಿತು; ಇಂದ್ರಿಯ ವಾಕ್ಕು ಮನಸ್ಸುಗಳನ್ನು ನಿರೋಧಿಸಿ ಯೋಗಾರೂಢನಾಗಿ ಮಲಗಿಬಿಟ್ಟನು; ಹಾಗೆ ಮಲಗಿದ್ದಾಗ ಅವನನ್ನು ನೋಡಿ ಯಾವುದೋ ಮೃಗವಿರಬೇಕೆಂದು ಜರನೆಂಬ ವ್ಯಾಧನು ಒಂದು ಬಾಣ ಬಿಟ್ಟನು. ಅದು ಕೃಷ್ಣನ ಅಂಗಾಲನ್ನು ಭೇದಿಸಿತು. ಹತ್ತಿರ ಬಂದು ನೋಡಿದರೆ ಯೋಗದಲ್ಲಿದ್ದ ಶ್ರೀಕೃಷ್ಣ! ತನ್ನದು ಮಹಾ ಅಪರಾಧವಾಯಿತೆಂದು ನೊಂದು ಅವನು ಶ್ರೀಕೃಷ್ಣನ ಎರಡು ಪಾದಗಳನ್ನೂ ಹಿಡಿದು ನಮಸ್ಕರಿಸಿದನು. ಶ್ರೀಕೃಷ್ಣನು ಸ್ವರ್ಗಸ್ಥನಾದನು. </span>
</p>
<p>
<span> ಅತ್ತ ಅರ್ಜುನನು ದಾರುಕನಿಂದ ಯಾದವನಾಶವನ್ನು ತಿಳಿದು ದ್ವಾರಕೆಗೆ ಬಂದು ನೋಡಲು ಅದು ಬತ್ತಿಹೋದ ನದಿಯಂತಿತ್ತು. ಸತ್ಯಭಾಮಾ ರುಕ್ಮಿಣಿಯರೂ ಯಾದವಸ್ತ್ರೀಯರೂ ಅವನನ್ನು ನೋಡಿ ಅಳುವುದಕ್ಕೆ ಮೊದಲುಮಾಡಿದರು. ಅವನು ಅವರನ್ನು ಸಂತಯಿಸಿ ವಸುದೇವನಿದ್ದೆಡೆಗೆ ಬಂದು ಅವನ ಕಾಲುಗಳ ಮೇಲೆ ಬಿದ್ದನು. ವಸುದೇವನು ತನ್ನ ಮಕ್ಕಳನ್ನು ನೆನೆದು, “ಅರ್ಜುನ! ನೂರಾರು ಜನ ದೈತ್ಯರನ್ನೂ ರಾಜರನ್ನೂ ಕೊಂದ ವೀರರು ಹೋದರು! ನಾನು ಇನ್ನೂ ಬದುಕಿದ್ದೇನೆ; ನನ್ನ ಜೀವ ತುಂಬ ಗಟ್ಟಿ! ನಿನಗೆ ತುಂಬಾ ಪ್ರೀತಿಪಾತ್ರರೂ ಅಚ್ಚುಮೆಚ್ಚು ಆಗಿದ್ದ ಪ್ರದ್ಯುಮ್ನ ಸಾತ್ಯಕಿಗಳೇ ವೃಷ್ಣಿಗಳ ನಾಶಕ್ಕೆ ಮುಖ್ಯ ಕಾರಣರಾದರು. ಕೃಷ್ಣನೇ ಉದಾಸೀನನಾಗಿದ್ದದ್ದರಿಂದ ಯಾರನ್ನ ಏಕೆ ಆಕ್ಷೇಪಿಸಬೇಕು? ಅವನು ಅಶ್ವತ್ಥಾಮನ ಅಸ್ತ್ರದಿಂದ ಸತ್ತ ಮಗುವನ್ನೇ ಬದುಕಿಸಿದ; ಅಂಥವನಿಗೆ ತನ್ನ ಜ್ಞಾತಿಗಳನ್ನು ಕಾಪಾಡಿಕೊಳ್ಳುವುದಕ್ಕಾಗುತ್ತಿರಲಿಲ್ಲವೇ? ಅದು ಅವನಿಗೆ ಇಷ್ಟವಿರಲಿಲ್ಲ. ಮಕ್ಕಳು ಮೊಮ್ಮಕ್ಕಳು ನೆಂಟರು ಇಷ್ಟರು ಎಲ್ಲರೂ ಸತ್ತುಬಿದ್ದಮೇಲೆ ಅವನು ನನ್ನ ಹತ್ತಿರಕ್ಕೆ ಬಂದು ‘ಇಗೋ, ನಮ್ಮ ವಂಶಕ್ಕೆ ಅಂತ್ಯಕಾಲ ಪ್ರಾಪ್ತವಾಯಿತು.; ಅರ್ಜುನ ಇಲ್ಲಿಗೆ ಬರುತ್ತಾನೆ; ಅವನಿಗೆ ಇದನ್ನೆಲ್ಲಾ ತಿಳಿಸು; ಅವನೇ ನಾನು; ನಾನೇ ಅವನು; ಅವನು ಹೇಳಿದಂತೆ ನಡೆಸು! ಅವನೇ ಸತ್ತವರೆಲ್ಲರಿಗೂ ಉತ್ತರಕ್ರಿಯೆಗಳನ್ನು ಮಾಡುತ್ತಾನೆ. ಅವನು ಹೊರಟುಹೋದಮೇಲೆ ಈ ಊರು ಸಮುದ್ರದಲ್ಲಿ ಮುಳುಗಿಹೋಗುತ್ತದೆ. ನಾನು ಕಾಡಿಗೆ ಹೋಗಿ ಬಲರಾಮನೊಡನೆ ಯಾವುದಾದರೂ ಒಂದು ಪುಣ್ಯಸ್ಥಳದಲ್ಲಿ ಕಾಲವನ್ನು ನಿರೀಕ್ಷಿಸಿಕೊಂಡಿರುತ್ತೇನೆ!” ಎಂದು ಹೇಳಿ ಮಕ್ಕಳನ್ನು ನನಗೆ ಒಪ್ಪಿಸಿ ಎಲ್ಲಿಯೋ ಹೊರಟುಹೋದನು. ಈ ಚಿಂತೆಯಲ್ಲಿ ನನಗೆ ಅನ್ನ ನೀರೂ ಏನೂ ಬೇಕಾಗಿಲ್ಲ. ನಾನು ಬದುಕಿರುವವನಲ್ಲ. ಸತ್ತವನಲ್ಲ. ಪುಣ್ಯಕ್ಕೆ ನೀನು ಬಂದೆಯಲ್ಲ! ಕೃಷ್ಣನು ಹೇಳಿದಂತೆ ನಡೆಸು. ರಾಜ್ಯ ಹೆಂಗಸರು ಮಕ್ಕಳು ಆಸ್ತಿಪಾಸ್ತಿ ಎಲ್ಲವನ್ನೂ ನೋಡಿಕೋ! ನಾನು ಪ್ರಾಣಬಿಡುತ್ತೇನೆ" ಎಂದನು. </span>
</p>
<p>
<span> ಮರುದಿನ ವಸುದೇವನು ಯೋಗಧಾರಣೆಯಿಂದ ದೇಹವನ್ನು ಬಿಟ್ಟನು. ಅವನ ನಾಲ್ಕುಜನ ಹೆಂಡತಿಯರೂ ಅವನೊಡನೆ ಸಹಗಮನ ಮಾಡಿದರು. ಅರ್ಜುನನು ಅವರಿಗೂ ಬಲರಾಮಕೃಷ್ಣರಿಗೂ ಸತ್ತ ಯಾದವರಿಗೂ ಜಲತರ್ಪಣಗಳನ್ನು ಕೊಟ್ಟು ಉತ್ತರಕ್ರಿಯೆಗಳನ್ನು ನಡೆಸಿದನು. ಆ ಊರು ಸದ್ಯದಲ್ಲಿಯೇ ಸಮುದ್ರದ ಪಾಲಾಗುವಂತಿದ್ದದ್ದರಿಂದ ಒಂದು ವಾರ ಬಿಟ್ಟುಕೊಂಡು ಊರಿನವರೆಲ್ಲರೂ ತಮ್ಮ ತಮ್ಮ ಆಸ್ತಿಪಾಸ್ತಿ ಗಳೊಡನೆ ತನ್ನ ಜೊತೆಯಲ್ಲಿ ಹೊರಡುವುದಕ್ಕೆ ಸಿದ್ಧರಾಗಿರಬೇಕೆಂದು ಎಲ್ಲರಿಗೂ ತಿಳಿಸಿದನು. ಅದರಂತೆ ಊರಿಗೆ ಊರೇ ಗಾಡಿ ಆನೆ ಕುದುರೆ ಒಂಟೆ ಹೇಸರಗತ್ತೆಗಳ ಮೇಲೆ ಪದಾರ್ಥಗಳನ್ನು ಹೇರಿಕೊಂಡು ಹೊರಟಿತು. ವೀರರೆಲ್ಲರೂ ಸತ್ತುಹೋಗಿದ್ದರಿಂದ ಪೌರರೇ ಅವರಿಗೆ ಕಾವಲಾಗಬೇಕಾಯಿತು. ಅರ್ಜುನನು ಅಷ್ಟುಜನಕ್ಕೂ ಮುಂದಾಳಾಗಿ ಹೋಗುತ್ತಿದ್ದನು. ಅವರು ಹೊರಡುತ್ತಲೇ ಸಮುದ್ರವು ಊರಮೇಲೆ ಹೊರಳಿತು. ಅವರು ಎಷ್ಟೆಷ್ಟು ಸ್ವಲ್ಪವನ್ನು ಬಿಟ್ಟು ಮುಂದೆ ಹೋದರೆ ಅಷ್ಟಷ್ಟು ಸ್ವಲ್ಪದಲ್ಲಿ ನೀರು ಬಂದು ತುಂಬಿಕೊಳ್ಳುವುದು. ಈ ಅದ್ಭುತವನ್ನು ನೋಡಿ ಅವರು “ಇದೆಲ್ಲಾ ದೈವಸಂಕಲ್ಪ” ಎಂದುಕೊಂಡು ಬೇಗಬೇಗ ಮುಂದೆ ಹೋಗುವರು. ಹೀಗೆ ಬೆಟ್ಟ ಗುಡ್ಡ ಹೊಳೆ ಕಾಡುಗಳನ್ನು ಹಾಯಿಸಿ ಅರ್ಜುನನು ಅವರನ್ನು ಪಂಚನದವೆಂಬ ಗೋಧಾನ್ಯ ಸಮೃದ್ಧವಾದ ಸ್ಥಳಕ್ಕೆ ಕರೆತಂದನು. ಅಲ್ಲಿದ್ದ ದರೋಡೆಕಾರರಿಗೆ ಈ ಗುಂಪಿನ ಮೇಲೆ ಕಣ್ಣುಬಿತ್ತು. ಅದರಲ್ಲಿ ಹೆಂಗಸರೇ ಹೆಚ್ಚಾಗಿದ್ದರು. ಅರ್ಜುನನೊಬ್ಬನೇ ಕಾವಲು. ರಕ್ಷಕರಾಗಿದ್ದ ಮಿಕ್ಕ ಆಳುಕಾಳುಗಳೂ ಯೋಧರೂ ಕೈಲಾಗದವರು; ಇದನ್ನು ನೋಡಿ, ಅವರು ಸಾವಿರಾರು ಜನ ಗುಂಪಾಗಿ ಕೂಗುತ್ತಾ ಆಲುತ್ತಾ ದೊಣ್ಣೆ ಹಿಡಿದು ಬಂದು ಮೇಲೆ ಬಿದ್ದರು. ಅರ್ಜುನನು ಅವರಿದ್ದೆಡೆಗೆ ಬಂದು ಹೆದರಿಸಿದನು. ಅವರು ಲಕ್ಷ್ಯಮಾಡಲಿಲ್ಲ. ಆದ್ದರಿಂದ ಅರ್ಜುನನು ಗಾಂಡೀವವನ್ನು ಕೈಗೆ ತೆಗೆದುಕೊಂಡನು. ಆದರೆ ಹುರಿಕಟ್ಟುವುದಕ್ಕೆ ಹೋದರೆ ಬಿಲ್ಲು ಬಗ್ಗಿಸುವುದೇ ಕಷ್ಟವಾಯಿತು! ಹಾಗೂ ಹೀಗೂ ಅದನ್ನು ಕಟ್ಟಿ ಸಿದ್ಧಮಾಡಿಕೊಂಡರೆ, ಶಸ್ತ್ರಾಸ್ತ್ರಗಳೆಲ್ಲಾ ಮರೆತುಹೋದವು! ತನ್ನ ಬಾಹುವೀರ್ಯಕ್ಕೆ ಈ ಅವಸ್ಥೆ ಬಂದು ತನ್ನ ಅಸ್ತ್ರಗಳೆಲ್ಲಾ ಹೋಗಿಬಿಟ್ಟಿದ್ದಕ್ಕೆ ಅವನಿಗೆ ತುಂಬಾ ನಾಚಿಕೆಯಾಯಿತು. ಆನೆ ಕುದುರೆ ರಥಗಳಲ್ಲಿ ಕುಳಿತು ಹೊಡೆಯುತ್ತಿದ್ದ ವೃಷ್ಣಿ ಯೋಧರಿಂದಲೂ ಅವರನ್ನು ಓಡಿಸುವುದು ಸಾಧ್ಯವಾಗಲಿಲ್ಲ. ಎಲ್ಲೆಲ್ಲಿ ನೋಡಿದರೂ ಹೆಂಗಸರೇ ಇದ್ದರು. ಅವರ ಮೇಲೆ ಅಲ್ಲಿ ಇಲ್ಲಿ ಕಳ್ಳರು ಬಂದು ಬಿದ್ದು ಕೊಳ್ಳೆಹೊಡೆಯುತ್ತಿದ್ದರು. ಹಲವರನ್ನು ಎಳೆದುಕೊಂಡೂ ಹೋದರು. ಅರ್ಜುನನು ಗಾಂಡೀವದಿಂದ ಬಾಣಬಿಟ್ಟು ಸಾವಿರಾರು ಕಳ್ಳರನ್ನು ಕೊಂದನು. ಆದರೆ ಸ್ವಲ್ಪಹೊತ್ತಿಗೆ ಅವನ ಬಾಣಗಳೆಲ್ಲಾ ಮುಗಿದುಹೋದವು! ಹಿಂದೆ ಭಾರತಯುದ್ಧದಲ್ಲಿ ಅಕ್ಷಯವಾಗಿರುತ್ತಿದ್ದ ಅವನ ಬತ್ತಳಿಕೆ ಈಗ ಬರಿದಾಯಿತು! ಆಗ ಬಿಲ್ಲಿನ ತುದಿಯಿಂದಲೇ ಹೊಡೆಯುವಷ್ಟು ಜನರನ್ನು ಹೊಡೆದು ಇದೆಲ್ಲಾ ದೈವಸಂಕಲ್ಪವೆಂದು ನಿಟ್ಟುಸಿರುಬಿಟ್ಟನು. ಅವನಿಗೆ ತುಂಬಾ ವ್ಯಸನವಾಯಿತು. ಹೀಗೆ ಕೈಬಿಟ್ಟುಹೋದವರನ್ನು ಬಿಟ್ಟು ಉಳಿದವರನ್ನು ಅವನು ಕುರುಕ್ಷೇತ್ರಕ್ಕೆ ತಂದು ಹಾಕಿದನು. </span>
</p>
<p>
<span> ಕೆಲವು ಕಾಲದ ನಂತರ ಅರ್ಜುನನು ಯುಧಿಷ್ಠಿರನ ಅನುಮತಿಯಿಂದ ವಂಶಾಭಿವೃದ್ದಿಗೆ ಕಾರಣರಾದ ಹುಡುಗರನ್ನು ಅಲ್ಲಲ್ಲಿ ನೆಲೆಗೊಳಿಸಿದನು. ಕೃತವರ್ಮನ ಮಗನು ಮೃತ್ತಿಕಾವತದಲ್ಲಿಯೂ ಅಶ್ವಪತಿಯು ಖಾಂಡವಾರಣ್ಯದಲ್ಲಿಯೂ ಸಾತ್ಯಕಿಯ ಮಗನು ಸರಸ್ವತೀ ತೀರದಲ್ಲಿಯೂ ನಿಂತರು. ಕೃಷ್ಣನ ಮೊಮ್ಮಗನಾದ ವಜ್ರನಿಗೆ ಇಂದ್ರಪ್ರಸ್ಥದಲ್ಲಿ ರಾಜ್ಯಮಾಡಿಕೊಟ್ಟನು. </span>
</p>
<p>
<span> ಅಕ್ರೂರನ ಹೆಂಡತಿಯರು ತಪಸ್ಸಿಗೆ ಹೋದರು; ರುಕ್ಮಿಣಿ ಗಾಂಧಾರಕುಮಾರಿ ಶೈಬೈ ಹೈಮವತಿ ಜಾಂಬವತಿಯರು ಅಗ್ನಿಪ್ರವೇಶಮಾಡಿದರು. ಸತ್ಯಭಾಮೆಯೂ ಕೃಷ್ಣನ ಮಿಕ್ಕ ಹೆಂಡತಿಯರೂ ತಪಸ್ಸಿಗೆಂದು ಕಾಡಿಗೆ ಹೋದರು. </span>
</p>
<p>
<span> ಕೃಷ್ಣನು ಇಲ್ಲದ್ದು ಅರ್ಜುನನಿಗೆ ಕೈಮುರಿದಂತಾಯಿತು! </span>
</p>
<p>
<span/>
</p>
<p class="text-center">
<strong>
<span>ಮೌಸಲಪರ್ವ ಮುಗಿಯಿತು</span>
</strong>
</p>
<p>
<span> </span>
</p>
<span>
<br/>
</span>
<p class="text-center">
<span>ಶ್ರೀರಸ್ತು</span>
</p>
<p class="text-center">
<span> </span>
</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಮಹಾಪ್ರಸ್ಥಾನಿಕ ಪರ್ವ</h1>
<p>
<span> </span>
</p>
<p>
<span>ನಮಿಸಿ ನಾರಾಯಣನ ನರನ ಪುರುಷೋತ್ತಮನ। ವ್ಯಾಸ ವಾಗ್ದೇವಿಯರ ಬಳಿಕ ಪೇಳ್ವುದು ಜಯವ॥</span>
</p>
<p>
<span> ಅರ್ಜುನನಿಂದ ಯಾದವರ ವೃತ್ತಾಂತವನ್ನು ಕೇಳಿದಮೇಲೆ ಯುಧಿಷ್ಠಿರನಿಗೆ ಎಲ್ಲವನ್ನೂ ಬಿಟ್ಟು ಮಹಾಯಾತ್ರೆ ಹೊರಟುಹೋಗಬೇಕೆನ್ನಿಸಿತು.ಅವನು ಅರ್ಜುನನನ್ನು ನೋಡಿ “ಅರ್ಜುನ! ಕಾಲವು ಎಲ್ಲ ಪ್ರಾಣಿಗಳನ್ನೂ ಪಕ್ವಕ್ಕೆ ತರುತ್ತದೆ; ನಾನು ಅದರ ಪಾಶದಲ್ಲಿದ್ದೇನೆ; ನಿನಗೂ ಇದು ತಿಳಿದಿರುವುದೇಯೆ!” ಎಂದನು. ಅರ್ಜುನನು ಅವನ ಅಭಿಪ್ರಾಯವನ್ನು ಅನುಮೋದಿಸುತ್ತ “ಆಹಾ! ಕಾಲ! ಕಾಲ!! ಅದರಿಂದ ಯಾರು ತಪ್ಪಿಸಿಕೊಂಡಾರು?” ಎಂದನು. ಉಳಿದ ಮೂವರು ಪಾಂಡವರಿಗೂ ಅದೇ ಸಮ್ಮತವಾಯಿತು. ಹೀಗೆ ಅವರು ಧರ್ಮಸಾಧನೆಗಾಗಿ ತೊರೆದು ಹೊರಟುಹೋಗಬೇಕೆಂದು ನಿರ್ಧರವಾದಕೂಡಲೇ, ಯುಧಿಷ್ಠಿರನು ಯುಯುತ್ಸುವನ್ನು ಕರೆಸಿ ಅವನಿಗೆ ಕೌರವನ ರಾಜ್ಯದಲ್ಲಿ ಅಭಿಷೇಕ ಮಾಡಿದನು; ಪರಿಕ್ಷಿತ್ತಿಗೆ ತನ್ನ ರಾಜ್ಯವನ್ನು ಕೊಟ್ಟನು. ಆಮೇಲೆ ಸುಭದ್ರೆಯನ್ನು ಕರೆದು “ಅಮ್ಮಾ! ಇನ್ನುಮೇಲೆ ನಿನ್ನ ಮೊಮ್ಮಗನೇ ದೊರೆ; ಅವನನ್ನೂ ಯಾದವರಾಜನಾದ ವಜ್ರನನ್ನೂ ಕಾಪಾಡಿಕೊಂಡು ಬಾ! ಧರ್ಮವಲ್ಲದ್ದಕ್ಕೆ ಮನಸ್ಸು ಕೊಡಬೇಡ!” ಎಂದು ಹೇಳಿದನು. ಸ್ವರ್ಗಸ್ಥರಾದ ಯಾದವರಿಗೆ ಜಲತರ್ಪಣವನ್ನು ಕೊಟ್ಟು ಶ್ರಾದ್ಧಸಂತರ್ಪಣೆಗಳನ್ನು ನೆರವೇರಿಸಿ ಧಾರಾಳವಾಗಿ ದಾನಧರ್ಮಗಳನ್ನು ಮಾಡಿದರು. ಅನಂತರ ಕೃಪಾಚಾರ್ಯನನ್ನು ಕರೆಸಿ ಪರಿಕ್ಷಿತ್ತನ್ನು ಅವನಿಗೆ ಶಿಷ್ಯನಾಗಿ ಒಪ್ಪಿಸಿದನು. ಪ್ರಜಾಪ್ರಮುಖರನ್ನೂ ಪೌರ ಜಾನಪದರನ್ನೂ ಕರೆಸಿ ಅವರಿಗೆ ತನ್ನ ಸಂಕಲ್ಪವನ್ನು ತಿಳಿಸಿದನು. ಅವರು “ಎಲ್ಲದರೂ ಉಂಟೇ? ನೀವು ಹೋಗಬಾರದು.!” ಎಂದು ಪ್ರಾರ್ಥಿಸಿದರು. ಆದರೆ ಕಾಲದ ಸ್ವರೂಪವನ್ನು ಬಲ್ಲ ಅವನು ಒಪ್ಪುತ್ತಾನೆಯೇ? ಇಲ್ಲ. ಆದ್ದರಿಂದ ತನ್ನ ಮೈಮೇಲೆ ಧರಿಸಿದ್ದ ಒಡವೆ ವಸ್ತುಗಳನ್ನೆಲ್ಲಾ ತೆಗೆದುಹಾಕಿ ನಾರುಬಟ್ಟೆಗಳನ್ನುಟ್ಟನು. ತಮ್ಮಂದಿರೂ ದ್ರೌಪದಿಯೂ ಹಾಗೆಯೇ ಮಾಡಿದರು. ಅವರು ಹೊರಟಾಗ ಅವರ ಹಿಂದೆ ಒಂದು ನಾಯಿಯೂ ಹೊರಟಿತು. ಓಡಿಸಿದರೆ ಹೋಗಲಿಲ್ಲ. ಊರಿನ ಜನಗಳು ಸ್ವಲ್ಪದೂರ ಹೋಗಿ ಅವರನ್ನು ಕಳುಹಿಸಿಕೊಟ್ಟು ಬಂದರು. ಉಲೂಪಿಯು ಗಂಗೆಯನ್ನು ಪ್ರವೇಶಿಸಿದಳು; ಚಿತ್ರಾಂಗದೆಯು ಮಣಲೂರಿಗೆ ಹೋದಳು.</span>
</p>
<p>
<span> ಪಾಂಡವರು ಬರಿಯ ಹೊಟ್ಟೆಯಲ್ಲಿ ಪೂರ್ವಾಭಿಮುಖವಾಗಿ ಹೊರಟರು. ಎಲ್ಲರಿಗಿಂತಲೂ ಮುಂದೆ ಧರ್ಮರಾಜ, ಅವನ ಹಿಂದೆ ಭೀಮ, ಅವನ ಹಿಂದೆ ಅರ್ಜುನ, ಅವನ ಹಿಂದೆ ನಕುಲ ಸಹದೇವರು, ಅವರ ಹಿಂದೆ ದ್ರೌಪದಿ ಹೀಗೆ ಸಾಲು ಹಿಡಿದು ಹೋಗುತ್ತಿದ್ದರು. ನಾಯಿಯೂ ಅವರನ್ನು ಬೆನ್ನು ಬಿಡದೆ ಹೋಗುತ್ತಿತ್ತು. ಅವರು ಲೌಹಿತ್ಯ ಸಮುದ್ರದ ಹತ್ತಿರಕ್ಕೆ ಹೋದಾಗ ಅಗ್ನಿಯು ಬಂದು “ಅರ್ಜುನನು ಗಾಂಡೀವವನ್ನು ಕೊಟ್ಟು ಹೋಗಲಿ! ಇನ್ನು ಅದರಿಂದೇನೂ ಕೆಲಸವಿಲ್ಲ; ಅದನ್ನು ನಾನು ಅವನಿಗಾಗಿ ವರುಣನಿಂದ ತಂದಿದ್ದೆ! ಅವನಿಗೇ ಕೊಟ್ಟುಬಿಡಬೇಕು” ಎಂದನು. ಅರ್ಜುನನು ಕೂಡಲೇ ಗಾಂಡೀವವನ್ನೂ ಅಕ್ಷಯತೂಣೀರಗಳನ್ನೂ ನೀರಿಗೆ ಹಾಕಿದನು. ಮುಂದಕ್ಕೆ ಹೋಗುತ್ತ ಸಮುದ್ರದಲ್ಲಿ ಮುಳುಗಿದ್ದ ದ್ವಾರಕೆಯನ್ನು ನೋಡಿಕೊಂಡು ಪ್ರದಕ್ಷಿಣವಾಗುವಂತೆ ಉತ್ತರಕ್ಕೆ ತಿರುಗಿದರು. ಸ್ವಲ್ಪ ದಿವಸದಮೇಲೆ ಹಿಮವತ್ಪರ್ವತ ಸಿಕ್ಕಿತು. ಅದನ್ನು ದಾಟಿ ಮುಂದೆಹೋಗುತ್ತ ವಾಲುಕಾರ್ಣವವನ್ನೂ ಮೇರು ಪರ್ವತವನ್ನೂ ತಲುಪಿದಿರು. ಯೋಗನಿರತರಾಗಿ ಅದನ್ನು ಹತ್ತಿ ಹೋಗುತ್ತಿರಲು ದ್ರೌಪದಿಯು ನೆಲದಮೇಲೆ ಬಿದ್ದು ಬಿಟ್ಟಳು. ಅದನ್ನು ನೋಡಿ ಭೀಮನು“ಇದೇಕಣ್ಣ! ದ್ರೌಪದಿ ಬಿದ್ದುಬಿಟ್ಟಳು? ಅವಳೇನು ಅಧರ್ಮಮಾಡಿದವಳಲ್ಲ!” ಎಂದು ಕೇಳಿದನು. ಯುಧಿಷ್ಠಿರನು, “ಅವಳು ಪಕ್ಷಪಾತ ಮಾಡುತ್ತಿದ್ದಳು: ಅದರಲ್ಲಿಯೂ ಅರ್ಜುನನ ಮೇಲೆ ತುಂಬ ಪಕ್ಷಪಾತವಿತ್ತು! ಅದರ ಫಲ ಇದು!” ಎಂದು ಅವಳ ಕಡೆಯೇ ನೋಡದೆ ಶಾಂತಮನಸ್ಸಿನಿಂದ ಮುಂದೆ ಹೊರಟನು. ಸ್ವಲ್ಪ ದೂರ ಹೋದಮೇಲೆ ಸಹದೇವ ಬಿದ್ದನು. ಅದನ್ನು ನೋಡಿ ಭೀಮನು “ಸಹದೇವ ಸ್ವಲ್ಪವೂ ಅಹಂಕಾರವಿಲ್ಲದೆ ನಮ್ಮೆಲ್ಲರಿಗೂ ಶುಶ್ರೂಷೆ ಮಾಡಿಕೊಂಡಿರುತ್ತಿದ್ದ. ಅವನೇಕೆ ಬಿದ್ದುಬಿಟ್ಟ ಅಣ್ಣ!” ಎಂದು ಕೇಳಿದನು. ಯುಧಿಷ್ಠಿರನು, “ಅವನು ಯಾರೂ ತನ್ನಷ್ಟು ಬುದ್ದಿವಂತರಲ್ಲ ಎಂದು ತಿಳಿದುಕೊಂಡಿದ್ದನು. ಆ ದೋಷದಿಂದ ಬಿದ್ದ!” ಎಂದನು. ಆಮೇಲೆ ನಕುಲನು ಬಿದ್ದನು. ಅದಕ್ಕೆ ಭೀಮನು ಕಾರಣವನ್ನು ಕೇಳಲು ಯುಧಿಷ್ಠಿರನು “ಅವನು ಮನಸ್ಸಿನಲ್ಲಿ, ತನ್ನಷ್ಟು ರೂಪವಂತರು ಯಾರೂ ಇಲ್ಲ ಎಂಬ ಭಾವವಿತ್ತು! ಆದ್ದರಿಂದ ಬಿದ್ದನು!” ಎಂದನು. ಆಮೇಲೆ ಅರ್ಜುನನು ಬಿದ್ದನು. ಅದನ್ನು ಕಂಡು ಭೀಮನು “ಅರ್ಜುನನು ಮಹಾತ್ಮ; ಅವನು ಎಂದೂ ಹಾಸ್ಯಕ್ಕೇ ಆಗಲಿ ಸುಳ್ಳು ಹೇಳಿದ್ದು ನನಗೆ ಜ್ಞಾಪಕವಿಲ್ಲ. ಅವನೂ ಹೀಗೆ ಬೀಳಲು ಏನು ಕಾರಣ?” ಎಂದು ಕೇಳಿದನು. ಯುಧಿಷ್ಠಿರನು, “ಅವನು ತಾನೇ ಶೂರನೆಂದೂ ತಿಳಿದುಕೊಂಡು ಶತ್ರುಗಳನ್ನು ತಾನೊಬ್ಬನೇ ಧ್ವಂಸ ಮಾಡುತ್ತೇನೆಂದು ಹೇಳಿದ; ಆದರೆ ಮಾಡಲಿಲ್ಲ; ಆದ್ದರಿಂದ ಬಿದ್ದ! ಬಿಲ್ಲುಗಾರರೆಲ್ಲರನ್ನೂ ಅವನು ಅಲ್ಲಗಳೆಯುತ್ತಿದ್ದ. ಶ್ರೇಯಸ್ಸನ್ನು ಕೋರುವವನು ಹಾಗೆ ಮಾಡಬಾರದು!” ಎಂದನು. ಮುಂದೆ ಸ್ವಲ್ಪ ದೂರ ಹೋಗಲು ಭೀಮನೂ ಬಿದ್ದು “ಅಣ್ಣಾ ಅಣ್ಣಾ ನಾನೂ ಬಿದ್ದುಬಿಟ್ಟೆ; ಇದಕ್ಕೆ ಕಾರಣ ಗೊತ್ತಿದ್ದರೆ ಹೇಳು!” ಎಂದನು. ಯುಧಿಷ್ಠಿರನು, “ನೀನು ಮತ್ತೊಬ್ಬರನ್ನು ಲೆಕ್ಕಿಸದೆ ಅತಿಯಾಗಿ ತಿಂದುಬಿಡುತ್ತಿದ್ದೆ. ಆತ್ಮಸ್ತುತಿ ಮಾಡಿಕೊಳ್ಳುತ್ತಿದ್ದೆ. ಆದ್ದರಿಂದ ಬಿದ್ದೆ!” ಎಂದು ಹೇಳಿ ಅವನ ಕಡೆಯೂ ತಿರುಗಿ ನೋಡದೆ ಹೊರಟನು. ನಾಯಿಯೊಂದು ಅವನನ್ನು ಹಿಂಬಾಲಿಸಿಕೊಂಡು ಹೋಗುತ್ತಿತ್ತು. </span>
</p>
<p>
<span> ಸ್ವಲ್ಪ ಹೊತ್ತಿನ ಮೇಲೆ ಇಂದ್ರನು ಭೂಮ್ಯಂತರಿಕ್ಷಗಳನ್ನು ಗುಡುಗಿಸುತ್ತ ರಥದಲ್ಲಿ ಬಂದು ಅದರಲ್ಲಿ ಕುಳಿತು ತನ್ನೊಡನೆ ಬರುವಂತೆ ಧರ್ಮರಾಜನನ್ನು ಕರೆದನು. ಧರ್ಮರಾಜನಿಗೆ ದುಃಖದಿಂದ ಕಣ್ಣಿನಲ್ಲಿ ನೀರು ಬಂತು. “ಸುರೇಶ್ವರ! ನನ್ನ ತಮ್ಮಂದಿರೆಲ್ಲಾ ಹಿಂದೆ ಬಿದ್ದುಬಿಟ್ಟಿದ್ದಾರೆ; ಸುಕುಮಾರಿಯೂ ಸುಖಾರ್ಹಳೂ ರಾಜಪುತ್ರಿಯೂ ಆದ ದ್ರೌಪದಿಯೂ ಬಿದ್ದಿದ್ದಾಳೆ. ಅವರೂ ನಮ್ಮೊಡನೆ ಬರಬಹುದಾಗಿದ್ದರೆ ಮಾತ್ರ ನಾನು ಬರುತ್ತೇನೆ!” ಎಂದನು. ಇಂದ್ರನು “ಅಯ್ಯಾ! ಅವರೆಲ್ಲರೂ ಮನುಷ್ಯದೇಹವನ್ನು ಬಿಟ್ಟು ದಿವ್ಯರೂಪದಿಂದ ಆಗಲೇ ಸ್ವರ್ಗಕ್ಕೆ ಹೋಗಿದ್ದಾರೆ. ಅವರನ್ನು ಅಲ್ಲಿ ನೋಡುವೆಯಂತೆ; ನೀನು ಈ ಶರೀರದಿಂದಲೇ ಸ್ವರ್ಗಕ್ಕೆ ಬರಬಹುದು” ಎಂದನು. ಧರ್ಮರಾಜನು ಹಾಗಾದರೆ ಈ ನಾಯಿಯೂ ನನ್ನೊಡನೆ ಬರಬೇಕು; ಅದು ನನ್ನನ್ನು ಎಡೆಬಿಡದೆ ವಿಶ್ವಾಸದಿಂದ ಹಿಂಬಾಲಿಸಿ ಬರುತ್ತಿದೆ; ನನಗೆ ಅದರಲ್ಲಿ ಕರುಣೆ!" ಎಂದನು.</span>
</p>
<p>
<span> ಇಂದ್ರ- ನೀನು ಸಿದ್ಧಿಯನ್ನೂ ಶ್ರೇಯಸ್ಸನ್ನೂ ದೇವತ್ವವನ್ನೂ ಸಂಪಾದಿಸಿ ನನಗೆ ಸರಿಸಮನಾಗಿದ್ದೀಯೆ; ನಿನಗೆ ಸ್ವರ್ಗಸುಖ ಲಭಿಸಿದೆ; ಆದ್ದರಿಂದ ನಾಯಿಯನ್ನ ಬಿಟ್ಟುಬಿಡು; ಅದು ನಿಷ್ಕರುಣೆಯಾಗುವುದಿಲ್ಲ!</span>
</p>
<p>
<span> ಯುಧಿಷ್ಠಿರ- ಆರ್ಯನಾಗಿ ನಾನು ಈ ಅನಾರ್ಯಕೃತ್ಯ ಮಾಡಲಾರೆ. ಭಕ್ತಜನವನ್ನು ಬಿಟ್ಟು ಅನುಭವಿಸುವ ಸಂಪತ್ತು ನನಗೆ ಬೇಡ.</span>
</p>
<p>
<span> ಇಂದ್ರ- ಸ್ವರ್ಗಲೋಕದಲ್ಲಿ ನಾಯಿ ತರುವವರಿಗೆ ಸ್ಥಳವಿಲ್ಲ. ಆದ್ದರಿಂದ ಯೋಚನೆಮಾಡಿ ನಾಯಿಯನ್ನು ಬಿಡು; ಇದರಲ್ಲಿ ನಿರ್ದಯತ್ವವೇನೂ ಇರುವುದಿಲ್ಲ. </span>
</p>
<p>
<span> ಯುಧಿಷ್ಠಿರ- ಭಕ್ತರನ್ನು ಕೈಬಿಡುವುದು ಮಹಾಪಾಪ! ಆದ್ದರಿಂದ ಏನೇ ಆಗಲಿ ಈಗ ನನ್ನ ಸುಖಕ್ಕೋಸ್ಕರ ಇದನ್ನು ಬಿಡಲಾರೆ. ಭೀತರು ಭಕ್ತರು ಆರ್ತರು ಇವರನ್ನು ನಾನು ಪ್ರಾಣ ಹೋದರೂ ಕೈಬಿಡುವವನಲ್ಲ. ಇದು ನನಗೆ ನಿತ್ಯವಾಗಿರುವ ವ್ರತ!</span>
</p>
<p>
<span> ಇಂದ್ರ- ಅಯ್ಯಾ! ನಾಯಿ ನೋಡಿದ್ದು ನಷ್ಟ! ಆದ್ದರಿಂದ ಈ ನಾಯಿಯನ್ನು ಬಿಟ್ಟುಬಿಡು; ನಾಯಿಯನ್ನು ಬಿಟ್ಟರೆ ದೇವಲೋಕ ಸಿಕ್ಕುತ್ತದೆ. ತಮ್ಮಂದಿರನ್ನೂ ಹೆಂಡತಿಯನ್ನೂ ತೊರೆದು ನಿನ್ನ ಪುಣ್ಯಕರ್ಮದಿಂದ ಈ ಲೋಕಕ್ಕೆ ಬಂದಿದ್ದೀಯೆ. ನಾಯಿಯನ್ನ ಮಾತ್ರ ಬಿಡಲೊಲ್ಲೆ ಎನ್ನುತ್ತೀಯೆ. ಇಷ್ಟೆಲ್ಲಾ ತ್ಯಾಗಮಾಡಿ ಬಂದಿದ್ದರೂ ಇನ್ನೂ ಮೋಹವೇ?</span>
</p>
<p>
<span> ಯುಧಿಷ್ಠಿರ- ಸತ್ತವರೊಡನೆ ಸ್ನೇಹವಿಲ್ಲ, ಜಗಳವಿಲ್ಲ; ಅವರನ್ನು ನಾನೇನು ಬದುಕಿಸುವ ಹಾಗಿಲ್ಲ. ಆದ್ದರಿಂದ ಅವರನ್ನು ತೊರೆದದ್ದಾಯಿತು; ಬದುಕಿದ್ದವರನ್ನೇಕೆ ತೊರೆಯಬೇಕು?</span>
</p>
<p>
<span> ಈ ಮಾತನ್ನು ಕೇಳಿದ ಧರ್ಮದೇವನು ಪ್ರೀತಿಗೊಂಡು ಪ್ರತ್ಯಕ್ಷನಾಗಿ “ಅಯ್ಯಾ ರಾಜಶ್ರೇಷ್ಠ! ನೀನು ಸತ್ಕುಲಪ್ರಸೂತ; ಶೀಲಪ್ರಜ್ಞೆ ಭೂತದಯೆ ಇವುಗಳಲ್ಲಿ ನೀನು ನಿನ್ನ ತಂದೆಯಂತೆಯೇ ಇದ್ದೀಯೆ. ಹಿಂದೆ ನಾನು ದ್ವೈತವನದಲ್ಲಿ ನಿನ್ನನ್ನು ಪರೀಕ್ಷಿಸಿದಾಗ ಇಬ್ಬರು ತಾಯಿಯರೂ ಸಮವಾಗಿರಲೆಂದು ಭೀಮಾರ್ಜುನರನ್ನು ಬಿಟ್ಟು ನಕುಲನ ಜೀವವನ್ನು ಕೋರಿದೆ; ಈಗ ನಾಯಿಯನ್ನು ಭಕ್ತನೆಂಬ ಕಾರಣದಿಂದ ಕೈಬಿಡದೆ ದೇವರಥ ಬೇಡವೆಂದೆ! ಆದ್ದರಿಂದ ಸ್ವರ್ಗದಲ್ಲಿಯೂ ನಿನಗೆ ಸಮಾನರಾದ ರಾಜರಿಲ್ಲ! ನೀನು ಸಶರೀರವಾಗಿ ಉತ್ತಮೋತ್ತಮವಾದ ಗತಿಯನ್ನೂ ಅಕ್ಷಯಲೋಕಗಳನ್ನೂ ಪಡೆದಿದ್ದೀಯೆ!” ಎಂದು ಹರಸಿದನು. ಅನಂತರ ಧರ್ಮದೇವನೂ ಇಂದ್ರನೂ ಮರುತ್ತರೂ ಅಶ್ವಿನೀ ದೇವತೆಗಳೂ ದೇವರ್ಷಿಗಳೂ ಅವನನ್ನು ರಥದಲ್ಲಿ ಕುಳ್ಳಿರಿಸಿದರು. ರಥವು ಅಂತರಿಕ್ಷದಲ್ಲಿ ಹಾರಿತು. ದೇವಲೋಕವನ್ನ ಸೇರಿದಾಗ ಅಲ್ಲಿ ತನ್ನ ತಮ್ಮಂದಿರನ್ನಾಗಲೀ ತನ್ನ ಕಡೆಯವರನ್ನಾಗಲೀ ಕಾಣದೆ ಅವನು “ನಾನು ನನ್ನ ತಮ್ಮಂದಿರು ಇರುವ ಸ್ಥಳಕ್ಕೆ ಹೋಗಬೇಕು.; ಅದು ಒಳ್ಳೆಯದಾಗಿದ್ದರೂ ಸರಿ, ಕೆಟ್ಟದಾಗಿದ್ದರೂ ಸರಿ; ನನಗೆ ಬೇರೆ ಸ್ಥಳ ಇಷ್ಟವಿಲ್ಲ!” ಎಂದನು. ಇಂದ್ರನು “ರಾಜೇಂದ್ರ! ನೀನು ಇಲ್ಲಿ ಇದ್ದುಕೊಂಡಿರು: ನಿನ್ನ ಪುಣ್ಯಕರ್ಮದಿಂದ ನೀನು ಇದನ್ನು ಸಂಪಾದಿಸಿಕೊಂಡಿದ್ದೀಯೆ; ಇಲ್ಲಿಗೂ ಮನುಷ್ಯಲೋಕದ ಸ್ನೇಹವನ್ನೇಕೆ ಎಳೆದುಕೊಂಡು ಬರುತ್ತೀಯೆ! ನೀನು ಮತ್ತಾವ ಮನುಷ್ಯನೂ ಪಡೆಯದ ಪರಮಸಿದ್ದಿಯನ್ನು ಪಡೆದಿದ್ದೀಯೆ; ನಿನ್ನ ತಮ್ಮಂದಿರು ಇದನ್ನು ಪಡೆಯಲಿಲ್ಲ” ಎಂದನು. ಯುಧಿಷ್ಠಿರನು ಒಪ್ಪಲಿಲ್ಲ. “ಅವರನ್ನು ಬಿಟ್ಟು ನಾನು ಇಲ್ಲಿ ಇರಲಾರೆ: ಅವರೂ ಕೃಷ್ಣೆಯೂ ನನ್ನ ಮಕ್ಕಳೂ ಎಲ್ಲಿದ್ದಾರೋ ಅಲ್ಲಿಗೆ ಹೋಗಬೇಕೆಂಬುದೇ ನನ್ನ ಅಭಿಲಾಷೆ!” ಎಂದು ಹೇಳಿಬಿಟ್ಟನು.</span>
</p>
<p>
<span> </span>
</p>
<p class="text-center">
<strong>
<span>ಮಹಾಪ್ರಸ್ಥಾನಿಕ ಪರ್ವ ಮುಗಿಯಿತು </span>
</strong>
</p>
<p>
<span> </span>
</p>
<p>
<span> </span>
</p>
<span>
<br/>
</span>
<p class="text-center">
<span>ಶ್ರೀರಸ್ತು</span>
</p>
<p class="text-center">
<span> </span>
</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಸ್ವರ್ಗಾರೋಹಣ ಪರ್ವ</h1>
<p>
<span> </span>
</p>
<p>
<span>ನಮಿಸಿ ನಾರಾಯಣನ ನರನ ಪುರುಷೋತ್ತಮನ। ವ್ಯಾಸ ವಾಗ್ದೇವಿಯರ ಬಳಿಕ ಪೇಳ್ವುದು ಜಯವ॥</span>
</p>
<p>
<span> ಯುಧಿಷ್ಠಿರನು ಮುಂದೆ ಹೋಗುತ್ತ ಸ್ವರ್ಗದಲ್ಲಿ ಮೊದಲು ದುರ್ಯೋಧನನನ್ನು ಕಂಡನು. ಅವನು ದೇವತೆಗಳ ಮಧ್ಯೆ ವೀರಲಕ್ಷ್ಮಿಯಿಂದ ಶೋಭಿಸುತ್ತ ಸೂರ್ಯನಂತೆ ಪ್ರಕಾಶಿಸುತ್ತ ದಿವ್ಯವಾದ ಆಸನದಲ್ಲಿ ಕುಳಿತಿದ್ದನು. ಅದನ್ನು ನೋಡಿ ಧರ್ಮರಾಜನಿಗೆ ಸಹಿಸದೆ ಹೋಯಿತು. ಆ ಕಡೆಗೆ ನೋಡದೆ ತನ್ನ ಮುಖವನ್ನು ತಟ್ಟನೆ ತಿರುಗಿಸಿಕೊಂಡು “ದುರ್ಯೋಧನನಿರುವ ಲೋಕ ನನಗೆ ಬೇಡ! ಮುಂದಿನ ದೃಷ್ಟಿಯಿಲ್ಲದೆ ಲೋಭಕ್ಕೆ ಒಳಗಾಗಿದ್ದ ಅವನ ದೆಸೆಯಿಂದ ನಾವು ನೆಂಟರಿಷ್ಟರನ್ನೂ ಸ್ನೇಹಿತರನ್ನೂ ಕೊಂದಾಯಿತು! ಅದಕ್ಕೆ ಹಿಂದೆ ಕಾಡಿನಲ್ಲಿ ಪಡಬಾರದ ಪಾಡು ಪಟ್ಟಾಯಿತು; ಕೈಹಿಡಿದ ಹೆಂಡತಿಯನ್ನು ಸಭಾಮಧ್ಯದಲ್ಲಿ ಗುರುಹಿರಿಯರ ಎದುರಿಗೆ ಎಳೆದಾಡಿದ್ದನ್ನು ನೋಡಿದ್ದಾಯಿತು; ದೇವತೆಗಳೇ, ನನಗೆ ಸುಯೋಧನನನ್ನು ನೋಡಲಿಷ್ಟವಿಲ್ಲ. ನನ್ನ ತಮ್ಮಂದಿರೆಲ್ಲಿದ್ದಾರೋ ಅಲ್ಲಿಗೆ ಹೋಗಬೇಕು” ಎಂದನು. ನಾರದನು ಆ ಮಾತನ್ನು ಕೇಳಿ ನಗುತ್ತ “ಇದು ಹಾಗಲ್ಲ. ಸ್ವರ್ಗಲೋಕದಲ್ಲಿ ವಿರೋಧವೆಲ್ಲ ಹೋಗಿ ಬಿಡುತ್ತದೆ; ದುರ್ಯೋಧನನ ವಿಚಾರವಾಗಿ ನೀನು ಹೀಗೆ ಮಾತನಾಡಬಾರದು; ಅವನಿಗೆ ದೇವತೆಗಳಿಗೆ ಸರಿಸಮನಾದ ಗೌರವವುಂಟು. ಏಕೆಂದರೆ ಅವನು ಕ್ಷತ್ರಿಯ ಧರ್ಮದಿಂದ ನಿರ್ಭಯನಾಗಿ ಯುದ್ಧಮಾಡಿ ಸತ್ತು ವೀರಸ್ವರ್ಗವನ್ನು ಪಡೆದುಕೊಂಡಿದ್ದಾನೆ. ಯುದ್ಧಮಾಡಿ ಸತ್ತವರೆಲ್ಲರೂ ಇಲ್ಲಿ ದೇವತೆಗಳಿಗೆ ಸಮಾನರು. ಜೂಜಿನಲ್ಲಿಯಾಗಲಿ ಯುದ್ಧದಲ್ಲಿಯಾಗಲಿ ಬೇರೆ ಕಡೆಯಲ್ಲಾಗಲೀ ನಿಮ್ಮ ದಾಯಾದಿಗಳು ನಿಮಗೆ ಕೊಟ್ಟ ಹಿಂಸೆಯನ್ನು ಜ್ಞಾಪಿಸಿಕೊಳ್ಳಬೇಡ. ಬಾ! ದುರ್ಯೋಧನನೊಡನೆ ವಿಹಿತವಾಗಿ ನಡೆದುಕೋ! ಸ್ವರ್ಗದಲ್ಲಿ ವೈರವಿಲ್ಲ!” ಎಂದನು. ಯುಧಿಷ್ಠಿರನು ಆ ಮಾತನ್ನು ಬಿಟ್ಟು, ನನ್ನ ತಮ್ಮಂದಿರೆಲ್ಲಿ? ಅಧರ್ಮಿಯೂ ಪಾಪಿಯೂ ದ್ರೋಹಿಯೂ ಆದ ದುರ್ಯೋಧನನಿಗೆ ಈ ಸ್ಥಿರವಾದ ವೀರಸ್ವರ್ಗ ಲಭಿಸಿರುವುದಾದರೆ, ವೀರರೂ ಮಹಾತ್ಮರೂ ಮಹಾವ್ರತರೂ ಸತ್ಯಪ್ರತಿಜ್ಞರೂ ಸತ್ಯವಾದಿಗಳೂ ಆದ ನನ್ನ ತಮ್ಮಂದಿರು ಯಾವ ಲೋಕವನ್ನು ಪಡೆದಿದ್ದಾರೆ? ಅದನ್ನು ನೋಡಬೇಕು. ಕರ್ಣ ದೃಷ್ಟದ್ಯುಮ್ನ, ಸಾತ್ಯಕಿ, ವಿರಾಟ, ದ್ರುಪದ, ಧೃಷ್ಟಕೇತು, ಶಿಖಂಡಿ, ಅಭಿಮನ್ಯು ಇವರೆಲ್ಲಾ ಕ್ಷತ್ರಿಯಧರ್ಮದಿಂದ ಯುದ್ಧಮಾಡಿ ಶಸ್ತ್ರಹತರಾದವರಷ್ಟೆ! ಅವರೆಲ್ಲಾ ಎಲ್ಲಿ? ಅವರಿಗೆ ಈ ಪುಣ್ಯಲೋಕ ದೊರೆಯದೆ ಇದ್ದರೆ, ನಾನು ಅವರಿಲ್ಲದೆ ಇಲ್ಲಿ ಇರಲಾರೆ! ನಾನು ಅವರೊಡನೆಯೇ ಇರತಕ್ಕವನು. ಕರ್ಣನೆಲ್ಲಿ? ನನ್ನ ತಮ್ಮಂದಿರೆಲ್ಲಿ? ಸಹಧರ್ಮಿಣಿಯಾಗಿದ್ದ ದ್ರೌಪದಿಯೆಲ್ಲಿ? ಅವರಿಲ್ಲದೆ ನಾನು ಇಲ್ಲಿ ಇರಲಾರೆ. ಅವರಿರುವ ಸ್ಥಳವೇ ನನಗೆ ಸ್ವರ್ಗ; ಇದು ಸ್ವರ್ಗವಲ್ಲ!“ ಎಂದನು. ಆಗ ದೇವತೆಗಳು ”ಆ ಸ್ಥಳದಲ್ಲಿ ನಿನಗೆ ಅಷ್ಟು ಶ್ರದ್ಧೆಯಿದ್ದರೆ, ಬೇಗ ಅಲ್ಲಿಗೇ ಹೋಗುವೆಯಂತೆ; ನಿನಗೆ ಯಾವುದು ಪ್ರಿಯವೋ ಅದನ್ನು ನಡೆಸಬೇಕೆಂದು ದೇವರಾಜನು ಆಜ್ಞೆಮಾಡಿದ್ದಾನೆ“ ಎಂದು, ಒಬ್ಬ ದೇವದೂತನನ್ನು ಕರೆದು ”ಈ ಯುಧಿಷ್ಠಿರನನ್ನು ಕರೆದುಕೊಂಡುಹೋಗಿ ಇವನಿಗೆ ಇವನ ಬಳಗವನ್ನು ತೋರಿಸು!" ಎಂದು ಹೇಳಿದರು. </span>
</p>
<p style="margin-top:0cm;margin-right:-18.0pt;margin-bottom: 0cm;margin-left:4.5pt;margin-bottom:.0001pt;text-align:justify;text-indent: 36.0pt">
<span> ದೇವದೂತನು ಅವನನ್ನು ಕರೆದುಕೊಂಡು ಹೊರಟನು. ಆ ದಾರಿ ಪಾಪಿಗಳು ಹೋಗುತ್ತಿದ್ದ ದಾರಿ; ಅಲ್ಲಿ ನಡೆಯುವುದೇ ಕಷ್ಟವಾಗಿತ್ತು. ಕತ್ತಲೆ ಕವಿದು ಘೋರವಾಗಿತ್ತು; ಕಾಲಿಟ್ಟರೆ ಕೂದಲೂ ಪಾಚಿಯೂ ಮೆತ್ತಿಕೊಳ್ಳುತ್ತಿತ್ತು. ರಕ್ತಮಾಂಸಗಳಿಂದ ಕೊಚ್ಚೆಕೊಚ್ಚೆಯಾಗಿ ದುರ್ನಾತ ಬಡಿಯುತ್ತಿತ್ತು. ಜೊಞ್ಞನೆ ಸೊಳ್ಳೆಗಳೂ ನೊಣಗಳೂ ಮುತ್ತಿಕೊಳ್ಳುತ್ತಿದ್ದವು. ಅಲ್ಲಲ್ಲಿಯೆ ಮೂಳೆಗಳು; ಹುಳ ಹುಪ್ಪಟೆಗಳು; ಉಕ್ಕಿನ ಕೊಕ್ಕುಳ್ಳ ಹದ್ದು ಕಾಗೆಗಳು; ಸೂಜಿಮುಖವುಳ್ಳ ಪ್ರೇತಗಳು.: ಇವೆಲ್ಲವೂ ಸುತ್ತಮುತ್ತ ಉರಿಯುತ್ತಿದ್ದ ಬೆಂಕಿಯ ಬೆಳಕಿನಲ್ಲಿ ಕೆಂಚಗೆ ಕಾಣುತ್ತಿದ್ದವು; ಇವುಗಳ ಮಧ್ಯೆ ಕೈ ಕತ್ತರಿಸಿಹೋದವರು, ತೋಳು ಕತ್ತರಿಸಿಹೋದವರು, ಹೊಟ್ಟೆ ಕುಯ್ದಿರುವವರು, ಕಾಲು ಕಡಿದಿರುವವರು; ಅವುಗಳನ್ನು ನೋಡಿದರೆ ಮೈ ಜುಮ್ಮೆನ್ನುತ್ತಿತ್ತು. ಇದನ್ನೆಲ್ಲಾ ನೋಡುತ್ತ ಯುಧಿಷ್ಠಿರನು ಹಲವು ಬಗೆಯಲ್ಲಿ ಚಿಂತಿಸುತ್ತ ದಾರಿಯಲ್ಲಿ ಕುದಿನೀರಿನ ಹೊಳೆಯನ್ನೂ ಕತ್ತಿಯೆಲೆಯ ಕಾಡನ್ನೂ ಕಂಡನು. ಕೆಂಪಗೆ ಕಾದ ಮರಳನ್ನೂ ಬಂಡೆಗಳನ್ನೂ ಕಬ್ಬಿಣದ ಹಲಗೆಗಳನ್ನೂ ಕಂಡನು; ಕೊತಕೊತನೆ ಎಣ್ಣೆ ಕುದಿಯುತ್ತಿದ್ದ ಕೊಪ್ಪರಿಗೆಗಳನ್ನೂ ಮುಳ್ಳಿಡಿದು ಪೊದರಾದ ಬೂರುಗದ ಮರಗಳನ್ನೂ ಕಂಡನು. ಇವುಗಳಲ್ಲೆಲ್ಲಾ ಪಾಪಕರ್ಮಿಗಳು ಬಗೆಬಗೆಯಾಗಿ ಯಾತನೆಯನ್ನು ಆನುಭವಿಸುತ್ತಿದ್ದರು. ಅಲ್ಲಿಯ ಹಡಕುನಾತವನ್ನು ಸಹಿಸಲಾರದೆ ಧರ್ಮರಾಜನು “ಈ ದಾರಿಯಲ್ಲಿ ನಾವು ಇನ್ನೂ ಎಷ್ಟು ದೂರ ಹೋಗಬೇಕು? ನನ್ನ ತಮ್ಮಂದಿರೆಲ್ಲಿದ್ದಾರೆ? ಈ ಸ್ಥಳವಾವುದು?” ಎಂದು ದೇವದೂತನನ್ನು ಕೇಳಿದನು. ಕೂಡಲೆ ಅವನು ಹಿಂತಿರುಗಿ “ಇಲ್ಲಿಯವರೆಗೂ ನೀನು ಬರಬೇಕಾಗಿದ್ದುದು; ಇನ್ನು ಹಿಂತಿರುಗಬೇಕು; ದೇವತೆಗಳು ನನಗೆ ಹೇಳಿರುವುದು ಹಾಗೆಯೇ. ನಿನಗೆ ಆಯಾಸವಾಗಿದ್ದರೆ ಹೋಗೋಣ”ಎಂದನು. ಅಲ್ಲಿಯ ದುರ್ನಾತದಿಂದ ಅವನಿಗೆ ಮೂರ್ಛೆ ಬರುವಂತಾಗಿತ್ತು. ಆದ್ದರಿಂದ ಹಿಂತಿರುಗಿದನು; ಅವನು ಹಿಂದಕ್ಕೆ ಹೊರಟಕೂಡಲೆ ಸುತ್ತಮುತ್ತ “ಧರ್ಮಪುತ್ರ! ಪುಣ್ಯಾತ್ಮ! ರಾಜರ್ಷಿ! ಇನ್ನೊಂದು ಘಳಿಗೆ ಇಲ್ಲಿಯೇ ಇದ್ದು ನಮ್ಮ ಮೇಲೆ ಅನುಗ್ರಹ ತೋರು! ನೀನು ಬಂದಮೇಲೆ ನಿನ್ನ ಮೇಲಿನ ಪುಣ್ಯವಾಯು ಸುಳಿದು ನಮಗೆ ಎಷ್ಟೋ ಸುಖವಾಯಿತು. ನೀನಿದ್ದರೆ ನಮಗೆ ಯಾತನೆ ಕಾಣುವುದಿಲ್ಲ; ಆದ್ದರಿಂದ ಇನ್ನೊಂದು ಘಳಿಗೆ ಇರು!” ಎಂದು ಅಂಗಲಾಚಿ ಬೇಡಿಕೊಳ್ಳುವ ಧ್ವನಿಗಳು ಕೇಳಿಸಿದುವು, ಆ ದೀನಧ್ವನಿಗಳನ್ನು ಕೇಳಿ ಯುಧಿಷ್ಠಿರನು “ಅಯ್ಯೋ ಕಷ್ಟವೇ!” ಎನ್ನುತ್ತ ನಿಂತುಬಿಟ್ಟನು. ಆ ಧ್ವನಿಗಳು ಅವನು ಹಿಂದೆ ಎಷ್ಟೋ ಸಾರಿ ಕೇಳಿದುವಾದರೂ ಈಗ ಬಳಲಿಕೆಯಿಂದಲೂ ದುಃಖದಿಂದಲೂ ಕೂಡಿದ್ದಿದ್ದರಿಂದ ಅವನಿಗೆ ಗುರುತುಹಿಡಿಯಲಾಗಲಿಲ್ಲ. ಆದ್ದರಿಂದ ಅವನು “ಯಾರು ನೀವು? ಇಲ್ಲೇಕೆ ಇದ್ದೀರಿ?” ಎಂದು ಕೇಳಿದನು. ಆಗ ಸುತ್ತಮುತ್ತ ಎಲ್ಲಾ ಕಡೆಗಳಿಂದಲೂ “ನಾನು ಕರ್ಣ!” “ನಾನು ಭೀಮಸೇಎನ!” “ನಾನು ಅರ್ಜುನ!” “ನಾನು ನಕುಲ!” “ನಾನು ಸಹದೇವ!” “ನಾನು ಧೃಷ್ಟದ್ಯುಮ್ನ!” “ನಾನು ದ್ರೌಪದಿ!” “ನಾವು ದ್ರೌಪದಿಯ ಮಕ್ಕಳು!” ಎಂದು ಅರಚಿದರು. ಅವರ ಧ್ವನಿಗಳು ಆ ಸ್ಥಳಕ್ಕೆ ಅನುರೂಪವಾಗಿದ್ದವು. ಅದನ್ನು ಕೇಳಿ ಧರ್ಮರಾಜನು, “ಇದೇನು ದೈವಚೇಷ್ಟೆ! ಇಷ್ಟು ಭಯಂಕರವಾದ ಪ್ರದೇಶದಲ್ಲಿ ಕೆಡಹುವಂಥ ಘೋರಪಾತಕವನ್ನು ಕರ್ಣ ದ್ರೌಪದಿ ಮೊದಲಾದ ಪುಣ್ಯಶಾಲಿಗಳೂ ಏನು ಮಾಡಿರಬಹುದು? ದುರ್ಯೊಧನನು ಅವನ ಪಾಪಿಷ್ಠಪರಿವಾರ ದೊಡನೆ ದೇವೇಂದ್ರನಂತೆ ಪರಮ ವೈಭವದಲ್ಲಿ ಮೆರೆಯುತ್ತಿರುವುದೇನು? ಇಂಥ ಧರ್ಮಶೀಲರೂ ಶೂರರೂ ಸತ್ಯವ್ರತರೂ ಕ್ಷತ್ರಧರ್ಮಪರಾಯಣರೂ ನರಕದಲ್ಲಿ ನರಳುತ್ತಿರುವುದೇನು? ನಾನೇನು ನಿದ್ರೆಹೋಗುತ್ತಿದ್ದೇನೆಯೋ, ಎಚ್ಚತ್ತಿದ್ದೇನೆಯೋ? ನನಗೆ ಜ್ಞಾನವಿರುವ ಹಾಗೂ ಇದೆ, ಇಲ್ಲದ ಹಾಗೂ ಇದೆ. ಇದೇನು ಈ ಮನೋವಿಕಾರ? ನನಗೇನಾದರೂ ಬುದ್ಧಿಭ್ರಮೆಯೋ?” ಎಂದು ಬಗೆಬಗೆಯಾಗಿ ಯೋಚಿಸುವುದಕ್ಕೆ ಮೊದಲುಮಾಡಿದನು; ಕೊನೆಗೆ ತುಂಬಾ ಸಿಟ್ಟು ಬಂದು, ದೇವತೆಗಳನ್ನೂ ಧರ್ಮವನ್ನೂ ಬೈದನು. ಆಮೇಲೆ ತುಂಬ ಸಂಕಟದಿಂದ ದೇವದೂತನನ್ನು ಕುರಿತು, “ಅಯ್ಯಾ! ನಿನ್ನನ್ನು ಯಾರು ಕಳುಹಿಸಿದರೋ ಅವರ ಹತ್ತಿರಕ್ಕೆ ಹೋಗು; ನಾನು ಬರುವುದಿಲ್ಲ. ಇಲ್ಲೇ ಇರುತ್ತೇನೆ ಎಂದು ಅವರಿಗೆ ತಿಳಿಸಿಬಿಡು. ನಾನು ಇಲ್ಲಿದ್ದರೆ ನರಳುತ್ತಿರುವ ನನ್ನ ತಮ್ಮಂದಿರಿಗೆ ಸುಖವಾಗುತ್ತದೆ!” ಎಂದು ಹೇಳಿದನು. ಅವನು ಇಂದ್ರನ ಹತ್ತಿರಕ್ಕೆ ಹೋಗಿ ಇದೆಲ್ಲವನ್ನೂ ಅವನಿಗೆ ತಿಳಿಸಿದನು</span>
</p>
<p>
<span> ಒಂದು ಘಳಿಗೆ ಬಿಟ್ಟುಕೊಂಡು ಇಂದ್ರ ಮುಂತಾದ ದೇವತೆಗಳೂ ಧರ್ಮಪುರುಷನೂ ಯುಧಿಷ್ಠಿರನಿದ್ದೆಡೆಗೆ ಬಂದರು. ಆ ದಿವ್ಯದೇಹಿಗಳೂ ಪುಣ್ಯಕರ್ಮಿಗಳೂ ಬರುತ್ತಿದ್ದ ಹಾಗೆಯೇ ಅಲ್ಲಿನ ಕತ್ತಲೆ ಹರಿಯಿತು. ಬೆಳಕಿನಲ್ಲಿ ನೋಡಲು ಅಲ್ಲಿ ಯಾತನೆ ಅನುಭವಿಸುತ್ತಿದ್ದ ಪಾಪಿಗಳು ಯಾರೂ ಇರಲಿಲ್ಲ; ವೈತರಣಿ ಮುಳ್ಳುಮರ ಕಲ್ಲು ಕೊಪ್ಪರಿಗೆ ಒಂದೂ ಇರಲಿಲ್ಲ. ನಿರ್ಮಲವಾದ ತಂಗಾಳಿ ಸುಖವಾಗುವಂತೆ ಸುಳಿದುಬಂತು. ಇಂದ್ರನು ಯುಧಿಷ್ಠಿರನನ್ನು ಸಂತಯಿಸುತ್ತ, “ದೇವತೆಗಳು ನಿನ್ನ ಮೇಲೆ ಪ್ರಸನ್ನರಾಗಿದ್ದಾರೆ; ಬಾ ಇದಿಷ್ಟೇ ಸಾಕು; ಅವರ ಮೇಲೆ ಕೋಪಮಾಡಬೇಡ; ನಿನಗೂ ನಿನ್ನ ತಮ್ಮಂದಿರಿಗೂ ಬಂಧು ಬಳಗಕ್ಕೂ ಅಕ್ಷಯವಾದ ಸದ್ಗತಿ ದೊರಕಿದೆ. ರಾಜರೆಲ್ಲಾ ನರಕವನ್ನು ನೋಡಲೇಬೇಕಪ್ಪ! ಪ್ರತಿ ಮನುಷ್ಯನಿಗೂ ಪುಣ್ಯದ ರಾಶಿಯೊಂದು, ಪಾಪದ ರಾಶಿಯೊಂದು ಹೀಗೆ ಎರಡು ರಾಶಿಗಳಿದ್ದೇ ಇರುತ್ತವೆ. ಮೊದಲು ಪುಣ್ಯದ ಫಲವನ್ನು ಅನುಭವಿಸಿಬಿಟ್ಟರೆ ಆಮೇಲೆ ನರಕಕ್ಕೆ ಹೋಗಬೇಕು; ಮೊದಲೇ ನರಕವನ್ನು ಅನುಭವಿಸಿಬಿಟ್ಟರೆ, ಆಮೇಲೆ ಸ್ವರ್ಗಕ್ಕೆ ಹೋಗಬಹುದು. ಆದ್ದರಿಂದ ನಿನ್ನ ಒಳ್ಳೆಯದಕ್ಕಾಗಿಯೇ ನಾನು ಈ ಏರ್ಪಾಡು ಮಾಡಿದೆ; ನೀನು ಒಂದು ನೆಪವಿಟ್ಟುಕೊಂಡು ದ್ರೋಣನಿಗೆ ಸುಳ್ಳು ಹೇಳಿದೆ; ಅದಕ್ಕೆ ತಕ್ಕಂತೆ ನಿನಗೆ ಮತ್ತೊಬ್ಬರ ನೆಪದಿಂದ ನರಕದರ್ಶನವಾಯಿತು. ನಿನ್ನಂತೆಯೇ ಭೀಮ ಮೊದಲಾದವರು ಒಂದೊಂದು ಕಾರಣದಿಂದ ನರಕಕ್ಕೆ ಹೋಗಿದ್ದರು. ಈಗ ಅವರೆಲ್ಲರೂ ಮುಕ್ತರಾಗಿದ್ದಾರೆ; ಅವರನ್ನು ನಿನ್ನ ಕಡೆ ಯುದ್ಧಮಾಡಿ ಹತರಾಗಿ ವೀರಸ್ವರ್ಗ ಪಡೆದವರನ್ನೂ ನೋಡುವೆಯಂತೆ, ಬಾ! ನಿನ್ನ ಮನಸ್ಸು ನೆಮ್ಮದಿ ಹೊಂದಲಿ. ಕಷ್ಟವನ್ನು ಅನುಭವಿಸಿ ಮುಗಿಯಿತು; ಇನ್ನು ನನ್ನೊಡನೆ ಸುಖವಾಗಿರು; ದೇವಗಂಧರ್ವರೂ ಅಪ್ಸರೆಯರೂ ನಿನಗೆ ಉಪಚಾರ ಮಾಡುತ್ತಾರೆ. ರಾಜಸೂಯ ಯಾಗ ಆಶ್ವಮೇಧ ಯಜ್ಞ ತಪಸ್ಸು ಇವುಗಳ ಫಲವನ್ನು ಪಡೆ; ರಾಜರಲ್ಲಿ ನಿನ್ನ ಲೋಕ ಬಹು ಮೇಲಿನದು; ನೀನು ಹರಿಶ್ಚಂದ್ರ, ಮಾಂಧಾತ, ಭಗೀರಥ, ಭರತ ಇವರೊಡನೆ ಇರುವೆ. ಇದೋ ತ್ರಿಲೋಕ ಪಾವನೆಯಾದ ಆಕಾಶಗಂಗೆ! ಅದರಲ್ಲಿ ಸ್ನಾನಮಾಡಿದರೆ ನಿನ್ನ ಮನುಷ್ಯ ಭಾವನೆಗಳೆಲ್ಲವೂ ಹೋಗಿಬಿಡುತ್ತವೆ. ಶೋಕ ಆಯಾಸಗಳೆಲ್ಲಾ ಪರಿಹಾರವಾಗಿ ವೈರವು ಕಳೆದು ಹೋಗಿಬಿಡುತ್ತದೆ!” ಎಂದನು. ಧರ್ಮನು, “ಮಗು ನಿನ್ನ ಧರ್ಮಶ್ರದ್ಧೆ ಸತ್ಯ ಕ್ಷಮೆ ದಮ ಈ ಗುಣಗಳನ್ನು ನೋಡಿ ನನಗೆ ತುಂಬ ಸಂತೋಷವಾಗಿದೆ. ಇದು ನಾನು ನಿನಗೆ ಕೊಟ್ಟ ಮೂರನೆಯ ಪರೀಕ್ಷೆ; ಮೊದಲನೆಯದು ದ್ವೈತವನದಲ್ಲಿ ಕೇಳಿದ ಪ್ರಶ್ನೆ; ಎರಡನೆಯದು ನಾಯಿಯಾಗಿ ಬಂದು ಒಡ್ಡಿದ ಸಮಸ್ಯೆ; ಮೂರನೆಯದು ಇದು. ಇವು ಮೂರರಲ್ಲೂ ಗೆದ್ದು ಬಂದಿದ್ದೀಯೆ; ನೀನು ಪರಿಶುದ್ಧನಾದವನು; ಮಹಾತ್ಮ! ನಿನ್ನ ತಮ್ಮಂದಿರಿಗೆಲ್ಲಾದರೂ ನರಕ ಬಂದೀತೆ? ಇದೆಲ್ಲಾ ಇಂದ್ರನು ತೋರಿಸಿದ ಮಾಯೆ! ರಾಜರಾದವರೆಲ್ಲರೂ ನರಕವನ್ನು ನೋಡಲೇಬೇಕು; ಆದ್ದರಿಂದ ನೀನೂ ಈ ಯಾತನೆಯನ್ನು ಒಂದು ಘಳಿಗೆ ಅನುಭವಿಸಬೇಕಾಯಿತು!” ಎಂದನು.</span>
</p>
<p>
<span> ಧರ್ಮರಾಜನು ಗಂಗೆಯಲ್ಲಿ ಸ್ನಾನಮಾಡಿದ ಕೂಡಲೆ, ಅವನ ಮನುಷ್ಯದೇಹ ಹೋಗಿ ದಿವ್ಯದೇಹ ಬಂತು; ವೈರ ತೊಲಗಿತು; ಸಂತಾಪವೆಲ್ಲಾ ಹೋಯಿತು; ಆಮೇಲೆ ದೇವತೆಗಳು ಅವನನ್ನು ಕರೆದುಕೊಂಡು ಹೋಗಿ ಅವನಿಗೆ ದಿವ್ಯ ದೇಹಧಾರಿಗಳಾಗಿದ್ದ ಕೃಷ್ಣ ಅರ್ಜುನ ಕರ್ಣ ಭೀಮಸೇನ ನಕುಲ ಸಹದೇವರು ಪಾಂಚಾಲಿ ದ್ರೋಣ ಭೀಷ್ಮ ಪಾಂಡು ಕುಂತಿ ಅಭಿಮನ್ಯು ಮೊದಲಾದವರೆಲ್ಲರನ್ನೂ ತೋರಿಸಿದರು.</span>
</p>
<p>
<span> ಹೀಗೆ ಕೌರವ ಪಾಂಡವರು ತಮ್ಮ ತಮ್ಮ ಪಾಲಿಗೆ ಬಂದ ಸ್ವರ್ಗ ಸುಖವನ್ನು ಅನುಭವಿಸಿದ ನಂತರ ತಾವು ಯಾರ ಯಾರ ಅಂಶಗಳಿಂದ ಹುಟ್ಟಿಬಂದಿದ್ದರೋ ಎಲ್ಲೆಲ್ಲಿಂದ ಬಂದಿದ್ದರೋ ಅಲ್ಲಲ್ಲಿ ಐಕ್ಯ ಹೊಂದಿದರು. ಭೀಷ್ಮನು ವಸುಗಳಲ್ಲಿ ಸೇರಿಹೋದನು; ದ್ರೋಣನು ಬೃಹಸ್ಪತಿಯಲ್ಲಿಯೂ ಕೃತವರ್ಮನು ಮರುತ್ತುಗಳಲ್ಲಿಯೂ ಪ್ರದ್ಯುಮ್ನನು ಸನತ್ಕುಮಾರನಲ್ಲಿಯೂ ಐಕ್ಯವಾದರು. ಧೃತರಾಷ್ಟ್ರ ಗಾಂಧಾರಿಯರು ಕುಬೇರನ ಲೋಕಕ್ಕೆ ಹೋದರು; ಪಾಂಡು ಕುಂತಿ ಮಾದ್ರಿಯರು ಇಂದ್ರಲೋಕಕ್ಕೆ ಹೋದರು; ವಿರಾಟ,ದ್ರುಪದ,ಧೃಷ್ಟಕೇತು, ಅಕ್ರೂರ, ಸಾಂಬ, ಭೂರಿಶ್ರವ, ಉತ್ತರ ಮುಂತಾದವರು ವಿಶ್ವೇದೇವತೆಗಳಲ್ಲಿ ಐಕ್ಯ ಹೊಂದಿದರು. ಕರ್ಣನು ಸೂರ್ಯನಲ್ಲಿಯೂ, ಶಕುನಿಯು ದ್ವಾಪರನಲ್ಲಿಯೂ ಧೃಷ್ಟದ್ಯುಮ್ನನು ಅಗ್ನಿಯಲ್ಲಿಯೂ ಯುಧಿಷ್ಠಿರನು ಧರ್ಮನಲ್ಲಿಯೂ ಸೇರಿಹೋದರು. ಬಲರಾಮನು ಪಾತಾಳಕ್ಕೆ ಹೋದನು. ವಾಸುದೇವನು ನಾರಾಯಣನಲ್ಲಿ ಐಕ್ಯ ಹೊಂದಿದನು. </span>
</p>
<p>
<span> ಇಲ್ಲಿಗೆ ಕೌರವ ಪಾಂಡವರ ಕಥೆ ಮುಗಿಯಿತು. ಯಜ್ಞಮಧ್ಯದಲ್ಲಿ ಜನಮೇಜಯನು ವೈಶಂಪಾಯನನಿಂದ ಇದನ್ನು ಕೇಳಿ ತುಂಬ ವಿಸ್ಮಿತನಾದನು. ಯಜ್ಞ ಮುಗಿಯಿತು. ಹಾವುಗಳಿಗೆ ಬಿಡುಗಡೆಯಾಯಿತು. ಆಸ್ತೀಕನಿಗೆ ಸಂತೋಷವಾಯಿತು. ಜನಮೇಜಯನಿಗೂ ಸಂತೋಷವಾಗಿ ಅವನು ತಕ್ಷಶಿಲೆಯನ್ನು ಬಿಟ್ಟು ಹಸ್ತಿನಾಪುರಿಗೆ ಬಂದು ಅಲ್ಲಿ ಸುಖವಾಗಿ ಆಳಿಕೊಂಡಿದ್ದನು. </span>
</p>
<p>
<span> </span>
</p>
<p>
<strong>
<span>ಸ್ವರ್ಗಾರೋಹಣ ಪರ್ವ ಮುಗಿಯಿತು </span>
</strong>
</p>
<p>
<strong>
<span>ಶ್ರೀರಸ್ತು</span>
</strong>
</p>
<p>
<span> </span>
</p>
<p>
<strong>
<span>ಮ ಹಾ ಭಾ ರ ತ ವೂ ಮು ಗಿ ಯಿ ತು ಓಂ ಶಾಂತಿಃ ಶಾಂತಿಃ ಶಾಂತಿಃ </span>
</strong>
</p>
<p>
<span> </span>
</p>
<p>
<span> </span>
</p>
<span>
<br/>
</span>
<p>
<strong>
<span class="h2">ಮಂಗಳ</span>
</strong>
</p>
<p>
<span> </span>
</p>
<p>
<span>ನಾರಾಯಣಂ ನಮಸ್ಕೃತ್ಯ ನರಂ ಚೈವ ನರೋತ್ತಮಂ। ದೇವೀಂ ಸರಸ್ವತೀಂ ವ್ಯಾಸಂ ತತೋ ಜಯಮುದೀರಯೇತ್​॥ </span>
</p>
<p>
<span>ಮಹತ್ವಾದ್ಪಾರವತ್ವಾಚ್ಚ ಮಹಾಭಾರತ ಮುಚ್ಯತೇ। ಅಷ್ಟಾದಶ ಪುರಾಣಾನಿ ಧರ್ಮಶಾಸ್ತ್ರಾಣಿ ಸರ್ವಶಃ।</span>
</p>
<p>
<span>ವೇದಾಸ್ಸಾಂಗಾಸ್ತಥೈಕತ್ರ ಭಾರತಂ ಚೈಕತಃ ಸ್ಥಿತಂ। ಧರ್ಮೇಚಾರ್ಥೇಚ ಕಾಮೇಚ ಮೋಕ್ಷೇಚ ಭರತರ್ಷಭ।</span>
</p>
<p>
<span>ಯದಿಹಾಸ್ತಿ ತದನ್ಯತ್ರ ಯನ್ನೇಹಾಸ್ತಿ ನ ಕುತ್ರಚಿತ್​॥ ಊರ್ಧ್ವಬಾಹುರ್ವಿರೌಮ್ಯೇಷ ನ ಚ ಕಶ್ಚಿಚ್ಪ್ರಣೋತಿ ಮೇ।</span>
</p>
<p>
<span>ಧರ್ಮಾದರ್ಥಶ್ಚ ಕಾಮಶ್ಚಸ ಕಿಮರ್ಥಂ ನ ಸೇವ್ಯತೇ। ಯಥಾ ಸಮುದ್ರೋ ಭಗವಾನ್​ ಯಥಾ ಹಿಮವಾನ್​ ಗಿರಿಃ। </span>
</p>
<p>
<span>ಖ್ಯಾತಾವುಭೌ ರತ್ನನಿಧೀ ತಥಾ ಭಾರತಮುಚ್ಯತೇ॥</span>
</p>
<p>
<span> </span>
</p>
<p>
<span>ಭೀಷ್ಮದ್ರೋಣತಟಾ ಜಯದ್ರಥಜಲಾ ಗಾಂಧಾರಿನೀಲೋಪಲಾ ಶಲ್ಯಗ್ರಾಹವತೀ ಕೃಪೇಣ ವಹನೀ ಕರ್ಣೇನ ವೇಲಾಕುಲಾ</span>
</p>
<p>
<span>ಆಶ್ವತ್ಥಾಮವಿಕರ್ಣಘೋರಮಕರಾ ದುರ್ಯೋಧನಾವರ್ತಿನೀ ಸೋತ್ತೀರ್ಣಾ ಖಲುಪಾಂಡವೈ ರಣನದೀ ಕೈವರ್ತಕಃಕೇಶವಃ॥</span>
</p>
<p>
<span> </span>
</p>
<p>
<span>ರತ್ನೋದಾರಚತುಸ್ಸಮುದ್ರರಶನಾಂ ಭುಕ್ತ್ವಾ ಭುವಂ ಕೌರವೋ ಭಗ್ನೋರುಃ ಪತಿತಃ ಸ ನಿಷ್ಪರಿಜನೋ ಜೀವನ್ಮಕೈರ್ಭಕ್ಷಿತಃ। ಗೋಪೈರ್ವಿಶ್ವಜಯೀ ಜಿತಃ ಸ ವಿಜಯಃ ಕಕ್ಷೈಃಕ್ಷಿತಾ ವೃಸ್ಣಯಃ ತಸ್ಮಾತ್ಸರ್ವಮಿದಂ ವಿಚಾರ್ಯ ಸುಚಿರಂ ಶಾಂತ್ಯೈ ಮನೋ ದೀಯತಾಂ॥</span>
</p>
<p>
<span> </span>
</p>
<p>
<span>ಕಾಲೇವರ್ಷತು ಪರ್ಜನ್ಯಃ ಪೃಥಿವೀ ಸಸ್ಯಶಾಲಿನೀ। ದೇಶೋಯಂ ಕ್ಷೋಭರಹಿತೋ ಬ್ರಾಹ್ಮಣಾಸ್ಸಣತು ನಿರ್ಭಯಾಃ॥</span>
</p>
<p>
<span>ಅಪುತ್ರಾಃ ಪುತ್ರಿಣಸ್ಸಂತು ಪುತ್ರಿಣಸ್ಸಂತು ಪೌತ್ರಿಣಃ। ಅಧನಾಸ್ಸಧನಾಸ್ಸಂತು ಜೀವಂತು ಶರದಾಂ ಶತಂ॥</span>
</p>
<p>
<span>ಕಾಯೇನವಾಚಾ ಮನಸೇಂದ್ರಿಯೈರ್ವಾ ಬುಧ್ಯಾತ್ಮನಾವಾ ಪ್ರಕೃತೇ ಸ್ವಭಾವಾತ್​।</span>
</p>
<p>
<span>ಕರೋಮಿ ಯದ್ಯತ್​ ಸಕಲಂ ಪರಸ್ಮೈ ನಾರಾಯಣಾಯೇತಿ ಸಮರ್ಪಯಾಮಿ॥</span>
</p>
<p>
<span> </span>
</p>
<p class="text-center">
<strong>
<span>ಭ ದ್ರಂ ಶು ಭಂ ಮಂ ಗ ಳಂ</span>
</strong>
</p>
<p>
<span> </span>
</p>
<p>
<span> </span>
</p>
<span>
<br/>
</span>
<p>
<strong>
<span>ಅನುಬಂಧ : ಮೂರು ಉಪಾಖ್ಯಾನಗಳು</span>
</strong>
</p>
<p>
<strong>
<span> </span>
</strong>
</p>
<section class="level2 numbered" id="id-.">
<h2 class="level2-title" epub:type="title">೧.ಶಕುಂತಲೆಯ ಉಪಾಖ್ಯಾನ</h2>
<p>
<strong>
<span> </span>
</strong>
</p>
<p>
<span> ಪೌರವ ವಂಶದಲ್ಲಿ ಪ್ರಸಿದ್ಧನಾದ ದುಷ್ಯಂತನು (ಈ ಹೆಸರು ‘ದುಷ್ಮಂತ’ ‘ದುಷ್ಷಂತ’ ಎಂದೂ ಕಂಡುಬರುತ್ತದೆ. ‘ದುಷ್ಷಂತ’ ಎಂಬುದು ಐತರೇಯ ಶತಪಥ ಬ್ರಾಹ್ಮಣಗಳಲ್ಲಿ ದೊರೆಯುವುದರಿಂದ ಅದೇ ಪ್ರಾಚೀನ ಎಂಬುದು ವಿಂಟರ್​ನಿಟ್ಸ್​ ಅವರ ಮತ. ಇಂಡಿಯನ್​ ಆಂಟಿಕ್ವೆರಿ .ಸಂ. ೨೭. ಪು.೧೩೬) ಪರಾಕ್ರಮಶಾಲಿಯಾಗಿ ಚತುಸ್ಸಮುದ್ರಗಳ ವರೆಗೂ ಇದ್ದ ಭೂಮಿಯನ್ನು ಧರ್ಮದಿಂದ ಪರಿಪಾಲಿಸುತ್ತಿದ್ದನು. ಅವನ ರಾಜ್ಯದಲ್ಲಿ ವರ್ಣಸಂಕರವಿರಲಿಲ್ಲ. ಕೃಷಿಗೆ ಕಷ್ಟವಿರಲಿಲ್ಲ. ಎಲ್ಲರೂ ಧರ್ಮದಿಂದ ಅರ್ಥ ಕಾಮಗಳನ್ನು ಪಡೆಯುತ್ತಿದ್ದರು. ಯಾರೂ ಪಾಪ ಮಾಡುತ್ತಿರಲಿಲ್ಲ. ಜನರು ಕಳ್ಳಕಾಕರ ಭಯ, ಹಸಿವಿನ ತೊಂದರೆ, ರೋಗರುಜಿನಗಳ ಹೆದರಿಕೆ ಎಂಬುದನ್ನೇ ಕಾಣರು; ನಿಸ್ಪೃಹರಾಗಿ ಸ್ವಧರ್ಮದಲ್ಲಿಯೂ ದೇವಕಾರ್ಯಗಳಲ್ಲಿಯೂ ನಿರತರಾಗಿರುತ್ತಿದ್ದರು. ಕಾಲಕಾಲಕ್ಕೆ ಮಳೆಬೆಳೆಗಳಾಗುತ್ತಿದ್ದವು. ದೇಶವು ಸರ್ವರತ್ನ ಸಮೃದ್ಧವಾಗಿತ್ತು. </span>
</p>
<p>
<span> ಅವನು ಒಂದು ದಿನ ಸೇನಾವಾಹನಗಳೊಡನೆಯೂ ಆನೆಕುದುರೆಗಳೊಡನೆಯೂ ಆಯುಧಪಾಣಿಗಳಾದ ಯೋಧರೊಡನೆಯೂ ಶಂಖದುಂದುಭಿಗಳ ಧ್ವನಿಮಾಡಿಕೊಂಡು ಬೇಟೆಗೆ ಹೊರಟನು. ಕಾಡನ್ನು ಸೇರಿ ಅಲ್ಲಿ ಬೇಟೆಯಾಡುತ್ತ ವನದಿಂದ ವನಕ್ಕೆ ಹೋಗುತ್ತ, ಒಂದು ಜಿಂಕೆಯನ್ನು ಅಟ್ಟಿಕೊಂಡು ಬಹುದೂರ ಹೋಗಿ ಹಸಿವು ಬಾಯಾರಿಕೆಗಳಿಂದ ಬಳಲಿ, ಋಷ್ಯಾಶ್ರಮವನ್ನು ಸೇರಿದನು. ಅದು ಕಣ್ಣಿಗೆ ರಮಣೀಯವಾಗಿ ಮನಸ್ಸಿಗೆ ಆಹ್ಲಾದವನ್ನು ಉಂಟುಮಾಡುತ್ತಿತ್ತು. ಗಾಳಿ ತಂಪಾಗಿ ಬೀಸುತ್ತಿತ್ತು. ಎಲ್ಲೆಲ್ಲಿ ನೋಡಿದರೂ ಹೂಬಿಟ್ಟ ಹಣ್ಣುಬಿಟ್ಟ ಆದರೆ ಮುಳ್ಳಿಲ್ಲದ ಮರಗಳು; ಹಸಿರಾದ ಹುಲ್ಲು; ಇಂಪಾಗಿ ಉಲಿಯುತ್ತಿದ್ದ ಹಕ್ಕಿಪಕ್ಷಿಗಳು; ದಟ್ಟವಾದ ನೆರಳುಳ್ಳ ವೃಕ್ಷಗಳು; ಅವುಗಳಿಗೆ ಹಬ್ಬಿದ್ದ ಲತೆಗಳು. ಅವುಗಳಲ್ಲಿ ಝೇಂಕರಿಸುತ್ತಿದ್ದ ದುಂಬಿಗಳು; ಹರಿಯುತ್ತಿರುವ ಮಾಲಿನೀ ನದಿ; ಅದರ ಎರಡು ಕಡೆಯೂ ಋಷಿವಸತಿಗಳು. ಅಲ್ಲಿ ಕಾಡುಮೃಗಗಳೂ ಸೌಮ್ಯವಾಗಿ ತಿರುಗಾಡುತ್ತಿವೆ. ನವಿಲುಗಳು ಕೇಕೆ ಹಾಕುತ್ತಿವೆ. ಅದರ ಹತ್ತಿರ ಅವನು ತನ್ನ ಸೇನೆಯನ್ನು ನಿಲ್ಲಿಸಿ “ನಾನು ತಪೋಧನರಾದ ಕಾಶ್ಯಪ (ಕಣ್ವ)ರನ್ನು ದರ್ಶನಮಾಡಿ ಕೊಂಡು ಬರುತ್ತೇನೆ; ನಾನು ಬರುವವರೆಗೂ ಇಲ್ಲಿಯೇ ಇರಿ!” ಎಂದು ಹೇಳಿ, ತನ್ನ ರಾಜಚಿಹ್ನೆಗಳನ್ನೆಲ್ಲಾ ತೆಗೆದಿಟ್ಟು ಮುಂದೆ ಹೋದನು. ಆಶ್ರಮದಲ್ಲಿ ಆ ಋಷಿ ಇರಲಿಲ್ಲ. ಮತ್ತಾರೂ ಕಣ್ಣಿಗೆ ಬೀಳದ್ದರಿಂದ “ಯಾರು ಇದ್ದೀರಿ ಇಲ್ಲಿ?” ಎಂದು ಗಟ್ಟಿಯಾಗಿ ಕೂಗಿದನು. ಆ ಕೂಗನ್ನು ಕೇಳಿ ರೂಪತಳೆದ ಲಕ್ಷ್ಮಿಯಂತಿದ್ದ ಒಬ್ಬ ಹುಡುಗಿಯು ಬಂದು ಅವನಿಗೆ ಸ್ವಾಗತವನ್ನು ಹೇಳಿದಳು. ಆಸನವನ್ನು ಕೊಟ್ಟು ಕುಳ್ಳಿರಿಸಿ ಆರ್ಘ್ಯಪಾದ್ಯಾದಿಗಳಿಂದ ಸತ್ಕರಿಸಿದಳು; ಯೋಗಕ್ಷೇಮವನ್ನು ವಿಚಾರಿಸಿ ಅವನಿಗೆ ಅಲ್ಲಿ ಏನು ಕೆಲಸವಾಗಬೇಕಾಗಿತ್ತೆಂದು ಕೇಳಿದಳು. ಮಧುಮಧುರವಾಗಿ ಮಾತನಾಡುತ್ತಿದ್ದ ಆ ಸರ್ವಾಂಗಸುಂದರಿಯನ್ನು ನೋಡಿ ರಾಜನು, “ನಾನು ಮಹಾತ್ಮರಾದ ಕಣ್ವರಿಗೆ ನನ್ನ ಸೇವೆಸಲ್ಲಿಸಿ ಹೋಗೋಣವೆಂದು ಬಂದೆ; ಭದ್ರೆ! ಅವರೆಲ್ಲಿ ಹೋಗಿದ್ದಾರೆ? ಹೇಳು!” ಎಂದನು. ಶಕುಂತಲೆಯು “ನಮ್ಮ ತಂದೆ ಹಣ್ಣುಹಂಪಲನ್ನು ತರುವುದಕ್ಕೆ ಹೋಗಿದ್ದಾರೆ; ಒಂದು ಘಳಿಗೆ ತಡೆದರೆ ಬರುತ್ತಾರೆ. ಕಾಣಬಹುದು!” ಎಂದಳು. ದುಷ್ಯಂತನು ನಗುಮುಖದಿಂದಲೂ ರೂಪಯೌವನಗಳಿಂದಲೂ ಶಮದಮಗಳಿಂದಲೂ ಶೋಭಿಸುತ್ತಿದ್ದ ಆಕೆಯನ್ನು ಕುರಿತು, “ನೀನು ಯಾರು, ಸುಂದರಿ? ಕಾಡಿನಲ್ಲಿ ಏಕೆ ಇದ್ದೀಯೆ? ಎಲ್ಲಿಂದ ಬಂದಿದ್ದೀಯೆ? ನಿನ್ನನ್ನು ನೋಡುತ್ತಿದ್ದ ಹಾಗೆಯೇ ನನ್ನ ಮನಸ್ಸು ಸೂರೆಹೋಯಿತು. ನಿನ್ನ ವಿಷಯ ತಿಳಿದುಕೊಳ್ಳಬೇಕೆನಿಸುತ್ತಿದೆ; ಆದ್ದರಿಂದ ಅದನ್ನು ತಿಳಿಸು, ಶೋಭನಾಂಗಿ!” ಎಂದನು. ಅವಳು ನಗುನಗುತ್ತ ಇನಿದಾದ ಸ್ವರದಿಂದ "ನಾನು ಸುಪ್ರಸಿದ್ಧರೂ ತಪಸ್ವಿಗಳೂ </span>
</p>
<p>
<span>ಆದ ಕಣ್ವರ ಮಗಳು!" ಎಂದಳು.</span>
</p>
<p>
<span> ದುಷ್ಯಂತ- ಆ ಮಹಾತ್ಮರು ಬ್ರಹ್ಮಚರ್ಯದಲ್ಲಿರುವ ತಪಸ್ವಿಗಳು; ನಡತೆಯಲ್ಲಿ ತಪ್ಪುವವರಲ್ಲ; ನೀನು ಅವರಿಗೆ ಹೇಗೆ ಮಗಳಾದೆ? ನನ್ನ ಈ ದೊಡ್ಡ ಸಂದೇಹವನ್ನು ಪರಿಹರಿಸು.</span>
</p>
<p>
<span> ಶಕುಂತಲೆ- ಹಿಂದೆ ಒಬ್ಬ ಋಷಿ ಬಂದು ನಾನು ಹುಟ್ಟಿದ್ದು ಹೇಗೆ ಎಂದು ಕೇಳಿದಾಗ, ತಂದೆ ಈ ವೃತ್ತಾಂತವನ್ನು ಹೀಗೆ ಹೇಳಿದರು:-</span>
</p>
<p>
<span> “ಪೂರ್ವದಲ್ಲಿ ವಿಶ್ವಾಮಿತ್ರನು ಘೋರವಾದ ತಪಸ್ಸು ಮಾಡಿ ಇಂದ್ರನನ್ನು ಕಳವಳಗೊಳಿಸಿದನಂತೆ; ಆಗ ಅವನು ಮೇನಕೆಯನ್ನು ಕರೆದು, ವಿಶ್ವಾಮಿತ್ರನು ತಪಸ್ಸಿನಿಂದ ತನ್ನ ಪದವಿಯನ್ನು ಕಿತ್ತುಕೊಳ್ಳದಂತೆ ಅವನ ತಪಸ್ಸನ್ನು ಭಂಗಪಡಿಸಬೇಕೆಂದು ಹೇಳಿದನು. ಅವಳು ವಾಯುವಿನ ಮತ್ತು ಮನ್ಮಥನ ಸಹಾಯವನ್ನು ತೆಗೆದುಕೊಂಡು ಋಷಿಯು ತಪಸ್ಸು ಮಾಡುತ್ತಿದ್ದ ಸ್ಥಳಕ್ಕೆ ಬಂದಳು. ಅವನ ಮುಂದೆ ಸುಳಿದಾಡುತ್ತಿದ್ದಾಗ ಗಾಳಿಯು ಅವಳ ಬಟ್ಟೆಯನ್ನು ಹಾರಿಸಿತು. ಆ ಸ್ಥಿತಿಯಲ್ಲಿ ಅವಳನ್ನು ನೋಡಿದ ವಿಶ್ವಾಮಿತ್ರನ ಮನಸ್ಸು ಕದಲಿತು. ಅವಳನ್ನು ಅಪೇಕ್ಷಿಸಿದನು. ಅವಳೂ ಒಪ್ಪಿದಳು. ಅವರು ಆ ಕಾಡಿನಲ್ಲಿ ವಿಹರಿಸುತ್ತಿರಲು ಕಾಲಕ್ರಮದಲ್ಲಿ ಅವರಿಗೆ ಶಕುಂತಲೆಯು ಮಗಳಾಗಿ ಹುಟ್ಟಿದಳು. ತಾನು ಬಂದ ಕೆಲಸ ಮುಗಿದದ್ದರಿಂದ ಮೇನಕೆಯು ಮಗುವನ್ನು ಮಾಲಿನಿಯ ತೀರದಲ್ಲಿ ಬಿಟ್ಟು ಹೊರಟುಹೋದಳು. ಅದರ ಸುತ್ತ ಹಕ್ಕಿಪಕ್ಷಿಗಳು ಮುತ್ತಿಕೊಂಡು ಅದನ್ನು ಕಾಡುಮೃಗಗಳಿಂದ ರಕ್ಷಿಸುತ್ತಿದ್ದವು. ಶೌಚಕ್ಕೆಂದು ಹೋಗಿದ್ದ ನಾನು ನಿರ್ಜನವಾದ ಅರಣ್ಯದಲ್ಲಿ ಮಲಗಿದ್ದ ಆ ಮಗುವನ್ನು ಕಂಡು ಕರೆತಂದೆ. ಶಕುಂತ (ಪಕ್ಷಿ)ಗಳು ಕಾಪಾಡಿದ್ದರಿಂದ ಅದಕ್ಕೆ ”ಶಕುಂತಲೆ“ ಎಂದು ಹೆಸರಿಟ್ಟೆ. ಶಕುಂತಲೆ ನನಗೆ ಮಗಳಾಗಿದ್ದು ಹೀಗೆ. ಅವಳು ನನ್ನನ್ನು ತಂದೆಯೆಂದೇ ತಿಳಿದುಕೊಂಡಿದ್ದಾಳೆ.”</span>
</p>
<p>
<span> ರಾಜ! ನಾನು ಕಣ್ವರ ಮಗಳಾದದ್ದು ಹೀಗೆ; ನಾನು ನನ್ನ ತಂದೆಯನ್ನು ಅರಿಯೆ. ಕಣ್ವರೇ ನನ್ನ ತಂದೆ.</span>
</p>
<p>
<span> ದುಷ್ಯಂತ- ಈಗ ನೀನು ಹೇಳಿದ ವೃತ್ತಾಂತದಿಂದ ನೀನು ರಾಜಪುತ್ರಿ ಎಂಬುದು ಸ್ಪಷ್ಟವಾಯಿತು. ನೀನು ನನ್ನ ಹೆಂಡತಿಯಾಗು! ನಿನಗೇನು ಬೇಕು ಹೇಳು! ಚಿನ್ನದ ಸರ, ಬಟ್ಟೆ, ಕುಂಡಲ, ಬಳೆ, ರತ್ನ, ಹೊನ್ನು ಎಲ್ಲವನ್ನೂ ಕೊಡುತ್ತೇನೆ. ನನ್ನ ಸಮಸ್ತ ರಾಜ್ಯವೂ ನಿನ್ನದಾಗಲಿ; ನನ್ನ ಹೆಂಡತಿಯಾಗು; ಗಾಂಧರ್ವವಿವಾಹದಿಂದ ನನ್ನನ್ನು ಮದುವೆಯಾಗು, ಎಲ್ಲ ವಿಧವಾದ ಮದುವೆಗಳಲ್ಲಿಯೂ ಅದೇ ಶ್ರೇಷ್ಠ.</span>
</p>
<p>
<span> ಶಕುಂತಲೆ- ರಾಜ! ನಮ್ಮ ತಂದೆ ಹಣ್ಣು ತರುವುದಕ್ಕೆ ಹೋಗಿದ್ದಾರೆ. ಒಂದು ಘಳಿಗೆ ತಡೆ. ಅವರು ಬಂದು ನನ್ನನ್ನು ನಿನಗೆ ಕೊಡುತ್ತಾರೆ.</span>
</p>
<p>
<span> ದುಷ್ಯಂತ- ನೀನೇ ನನ್ನ ವಶಳಾಗು; ನಾನು ಇಲ್ಲಿರುವುದು ನಿನಗೋಸ್ಕರ; ನನ್ನ ಮನಸ್ಸು ನಿನ್ನಲ್ಲಿ ಸೇರಿಬಿಟ್ಟಿದೆ. ತಾನೇ ತನಗೆ ನೆಂಟ; ತಾನೇ ತನಗೆ ದಿಕ್ಕು; ಆದ್ದರಿಂದ ನಿನ್ನನ್ನು ನೀನೇ ಕೊಟ್ಟುಕೊಂಡುಬಿಡು; ಅದು ಧರ್ಮವೇ ಆಗುತ್ತದೆ. ಕ್ಷತ್ರಿಯನಿಗೆ ಗಾಂಧರ್ವ ರಾಕ್ಷಸ ವಿವಾಹಗಳೂ ಧರ್ಮವಾದವುಗಳೇಯೆ; ನೀನೂ ನಾನೂ ಒಬ್ಬರ ಮೇಲೊಬ್ಬರು ಆಸೆಯಾಗಿದ್ದೇವೆ’ ಆದ್ದರಿಂದ ನೀನು ಗಾಂಧರ್ವವಿವಾಹದಿಂದ ನನ್ನ ಹೆಂಡತಿಯಾಗು.</span>
</p>
<p>
<span> ಶಕುಂತಲೆ- ಇದು ಧರ್ಮವಾಗಿದ್ದು ನನ್ನನ್ನು ನಾನು ಕೊಟ್ಟುಕೊಳ್ಳುವುದಕ್ಕೆ ನನಗೆ ಸ್ವಾತಂತ್ರ್ಯವಿದ್ದರೆ, ನಾನು ನಿನ್ನೊಡನೆ ಒಂದು ಒಪ್ಪಂದ ಮಾಡಿಕೊಳ್ಳಬೇಕೆನ್ನುತ್ತೇನೆ; ಅದೇನೆಂದರೆ ನನ್ನಲ್ಲಿ ಹುಟ್ಟಿದ ಮಗ ಯುವರಾಜನಾಗಬೇಕು; ನಿನ್ನ ಅನಂತರ ಅವನು ಪಟ್ಟಕ್ಕೆ ಬರಬೇಕು. ಇದಕ್ಕೆ ನೀನು ಒಪ್ಪುವುದಾದರೆ ನಿನ್ನನ್ನು ಸೇರುತ್ತೇನೆ. </span>
</p>
<p>
<span> ರಾಜನು ಹಿಂದುಮುಂದು ಯೋಚಿಸದೆ “ಹಾಗೆಯೇ ಆಗಲಿ!” ಎಂದು ಅವಳೊಡನೆ ಸಂಗಮಾಡಿದನು; ನನ್ನ ಚತುರಂಗಸೇನೆಯನ್ನೂ ಕೊಟ್ಟುಕಳುಹಿಸಿ ನಿನ್ನನ್ನು ನನ್ನ ಮನೆಗೆ ಕರೆಸಿಕೊಳ್ಳುತ್ತೇನೆ!" ಎಂದು ಮೇಲಿಂದಮೇಲೆ ಅವಳಿಗೆ ನಂಬಿಕೆ ಹುಟ್ಟುವಂತೆ ಭರವಸೆ ಹೇಳಿ, ಕಣ್ವನು ಏನು ತಿಳಿದುಕೊಳ್ಳುತ್ತಾನೋ ತನ್ನನ್ನು ಏನು ಮಾಡಿಬಿಡುತ್ತಾನೋ ಎಂದು ಅಂಜುತ್ತ ರಾಜನು ಊರು ಸೇರಿದನು. </span>
</p>
<p>
<span> ಒಂದು ಘಳಿಗೆ ಬಿಟ್ಟುಕೊಂಡು ಕಣ್ವನು ಆಶ್ರಮಕ್ಕೆ ಬಂದನು. ಶಕುಂತಲೆಗೆ ಅವನನ್ನು ಕಾಣುವುದಕ್ಕೆ ನಾಚಿಕೆಯಾಯಿತು. ಕಣ್ವನು ನಡೆದ ವಿದ್ಯಮಾನವನ್ನೆಲ್ಲಾ ದಿವ್ಯಜ್ಞಾನದಿಂದ ತಿಳಿದುಕೊಂಡು ಪ್ರೀತಿಯಿಂದ ಅವಳನ್ನು ಕುರಿತು “ನನ್ನನ್ನು ಕೋರದೆಯೇ ನೀನು ಆ ರಾಜನ ಸಹವಾಸಮಾಡಿದ್ದು ಧರ್ಮಘಾತಕವೇನಲ್ಲ; ಕ್ಷತ್ರಿಯನಿಗೆ ಗಾಂಧರ್ವವಿವಾಹ ಶ್ರೇಷ್ಠವಾದದ್ದು; ನೀನು ಪತಿಯಾಗಿ ವರಿಸಿದ ದುಷ್ಯಂತನೂ ಧರ್ಮಾತ್ಮ, ಮಹಾತ್ಮ; ನಿನಗೆ ಮಹಾಬಲಶಾಲಿಯೂ ಮಹಾತ್ಮನೂ ಆದ ಮಗನು ಹುಟ್ಟಿ ಸಾಗರಾಂತವಾದ ಭೂಮಿಯನ್ನು ಆಳುತ್ತಾನೆ” ಎಂದನು. ಆಮೇಲೆ ಶಕುಂತಲೆಯು ಆತನ ಪಾದಗಳನ್ನು ತೊಳೆದು, ಹಣ್ಣುಗಳನ್ನು ಇಳಿಸಿಕೊಂಡು, ನಾನು ಗಂಡನಾಗಿ ವರಿಸಿದ ಈ ದುಷ್ಯಂತನಿಗೆ ನೀನು ಅನುಗ್ರಹ ಮಾಡಬೇಕು!" ಎಂದು ಕೇಳಿದಳು. </span>
</p>
<p>
<span> ಕಣ್ವ- ಅಮ್ಮಾ! ನಿನಗೋಸ್ಕರ ನಾನು ಅವನಲ್ಲಿ ಪ್ರಸನ್ನನಾಗಿಯೇ ಇದ್ದೇನೆ. ನಿನ್ನ ಅಭೀಷ್ಟವೇನು ಹೇಳು.</span>
</p>
<p>
<span> ಶಕುಂತಲೆಯು ದುಷ್ಯಂತನು ಧರ್ಮಿಷ್ಠನಾಗಿರಬೇಕು, ಆತನಿಗೆ ರಾಜ್ಯ ಕೈ ತಪ್ಪಿ ಹೋಗಬಾರದು, ಎಂದು ಕೋರಿದಳು. ಕಣ್ವನು ಒಪ್ಪಿದನು.</span>
</p>
<p>
<span> ಶಕುಂತಲೆಯು ಸಕಾಲದಲ್ಲಿ ತೇಜಸ್ವಿಯೂ ರೂಪವಂತನೂ ಆದ ಒಬ್ಬ ಮಗನನ್ನು ಹೆತ್ತಳು. ಕಣ್ವನು ಅವನಿಗೆ ಜಾತಕರ್ಮ ಮುಂತಾದ ಕರ್ಮಗಳನ್ನು ನಡೆಸಿದನು. ಹುಡುಗನು ಮಹಾಬಲಶಾಲಿಯಾಗಿ ಆರನೆಯ ವರ್ಷದಲ್ಲಿಯೇ ಹುಲಿ ಸಿಂಹ ಹಂದಿ ಆನೆ ಕೋಣ ಯಾವುದು ಸಿಕ್ಕಿದರೆ ಅದನ್ನು ಹಿಡಿದು ಮರಕ್ಕೆ ಕಟ್ಟಿಹಾಕುವನು, ಅದರೊಡನೆ ಆಡುವನು; ಅದನ್ನು ಹತ್ತುವನು; ಓಡಾಡಿಸುವನು. ಆದ್ದರಿಂದ ಆ ಆಶ್ರಮದಲ್ಲಿದ್ದವರು ಅವನಿಗೆ ‘ಸರ್ವದಮನ’ ಎಂದು ಹೆಸರಿಟ್ಟರು. ಅವನ ಇಂಥ ಅತಿಮಾನುಷವಾದ ಕಾರ್ಯವನ್ನು ನೋಡಿ ಅವನಿಗೆ ಯುವರಾಜಪಟ್ಟ ಕಟ್ಟುವುದಕ್ಕೆ ತಕ್ಕ ಕಾಲವಾಗಿದೆ ಎಂದ ಕಣ್ವನು ಶಿಷ್ಯರನ್ನು ಕರೆದು “ಈ ಶಕುಂತಲೆಯನ್ನೂ ಅವಳ ಮಗನನ್ನೂ ಅವಳ ಗಂಡನ ಮನೆಗೆ ಕಳುಹಿಸಿಬಿಟ್ಟು ಬನ್ನಿ! ಹೆಂಗಸರು ನೆಂಟರ ಮನೆಯಲ್ಲಿ ತುಂಬ ದಿನವಿರುವುದು ಸರಿಯಲ್ಲ. ಅದರಿಂದ ಹೆಸರು, ನಡತೆ, ಧರ್ಮ, ಎಲ್ಲಾ ಕೆಡುತ್ತದೆ” ಎಂದನು. ಅದರಂತೆ ಅವರು ಅವಳನ್ನೂ ಹುಡುಗನನ್ನೂ ಕರೆದುಕೊಂಡು ಹೋದರು. ಅವಳು ರಾಜನನ್ನು ಕಂಡು ಅವನಿಗೆ ನಮಸ್ಕರಿಸಿ “ಮಹಾರಾಜ! ಇವನು ನಿನ್ನ ಮಗ; ನಿನ್ನಿಂದ ನನ್ನಲ್ಲಿ ಹುಟ್ಟಿದವನು; ಇವನಿಗೆ ಯುವರಾಜಸ್ಥಾನದಲ್ಲಿ ಅಭಿಷೇಕಮಾಡು! ನೀನು ಕೊಟ್ಟ ಮಾತಿನಂತೆ ನಡೆದುಕೋ! ಕಣ್ವಾಶ್ರಮದಲ್ಲಿ ನಾವು ಸೇರಿದಾಗ ನೀನು ಮಾಡಿದ ಪ್ರತಿಜ್ಞೆಯನ್ನು ನೆನಪಿಗೆ ತಂದುಕೋ!” ಎಂದಳು. ಈ ಮಾತನ್ನು ಕೇಳಿ ರಾಜನು ಹಿಂದಿನದೆಲ್ಲಾ ಜ್ಞಾಪಕವಿದ್ದರೂ ತನಗೆ ನೆನಪಿಲ್ಲ ಎಂದನು. “ದುಷ್ಟತಾಪಸಿ! ನೀನು ಯಾರು? ಧರ್ಮಕ್ಕಾಗಲೀ ಕಾಮಕ್ಕಾಗಲೀ ಅರ್ಥಕ್ಕಾಗಲೀ ನಾನು ನಿನ್ನಲ್ಲಿ ಸಂಬಂಧ ಮಾಡಿದ ಜ್ಞಾಪಕವಿಲ್ಲ. ಹೋಗು! ಇಲ್ಲ, ಇರು; ನಿನ್ನ ಇಷ್ಟಬಂದಂತೆ ಮಾಡು!” ಎಂದನು. ಮಾನಿಷ್ಠೆಯಾದ ಶಕುಂತಲೆಗೆ ಇದರಿಂದ ತುಂಬ ಅವಮಾನವಾಯಿತು. ದುಃಖದಿಂದ ಪ್ರಜ್ಞೆಯೇ ಹೋದಂತಾಯಿತು; ಏನೂ ತೋರದೆ ಮೋಟುಮರದಂತೆ ನಿಂತಳು. ಮತ್ತೆ ಕೋಪದಿಂದಲೂ ಅಸಹನೆಯಿಂದಲೂ, ಕಣ್ಣು ಕೆಂಪೇರಿ, ತುಟಿಗಳು ಅದುರುತ್ತಿರಲು, “ಮಹಾರಾಜ! ತಿಳಿದಿದ್ದರೂ, ಸಾಮಾನ್ಯ ಮನುಷ್ಯನಂತೆ ಹೀಗೆ ನಾನು ತಿಳಿಯೆ ಎಂದೇಕೆ ಹೇಳುತ್ತೀಯೆ? ಇದು ಸುಳ್ಳೇ ನಿಜವೇ ಎಂಬುದು ನಿನ್ನ ಹೃದಯಕ್ಕೆ ಗೊತ್ತು. ಸತ್ಯವನ್ನು ಅನ್ಯಥಾ ಭಾವಿಸಿ ಆತ್ಮವಂಚನೆ ಮಾಡಿಕೊಳ್ಳಬೇಡ; ತನಗೆ ತಾನು ಮೋಸಮಾಡಿಕೊಂಡ ಕಳ್ಳ ಮಹಾಪಾಪ ಮಾಡಿದವನಾಗುತ್ತಾನೆ. ಮಾಡಿದ ಪಾಪಕರ್ಮವನ್ನು ಅಂತರಾತ್ಮ ನೋಡುತ್ತಿರುತ್ತಾನೆ; ಆದ್ದರಿಂದ ಅದನ್ನ ಯಾರೂ ಕಾಣರೆಂದು ಭಾವಿಸಬೇಡ; ಸೂರ್ಯ ಚಂದ್ರ ಗಾಳಿ ಬೆಂಕಿ ಆಕಾಶ ಭೂಮಿ ನೀರು ಹೃದಯ ಯಮ ಹಗಲು ರಾತ್ರಿ ಸಂಧ್ಯೆ ಧರ್ಮ ಇವರಿಷ್ಟರೂ ಮನುಷ್ಯನ ನಡತೆಯನ್ನು ಅರಿಯುತ್ತಾರೆ. ನಾನಾಗಿ ಬಂದೆನೆಂಬ ಕಾರಣದಿಂದ ಪತಿವ್ರತೆಯಾದ ನನ್ನನ್ನು ಅಲ್ಲಗಳೆಯಬೇಡ, ಗೌರವಾರ್ಹಳಾದ ಹೆಂಡತಿ ತಾನಾಗಿ ಬಂದರೆ ಅವಳಿಗೆ ಗೌರವ ಕೊಡದೆ ಇದ್ದೀಯೆ. ನನ್ನದು ಅರಣುರೋದನವಾಗಿರುವಂತಿದೆ; ನಿನ್ನ ಕಿವಿಗೇ ಬೀಳುತ್ತಿಲ್ಲ. ದುಷ್ಯಂತ! ನಾನು ಹೀಗೆ ಬೇಡಿಕೊಂಡರೂ ನನ್ನ ಮಾತನ್ನು ನಡೆಸದಿದ್ದರೆ ನಿನ್ನ ತಲೆ ಸಹಸ್ರ ಹೋಳಾದೀತು; ಮಗುವು ಧೂಳಿನಲ್ಲಿ ಆಡುತ್ತಿದ್ದು ಬಂದು ತಂದೆಯ ಮೇಲೆ ಬಿದ್ದು ಅವನನ್ನು ಅಪ್ಪಿಕೊಂಡರೆ ಅದಕ್ಕಿಂತ ಹೆಚ್ಚಿನ ಸುಖವುಂಟೇ? ಅಂಥ ಮಗು ಎಷ್ಟೋ ಆಸೆಯಿಂದ ತಾನಾಗಿ ತಾನು ಬಂದು ನಿನ್ನನ್ನು ನೋಡುತ್ತಾ ನಿಂತಿರುವಾಗ ಅದನ್ನೇಕೆ ತಿರಸ್ಕರಿಸುತ್ತೀಯೆ? ಇರುವೆಗಳೂ ಕೂಡ ತಮ್ಮ ಮೊಟ್ಟೆಗಳನ್ನು ಪೋಷಿಸುತ್ತವೆ. ಒಡೆಯುವುದಿಲ್ಲ; ಅಂಥದರಲ್ಲಿ ಧರ್ಮಜ್ಞನಾಗಿ ನೀನು ಸ್ವಂತ ಮಗನನ್ನು ಆದರಿಸದಿರಬಹುದೇ? ನಾನು ಹಿಂದಿನ ಜನ್ಮದಲ್ಲಿ ಏನು ಪಾಪ ಮಾಡಿದ್ದೆನೋ ಏನೋ! ಮಗುವಾಗಿದ್ದಾಗಲೇ ನನ್ನನ್ನು ತಾಯಿತಂದೆಗಳು ತೊರೆದರು; ಈಗ ನೀನೂ ನನ್ನನ್ನು ತೊರೆದರೆ ನಾನು ಆಶ್ರಮಕ್ಕೆ ಹೋಗುತ್ತೇನೆ; ಆದರೆ ಹೊಟ್ಟೆಯಲ್ಲಿ ಹುಟ್ಟಿದ ಈ ಮಗನನ್ನಾದರೂ ಕೈಬಿಡಬೇಡ!” ಎಂದಳು. </span>
</p>
<p>
<span> ದುಷ್ಯಂತ- ನಿನ್ನಲ್ಲಿ ಹುಟ್ಟಿದ ಮಗನೂ ನನಗೆ ಗುರುತುಹತ್ತುವುದಿಲ್ಲ. ಹೆಂಗಸರು ಸುಳ್ಳುಗಾತಿಯರು; ಅವರ ಮಾತನ್ನು ಯಾರು ನಂಬುತ್ತಾರೆ? ನಿನ್ನ ತಾಯಿಯಾದ ಮೇನಕೆ ಒಬ್ಬ ಸೂಳೆ; ಮುಡಿದು ಬಾಡಿಹೋದ ಹೂವಿನಂತೆ ನಿನ್ನನ್ನು ಅವಳು ನಿರ್ದಯಳಾಗಿ ಹಿಮಾಲಯದ ಹತ್ತಿರ ಎಸೆದು ಹೋದಳು. ನಿನ್ನ ತಂದೆಯೂ ಅಂಥ ನಿಷ್ಕರುಣಿಯೇ; ಕ್ಷತ್ರಿಯನಾಗಿ ಹುಟ್ಟಿ ಬ್ರಾಹ್ಮಣನಾಗಬೇಕೆಂದು ಆಸೆಪಟ್ಟವನು; ಕಾಮಪರಾಯಣನಾದವನು; ನಂಬುವುದಕ್ಕೇ ಆಗದ ಈ ಮಾತನ್ನು ಆಡುವುದಕ್ಕೆ ನಿನಗೆ ನಾಚಿಕೆಯಾಗುವುದಿಲ್ಲವೇ? ಅದರಲ್ಲಿಯೂ ನನ್ನ ಮುಂದೆ! ನಡೆ ಆಚೆಗೆ, ದುಷ್ಟತಾಪಸಿ! ಆ ಉಗ್ರನಾದ ಋಷಿಯೆಲ್ಲಿ! ಅಪ್ಸರೆಯಾದ ಮೇನಕೆಯೆಲ್ಲಿ! ತಾಪಸಿಯ ವೇಷಧರಿಸಿರುವ ಬಡಪಾಯಿಯಾದ ನೀನೆಲ್ಲಿ! ನಿನ್ನ ಮಗನೋ, ಹುಡುಗನಾದರೂ ಹೇಗೆ ಬೆಳೆದಿದ್ದಾನೆ! ಇಷ್ಟುಸಣ್ಣ ವಯಸ್ಸಿನಲ್ಲಿಯೇ ಹೀಗೆ ಶಾಲಮರದಂತೆ ಬೆಳೆದುಬಿಟ್ಟಿದ್ದಾನೆಯೇ? ಮೇನಕೆಯಲ್ಲಿ ಕಾಮದಿಂದ ಹುಟ್ಟಿದ ನೀನು ಸ್ವೈರಿಣಿಯಾಗಿ ತೋರುತ್ತೀಯೆ; ಆದ್ದರಿಂದ ಹೇಗೆ ಬಂದೆಯೋ ಹಾಗೆ ಹೊರಟುಹೋಗು!</span>
</p>
<p>
<span> ಶಕುಂತಲೆ- ರಾಜ! ಮತ್ತೊಬ್ಬರ ಲೋಪದೋಷ ಒಂದು ಸಾಸಿವೆಯಷ್ಟಿದ್ದರೂ ಅದು ನಿನ್ನ ಕಣ್ಣಿಗೆ ಕಾಣುತ್ತದೆ; ನಿನ್ನ ದೋಷ ಬಿಲ್ವಪತ್ರೆಯ ಕಾಯಷ್ಟಿದ್ದರೂ ಕಾಣುತ್ತಿಲ್ಲ; ಮೇನಕೆಯು ದೇವತೆಗಳೊಡನೆ ಇರುವವಳು; ದೇವತೆಗಳು ಅವಳೊಡನೆ ಇರುತ್ತಾರೆ. ಆದ್ದರಿಂದ ನಿನ್ನ ಹುಟ್ಟಿಗಿಂತ ನನ್ನ ಹುಟ್ಟೇ ಮೇಲಾಯಿತು. ದುಷ್ಯಂತ! ನೀನು ಭೂಮಿಯ ಮೇಲೆ ತಿರುಗಾಡಿದರೆ ನಾನು ಅಂತರಿಕ್ಷದಲ್ಲಿ ಸಂಚರಿಸಬಲ್ಲವಳು. ಹೀಗೆ ನನಗೂ ನಿನಗೂ ಇರುವ ವ್ಯತ್ಯಾಸ ಮೇರು ಪರ್ವತಕ್ಕೂ ಸಾಸಿವೆಗೂ ಇರುವ ವ್ಯತ್ಯಾಸದಂಥಹುದು. ದೃಷ್ಠಾಂತಕ್ಕಾಗಿ ಒಂದು ಮಾತನ್ನು ಹೇಳುತ್ತೇನೆ. ಅದನ್ನು ಕ್ಷಮಿಸು- ವಿಕಾರದ ಮನುಷ್ಯನು ಕನ್ನಡಿಯಲ್ಲಿ ನೋಡಿಕೊಳ್ಳುವ ತನಕ ತಾನು ಮಿಕ್ಕವರಿಗಿಂತ ರೂಪವಂತನೆಂದೇ ತಿಳಿದುಕೊಂಡಿರುತ್ತಾನೆ. ಕನ್ನಡಿಯಲ್ಲಿ ತನ್ನ ವಿಕಾರಸ್ವರೂಪ ಕಂಡಮೇಲೆ ತಾನು ಹೇಗಿದ್ದಾನೆ, ಇತರರು ಹೇಗಿದ್ದಾರೆ, ಎಂಬುದು ಗೊತ್ತಾಗುತ್ತದೆ. ಮತ್ತೊಬ್ಬರನ್ನು ನಿಂದಿಸಬೇಕಾಗಿ ಬಂದರೆ ಸಾಧುವಿಗೆ ಅದರಿಂದ ವ್ಯಥೆಯಾಗುತ್ತದೆ; ಅದೇ ದುರ್ಜನನಿಗೆ ಸಂತೋಷವಾಗುತ್ತದೆ. ದುರ್ಜನರು ತಾವೇ ದುರ್ಜನರಾಗಿದ್ದು, ಸಜ್ಜನರನ್ನು ದುರ್ಜನರೆಂದು ಕರೆಯುವುದಕ್ಕಿಂತ ಹಾಸ್ಯಾಸ್ಪದವಾದದ್ದು ಇನ್ನೇನಾದರೂ ಉಂಟೇ? ಸತ್ಯಧರ್ಮಗಳಿಂದ ಭ್ರಷ್ಠನಾದ ಮನುಷ್ಯನನ್ನು ಕಂಡರೆ ನಾಸ್ತಿಕನೂ ಹಾವನ್ನು ಕಂಡಂತೆ ಅಂಜುತ್ತಾನೆ; ಹೀಗಿರಲು ಆಸ್ತಿಕರ ವಿಚಾರ ಹೇಳಬೇಕಾದದ್ದೇನು? ಹೊಟ್ಟೆಯಲ್ಲಿ ಹುಟ್ಟಿದ ಮಗನನ್ನು ತಿರಸ್ಕರಿಸಿದರೆ ದೇವತೆಗಳು ಅವರ ಸಂಪತ್ತನ್ನು ನಾಶಮಾಡುವರು; ಅಂಥವರಿಗೆ ಒಳ್ಳೆಯಗತಿ ಇರದು. ಆದ್ದರಿಂದ ಕಪಟಿಯಾಗಿ ಮಗನನ್ನು ತ್ಯಜಿಸಬೇಡ. ಮಹಾರಾಜ! ಸತ್ಯಕ್ಕಿಂತ ಹಿರಿಯ ಧರ್ಮವಿಲ್ಲ; ಅಸತ್ಯಕ್ಕಿಂತ ಹೀನವಾದ ಪಾಪವಿಲ್ಲ; ಆದ್ದರಿಂದ ನೀನು ಆಡಿದ ಮಾತಿನಂತೆ ನಡೆದುಕೊಂಡು ಸತ್ಯವಂತನೆನಿಸಿಕೋ. ಇದರಲ್ಲಿ ನಿನಗೆ ವಿಶ್ವಾಸವಿಲ್ಲದೆ ಅಸತ್ಯದಲ್ಲಿಯೇ ಆಸಕ್ತಿಇರುವುದಾದರೆ ನಾನು ಹೊರಟುಹೋಗುತ್ತೇನೆ; ನಿನ್ನಂಥವನ ಸಹವಾಸ ಬೇಡ; ನಿನ್ನನ್ನು ಬಿಟ್ಟರೂ ನನ್ನ ಮಗ ಭೂಮಂಡಲವನ್ನು ಪಾಲಿಸುವವನಾಗುತ್ತಾನೆ.</span>
</p>
<p>
<span> ಇಷ್ಟನ್ನು ಹೇಳಿ ಶಕುಂತಲೆಯು ಅಲ್ಲಿಂದ ಹೊರಟುಬಿಟ್ಟಳು. ಆಗ ಅಂತರಿಕ್ಷದಲ್ಲಿ ಮಂತ್ರಿ ಪುರೋಹಿತರೆಲ್ಲರಿಗೂ ಕೇಳುವಂತೆ “ದುಷ್ಯಂತ! ಮಗನನ್ನು ಕಾಪಾಡಿಕೋ; ಶಕುಂತಲೆಯನ್ನು ತಿರಸ್ಕರಿಸಬೇಡ! ನೀನೇ ಇವನ ತಂದೆ; ಶಕುಂತಲೆ ಹೇಳಿದ್ದು ಸತ್ಯ; ತನ್ನ ದೇಹದ ಒಂದು ಪಾಲನ್ನೇ ಹೆಂಡತಿಯು ಮಗನನ್ನಾಗಿ ಹೆರುತ್ತಾಳೆ; ನಮ್ಮ ಮಾತನ್ನು ಕೇಳು; ಇವನು ಮುಂದೆ ಭರತನೆಂದು ಪ್ರಸಿದ್ಧನಾಗುತ್ತಾನೆ” ಎಂದು ಅಶರೀರವಾಣಿಯಾಯಿತು. ಅದನ್ನು ಕೇಳಿ ದುಷ್ಯಂತನು ಅಲ್ಲಿದ್ದ ಮಂತ್ರಿ ಮೊದಲಾದವರನ್ನು ಕುರಿತು “ನೀವೆಲ್ಲರೂ ಈ ದೇವದೂತನ ಮಾತನ್ನು ಕೇಳಿದಿರಷ್ಟೆ? ನಾನೂ ಈ ಹುಡುಗನನ್ನು ನನ್ನ ಮಗನೆಂದು ಬಲ್ಲೆ; ಆದರೆ ಬರಿಯ ಬಾಯಿಮಾತಿನಿಂದಲೇಅವನನ್ನು ನಾನು ಬರಮಾಡಿಕೊಂಡುಬಿಟ್ಟರೆಅ ಲೋಕದ ಬಾಯಿಗೆ ಸಿಕ್ಕಬೇಕಾಗುತ್ತಿತ್ತು; ಇವನ ಹೆಸರು ಶುದ್ಧವಾಗಿರುತ್ತಿರಲಿಲ್ಲ. ಈಗ ಈ ದೇವದೂತನು ಸುದ್ದಿ ತಂದದ್ದರಿಂದ ನನಗೆ ಸಂತೋಷವಾಯಿತು!” ಎಂದು ಹೇಳಿ ಹುಡುಗನನ್ನು ಪ್ರೀತಿಯಿಂದ ತಬ್ಬಿಕೊಂಡು ನೆತ್ತಿಯನ್ನು ಆಘ್ರಾಣಿಸಿದನು. ಶಕುಂತಲೆಯನ್ನು ಆದರದಿಂದ ಬರಮಾಡಿಕೊಂಡು ಸಮಾಧಾನಪಡಿಸಿ, “ದೇವಿ! ನಾನು ನಿನ್ನನ್ನು ಸಂಬಂಧಮಾಡಿದ್ದು ಲೋಕಕ್ಕೆ ತಿಳಿಯದು; ನಿನ್ನ ಹೆಸರು ಪರಿಶುದ್ಧವಾಗಿರಬೇಕೆಂದು ಇದಕ್ಕೆ ಇಷ್ಟು ಚರ್ಚಿಸಿದೆ. ಈ ನಿನ್ನ ಮಗನು ರಾಜ್ಯಕ್ಕೆ ಅಧಿಕಾರಿಯಾಗಿದ್ದಾನೆ. ನೀನು ಕೋಪದಿಂದ ನನ್ನಲ್ಲಿ ಆಡಿದ ಅಪ್ರಿಯವಾದ ಮಾತುಗಳನ್ನೆಲ್ಲಾ ಕ್ಷಮಿಸಿಬಿಟ್ಟಿದ್ದೇನೆ” ಎಂದು ಹೇಳಿದನು. ಅವಳು ಅವನಿಗೆ ಪ್ರೀತಿಯ ರಾಣಿಯಾದಳು. ಅವಳ ಮಗನಿಗೆ ಭರತನೆಂದು ನಾಮಕರಣಮಾಡಿ ದುಷ್ಯಂತನು ಅವನನ್ನು ಯುವರಾಜನನ್ನಾಗಿ ಅಭಿಷೇಕಮಾಡಿದನು. ಮುಂದೆ ಭರತನು ಪ್ರತಾಪಶಾಲಿಯೆನ್ನಿಸಿಕೊಂಡು ಚಕ್ರವರ್ತಿಯಾಗಿ ಹಲವು ಯಜ್ಞಯಾಗಾದಿಗಳನ್ನು ನಡೆಸಿದನು. ಅವನ ವಂಶಕ್ಕೆ ಭರತವಂಶವೆಂದೂ ಅವನ ವಂಶಿಕರಿಗೆ ‘ಭಾರತ’ರೆಂದೂ ಹೆಸರಾಯಿತು. ಆ ವಂಶದಲ್ಲಿ ಸತ್ಯ ಆರ್ಜವಗಳಿಗೆ ಹೆಸರಾದ ಅನೇಕ ರಾಜರಾದರು.</span>
</p>
<p>
<strong>
<span> </span>
</strong>
</p>
<p>
<strong>
<span> </span>
</strong>
</p>
</section>
<section class="level2 numbered" id="id-.">
<h2 class="level2-title" epub:type="title">೨. ಯಯಾತಿಯ ಉಪಾಖ್ಯಾನ</h2>
<p>
<strong>
<span> </span>
</strong>
</p>
<p>
<span> ಯಯಾತಿಯು ದಕ್ಷಪ್ರಜಾಪತಿಯಿಂದ ಹತ್ತನೆಯವನು; ಪೂರುವು ಅವನ ಮಗ. ಮುಂದೆ ಅವನ ವಂಶದಲ್ಲಿಯೀ ದುಷ್ಯಂತನು ಹುಟ್ಟಿದ್ದು.</span>
</p>
<p>
<span> ಅಸುರರ ಪುರೋಹಿತನಾದ ಶುಕ್ರಾಚಾರ್ಯನಿಗೆ ಸತ್ತವರನ್ನು ಬದುಕಿಸುವ ಮೃತಸಂಜೀವಿನೀ ವಿದ್ಯೆ ಗೊತ್ತಿತ್ತು. ಅದರಿಂದ ಅವನು ದೇವಾಸುರರ ಯುದ್ಧದಲ್ಲಿ ಸತ್ತ ಅಸುರರನ್ನೆಲ್ಲಾ ಬದುಕಿಸುತ್ತಿದ್ದನು. ಹಾಗೆ ಬದುಕಿದವರೆಲ್ಲರೂ ಮತ್ತೆ ದೇವತೆಗಳೊಡನೆ ಯುದ್ಧಕ್ಕೆ ಬರುತ್ತಿದ್ದರು. ದೇವತೆಗಳ ಪುರೋಹಿತನಾದ ಬೃಹಸ್ಪತಿಗೆ ಆ ವಿದ್ಯೆ ಗೊತ್ತಿಲ್ಲದೆ ಇದ್ದದ್ದರಿಂದ ಅಸುರರು ಕೊಂದ ದೇವತೆಗಳು ಸತ್ತೇಹೋಗುತ್ತಿದ್ದರು. ಹೀಗೆ ದೇವತೆಗಳ ಬಲ ಕಡಮೆಯಾಗುತ್ತಾ ಹೋದದ್ದರಿಂದ, ಅವರು ಬೃಹಸ್ಪತಿಯ ಹಿರಿಯ ಮಗನಾದ ಕಚನನ್ನು ಕರೆದು ಅವನು ಶುಕ್ರಾಚಾರ್ಯನಿಂದ ಸಂಜೀವಿನೀ ವಿದ್ಯೆಯನ್ನು ಕಲಿತುಕೊಂಡು ಬರಬೇಕೆಂದು ಪ್ರಾರ್ಥಿಸಿದನು. ಅವನು ಅದರಂತೆ ಶುಕ್ರನಲ್ಲಿಗೆ ಹೋಗಿ, “ನಾನು ಅಂಗೀರಸನ ಮೊಮ್ಮಗ, ಬೃಹಸ್ಪತಿಯ ಮಗ; ಕಚನೆಂಬುದು ನನ್ನ ಹೆಸರು. ನಾನು ನಿಮ್ಮಲ್ಲಿ ಶಿಷ್ಯವೃತ್ತಿ ಮಾಡುವುದಕ್ಕೆ ಬಂದಿದ್ದೇನೆ.” ಎಂದು ಹೇಳಿದನು. ಶುಕ್ರನು ಒಪ್ಪಿಕೊಂಡನು. ಶುಕ್ರನಿಗೆ ದೇವಯಾನಿಯೆಂಬ ಮಗಳಿದ್ದಳು. ಕಚನು ಅವಳ ಸ್ನೇಹಮಾಡಿಕೊಂಡು ಅವಳನ್ನು ನೃತ್ಯ ಗೀತ ವಾದನ ಮೊದಲಾದವುಗಳಿಂದ ಸಂತೋಷ ಪಡಿಸುತ್ತಿದ್ದನು. ಹೂವುಹಣ್ಣುಗಳನ್ನು ತಂದುಕೊಡುತ್ತಿದ್ದನು. ಅವಳೂ ಅವನಲ್ಲಿ ಹಾಗೆಯೇ ಸ್ನೇಹದಿಂದಿದ್ದಳು. ಅಸುರರು ಈ ವೃತ್ತಾಂತವನ್ನು ತಿಳಿದು, ದನಕಾಯುವುದಕ್ಕೆ ಹೋಗಿದ್ದ ಕಚನನ್ನು ಹಿಡಿದು ಕೊಂದು ತುಂಡುತುಂಡಾಗಿ ಕೊಚ್ಚಿ, ನಾಯಿಗಳಿಗೆ ಹಾಕಿಬಿಟ್ಟರು. ಸಂಜೆ ದನಗಳು ಮಾತ್ರ ಹಿಂತಿರುಗಿ ಬಂದವು; ಕಚ ಬರಲಿಲ್ಲ. ಅದನ್ನು ಕಂಡು ದೇವಯಾನಿಯು ಅವನಿಗೆ ಅಪಾಯವನ್ನು ಊಹಿಸಿ ತಂದೆಗೆ ಹೇಳಿದಳು. ಅವನು ಸಂಜೀವಿನೀ ವಿದ್ಯೆಯನ್ನು ಪ್ರಯೋಗಿಸಲು ಕಚನು ನಾಯಿಗಳ ಹೊಟ್ಟೆಯೊಡೆದುಕೊಂಡು ಬಂದನು. ಮತ್ತೊಂದು ಸಾರಿ ಕಚನು ಹೂವು ತರಲು ಹೋಗಿದ್ದಾಗ ಅಸುರರು ಅವನನ್ನು ಕೊಂದು ಸುಟ್ಟು ಆ ಬೂದಿಯನ್ನು ಮದ್ಯದಲ್ಲಿ ಕದಡಿ ಅದನ್ನು ಶುಕ್ರಾಚಾರ್ಯನಿಗೇ ಕುಡಿಸಿದರು. ಅವನು ಈಗಲೂ ಮಗಳನ್ನು ಸಮಾಧಾನಪಡಿಸುವ ಸಲುವಾಗಿ ಸಂಜೀವಿನಿಯನ್ನು ಪ್ರಯೋಗಿಸಲು ಕಚನಿಗೇನೋ ಜೀವ ಬಂತು; ಆದರೆ ಅವನು ಶುಕ್ರನ ಹೊಟ್ಟೆಯಲ್ಲಿದ್ದನು; ಅದನ್ನು ಒಡೆದುಕೊಂಡು ಬಂದರೆ ಶುಕ್ರನು ಸಾಯುವನು; ಇದನ್ನು ಕಚನು ಶುಕ್ರನ ಹೊಟ್ಟೆಯೊಳಗಿನಿಂದಲೇ ತಿಳಿಸಲು, ಶುಕ್ರನು ಅವನಿಗೆ ಸಂಜೀವಿನೀ ಮಂತ್ರವನ್ನು ಅಲ್ಲಿಂದಲೇ ಉಪದೇಶಮಾಡಿ ಅವನು ಹೊರಗೆ ಬಂದಮೇಲೆ ಹೊಟ್ಟೆಯೊಡೆದು ಸತ್ತ ತನ್ನನ್ನು ಆ ವಿದ್ಯೆಯಿಂದ ಬದುಕಿಸಬೇಕೆಂದು ಸೂಚಿಸಿದನು. ಅದರಂತೆಯೇ ನಡೆಯಿತು. ಶುಕ್ರ ಕಚ ಇಬ್ಬರೂ ಬದುಕಿಕೊಂಡರು. </span>
</p>
<p>
<span> ವಿದ್ಯೆ ಕಲಿತು ಕಚನು ದೇವಲೋಕಕ್ಕೆ ಹೊರಡುವ ಸಮಯವು ಬರಲು ದೇವಯಾನಿಯು ತನ್ನನ್ನು ಅವನು ಮದುವೆಮಾಡಿಕೊಳ್ಳಬೇಕೆಂದು ಬೇಡಿಕೊಂಡಳು. ಕಚನು ಒಪ್ಪಲಿಲ್ಲ. ಅವಳು ಗುರುಪುತ್ರಿಯಾದ್ದರಿಂದ ತನಗೆ ಪೂಜ್ಯಳು, ಮತ್ತು ತನ್ನ ಸೋದರಿಯಂತೆ ಪ್ರೀತಿಪಾತ್ರಳು, ಎಂದುಬಿಟ್ಟನು. ದೇವಯಾನಿಗೆ ಇದರಿಂದ ಅಸಮಾಧಾನವಾಗಿ ಕಷನು ಕಲಿತ ವಿದ್ಯೆಯು ಅವನಿಗೆ ಫಲಿಸದಿರಲಿ ಎಂದು ಶಾಪಕೊಟ್ಟಳು. ಅವನು ಅದರಿಂದ ಅಸಮಾಧಾನಪಟ್ಟುಕೊಳ್ಳದೆ “ನನಗೆ ಫಲಿಸದಿದ್ದರೆ ಚಿಂತೆಯಿಲ್ಲ; ಇತರರಿಗೇ ಫಲಿಸಲಿ!” ಎಂದುಕೊಂಡು ತಂದೆಯ ಹತ್ತಿರಕ್ಕೆ ಬಂದನು. ದೇವತೆಗಳು ಅವನಿಂದ ಆ ವಿದ್ಯೆಯನ್ನು ಕಲಿತು ಅಸುರರಷ್ಟೇ ಪ್ರಬಲರಾದರು. </span>
</p>
<p>
<span> ಒಂದು ದಿನ ದೇವಯಾನಿಯೂ ಅಸುರರಾಜನಾದ ವೃಷಪರ್ವನ ಮಗಳು ಶರ್ಮಿಷ್ಠೆಯೂ ಇನ್ನೂ ಇತರ ಹೆಂಗಸರೂ ಒಂದು ವನದಲ್ಲಿ ಜಲಕ್ರೀಡೆಯಾಡುತ್ತಿದ್ದರು. ಆಗ ಬಲವಾದ ಗಾಳಿ ಬೀಸಿ ತೀರದಲ್ಲಿ ಅವರಿಟ್ಟಿದ್ದ ಸೀರೆಗಳೆಲ್ಲಾ ಗಾಳಿಗೆ ಹಾರಿ ಒಂದರೊಡನೊಂದು ಬೆರೆತುಹೋದವು. ಅದರಿಂದ ಶರ್ಮಿಷ್ಠೆಯು ದೇವಯಾನಿಯ ಸೀರೆಯನ್ನು ಉಟ್ಟುಕೊಂಡಳು. ಅದೇ ಅವರವರಲ್ಲಿ ಜಗಳಕ್ಕೆ ಕಾರಣವಾಗಿ , ಶರ್ಮಿಷ್ಠೆಯು “ನಮ್ಮ ತಂದೆ ಕುಳಿತಿರಲಿ ಮಲಗಿರಲಿ ಅವನನ್ನು ನಿಮ್ಮಪ್ಪ ಹೊಗಳುತ್ತಾನೆ. ನಮ್ರನಾಗಿ ವಂದಿಸುತ್ತಾನೆ. ಹೀಗೆ ಹೊಗಳಿ ಹಲ್ಲುಕಿರಿದು ಉಪಕಾರ ಪಡೆಯುವವನ ಮಗಳು ನೀನು. ದರಿದ್ರೆ! ತಿರುಕಿ! ಬಲಿಷ್ಠಳಾದ ನನ್ನ ಮೇಲೆ ರೇಗುತ್ತೀಯಾ?” ಎಂದು, ಹೀಯಾಳಿಸಿ ಅವಳನ್ನು ಒಂದು ಪಾಳು ಬಾವಿಗೆ ತಳ್ಳಿ ಹೊರಟುಹೋದಳು. ನಹುಷನ ಮಗ ಯಯಾತಿಯು ಜಿಂಕೆಯನ್ನು ಬೇಟೆಯಾಡುತ್ತ ಬಳಲಿ ಬಾಯಾರಿ ನೀರಿಗೆಂದು ಆ ಬಾವಿಗೆ ಬರಲು ಅಲ್ಲಿ ನೀರಿಗೆ ಬದಲು ದೇವಯಾನಿಯನ್ನು ಕಂಡನು. ಶುಕ್ರನ ಮಗಳೆಂದು ಕೇಳಿ ಅವಳನ್ನು ಎತ್ತಿ ಅವಳ ಊರ ಹತ್ತಿರ ಬಿಟ್ಟು ಹೊರಟುಹೋದನು. ಆದರೆ ಅವಳು ತನ್ನ ಮನೆಗೆ ಹೋಗಲಿಲ್ಲ. </span>
</p>
<p>
<span> ತನ್ನ ಪ್ರಿಯಪುತ್ರಿ ಬಾವಿಗೆ ಬಿದ್ದಳೆಂದು ಕೇಳಿ ಶುಕ್ರನು ಅವಳನ್ನು ಹುಡುಕಿಕೊಂಡು ದಾರಿಯಲ್ಲಿ ಅವಳನ್ನು ಕಂಡನು. ಅವಳು ಶರ್ಮಿಷ್ಠೆಯಿಂದ ತನಗೂ ಅವಳಿಗೂ ಆದ ಅವಮಾನವನ್ನು ತಿಳಿಸಿ, ತಾನು ಆ ವೃಷಪರ್ವನ ಊರೊಳಕ್ಕೆ ಕಾಲಿಡುವುದಿಲ್ಲವೆಂದು ಕುಳಿತುಬಿಟ್ಟಳು. ಶುಕ್ರನು ನಾನು ಹೊಗಳುವವನಲ್ಲ, ಹೊಗಳಿಸಿಕೊಳ್ಳುವವನು. ನಾನು ವೃಷಪರ್ವನಲ್ಲಿ ಕೈನೀಡಿ ಯಾವುದನ್ನೂ ಯಾಚಿಸುವವನಲ್ಲ. ಇದನ್ನು ವೃಷಪರ್ವನೂ ಇಂದ್ರನೂ ಯಯಾತಿಯೂ ಬಲ್ಲರು" ಎಂದು ಮುಂತಾಗಿ ಎಷ್ಟೆಷ್ಟೋ ಹೇಳಿದನು. ಅವಳಿಗೆ ಸಮಾಧಾನವಾಗಲಿಲ್ಲ. ಆಗ ಶುಕ್ರನು ವೃಷಪರ್ವನ ಹತ್ತಿರಕ್ಕೆ ಬಂದು ನಡೆದ ಸಂಗತಿಯನ್ನೆಲ್ಲಾ ಅವನಿಗೆ ವಿವರಿಸಿ, ತಾನೂ ತನ್ನ ಮಗಳೂ ಅವನನ್ನು ಬಿಟ್ಟು ಹೋಗುವುದಾಗಿ ತಿಳಿಸಿದನು. ವೃಷಪರ್ವನಿಗೆ ಅವನ ಬಲವನ್ನು ಕಳೆದುಕೊಳ್ಳುವುದಕ್ಕೆ ಇಷ್ಟವಿರಲಿಲ್ಲ. ದೇವಯಾನಿಗೆ ಸಮಾಧಾನವಾದ ಹೊರತು ತಾನು ಇರುವುದಕ್ಕಾಗುವುದಿಲ್ಲವೆಂದು ಶುಕ್ರನು ಖಂಡಿತವಾಗಿ ಹೇಳಿಬಿಟ್ಟನು. ಆದ್ದರಿಂದ ವೃಷಪರ್ವನು ದೇವಯಾನಿ ಹೇಳಿದಂತೆ ಕೇಳಬೇಕಾಯಿತು. ಅವಳು, ಶರ್ಮಿಷ್ಠೆಯೂ ಅವಳ ಸಖಿಯರೂ ತನ್ನ ದಾಸಿಯರಾಗಬೇಕೆಂದೂ ತಾನು ಮದುವೆಮಾಡಿಕೊಂಡು ಗಂಡನಮನೆಗೆ ಹೋದಾಗ ತನ್ನ ಹಿಂದೆ ದಾಸಿಯರಾಗಿ ಬರಬೇಕೆಂದೂ ಅಪೇಕ್ಷಿಸಿದಳು. ರಾಜನು ಅದಕ್ಕೆ ಒಪ್ಪಿದನು. ಶರ್ಮಿಷ್ಠೆಯೂ ತಂದೆಗೋಸ್ಕರ ಒಪ್ಪಬೇಕಾಯಿತು. </span>
</p>
<p>
<span> ಕೆಲವು ಕಾಲದ ಮೇಲೆ ದೇವಯಾನಿಯೂ ದಾಸಿಯರೂ ಹಿಂದೆ ಹೋಗಿದ್ದ ಕ್ರೀಡಾವನಕ್ಕೆ ಹೋಗಿ ಅಲ್ಲಿ ವಿಹಾರಮಾಡುತ್ತಿರಲು, ಯಯಾತಿಯೂ ಬೇಟೆಯಾಡುತ್ತ ಅಲ್ಲಿಗೇ ಬಂದನು. ದೇವಯಾನಿಯು ಅವನನ್ನು ಪತಿಯಾಗಿ ಕೋರಿದಳು. ತಾನು ಕ್ಷತ್ರಿಯನ ಮಗ, ಅವಳು ಬ್ರಾಹ್ಮಣನ ಮಗಳು; ಆದ್ದರಿಂದ ಅವರಿಗೆ ಮದುವೆ ಹೇಗೆ ಸಾಧ್ಯ ಎಂದು ಅವನು ಆಕ್ಷೇಪಿಸಿದನು. ಕೊನೆಗೆ ತಂದೆ ಒಪ್ಪಿಕೊಟ್ಟರೆ ಆಗಬಹುದೆಂದು ನಿರ್ಧರವಾಯಿತು. ಶುಕ್ರನ ಸಮ್ಮತಿ ದೊರೆಯಿತು. ದೇವಯಾನಿಯು ಯಯಾತಿಯ ಹೆಂಡತಿಯಾಗಿ ಅವನ ಊರನ್ನು ಸೇರಿದಳು. ಶರ್ಮಿಷ್ಠೆಯೂ ಅವಳ ಹಿಂದೆಯೇ ಹೋಗಬೇಕಾಯಿತು. </span>
</p>
<p>
<span> ದೇವಯಾನಿಯು ಅರಮನೆಯ ಅಂತಃಪುರದಲ್ಲಿದ್ದಳು. ಶರ್ಮಿಷ್ಠೆಗೂ ಅವಳ ದಾಸಿಯರಿಗೂ ಅಶೋಕವನದಲ್ಲಿ ಪ್ರತ್ಯೇಕವಾದ ವಾಸಸ್ಥಾನವು ಏರ್ಪಾಟಾಯಿತು. ದೇವಯಾನಿಯು ಗರ್ಭಿಣಿಯಾದಳು. ಶರ್ಮಿಷ್ಠೆಯು ಮದುವೆಯಿಲ್ಲದೆ ಕೊರಗುತ್ತಿದ್ದಳು. ಒಂದುದಿನ ದೊರೆಯು ತಾನು ಇದ್ದ ಸ್ಥಳಕ್ಕೆ ಬರಲು ಅವಳು ಆ ಸಂದರ್ಭದಲ್ಲಿ ಅವನ ಸಂಗವನ್ನು ಬೇಡಿದಳು. ಅವನು ಮೊದಲು ಒಪ್ಪಲಿಲ್ಲ; “ಶುಕ್ರನು ಶರ್ಮಿಷ್ಠೆಯನ್ನು ಹತ್ತಿರಕ್ಕೆ ಬರಗೊಡಿಸಬೇಡ! ಎಂದು ಹೇಳಿದ್ದಾನೆ. ನಾನು ಅವನಿಗೆ ಆಗಲಿ ಎಂದು ಮಾತುಕೊಟ್ಟಿದ್ದೇನೆ!” ಎಂದನು. ಶರ್ಮಿಷ್ಠೆಯು “ರಾಜ! ನೀನು ನನ್ನ ಕುಲಶೀಲಗಳನ್ನು ಬಲ್ಲೆ; ಇಂಥ ಸಂದರ್ಭದಲ್ಲಿ ತಪ್ಪಿನಡೆದರೆ ಮಾತಿಗೆ ತಪ್ಪಿದಂತಾಗುವುದಿಲ್ಲ; ನನ್ನ ಸಖಿಯ ಪತಿಯೇ ನನ್ನ ಪತಿಯೂ ಅಲ್ಲವೇ? ನೀನು ಯಾರು ಏನು ಬೇಡಿದರೆ ಅದನ್ನು ಅವರಿಗೆ ಕೊಡುತ್ತೀಯೆ; ನನಗೆ ಪುತ್ರನನ್ನು ಕೊಡು!” ಎಂದು ಮುಂತಾಗಿ ಹೇಳಿ ಅವನನ್ನು ಒಪ್ಪಿಸಿದಳು. ಅವಳೂ ಗರ್ಭಿಣಿಯಾದಳು. ಇದನ್ನು ತಿಳಿದು ದೇವಯಾನಿಯು ಅವಳನ್ನು ಆಕ್ಷೇಪಿಸಿದಳು. ಅವಳು “ನಾನೇನು ಮಾತನಾಡಿಲ್ಲ; ಒಬ್ಬ ಧರ್ಮಾತ್ಮನಾದ ಋಷಿಯಿಂದ ಸಂತಾನವನ್ನು ಪಡೆದೆ” ಎಂದುಬಿಟ್ಟಳು.</span>
</p>
<p>
<span> ಯಯಾತಿಯಿಂದ ದೇವಯಾನಿಯಲ್ಲಿ ಯದು ತುರ್ವಸು ಎಂಬ ಇಬ್ಬರು ಮಕ್ಕಳಾದರು; ಶರ್ಮಿಷ್ಠೆಯಲ್ಲಿ ದ್ರುಹ್ಯು ಅನು ಪೂರು ಎಂಬ ಮೂರು ಮಕ್ಕಳಾದರು. ಒಂದು ದಿನ ದೇವಯಾನಿಯೂ ಯಯಾತಿಯೂ ಅಶೋಕವನದಲ್ಲಿ ತಿರುಗಾಡುತ್ತಿದ್ದಾಗ. ದೇವಯಾನಿಯು ಅಲ್ಲಿ ಆಡುತ್ತಿದ್ದ ಶರ್ಮಿಷ್ಠೆಯ ಮಕ್ಕಳನ್ನು ನೋಡಿ “ನೀವು ಯಾರ ಮಕ್ಕಳು?” ಎಂದು ಕೇಳಿದಳು. ಅವು ಯಯಾತಿಯನ್ನು ತಮ್ಮ ತಂದೆ ಎಂದು ತೋರಿಸಿದವು; ಶರ್ಮಿಷ್ಠೆ ತಮ್ಮ ತಾಯಿಯೆಂದು ಹೇಳಿದುವು. ಮಕ್ಕಳು ಬರಲು, ದೇವಯಾನಿ ಹತ್ತಿರ ಇದ್ದದ್ದರಿಂದ ರಾಜನು ಅವುಗಳನ್ನು ಆದರಿಸಲಿಲ್ಲ. ಆದ್ದರಿಂದ ಅವು ಶರ್ಮಿಷ್ಠೆಯಲ್ಲಿ ಹೋಗಿ ಹೇಳಿಕೊಂಡವು. ಶರ್ಮಿಷ್ಠೆ ಬಂದಾಗ, ಸುಳ್ಳು ಹೇಳಿದ್ದಕ್ಕಾಗಿ, ದ್ರೋಹ ಮಾಡಿದ್ದಕ್ಕಾಗಿ, ದೇವಯಾನಿ ಅವಳನ್ನು ದೂಷಿಸಿದಳು. ಶರ್ಮಿಷ್ಠೆಯು “ನಾನು ಒಬ್ಬ ಋಷಿಯನ್ನು ವರಿಸಿದೆನೆಂದು ಹೇಳಿದೆ. ಅದೇನು ಸುಳ್ಳಲ್ಲ. ಯಯಾತಿಯೇ ಆ ಋಷಿ; ರಾಜರ್ಷಿ; ಅಲ್ಲದೇ ನಿನಗೆ ಅವನು ಒಡೆಯನಾದಮೇಲೆ ನಿನ್ನ ದಾಸಿಯಾದ ನನಗೂ ಅವನು ಒಡೆಯನಾದನು; ಇನ್ನೂ ಹೆಚ್ಚಿನ ಗೌರವಕ್ಕೆ ಪಾತ್ರನಾದನು; ನನ್ನ ಸಖಿಯ ಗಂಡ ಧರ್ಮದಿಂದ ನನಗೂ ಗಂಡನೇ!” ಎಂದಳು. ದೇವಯಾನಿಯು ಇಬ್ಬರ ಮೇಲೂ ಸಿಟ್ಟುಮಾಡಿಕೊಂಡು “ನಾನು ಇನ್ನು ಇಲ್ಲಿ ಇರುವುದಿಲ್ಲ. ತವರು ಮನೆಗೆ ಹೋಗುತ್ತೇನೆ” ಎಂದು ಹೊರಟುಬಿಟ್ಟಳು. ಯಯಾತಿಯೂ ಅವಳನ್ನು ಸಮಾಧಾನಮಾಡುತ್ತ ಅವಳ ಹಿಂದೆ ಹಿಂದೆಯೇ ಹೋದನು. ಅವಳು ಅವನ ಮಾತಿಗೆ ಉತ್ತರ ಕೊಡುವುದಿರಲಿ, ಅವನನ್ನು ಹಿಂತಿರುಗಿ ನೋಡಲೂ ಕೂಡ ಇಲ್ಲ. ಹೀಗೆ ಇಬ್ಬರೂ ಶುಕ್ರಾಚಾರ್ಯನ ಮನೆಗೆ ಹೋದರು. ಮಗಳ ದೂರನ್ನು ಕೇಳಿ ಅವನು ಯಯಾತಿಯನ್ನು ನಿಂದಿಸಿ ಅವನಿಗೆ ಕೂಡಲೆ ಮುಪ್ಪು ಬರಲಿ ಎಂದು ಶಪಿಸಿದನು. ಯಯಾತಿಯು ತನಗೆ ದೇವಯಾನಿಯಲ್ಲಿ ಸಂಸಾರಮಾಡಬೇಕೆಂಬ ಆಸೆಯು ಇನ್ನೂ ಮುಗಿದಿರಲಿಲ್ಲವೆಂದು ಹೇಳಿಕೊಳ್ಳಲು ಶುಕ್ರನು “ಹಾಗಾದರೆ ಯಾರಾದರೂ ಯುವಕನು ತನ್ನ ಯೌವನವನ್ನು ನಿನಗೆ ಕೊಡಲೊಪ್ಪಿದರೆ ನೀನು ಅವನಿಗೆ ನಿನ್ನ ಮುಪ್ಪನ್ನು ಕೊಟ್ಟು ಅವನ ಯೌವನವನ್ನು ತೆಗೆದುಕೊಳ್ಳಬಹುದು!” ಎಂದು ಶಾಪಕ್ಕೆ ಪರಿಹಾರವನ್ನು ಹೇಳಿದನು. “ಹಾಗಾದರೆ ನನ್ನ ಮಕ್ಕಳಲ್ಲಿ ಯಾರು ತನ್ನ ಯೌವನವನ್ನು ಕೊಡುತ್ತಾನೋ ಅವನಿಗೆ ನನ್ನ ರಾಜ್ಯವನ್ನು ಕೊಡುತ್ತೇನೆ; ಇದಕ್ಕೆ ನೀನು ಒಪ್ಪಬೇಕು!” ಎಂದು ಯಯಾತಿಯು ಕೇಳಿದನು. ಶುಕ್ರನು ಅದಕ್ಕೆ ಸಮ್ಮತಿಸಿದನು. </span>
</p>
<p>
<span> ಯಯಾತಿಯು ಹೀಗೆ ಮುಪ್ಪನ್ನು ಹೊತ್ತು ತನ್ನ ಊರಿಗೆ ಹಿಂತಿರುಗಿದನು. ತನ್ನ ಮಕ್ಕಳನ್ನು ಒಬ್ಬೊಬ್ಬನನ್ನಾಗಿ ಕರೆದು ಅವನಿಗೆ ತನ್ನ ಮುಪ್ಪಿನ ಪ್ರತಿಯಾಗಿ ಅವನ ಯೌವನವನ್ನು ಕೊಡುವುದಕ್ಕೆ ಇಷ್ಟವುಂಟೇ, ಎಂದು ಕೇಳಿದನು. ದೇವಯಾನಿಯ ಇಬ್ಬರು ಮಕ್ಕಳೂ ಒಪ್ಪಲಿಲ್ಲ. ಶರ್ಮಿಷ್ಠೆಯ ಮಕ್ಕಳಲ್ಲಿ ದ್ರುಹ್ಯು ಅನುಗಳೂ ಒಪ್ಪಲಿಲ್ಲ. ಕೊನೆಯವನಾದ ಪುರುವು ಒಪ್ಪಿದನು. ಯಯಾತಿಯು ಮತ್ತೆ ಯುವಕನಾದನು. ಪುರುವು ಮುದುಕನಾದನು. </span>
</p>
<p>
<span> ಕಾಲಕ್ರಮದಲ್ಲಿ ಯಯಾತಿಗೆ ವಿಷಯಸುಖವು ಸಾಕಾಗಿ, ಪುರುವಿಗೆ ಯೌವನವನ್ನೂ ರಾಜ್ಯವನ್ನೂ ಕೊಟ್ಟು ತಾನು ಕಾಡಿಗೆ ತಪಸ್ಸಿಗಾಗಿ ಹೋದನು. ಪುರುವು ಪೌರವ ವಂಶಕ್ಕೆ ಮೂಲಪುರುಷನಾದನು.(ಹೀಗೆಯೇ ಯದುವಿನಿಂದ ಯಾದವರೂ, ತುರ್ವಸುವಿನಿಂದ ಯವನರೂ, ದ್ರುಹ್ಯುವಿನಿಂದ ಭೋಜರೂ, ಅನುವಿನಿಂದ ಮ್ಲೇಚ್ಛರೂ ಹುಟ್ಟಿದರು. ಯಯಾತಿಯು ತನ್ನ ಈ ನಾಲ್ವರು ಮಕ್ಕಳನ್ನೂ ತನ್ನ ರಾಜ್ಯದ ಎಲ್ಲೆಗಳಲ್ಲಿ ರಾಜರಾಗಿ ನಿಲ್ಲಿಸಿ ಮುಖ್ಯವಾದ ಮಧ್ಯಭಾಗದಲ್ಲಿ ತಾನು ಆಳುತ್ತಿದ್ದನು) ಈ ವಂಶದಲ್ಲಿಯೇ ಮುಂದೆ ದುಷ್ಯಂತನು ಹುಟ್ಟಿದ್ದು. </span>
</p>
<p>
<span> ಯಯಾತಿಯು ತಪಸ್ಸಿನಿಂದ ಸ್ವರ್ಗಕ್ಕೆ ಹೋದನು. ಅಲ್ಲಿ ತನ್ನಂಥ ತಪಸ್ವಿಗಳು ಮತ್ತೊಬ್ಬರು ಇಲ್ಲವೆಂದು ಹೆಮ್ಮೆಯ ಮಾತನಾಡಿದ್ದರಿಂದ ಅವನ ಪುಣ್ಯವು ಕ್ಷೀಣಿಸಿ ಅವನು ಭೂಲೋಕಕ್ಕೆ ಬೀಳಬೇಕಾಯಿತು. ಹಾಗೆ ಅವನು ಬೀಳುತ್ತಿರಲು, ಅವನ ಮಗಳ ಮಕ್ಕಳಾದ ವಸುಮಂತ, ಅಷ್ಟಕ, ಪ್ರತರ್ದನ, ಶಿಬಿ ಎಂಬ ರಾಜರು ತಮ್ಮ ಪುಣ್ಯವನ್ನು ಅವನಿಗೆ ದಾನಮಾಡಿದರು. ಅವನು ಅದರ ಬಲದಿಂದ ಮತ್ತೆ ಸ್ವರ್ಗಕ್ಕೆ ಹಿಂತಿರುಗಿ ಹೋದನು. </span>
</p>
<p>
<span/>
</p>
</section>
<section class="level2 numbered" id="id-.">
<h2 class="level2-title" epub:type="title">೩. ರಾಮೋಪಾಖ್ಯಾನ</h2>
<p>
<strong>
<span> </span>
</strong>
</p>
<p>
<span> ಇಕ್ಷ್ವಾಕು ವಂಶದಲ್ಲಿ ಅಜನೆಂಬ ದೊಡ್ಡ ರಾಜನಿದ್ದನು. ದಶರಥನು ಅವನ ಮಗ. ಅವನಿಗೆ ಧರ್ಮಾರ್ಥ ಕೋವಿದರಾದ ರಾಮ ಲಕ್ಷ್ಮಣ ಭರತ ಶತ್ರುಘ್ನ ರೆಂಬ ನಾಲ್ವರು ಮಕ್ಕಳಾದರು. ರಾಮನ ತಾಯಿ ಕೌಸಲ್ಯೆ; ಭರತನ ತಾಯಿ ಕೈಕೇಯಿ. ಲಕ್ಷ್ಮಣ ಶತ್ರುಘ್ನರ ತಾಯಿ ಸುಮಿತ್ರೆ. ವಿದೇಹರಾಜನಾದ ಜನಕನಿಗೆ ಸೀತೆಯೆಂಬ ಮಗಳಿದ್ದಳು. ರಾಮನಿಗೆ ಪ್ರಿಯಮಹಿಷಿಯಾದ ಅವಳನ್ನು ತ್ವಷ್ಟ್ರುವು(ಬ್ರಹ್ಮನು) ತಾನೇ ಸಾಕ್ಷಾತ್ತಾಗಿ ಸೃಷ್ಠಿಮಾಡಿದ್ದನು. </span>
</p>
<p>
<span> ಸರ್ವಲೋಕಕರ್ತನೂ ಸ್ವಯಂಭುವೂ ಆದ ಪ್ರಜಾಪತಿಯೇ ರಾವಣನ ಅಜ್ಜ; ಪುಲಸ್ತ್ಯನು ಅವನ (ಪ್ರಜಾಪತಿಯ) ಮಾನಸಪುತ್ರ; ಅವನಿಗೆ ವೈಶ್ರವಣನೆಂಬ ಮಗನಾದನು. ಅವನು ತಂದೆಯನ್ನು ಬಿಟ್ಟು ತಾತನ ಹತ್ತಿರವೇ ಇದ್ದುಬಿಟ್ಟನು. ಆ ಸಿಟ್ಟಿನಿಂದ ಪುಲಸ್ತ್ಯನು ವಿಶ್ವವಸನೆಂಬ ಮತ್ತೊಬ್ಬ ಮಗನನ್ನು ಪಡೆದನು. ಪ್ರಜಾಪತಿ ಬ್ರಹ್ಮನು ಮೊಮ್ಮಗನಾದ ವೈಶ್ರವಣನಲ್ಲಿ ಪ್ರೀತಿಗೊಂಡು ಅವನಿಗೆ ಅಮರತ್ವ ಧನಪತಿತ್ವ ಲೋಕಪಾಲತ್ವ ಈಶ್ವರನ ಸ್ನೇಹ. ನಲಕೂಬರನೆಂಬ ಮಗ ಇವುಗಳನ್ನು ಕೊಟ್ಟನು. ರಾಕ್ಷಸರಿದ್ದ ಲಂಕೆಯನ್ನು ರಾಜಧಾನಿಯಾಗಿ ಮಾಡಿಕೊಟ್ಟನು. ವಿಶ್ವವಸನು ವೈಶ್ರವಣನನ್ನು ರೋಷದಿಂದ ಕಾಣುತ್ತಿದ್ದನು.</span>
</p>
<p>
<span> ತಂದೆಗೆ ತನ್ನ ಮೇಲೆ ಕೋಪವಿದೆಯೆಂದು ತಿಳಿದು ವೈಶ್ರವಣನು ಅವನ ಸೇವೆಗೆಂದು ಪುಷ್ಪೋತ್ಕಟೆ, ರಾಕೆ, ಮಾಲಿನಿ ಎಂಬ ಮೂವರು ರಾಕ್ಷಸಿಯರನ್ನು ಪರಿಚಾರಿಕೆಯರಾಗಿ ಕೊಟ್ಟನು. ಅವರು ಪುಲಸ್ತ್ಯನನ್ನು ನೃತ್ಯ ಗೀತಗಳಿಂದ ಸಂತೋಷಪಡಿಸಲು ಅವನು ಅವರಿಗೆ ಅನುಗ್ರಹಮಾಡಿದನು. ಪುಷ್ಪೋತ್ಕಟೆಯಲ್ಲಿ ಅಪ್ರತಿಮ ಬಲರಾದ ಕುಂಭಕರ್ಣ ದಶಗ್ರೀವರೂ ಮಾಲಿನಿಯಲ್ಲಿ ವಿಭೀಷಣನೂ ರಾಕೆಯಲ್ಲಿ ಖರ ಶೂರ್ಪಣಖೆಯರೂ ಹುಟ್ಟಿದರು. ವಿಭೀಷಣನು ಅವರಲ್ಲೆಲ್ಲಾ ರೂಪವಂತನೂ ಧರ್ಮರಕ್ಷಕನೂ ಕ್ರಿಯಾಶೀಲನೂ ಆದನು. ಎಲ್ಲರಿಗಿಂತಲೂ ಹಿರಿಯನಾದ ದಶಗ್ರೀವನು ಮಹೋತ್ಸಾಹಿಯೂ ಮಹಾಸತ್ವಪರಾಕ್ರಮಶಾಲಿಯೂ ಆದನು; ಕುಂಭಕರ್ಣನು ಬಲಿಷ್ಠನೂ ಮಾಯಾವಿಯೂ ರೌದ್ರನೂ ಆದನು. ಖರನು ಧನುರ್ವಿದ್ಯೆಯಲ್ಲಿ ನಿಪುಣನಾಗಿ, ಬ್ರಹ್ಮದ್ವೇಷಿಯೂ ಮಾಂಸಾಹಾರಿಯೂ ಆಗಿ, ಸಿದ್ಧರಿಗೆ ವಿಘ್ನ ಮಾಡುತ್ತಿದ್ದನು. ಶೂರ್ಪಣಖಿಯೂ ರೌದ್ರಳಾದಳು. ಇವರೆಲ್ಲರೂ ತಂದೆಯ ಹತ್ತಿರವೇ ಗಂಧಮಾದನದಲ್ಲಿರುತ್ತ ಒಂದು ದಿನ ವೈಶ್ರವಣನು ತಂದೆಯೊಡನೆ ಮಹಾವೈಭವದಿಂದ ಕುಳಿತಿದ್ದದ್ದನ್ನು ನೋಡಿದರು. ತಾವೂ ಅವನಂತೆ ಆಗಬೇಕೆಂದು ಸ್ಪರ್ಧೆಯುಂಟಾಯಿತು. ಆದ್ದರಿಂದ ಘೋರವಾದ ತಪಸ್ಸನ್ನು ಕೈಕೊಂಡು ಬ್ರಹ್ಮನನ್ನು ಮೆಚ್ಚಿಸಿದನು. ರಾವಣನು ‘ಗಂಧರ್ವ ದೇವ ಅಸುರ ಯಕ್ಷ ರಾಕ್ಷಸ ಸರ್ಪ ಕಿನ್ನರ ಭೂತ ಇವರಾರಿಂದಲೂ ನನಗೆ ಸೋಲಾಗದಿರಲಿ ’ ಎಂದು ಕೇಳಿಕೊಂಡನು. ಮನುಷ್ಯನು ತಾನು ತಿನ್ನುವ ಪ್ರಾಣಿ ಎಂದು ಅವನನ್ನು ಲಕ್ಷ್ಯ ಮಾಡಲಿಲ್ಲ. ಕುಂಭಕರ್ಣನು ತುಂಬ ನಿದ್ರೆಯನ್ನು ಕೇಳಿಕೊಂಡನು. ವಿಭೀಷಣನು ‘ಎಂಥ ಕಷ್ಟಕಾಲದಲ್ಲಿಯೂ ಧರ್ಮಬುದ್ದಿ ಇರಲಿ, ಕಲಿಯದೆ ಬ್ರಹ್ಮಾಸ್ತ್ರ ಬರಲಿ’ ಎಂದು ಕೇಳಿಕೊಂಡನು. </span>
</p>
<p>
<span> ವರ ಪಡೆದುಕೊಂಡ ಕೂಡಲೆ ರಾವಣನು ಲಂಕೆಗೆ ಹೋಗಿ ವೈಶ್ರವಣನನ್ನು ಯುದ್ಧದಲ್ಲಿ ಸೋಲಿಸಿ ಅಲ್ಲಿಂದ ಹೊರಡಿಸಿದನು; ಅವನು ಗಂಧಮಾದನಕ್ಕೆ ಹೋಗಿ ಸೇರಿಕೊಂಡನು. ರಾವಣನು ಅವನ ಪುಷ್ಪಕವಿಮಾನವನ್ನು ಅಪಹರಿಸಿದನು; ಆದರೆ ವೈಶ್ರವಣನು “ಇದು ನಿನ್ನನ್ನು ಕೂರಿಸಿಕೊಳ್ಳದಿರಲಿ; ನಿನ್ನನ್ನು ಯುದ್ಧದಲ್ಲಿ ಯಾರು ಕೊಲ್ಲುತ್ತಾರೋ ಅವರಿಗೆ ವಾಹನವಾಗಲಿ! ಹಿರಿಯನಾದ ನನ್ನನ್ನು ಹೀಗೆ ಎತ್ತಿಹಾಕಿದ್ದರಿಂದ ನೀನು ಬೇಗ ನಾಶವಾಗು!” ಎಂದು ಶಪಿಸಿದನು. ವಿಭೀಷಣನು ವೈಶ್ರವಣನಿಗೆ ವಿಧೇಯನಾಗಿದ್ದದ್ದರಿಂದ ಅವನನ್ನು ಯಕ್ಷ ರಾಕ್ಷಸ ಸೇನೆಗಳಿಗೆ ಅಧಿಪತಿಯಾಗಿ ಮಾಡಿದನು. ರಾಕ್ಷಸರೂ ಪಿಶಾಚರೂ ದಶಗ್ರೀವನನ್ನು ರಾಜನನ್ನಾಗಿ ಮಾಡಿಕೊಂಡರು. ಅವನು ಕಾಮರೂಪಿಯಾಗಿ ಆಕಾಶದಲ್ಲಿ ಸಂಚರಿಸುತ್ತ ಬಲಮತ್ತನಾಗಿ ದೈತ್ಯರನ್ನೂ ದೇವತೆಗಳನ್ನೂ ಮುತ್ತಿ ಅವರ ರತ್ನಾದಿ ಐಶ್ವರ್ಯಗಳನ್ನು ಹೊತ್ತು ತರುತ್ತಿದ್ದನು. ಹೀಗೆ ಲೋಕವನ್ನು ಪೀಡಿಸಿ ಕೂಗಿಸುತ್ತಿದ್ದದ್ದರಿಂದ ಅವನಿಗೆ ರಾವಣ (ಕೂಗಿಸುವವನು) ಎಂದು ಹೆಸರಾಯಿತು. </span>
</p>
<p>
<span> ಆಗ ಬ್ರಹ್ಮರ್ಷಿಗಳೂ ರಾಜರ್ಷಿಗಳೂ ಸಿದ್ಧರೂ ಅಗ್ನಿಯನ್ನು ಮುಂದುಮಾಡಿಕೊಂಡು ಹೋಗಿ ಬ್ರಹ್ಮನಲ್ಲಿ ಮೊರೆಯಿಟ್ಟರು. ಬ್ರಹ್ಮನು “ಅವನು ದೇವಾಸುರರಿಂದ ಜಯಿಸಲು ಸಾಧ್ಯವಿಲ್ಲ; ವಿಷ್ಣುವು ಈ ಕೆಲಸವನ್ನು ಮಾಡಲಿ; ಅವನಿಗೆ ಸಹಾಯವಾಗುವಂತೆ ದೇವತೆಗಳು ಕಪಿ ಕರಡಿಗಳಲ್ಲಿ ಮಕ್ಕಳನ್ನು ಪಡೆಯಲಿ” ಎಂದು ಹೇಳಿ, ಅವರ ಎದುರಿಗೇ ದುಂದುಭಿ ಎಂಬ ಗಂಧರ್ವೆಯನ್ನು ಕರೆದು ಅವಳು ಮಂಧರೆಯೆಂಬ ಗೂನೆಯಾಗಿ ಹುಟ್ಟುವಂತೆ ಆಜ್ಞೆಮಾಡಿದನು; ಅವಳೇನು ಮಾಡಬೇಕೆಂದು ತಿಳಿಸಿದನು. </span>
</p>
<p>
<span> ಅತ್ತ ದಶರಥನ ಮಕ್ಕಳು ಬೆಳೆದು ದೊಡ್ಡವರಾದರು; ಪರಾಕ್ರಮಿಗಳಾದರು; ವೇದ ಕಲಿತರು; ಧನುರ್ವಿದ್ಯೆ ಕಲಿತರು; ಮದುವೆಯಾಯಿತು; ಅವರಲ್ಲಿ ದಶರಥನಿಗೆ ತುಂಬ ಪ್ರೀತಿ; ರಾಮನು ಪ್ರಜೆಗಳಿಗೆ ಪ್ರೀತಿಪಾತ್ರನಾದನು. ಆಗ ತನಗೆ ವಯಸ್ಸಾದದ್ದನ್ನು ಕಂಡು ದಶರಥನು ರಾಮನನ್ನು ಯುವರಾಜನನ್ನಾಗಿ ಪಟ್ಟಾಭಿಷೇಕ ಮಾಡಬೇಕೆಂದು ಯೋಚಿಸಿದನು. ರಾಮನು ಎಲ್ಲ ವಿಧದಲ್ಲಿಯೂ ಅರ್ಹನಾಗಿದ್ದದ್ದರಿಂದ ಮಂತ್ರಿಗಳು ಸಮ್ಮತಿಸಿದರು. ದಶರಥನು ಪುರೋಹಿತರನ್ನು ಕರೆದು “ಇಂದು ರಾತ್ರಿ ಪುಷ್ಯನಕ್ಷತ್ರವು ಪುಣ್ಯಯೋಗವನ್ನು ಪಡೆಯುತ್ತದೆ; ಆದ್ದರಿಂದ ಬೇಕಾದ ಸಾಮಗ್ರಿಗಳನ್ನು ಸಿದ್ಧಮಾಡಿಕೋ; ರಾಮನನ್ನು ಬರಹೇಳು” ಎಂದನು. ಮಂಥರೆಯು ಈ ಮಾತನ್ನು ಕೇಳಿ ಕೈಕೇಯಿಯ ಹತ್ತಿರಕ್ಕೆ ಬಂದು “ಕೈಕೇಯಿ, ಇಂದು ರಾಜನು ನಿನ್ನ ದೌರ್ಭಾಗ್ಯವನ್ನು ನುಡಿದನು. ನಿರ್ಭಾಗ್ಯೆ! ನಿನ್ನನ್ನು ವಿಷಸರ್ಪವು ಕೋಪದಿಂದ ಕೆರಳಿ ಕಡಿಯುತ್ತಿದೆ. ಕೌಸಲ್ಯೆ ಅದೃಷ್ಟವಂತೆ; ಅವಳ ಮಗನಿಗೆ ಪಟ್ಟಾಭಿಷೇಕವಾಗುತ್ತದೆ. ನಿನ್ನ ಮಗನಿಗೆ ರಾಜ್ಯವಿಲ್ಲದ್ದರಿಂದ ನಿನಗೆಲ್ಲಿದೆ ಸೌಭಾಗ್ಯ!” ಎಂದಳು. ಆ ಮಾತನ್ನು ಕೇಳಿ ಕೈಕೆಯಿಯು ಸರ್ವಾಭರಣ ಭೂಷಿತಳಾಗಿ, ಉತ್ತಮವಾದ ರೂಪವುಳ್ಳವಳಾಗಿ, ನಗುನಗುತ್ತ ಏಕಾಂತದಲ್ಲಿ ಗಂಡನನ್ನು ಕಂಡು ಪ್ರಣಯವನ್ನು ವ್ಯಕ್ತಪಡಿಸುವವಳಂತೆ, ಮಧುರವಾಗಿ “ಮಹಾರಾಜ! ಸತ್ಯಪ್ರತಿಜ್ಞ! ನೀನು ನನಗೆ ಹಿಂದೆ ಒಂದು ವರವನ್ನು ಅನುಗ್ರಹಿಸಿದ್ದೆ; ಅದನ್ನು ಈಗ ಕೊಟ್ಟು ನನ್ನನ್ನು ಸಂಕಟದಿಂದ ಬಿಡಿಸು” ಎಂದು ಕೇಳಿಕೊಂಡಳು. ದಶರಥನು, “ಓಹೋ ಆಗಲಿ! ನಿನಗೇನು ಬೇಕು? ಯಾರನ್ನು ಕೊಲ್ಲಬೇಕು? ಯಾರನ್ನು ಉಳಿಸಬೇಕು? ಯಾರಿಗೆ ಐಶ್ವರ್ಯ ಕೊಡಬೇಕು? ಯಾರದ್ದನ್ನು ಕಿತ್ತುಕೊಳ್ಳಬೇಕು?” ಎಂದು ಕೇಳಿದನು. ಅವಳು ಅದನ್ನೇ ಹಿಡಿದುಕೊಂಡು, ತನ್ನ ಬಲವನ್ನು ತಿಳಿದು, “ರಾಮನಿಗೆ ಪಟ್ಟಾಭಿಷೇಕಮಾಡಲು ಅಣಿಯಾಗಿರುವ ಸಾಮಗ್ರಿಗಳಿಂದ ಭರತನಿಗೆ ಪಟ್ಟಾಭಿಷೇಕವಾಗಲಿ; ರಾಮನು ಕಾಡಿಗೆ ಹೋಗಲಿ!” ಎಂದಳು. ರಾಜನು ಅಪ್ರಿಯವೂ ದಾರುಣವೂ ಆದ ಆ ಮಾತನ್ನು ಕೇಳಿ ದುಃಖಾರ್ತನಾದನು; ಬಾಯಿಂದ ಮಾತೇ ಹೊರಡದೇ ಹೋಯಿತು. ವೀರನೂ ಧರ್ಮಾತ್ಮನೂ ಆದ ರಾಮನು ಇದನ್ನು ತಿಳಿದು, ರಾಜನು ಸತ್ಯವಂತನಾಗಲೆಂದು ಕಾಡಿಗೆ ಹೊರಟುಬಿಟ್ಟನು. ಲಕ್ಷ್ಮಣನೂ ಸೀತೆಯೂ ಅವನ ಹಿಂದೆ ಹೊರಟರು. ರಾಮನು ಕಾಡಿಗೆ ಹೋಗಲು ದಶರಥನು ಕಾಲಧರ್ಮವನ್ನೈದಿದನು. ಕೈಕೇಯಿಯು ಭರತನನ್ನು ಕರೆಸಿ “ದಶರಥನು ಸ್ವರ್ಗಸ್ಥನಾದನು; ರಾಮಲಕ್ಷ್ಮಣರು ಕಾಡಿನಲ್ಲಿದ್ದಾರೆ; ನಿಷ್ಕಂಟಕವೂ ಕ್ಷೇಮವೂ ಆದ ಈ ದೊಡ್ಡ ರಾಜ್ಯವನ್ನು ತೆಗೆದುಕೋ ಎಂದು ಹೇಳಿದಳು. ಆ ಧರ್ಮಾತ್ಮನು ”ಎಲೈ ಕುಲಕಳಂಕಿನಿ! ನೀನು ಬಹು ಕ್ರೂರವಾದ ಕೆಲಸ ಮಾಡಿದೆ; ಧನಲೋಭದಿಂದ ಗಂಡನನ್ನು ಕೊಂದೆ; ಸಂಸಾರವನ್ನು ಹಾಳುಮಾಡಿದೆ; ನನ್ನ ತಲೆಯ ಮೇಲೆ ಅಪಕೀರ್ತಿಯನ್ನು ಹೊರೆಸಿದೆ; ಆಗಲಮ್ಮ! ನಿನ್ನಿಷ್ಟ ನೆರವೇರಲಿ!" ಎಂದು ಅತ್ತನು. ಅನಂತರ ಪ್ರಜೆಗಳೆಲ್ಲರ ಮುಂದೆ ತನ್ನ ನಿರಪರಾಧಿತ್ವವನ್ನು ವ್ಯಕ್ತಪಡಿಸಿ, ರಾಮನನ್ನು ಹಿಂದಕ್ಕೆ ಕರೆತರಬೇಕೆಂದು ಹೊರಟನು. ಕೌಸಲ್ಯೆ ಸುಮಿತ್ರೆ ಕೈಕೇಯಿಯರನ್ನು ಮುಂದೆ ಕಳುಹಿಸಿ ತಾನು ಶತ್ರುಘ್ನನೊಡನೆಯೂ ವಸಿಷ್ಠ ವಾಮದೇವಾದಿಗಳೊಡನೆಯೂ ಪೌರ ಜಾನಪದರೊಡನೆಯೂ ಹೋದನು. ರಾಮಲಕ್ಷ್ಮಣರು ಆಗ ಚಿತ್ರಕೂಟದಲ್ಲಿ ತಾಪಸವೇಷದಲ್ಲಿದ್ದರು. ರಾಮನ ತಂದೆಯ ಮಾತನ್ನು ನಡೆಸುವವನಾಗಿದ್ದದ್ದರಿಂದ, ಭರತನು ಅವನ ಪಾದುಕೆಗಳನ್ನು ತಂದು ನಂದಿ ಗ್ರಾಮದಲ್ಲಿಟ್ಟುಕೊಂಡು ಅಲ್ಲಿ ರಾಜ್ಯವಾಳುತ್ತಿದ್ದನು. </span>
</p>
<p>
<span> ರಾಮನು, ಮತ್ತೆ ಪೌರಜಾನಪದ ಪ್ರಜೆಗಳು ತನ್ನಲ್ಲಿಗೆ ಬಂದಾರೆಂದು ಮಹಾರಣ್ಯವನ್ನು ಹೊಕ್ಕು ರಮ್ಯವಾದ ಗೋದಾವರೀ ನದಿಯ ತೀರದಲ್ಲಿ ಶರಭಂಗಾಶ್ರಮದ ಹತ್ತಿರ ವಾಸಮಾಡುತ್ತಿದ್ದನು. ಅಲ್ಲಿ ಶೂರ್ಪಣಖೆಯ ನಿಮಿತ್ತವಾಗಿ ಜನಸ್ಥಾನನಿವಾಸಿಯಾದ ಖರನೊಡನೆ ವೈರ ಸಂಭವಿಸಿತು. ಅವನನ್ನೂ ದೂಷಣನನ್ನೂ ಸಾವಿರಾರು </span>
</p>
<p>
<span>ರಾಕ್ಷಸರನ್ನೂ ಕೊಂದು ರಾಮನು ಆ ಧರ್ಮಾರಣ್ಯವನ್ನು ಕ್ಷೇಮಗೊಳಿಸಿದನು. ಶೂರ್ಪಣಖೆಯು ಕಿವಿಮೂಗುಗಳನ್ನು ಕೊಯ್ಯಿಸಿಕೊಂಡು ಲಂಕೆಗೆ ಹೋಗಿ ಅಣ್ಣನಾದ ರಾವಣನ ಕಾಲಮೇಲೆ ಬಿದ್ದು ತನ್ನ ದುಃಖವನ್ನು ಹೇಳಿಕೊಂಡಳು. ಅವಳ ಆ ವಿಕಾರವನ್ನು ನೋಡಿ ರಾವಣನು ಕೋಪಗೊಂಡು ಅದು ಯಾರಿಂದ ನಡೆಯಿತೆಂದು ಕೇಳಲು, ಅವಳು ರಾಮನ ಪರಾಕ್ರಮವನ್ನೂ ಖರದೂಷಣಾದಿ ರಾಕ್ಷಸರ ಸಂಹಾರವನ್ನೂ ತಿಳಿಸಿದಳು. ಅವನು ತಂಗಿಯನ್ನು ಸಮಾಧಾನಮಾಡಿ ನಗರ ರಕ್ಷಣೆಗೆ ಏರ್ಪಡಿಸಿ ಹೊರಟು ತ್ರಿಕೂಟ ಕಾಲಪರ್ವತಗಳನ್ನೂ ಮಹೋದಧಿಯನ್ನೂ ದಾಟಿ ಗೋಕರ್ಣಕ್ಕೆ ಬಂದನು. ಅವನಿಗೆ ಹಿಂದೆ ಅಮಾತ್ಯನಾಗಿದ್ದ ಮಾರೀಚನು ಅಲ್ಲಿ ರಾಮಭಯದಿಂದ ತಪಸ್ಸು ಮಾಡುತ್ತಿದ್ದನು. ಅವನಿಗೆ ರಾಮನ ಕಾರ್ಯಗಳನ್ನೆಲ್ಲಾ ತಿಳಿಸಲು ಅವನು “ರಾಮನ ತಂಟೆಗೆ ಹೋಗಬೇಡ; ನಾನು ಅವನ ಪರಾಕ್ರಮವನ್ನು ಬಲ್ಲೆ, ಅವನ ಬಾಣ ವೇಗವನ್ನು ಯಾರು ತಡೆಯುವುದಕ್ಕಾದೀತು? ನನ್ನ ವೈರಾಗ್ಯಕ್ಕೆ ಅವನೇ ಕಾರಣ. ಯಾವ ದುಷ್ಟನು ನಿನಗೆ ಈ ವಿನಾಶ ಮಾರ್ಗವನ್ನು ಸೂಚಿಸಿದನು?” ಎಂದು ಕೇಳಿದನು. ರಾವಣನು ಕೋಪಗೊಂಡು “ನನ್ನ ಮಾತು ಕೇಳದಿದ್ದರೆ ನಿನಗೆ ಮೃತ್ಯು ಸಿದ್ಧ!” ಎಂದು ಗದರಿಸಿದನು. ಮಾರೀಚನು ಮೃತ್ಯು ಬರುವುದಾಗಿದ್ದರೆ ಮಹಾಪುರುಷನಿಂದಲೇ ಬರಲಿ! ಇವನು ಹೇಳಿದಂತೆ ಕೇಳುತ್ತೇನೆ“ ಎಂದುಕೊಂಡು ”ನನ್ನಿಂದ ನಿನಗೇನು ಸಹಾಯವಾಗಬೇಕು?“ ಎಂದು ಕೇಳಿದನು. ”ನೀನು ರತ್ನದಂಥ ಕೊಂಬುಗಳೂ ರತ್ನದಂಥ ಚಿತ್ರವಿಚಿತ್ರವಾದ ಕೂದಲೂ ಉಳ್ಳ ಜಿಂಕೆಯಾಗಿ ಸೀತೆಯನ್ನು ಪ್ರಲೋಭನಗೊಳಿಸು! ಸೀತೆಯು ನಿನ್ನನ್ನು ತಂದುಕೊಡೆಂದು ರಾಮನನ್ನು ಕೇಳುತ್ತಾಳೆ. ಅವನು ಹೊರಟುಹೋದರೆ ಸೀತೆಯು ನನ್ನ ವಶಳಾಗುತ್ತಾಳೆ; ಅವಳನ್ನು ಹೊತ್ತುಕೊಂಡು ಹೋಗಿಬಿಟ್ಟರೆ ಅವನು ಪತ್ನಿಯ ವಿರಹದಿಂದ ನಾಶವಾಗಿ ಹೋಗುತ್ತಾನೆ. ಇದೇ ನೀನು ನನಗೆ ಮಾಡಬೇಕಾದ ಸಹಾಯ!" ಎಂದನು.</span>
</p>
<p>
<span>ಮಾರೀಚನು ತನಗೆ ಉತ್ತರಕ್ರಿಯೆಗಳನ್ನು ಮಾಡಿಕೊಂಡು, ಕೊರಗುತ್ತ ರಾವಣನನ್ನು ಹಿಂಬಾಲಿಸಿದನು. ರಾವಣನು ತ್ರಿದಂಡ ಕಮಂಡಲುಗಳನ್ನು ಧರಿಸಿದ ಯತಿಯಾದನು. ಮಾರೀಚನು ಜಿಂಕೆಯಾಗಿ ಸೀತೆಯ ಕಣ್ಣಿಗೆ ಬಿದ್ದನು. ವಿಧಿಪ್ರೇರಿತಳಾಗಿ ಸೀತೆಯು ಅದನ್ನು ತಂದುಕೊಡೆಂದು ರಾಮನನ್ನು ಕೇಳಿಕೊಂಡಳು. ರಾಮನು ಅವಳನ್ನು ಸಂತೋಷಪಡಿಸಲು ಬೇಗ ಬಿಲ್ಲನ್ನು ತೆಗೆದುಕೊಂಡು ಲಕ್ಷ್ಮಣನನ್ನು ಕಾವಲಿರುವಂತೆ ಹೇಳಿ ರುದ್ರನು ತಾರಾಮೃಗವನ್ನು </span>
</p>
<p>
<span>ಅಟ್ಟಿಕೊಂಡು ಹೋದಂತೆ ಜಿಂಕೆಯನ್ನು ಅಟ್ಟಿಕೊಂಡು ಹೋದನು. ಅದು ಕಣ್ಣಿಗೆ ಕಾಣುತ್ತಲೂ ಅದೃಶ್ಯವಾಗುತ್ತಲೂ ರಾಮನನ್ನು ಬಹುದೂರ ಎಳೆದುಕೊಂಡು ಹೋಯಿತು. ಆಗ ಅದು ನಿಶಾಚರನೆಂದು ತಿಳಿದು ರಾಮನು ಅದರ ಮೇಲೆ ಬಾಣ ಬಿಟ್ಟನು. ಅದು ರಾಮನ ಸ್ವರದಿಂದ “ಹಾ ಸೀತೆ! ಹಾ ಲಕ್ಷ್ಮಣ!” ಎಂದು ಆರ್ತಧ್ವನಿಮಾಡಿತು. ಆ ಧ್ವನಿಯನ್ನು ಕೇಳಿ ಸೀತೆಯು ಅದು ಬಂದ ಕಡೆಗೆ ಓಡಿದಳು. ಲಕ್ಷ್ಮಣನು ಅದನ್ನು ನೋಡಿ “ಇದೇಕೆ ಹೆದರುತ್ತೀಯೆ? ರಾಮನನ್ನು ಯಾರು ಎದುರಿಸಬಲ್ಲವರು? ಇನ್ನೊಂದು ಘಳಿಗೆಯಲ್ಲಿ ರಾಮನನ್ನು ನೋಡುವೆ; ತಾಳು!” ಎಂದನು. ಸೀತೆಗೆ ಅಳು ಬಂತು; ಸ್ತ್ರೀ ಸ್ವಭಾವದಿಂದ ಮೂಢಳಾಗಿ , ಶುದ್ಧ ಚಾರಿತ್ರನಾದ ಲಕ್ಷ್ಮಣನ ಮಾತನ್ನು ತಪ್ಪಾಗಿ ತಿಳಿದುಕೊಂಡು ಅವನನ್ನು ಬೈಯುವುದಕ್ಕೆ ಮೊದಲುಮಾಡಿದಳು. “ಮೂಢ! ನಿನಗೆ ನನ್ನ ಮೇಲೆ ಮನಸ್ಸಿರುವಂತಿದೆ! ನಾನು ಶಸ್ತ್ರದಿಂದ ಗಾಯಮಾಡಿಕೊಂಡೋ, ಗಿರಿಶಿಖರದಿಂದ ಹಾರಿಯೋ ಬೆಂಕಿಯಲ್ಲಿ ಬಿದ್ದೋ, ಪ್ರಾಣಕಳೆದುಕೊಂಡೇನೇ ಹೊರತು, ಏನು ಮಾಡಿದರೂ ನಿನ್​ ವಶಳಾಗುವುದಿಲ್ಲ; ಹುಲಿಯು ಜಿಂಕೆಗೆ ವಶವಾದೀತೇ?” ಎಂದಳು. ಲಕ್ಷ್ಮಣನು ಈ ಮಾತನ್ನು ಕೇಳಿ ಕಿವಿಮುಚ್ಚಿಕೊಂಡು, ರಾಮನು ಹೋದ ದಾರಿಯಲ್ಲಿ ಬಿಲ್ಲು ಹಿಡಿದು ಹೊರಟನು. ಆಗ ರಾವಣನು ಬೂದಿ ಮುಚ್ಚಿದ ಕೆಂಡದಂತೆ ಯತಿವೇಷದಿಂದ ಮರೆಸಿಕೊಂಡು ಬಂದನು. ಧರ್ಮಜ್ಞಳಾ ಸೀತೆಯು ಅವನನ್ನು ಫಲಮೂಲಾದಿಗಳಿಂದ ಸತ್ಕರಿಸಿದಳು. ಅವನು ಅದನ್ನೆಲ್ಲಾ ಅಲಕ್ಷ್ಯಮಾಡಿ, ತನ್ನ ರೂಪನ್ನು ಧರಿಸಿ, "ಸೀತೆ! ನಾನು ರಾಕ್ಷಸ ರಾಜನಾದ ರಾವಣ.</span>
</p>
<p>
<span>ಮಹೋದಧಿಯ ತೀರದಲ್ಲಿರುವ ಲಂಕೆ ನನ್ನ ಊರು. ಅಲ್ಲಿ ನೀನು ನನ್ನ ಹೆಂಡತಿಯಾಗಿ ಮಿಕ್ಕ ಹೆಂಗಸರ ಮಧ್ಯೆ ಶೋಭಿಸುತ್ತಿರು. ತಾಪಸನಾದ ರಾಮನನ್ನು ಬಿಡು!“ ಎಂದು ಮುಂತಾಗಿ ಹೇಳಿದನು. ಸೀತೆಯು ಕಿವಿಗಳನ್ನು ಮುಚ್ಚಿಕೊಂಡು ”ಅದೆಂದಿಗೂ ಆಗತಕ್ಕದ್ದಲ್ಲ; ರಾಮನನ್ನು ನಾನು ಬಿಟ್ಟರೆ ಆಕಾಶವು ನಕ್ಷತ್ರ ಸಹಿತವಾಗಿ ಕಳಚಿ ಬಿದ್ದೀತು; ಭೂಮಿ ಚೂರುಚೂರಾದೀತು; ಬೆಂಕಿ ತಣ್ಣಗಾದೀತು! ಆನೆಯು ಸಲಗವನ್ನು ಬಿಟ್ಟು ಹಂದಿಯನ್ನು ಮುಟ್ಟೀತೆ?" ಎಂದು ಆಶ್ರಮದ ಒಳಕ್ಕೆ ಹೊರಟುಹೋದಳು. ರಾವಣನು ಅವಳ ಹಿಂದೆ ಹೋಗಿ, ಗದರಿ ಗರ್ಜಿಸಿ,</span>
</p>
<p>
<span>ಮೂರ್ಛೆಹೋದ ಅವಳ ಜುಟ್ಟು ಹಿಡಿದುಕೊಂಡು ಆಕಾಶಕ್ಕೆ ಹಾರಿದನು. “ರಾಮಾ! ರಾಮಾ!” ಎಂದು ಅಳುತ್ತಿದ್ದ ಅವಳನ್ನು ದಶರಥನ ಸ್ನೇಹಿತನಾಗಿದ್ದ ಜಟಾಯುವು ಒಂದು ಬೆಟ್ಟದ ಮೇಲಿನಿಂದ ಕಂಡು, ರಾವಣನ ಮೇಲೆ ಬಿತ್ತು. ಉಗುರುಗಳಿಂದಲೂ ಕೊಕ್ಕಿನಿಂದಲೂ ಅವನನ್ನು ಗಾಯಪಡಿಸಿತು. ರಾವಣನು ಕತ್ತಿಯಿಂದ ಅದರ ಭುಜಗಳನ್ನು ಕತ್ತರಿಸಿಹಾಕಿ ಮುಂದೆ ಹೋದನು. ದಾರಿಯಲ್ಲಿ ಆಶ್ರಮಗಳನ್ನಾಗಲೀ ಹೊಳೆಯನ್ನಾಗಲೀ ಕೆರೆಯನ್ನಾಗಲೀ ಕಂಡರೆ ಸೀತೆಯು ಅಲ್ಲಿ ಒಂದೊಂದು ಆಭರಣವನ್ನು ಎಸೆಯುತ್ತಿದ್ದಳು. ಮುಂದೆ ಒಂದು ಬೆಟ್ಟದ ತಪ್ಪಲಲ್ಲಿ ಐದು ಜನ ವಾನರರು ಕಾಣಲು ಅಲ್ಲಿ ಒಂದು ದೊಡ್ಡ ಬಟ್ಟೆಯನ್ನು ಎಸೆದಳು. </span>
</p>
<p>
<span> ಅತ್ತ ರಾಮನು ಮೃಗವನ್ನು ಕೊಂದು ಹಿಂತಿರುಗಿ ಬರುತ್ತ ದಾರಿಯಲ್ಲಿ ಲಕ್ಷ್ಮಣನನ್ನು ಕಂಡು ಸೀತೆಯನ್ನು ಬಿಟ್ಟು ಬಂದದ್ದಕ್ಕಾಗಿ ಅವನನ್ನು ಆಕ್ಷೇಪಿಸಿದನು; ಲಕ್ಷ್ಮಣನು ಸೀತೆಯಾಡಿದ ಮಾತನ್ನು ತಿಳಿಸಿದನು. ಅವರು ಮುಂದೆ ಬರುತ್ತ ಕುಟುಕು ಜೀವವಿಟ್ಟುಕೊಂಡು ಬಿದ್ದಿದ್ದ ಜಟಾಯುವನ್ನು ಕಂಡು ಅದರಿಂದ ಸೀತಾಪಹರಣವನ್ನೂ ರಾವಣನು ಹೋದ ದಿಕ್ಕನ್ನೂ ತಿಳಿದರು. ಅವಳನ್ನು ಹುಡುಕಿಕೊಂಡು ದಕ್ಷಿಣದಿಕ್ಕಿನಲ್ಲಿ ಹೊರಟು ಮುಂದೆ ಕಬಂಧನ ಕೈಗೆ ಸಿಕ್ಕಿದರು. ಅವನ ತೋಳುಗಳನ್ನು ಕಡಿದು ಕೊಲ್ಲಲು ಅವನ ದೇಹದಿಂದ ವಿಶ್ವಾವಸುವೆಂಬ ಗಂಧರ್ವನು ಬಂದು, ತನ್ನ ಶಾಪವಿಮೋಚನೆಯನ್ನು ತಿಳಿಸಿ,ಋಷ್ಯಮೂಕ ಪರ್ವತಕ್ಕೆ ಹೋದರೆ ಅಲ್ಲಿ ಸುಗ್ರೀವನ ಸಹಾಯದಿಂದ ಜಾನಕಿ ದೊರೆಯುವಳೆಂದೂ, ಆ ವಾನರರಾಜನಿಗೆ ರಾವಣನ ವಾಸಸ್ಥಳ ಗೊತ್ತೆಂದೂ ಹೇಳಿ ಅದೃಶ್ಯನಾದನು. </span>
</p>
<p>
<span> ಅನಂತರ ಅವರು ಪಂಪಾ ಸರಸ್ಸಿಗೆ ಬಂದು ಸ್ನಾನಪಾನಾದಿಗಳನ್ನು ಮಾಡಿಕೊಂಡು, ತರ್ಪಣ ಮಾಡಿ ಋಷ್ಯಮೂಕ ಪರ್ವತಕ್ಕೆ ಹೋದರು. ಅಲ್ಲಿ ಸುಗ್ರೀವನು ತನ್ನ ಸಚಿವನಾದ ಹನುಮಂತನನ್ನು ಕಳುಹಿಸಿಕೊಡಲು ಅವರು ಅವನೊಡನೆ ಮಾತನಾಡಿ ಸುಗ್ರೀವನ ಹತ್ತಿರಕ್ಕೆ ಹೋದರು. ಆ ವಾನರ ರಾಜನೊಡನೆ ಸ್ನೇಹವಾಯಿತು. ಅವನೊಡನೆ ರಾಮಲಕ್ಷ್ಮಣರು ತಮ್ಮ ಕೆಲಸವನ್ನು ಹೇಳಲು ಅವನು ಸೀತೆಯು ಎಸೆದಿದ್ದ ಬಟ್ಟೆಯನ್ನು ತೋರಿಸಿದನು. ಆಗ ರಾಮನಿಗೆ ನಂಬಿಕೆಯುಂಟಾಯಿತು. ಅವನು ಸುಗ್ರೀವನಿಗೆ ವಾನರ ರಾಜ್ಯದಲ್ಲಿ ಅಭಿಷೇಕಮಾಡಿ ವಾಲಿಯನ್ನು ವಧಿಸುತ್ತೇನೆಂದು ಮಾತುಕೊಟ್ಟನು. ಪ್ರತಿಯಾಗಿ ಸುಗ್ರೀವನು ಸೀತೆಯನ್ನು ದೊರಕಿಸಿಕೊಡುತ್ತೇನೆಂದು ಹೇಳಿದನು.</span>
</p>
<p>
<span>ಹೀಗೆ ಪರಸ್ಪರ ಒಪ್ಪಂದ ವನ್ನು ಮಾಡಿಕೊಂಡು ಅವರು ಕಿಷ್ಕಿಂಧೆಗೆ ಬಂದರು. ಸುಗ್ರೀವನು ಗಟ್ಟಿಯಾಗಿ ಕೂಗು ಹಾಕಲು ವಾಲಿಗೆ ಕೋಪೋದ್ರೇಕವುಂಟಾಯಿತು. ತಾರೆಯು ಅವನನ್ನು ಸುಗ್ರೀವನ ಮೇಲೆ ಯುದ್ಧಕ್ಕೆ ಹೋಗದಿರುವಂತೆ ತಡೆದಳು. ರಾಮಲಕ್ಷ್ಮಣರು ಬಂದಿರುವುದನ್ನು ತಿಳಿಸಿದಳು. ಆದರೆ ವಾಲಿಯು ಅವಳನ್ನು ಗದರಿಸಿ ಹೊರಟುಹೋದನು. ಸುಗ್ರೀವನೂ ಅವನೂ ಹೋರಾಡುತ್ತಿರುವಾಗ, ಅವರವರಿಗೆ ಭೇದ ಕಾಣದೆ ಹೋಗಲು, ಹನುಮಂತನು ಸುಗ್ರೀವನಿಗೆ ಒಂದು ಮಾಲೆಯನ್ನು ತಂದು ಹಾಕಿದನು. ಆ ಗುರುತಿನಿಂದ ವಾಲಿಯನ್ನು ತಿಳಿದುಕೊಂಡು ರಾಮನು ಅವನ ಎದೆಗೆ ಬಾಣವನ್ನು ಹೊಡೆದನು. ವಾಲಿಯು ರಕ್ತ ಕಾರುತ್ತಾ ಎದುರಿಗೆ ಕಂಡ ರಾಮನನ್ನು ನಿಂದಿಸುತ್ತಾ ಪ್ರಾಣಬಿಟ್ಟನು. ಸುಗ್ರೀವನು ಕಿಷ್ಕಿಂಧೆಯನ್ನೂ ತಾರೆಯನ್ನೂ ಪಡೆದನು. ರಾಮನು ನಾಲ್ಕು ತಿಂಗಳು ಮಾತ್ರ ಮಾಲ್ಯವಂತದಲ್ಲಿದ್ದನು.</span>
</p>
<p>
<span> ಅತ್ತ ರಾವಣನು ಲಂಕೆಗೆ ಹೋಗಿ ಅಶೋಕವನಿಕೆಯ ಹತ್ತಿರ ನಂದನಸದೃಶವಾದ ಭವನದಲ್ಲಿ ಸೀತೆಯನ್ನು ಇಟ್ಟನು. ಅಲ್ಲಿ ಅವಳು ಕಂದ ಮೂಲ ಫಲಗಳನ್ನು ತಿಂದುಕೊಂಡು ತಾಪಸಿಯ ವೇಷದಲ್ಲಿ ರಾಮಧ್ಯಾನ ನಿರತಳಾಗಿದ್ದಳು. ಅವಳಿಗೆ ಆಯುಧಧಾರಿಣಿಯರಾದ ವಿಕೃತ ರಾಕ್ಷಸಿಯರು ಹಗಲೂ ಇರುಳೂ ಕಾವಲಾಗಿದ್ದರು. ಅವರಲ್ಲಿ ತ್ರಿಜಟೆಯೆಂಬುವಳು ಧರ್ಮಜ್ಞಳಾಗಿದ್ದದ್ದರಿಂದ ಮಿಕ್ಕ ರಾಕ್ಷಸಿಯರಿಲ್ಲದಾಗ ಅವಳಿಗೆ ಸಮಾಧಾನ ಹೇಳುತ್ತಿದ್ದಳು. ಅವಿಂದ್ಯನೆಂಬ ವೃದ್ಧ ರಾಕ್ಷಸನು ತಿಳಿಸಿದ ರಾಮಲಕ್ಷ್ಮಣರ ಯೋಗಕ್ಷೇಮವನ್ನು, ನಳಕೂಬರ ಶಾಪದಿಂದ ರಾವಣನು ಅವಳನ್ನು ಬಲಾತ್ಕಾರ ಮಾಡುವ ಹಾಗಿರಲಿಲ್ಲವೆಂಬುದನ್ನೂ ತನಗೆ ಆದ ಒಳ್ಳೆಯ ಸ್ವಪ್ನಗಳನ್ನೂ ತಿಳಿಸಿ ಧೈರ್ಯ ಹೇಳಿದಳು.</span>
</p>
<p>
<span> ರಾವಣನು ಶನಿಯು ರೋಹಿಣಿಯ ಹತ್ತಿರಕ್ಕೆ ಬಂದಂತೆ ಸೀತೆಯಿದ್ದೆಡೆಗೆ ದಿವ್ಯಾಭರಣ ಭೂಷಣಗಳಿಂದ </span>
</p>
<p>
<span>ಅಲಂಕೃತನಾಗಿ ಬಂದು ತನ್ನ ವೈಭವಗಳನ್ನೆಲ್ಲಾ ವರ್ಣಿಸಿ ತನ್ನ ಹೆಂಡತಿಯಾಗುವಂತೆ ಕೇಳಿಕೊಂಡನು. ಆದರೆ ಅವಳು ಮಧ್ಯೆ ಒಂದು ಹುಲ್ಲುಕಡ್ಡಿಯನ್ನಿಟ್ಟುಕೊಂಡು ಕಣ್ಣೀರು ಹಾಕುತ್ತ “ಈ ಮಾತನ್ನು ನಿನ್ನಿಂದ ನಾನು ಎಷ್ಟೋಸಾರಿ ಕೇಳಿದ್ದಾಗಿದೆ; ನಾನು ಪರಪತ್ನಿ; ಪತಿವ್ರತೆ; ನನ್ನ ಯೋಚನೆಯನ್ನು ಬಿಟ್ಟುಬಿಡು; ಅಸಹಾಯಳಾದವಳನ್ನು ಬೆದರಿಸುವುದಕ್ಕೆ ನಿನಗೇನು ಸಂತೋಷ? ನಿನ್ನ ತಂದೆಯನ್ನು ನೋಡಿದರೆ ಪ್ರಜಾಪತಿಗೆ ಸಮ; ನೀನು ಲೋಕಪಾಲನ ಸಮ; ನಿಮ್ಮಣ್ಣ ರಾಜರಾಜ, ಮಹೇಶ್ವರನ ಸ್ನೇಹಿತ; ಹೀಗಿದ್ದೂ ನಿನಗೇಕೆ ಲಜ್ಜೆಯಿಲ್ಲ!” ಎಂದು ಸೆರಗಿನಿಂದ ಮುಖ ಮುಚ್ಚಿ ಕೊಂಡು ಅತ್ತಳು. ಅವನು ನಿನಗೆ ಅಭಿಲಾಷೆಯಿಲ್ಲದಿದ್ದರೆ ನಾನು ನಿರ್ಬಂಧ ಪಡಿಸಿ ನಿನ್ನನ್ನು ಸೇರುವುದಿಲ್ಲ; ಈಗಲೂ ನಮಗೆ ಆಹಾರನಾದ ಮನುಷ್ಯನನ್ನೇ ಚಿಂತಿಸುತ್ತಿದ್ದೀಯಲ್ಲಾ, ನಿನ್ನನ್ನು ಏನುಮಾಡುವುದು ಸಾಧ್ಯ?" ಎಂದು ಹೇಳುವಷ್ಟು ಹೇಳಿ, ಅಂತರ್ಧಾನನಾದನು. </span>
</p>
<p>
<span> ಅತ್ತ ರಾಮಲಕ್ಷ್ಮಣರು ಮಳೆಗಾಲ ಕಳೆಯುವವರೆಗೆ ಮಾಲ್ಯವಂತ ಪರ್ವತದಲ್ಲಿಯೇ ಇದ್ದು, ಆಕಾಶ ನಿರ್ಮಲ ವಾಗಲು ಸುಗ್ರೀವನಿಗೆ ಜ್ಞಾಪಕ ಕೊಟ್ಟರು. ಸುಗ್ರೀವನು ಸೀತೆಯನ್ನು ಹುಡುಕಲು ಆಗಲೇ ಕಪಿಗಳನ್ನು ಎಲ್ಲಾ ದಿಕ್ಕುಗಳಿಗೂ ಕಳುಹಿಸಿಕೊಟ್ಟಿದ್ದನೆಂದೂ ಒಂದು ತಿಂಗಳ ಅವಧಿಯಿತ್ತೆಂದೂ ಆ ಅವಧಿ ತೀರಲು ಇನ್ನು ಐದು ದಿನ ಮಾತ್ರ ಉಳಿದಿತ್ತೆಂದೂ ತಿಳಿಸಿದನು. ಅದರಂತೆ ಮೂರು ದಿಕ್ಕುಗಳಿಂದ ಕಪಿಗಳು ಹುಡುಕಿಕೊಂಡು ಹಿಂತಿರುಗಿ ಬಂದರು. ದಕ್ಷಿಣ ದಿಕ್ಕಿಗೆ ಹೋದವರು ಬರಲಿಲ್ಲ. ರಾಮನು ಅವರಲ್ಲಿ ಆಸೆಯಿಟ್ಟುಕೊಂಡು ಎದುರುನೋಡುತ್ತಿದ್ದನು. ಎರಡು ತಿಂಗಳು ಕಳೆದಮೇಲೆ ಒಂದು ದಿನ ಮಧುವನವೆಂಬ ಉದ್ಯಾನವನದ ಕಾವಲುಗಾರನು ಬಂದು ಸುಗ್ರೀವನಿಗೆ “ಮಹಾರಾಜ! ಚಕ್ಷಿಣ ದಿಕ್ಕಿಗೆ ಹುಡುಕಲು ಹೋಗಿದ್ದ ಹನುಮಂತ ಅಂಗದ ಮುಂತಾದವರು ನಿನ್ನ ತೋಟವನ್ನು ಲೂಟಿ ಮಾಡುತ್ತಿದ್ದಾರೆ!” ಎಂದು ದೂರು ಹೇಳಿದನು. ಅದನ್ನು ಕೇಳಿ ಸುಗ್ರೀವನು ‘ಹಾಗಾದರೆ ಕೆಲಸ ಮಾಡಿಕೊಂಡು ಬಂದಿದ್ದಾರೆ. ಅದರಿಂದಲೇ ಈ ಚೇಷ್ಟೆ’ ಎಂದು ತಿಳಿದುಕೊಂಡನು. ಹನುಮಂತನ ನಡಗೆಯನ್ನೂ ಮುಖವನ್ನೂ ನೋಡಿಯೇ ಅವನು ಸೀತೆಯನ್ನು ಕಂಡು ಬಂದಿದ್ದನೆಂದೂ ರಾಮನಿಗೆ ನಂಬಿಕೆಯುಂಟಾಯಿತು. ಅವರು ಮಹಾಗುಹೆಯನ್ನು ಹೊಕ್ಕು ಅಲ್ಲಿ ಪ್ರಭಾವತಿಯ ಆತಿಥ್ಯವನ್ನು ಕೈಕೊಂಡು ಮಲಯದರ್ದುರ ಪರ್ವತಗಳ ಮೇಲೆ ಜಟಾಯುವಿನ ಮಾತನಾಡುತ್ತಿರುವಾಗ ಅವನ ಅಣ್ಣನಾದ ಸಂಪಾತಿಯನ್ನು ಕಂಡಿದ್ದು, ಅವನಿಂದ ರಾವಣನ ವೃತ್ತಾಂತವನ್ನು ತಿಳಿದು ಹನುಮಂತನು ವಾಯುವಿನ ಸಹಾಯದಿಂದ ಸಮುದ್ರವನ್ನು ಹಾರಿದ್ದು, ಅನ್ನ ನೀರು ಬಿಟ್ಟು ಜಟಾಧಾರಿಣಿಯಾಗಿ ನವೆಯುತ್ತಿದ್ದ ಸೀತೆಯನ್ನು ರಾವಣನ ಅಂತಃಪುರದಲ್ಲಿ ಕಂಡದ್ದು, ಅವಳು ಕಾಕಾಸುರನ ವೃತ್ತಾಂತವನ್ನು ಹೇಳಿದ್ದು ಲಂಕೆಯನ್ನು ಸುಟ್ಟಿದ್ದು ಎಲ್ಲವನ್ನೂ ತಿಳಿಸಿ ಅವಳು ಗುರುತಿಗಾಗಿ ಕೊಟ್ಟಿದ್ದ ಚೂಡಾಮಣಿಯನ್ನು ರಾಮನಿಗೆ ಅರ್ಪಿಸಿದರು. </span>
</p>
<p>
<span> ಅನಂತರ ರಾಮನ ಕಣ್ಣೆದುರಿಗೇ ಸುಗ್ರೀವನ ಆಜ್ಞೆಯಂತೆ ಕೋಟ್ಯಾನುಕೋಟಿ ಕಪಿಸೇನೆಯು ಸೇರಿತು. ಅದಕ್ಕೆ ಹನುಮಂತನು ಮುಂದಾಳಾದನು. ಲಕ್ಷ್ಮಣನು ಹಿಂದೆ ಹೋದನು. ಅವರೆಲ್ಲರೂ ಲವಣ ಸಮುದ್ರದ ತೀರದಲ್ಲಿದ್ದ ವನದಲ್ಲಿ ಬೀಡುಬಿಟ್ಟು ಸಾಗರವನ್ನು ದಾಟುವುದು ಹೇಗೆ ಎಂದು ಯೋಚಿಸಿದರು. ರಾಮನು “ನೂರು ಯೋಜನ ವಿಸ್ತೀರ್ಣವುಳ್ಳ ಸಾಗರವನ್ನು ಎಲ್ಲ ಕಪಿಗಳೂ ದಾಟುವುದಕ್ಕಾಗುವುದಿಲ್ಲ. ಸೇತುವೆ ಕಟ್ಟಲು ಬೇಕಾದಷ್ಟು ನಾವೆಗಳಿಲ್ಲ; ಅವುಗಳನ್ನು ತೆಗೆದುಕೊಂಡರೆ ವರ್ತಕರಿಗೆ ತೊಂದರೆಯಾಗುತ್ತದೆ. ಸಮಯನೋಡಿ ಶತ್ರುವು ಹಿಡಿದು ಕೊಲ್ಲಲೂಬಹುದು; ಆದ್ದರಿಂದ ಇದನ್ನು ಉಪಾಯ ವಾಗಿ ದಾಟಬೇಕು; ನಾನು ಪ್ರಾಯೋಪ್ರವೇಶ ಮಾಡಿದರೆ ಸಮುದ್ರನು ದಾರಿಕೊಟ್ಟಾನು; ಇಲ್ಲದಿದ್ದರೆ ಅವನನ್ನು ಮಹಾಸ್ತ್ರಗಳಿಂದ ಸುಟ್ಟುಬಿಡುತ್ತೇನೆ” ಎಂದು ಲಕ್ಷ್ಮಣನೊಡನೆ ದರ್ಭಶಯನದಲ್ಲಿ ಮಲಗಿದನು. ಸಾಗರನು ಅವನ ಕನಸಿನಲ್ಲಿ ಬಂದು “ಈಗ ನಾನು ನಿನಗೆ ದಾರಿಕೊಟ್ಟರೆ ಮಿಕ್ಕವರೂ ನನ್ನನ್ನು ಧನುರ್ಬಲದಿಂದ ಆಜ್ಞೆಮಾಡಿಯಾರು. ಆದ್ದರಿಂದ ನಿನ್ನ ಸೇನೆಯಲ್ಲಿರುವ ನಳನು ಸೇತುವೆ ಕಟ್ಟಲಿ. ಅವನು ತ್ವಷ್ಟೃವಿನ ಮಗ. ಅವನು ಕಲ್ಲೋ ಹುಲ್ಲೋ ಕಟ್ಟಿಗೆಯೋ ಏನು ಹಾಕಿದರೆ ಅದು ತೇಲುತ್ತದೆ; ಸೇತುವೆಯಾಗುತ್ತದೆ” ಎಂದು ಹೇಳಿದನು. ಹಾಗೆಯೇ ನಳನಿಂದ ಸೇತುವೆಯು ಸಿದ್ಧವಾಯಿತು. ಆಗ ವಿಭೀಷಣನೂ ಅವನ ನಾಲ್ಕು ಜನ ಮಂತ್ರಿಗಳೂ ಅಲ್ಲಿಗೆ ಬಂದು ರಾಮನನ್ನು ಕಂಡರು. ರಾಮನು ವಿಭೀಷಣನ ನಡೆನುಡಿಗಳನ್ನು ನೋಡಿ ತೃಪ್ತಿಗೊಂಡು ಅವನನ್ನು ರಾಕ್ಷಸರಾಜ್ಯದಲ್ಲಿ ಅಭಿಷೇಕಮಾಡಿದನು. </span>
</p>
<p>
<span> ಒಂದು ತಿಂಗಳಲ್ಲಿ ಆ ಸೈನ್ಯವೆಲ್ಲಾ ಲಂಕೆಯನ್ನು ತಲುಪಿ ಅದರ ಉದ್ಯಾನಗಳನ್ನು ನಾಶಮಾಡತೊಡಗಿತು. ಅಲ್ಲಿಗೆ ರಾವಣನ ಅಮಾತ್ಯರಾದ ಶುಕ ಸಾರಣರೆಂಬ ರಾಕ್ಷಸರು ಕಪಿರೂಪದಿಂದ ಬಂದರು. ವಿಭೀಷಣನು ಅವರನ್ನು ಹಿಡಿದುಕೊಡಲು ರಾಮನು ಅವರಿಗೆ ತನ್ನ ಸೇನೆಯನ್ನು ತೋರಿಸಿ ಹಿಂದಕ್ಕೆ ಕಳುಹಿಸಿದನು. ರಾವಣನು ಸ್ವಾಭಾವಿಕವಾಗಿಯೇ ರಕ್ಷಣೆಯುಳ್ಳ ಲಂಕೆಯನ್ನು ಅಗಳು ಆಯುಧ ಮುಂತಾದವುಗಳಿಂದ ಬಲಪಡಿಸಿಕೊಂಡಿದ್ದನು. </span>
</p>
<p>
<span> ಅಂಗದನು ರಾಮನ ದೂತನಾಗಿ ಹೋಗಿ ರಾಕ್ಷಸರಿಂದಲೂ ಅಮಾತ್ಯರಿಂದಲೂ ಪರಿವೃತನಾಗಿದ್ದ ರಾವಣನನ್ನು ಕಂಡು “ಕೋಸಲ ರಾಜನಾದ ರಾಮನು, ‘ಸೀತೆಯನ್ನು ಹೊತ್ತುಕೊಂಡು ಬಂದ ನಿನ್ನ ಒಬ್ಬನ ಅಪರಾಧಕ್ಕಾಗಿ ನಿರಪರಾಧಿಗಳಾದ ಅನೇಕರು ಜೀವ ತೆರಬೇಕಾಗುತ್ತದೆ. ನೀನು ಋಷಿಗಳನ್ನು ಹಿಂಸೆ ಮಾಡಿದ್ದೀಯೆ; ದೇವತೆಗಳನ್ನು ಅವಮಾನ ಪಡಿಸಿದ್ದೀಯೆ; ರಾಜರ್ಷಿಗಳನ್ನು ಕೊಂದಿದ್ದೀಯೆ; ಗೋಳಾಡುತ್ತಿರುವ ಹೆಂಗಸರನ್ನು ಹೊತ್ತುಕೊಂಡು ಬಂದಿದ್ದೀಯೆ. ಆ ನಿನ್ನ ದುರ್ನಡತೆಗೆ ಈಗ ಫಲ ಪ್ರಾಪ್ತವಾಗಿದೆ; ನಾನು ನಿನ್ನ ಮೇಲೆ ಯುದ್ಧಕ್ಕೆ ಬಂದಿದ್ದೇನೆ; ಗಂಡಸಿನಂತೆ ಯುದ್ಧಮಾಡು; ಮನುಷ್ಯನಾದ ನನ್ನ ಬಿಲ್ಲಿನ ಬಲವನ್ನು ನೋಡು; ಸೀತೆಯನ್ನು ಬಿಟ್ಟುಕೊಡು; ಇಲ್ಲದಿದ್ದರೆ ಈ ಲೋಕದಲ್ಲಿ ಒಬ್ಬ ರಾಕ್ಷಸನೂ ಇಲ್ಲದಂತೆ ಮಾಡಿಬಿಡುತ್ತೇನೆ’ ಎಂದು ಹೇಳಿಕಳುಹಿಸಿದ್ದಾನೆ” ಎಂದು ಅವನ ಸಂದೇಶವನ್ನು ತಿಳಿಸಿದನು. ರಾವಣನಿಗೆ ತುಂಬ ಕೋಪ ಬಂತು; ಅವನ ಇಂಗಿತವನ್ನು ಬಲ್ಲ ನಾಲ್ಕು ಜನ ರಾಕ್ಷಸರು ಬಂದು ಅಂಗದನನ್ನು ಹಿಡಿದುಕೊಳ್ಳಲು ಅವನು ಅವರನ್ನೂ ಹೊತ್ತುಕೊಂಡೇ ಅರಮನೆಯ ಮೇಲಕ್ಕೆ ಹಾರಿದನು. ಆ ವೇಗದಿಂದ ಅವರು ದೊಪ್ಪನೆ ಕೆಳಕ್ಕೆ ಬಿದ್ದುಬಿಟ್ಟರು; ಎದೆ ಒಡೆದು ಹೋಯಿತು. ಅನಂತರ ಮತ್ತೆ ರಾಮನ ಹತ್ತಿರಕ್ಕೆ ಹಾರಿಬಂದು ನಡೆದ ಸಂಗತಿಯನ್ನೆಲ್ಲಾ ಅವನಿಗೆ ತಿಳಿಸಿದರು. </span>
</p>
<p>
<span> ರಾಮನು ಲಂಕೆಯ ಪ್ರಾಕಾರವನ್ನ ಭೇದಿಸಿದನು. ಅವನ ಕಪಿಸೇನೆಯು ಲಂಕೆಯನ್ನು ಮುತ್ತಿತು. ರಾಕ್ಷಸರು ಮಾಯಾಯುದ್ಧವನ್ನು ಕೈಕೊಳ್ಳಲು ವಿಭೀಷಣನು ಆ ಮಾಯೆಯನ್ನು ಪರಿಹಾರಮಾಡಿದನು. ರಾವಣನು ಶುಕ್ರನೀತಿಗೆ ಅನುಸಾರವಾಗಿಯೂ ರಾಮನು ಬೃಹಸ್ಪತಿಯ ನೀತಿಗೆ ಅನುಸಾರವಾಗಿಯೂ ವ್ಯೂಹಗಳನ್ನು ರಚಿಸಿದರು. ದೇವಾಸುರರಿಗೆ ನಡೆದಂತೆ ಯುದ್ಧ ನಡೆಯಿತು. ಕಪಿಸೇನೆಯ ಏಟು ಬಲವಾಗಲು ರಾವಣನು ಕುಂಭಕರ್ಣನನ್ನು ನಿದ್ದೆಯಿಂದ ಎಬ್ಬಿಸಿ ಅವನ ಜೊತೆಗೆ ವಜ್ರವೇಗ ಪ್ರಮಾಥಿ ಎಂಬ ರಾಕ್ಷಸರನ್ನು ಕೊಟ್ಟು ಯುದ್ಧ ಮಾಡಲು ಕಳುಹಿಸಿದನು. ಸುಗ್ರೀವನು ಅವನ ಮೇಲೆ ಬೀಳಲು ಕುಂಭಕರ್ಣನು ಅವನನ್ನು ಹಿಡಿದುಕೊಂಡನು. ಆಗ ಲಕ್ಷ್ಮಣನು ಬಂದು ಕುಂಭಕರ್ಣನ ತೋಳುಗಳನ್ನು ಕತ್ತರಿಸಿದನು. ಆದರೆ ಅವು ಎರಡು ಹೋಗಿ ನಾಲ್ಕಾದವು. ಕಡಿದ ಕಡಿದ ಹಾಗೆಲ್ಲಾ ಅವು ಹೆಚ್ಚಾದವು. ಆಗ ಲಕ್ಷ್ಮಣನು ಅವನನ್ನು ಬ್ರಹ್ಮಾಸ್ತ್ರದಿಂದ ಕೊಂದುಹಾಕಿದನು. ಹನುಮಂತನು ಒಂದು ಕೋಡುಗಲ್ಲನ್ನು ಎತ್ತಿಕೊಂಡು ಬಂದು ವಜ್ರವೇಗನನ್ನು ಹೊಡೆದು ಕೊಂದನು. ನೀಲನೂ ಹಾಗೆಯೇ ಒಂದು ದೊಡ್ಡ ಬಂಡೆಯಿಂದ ಪ್ರಮಾಥನನ್ನು ಹೊಡೆದು ತೀರಿಸಿದನು. </span>
</p>
<p>
<span> ಅನಂತರ ರಾವಣನು ತನ್ನ ಮಗನಾದ ಇಂದ್ರಜಿತ್ತನ್ನು ಕಳುಹಿಸಿದನು. ಅವನು ರಾಮಲಕ್ಷ್ಮಣರೊಡನೆ ಮಾಯಾ ಯುದ್ಧ ಮಾಡಿ ಅವರನ್ನು ಕೆಡವಿ, ತಾನು ವರಪಡೆದಿದ್ದ ಬಾಣಗಳಿಂದ ಅವರನ್ನು ಕಟ್ಟಿಹಾಕಿದನು. ಆದರೆ ವಿಭೀಷಣನು ಬಂದು ಅವರನ್ನು ಪ್ರಜ್ಞಾಸ್ತ್ರದಿಂದ ಎಚ್ಚರಗೊಳಿಸಿದನು. ಸುಗ್ರೀವನು ದಿವ್ಯಮಂತ್ರದಿಂದಲೂ ಮಹೌಷಧ ದಿಂದಲೂ ಅವರ ನೋವನ್ನು ಹೋಗಲಾಡಿಸಿದನು. ಕುಬೇರನು ಒಬ್ಬ ಗಂಧರ್ವನೊಡನೆ ಕಳುಹಿಸಿಕೊಟ್ಟಿದ್ದ ನೀರನ್ನು ಕಣ್ಣಿಗೆ ಸವರಿಕೊಳ್ಳಲು ರಾಮಲಕ್ಷ್ಮಣರಿಗೂ ಕಪಿನಾಯಕರಿಗೂ ಅಂತರ್ಧಾನವಾಗಿದ್ದ ವಸ್ತುಗಳು ಕಾಣುವ ಹಾಗಾಯಿತು. ಆದ್ದರಿಂದ ಇಂದ್ರಜಿತ್ತು ತನ್ನ ಸಾಹಸಕಾರ್ಯವನ್ನು ತಂದೆಗೆ ತಿಳುಹಿಸಿ ಮತ್ತೆ ಬಂದಾಗ, ಲಕ್ಷ್ಮಣನು ಅವನೊಡನೆ ಯುದ್ಧಮಾಡಿ ಅವನನ್ನು ಕೊಂದುಹಾಕಿದನು. </span>
</p>
<p>
<span> ತನ್ನ ಮಗ ಸತ್ತನೆಂದು ತಿಳಿದಾಗ ರಾವಣನು ಶೋಕದಿಂದಲೂ ಮೋಹದಿಂದಲೂ ಸೀತೆಯನ್ನು ಕೊಂದುಬಿಡುತ್ತೇನೆಂದು ಕತ್ತಿಯನ್ನು ಹಿಡಿದು ಹೊರಟನು. ಅದನ್ನು ನೋಡಿ ಅವಿಂಧ್ಯನು “ಇಷ್ಟು ದೊಡ್ಡ ರಾಜ್ಯಕ್ಕೆ ಅಧಿಪತಿಯಾಗಿದ್ದು ಒಬ್ಬ ಹೆಂಗಸನ್ನು ಕೊಲ್ಲುತ್ತಾರೆಯೇ? ನಿನ್ನ ಮನೆಯಲ್ಲಿ ಅವಳನ್ನು ಸೆರೆಹಾಕಿದಾಗಲೇ ಅವಳನ್ನು ಕೊಂದ ಹಾಗಾಯಿತು. ಅವಳ ದೇಹವನ್ನೇ ಕಡಿಯಬೇಕಾಗಿಲ್ಲ; ಅದಕ್ಕಿಂತ ಅವಳ ಗಂಡನನ್ನು ಕೊಲ್ಲು; ಅವನನ್ನು ಕೊಂದರೆ ಅವಳನ್ನೂ ಕೊಂದ ಹಾಗೆಯೇ. ಇಂದ್ರನೂ ನಿನಗೆ ಪರಾಕ್ರಮದಲ್ಲಿ ಸಮನಲ್ಲ. ಎಷ್ಟೋಸಾರಿ ನೀನು ಇಂದ್ರನನ್ನೂ ದೇವತೆಗಳನ್ನೂ ಯುದ್ಧದಲ್ಲಿ ಹೆದರಿಸಿ ಓಡಿಸಿದ್ದೀಯೆ” ಎಂದು ಮುಂತಾಗಿ ವಾಕ್ಯಗಳಿಂದ ಅವನನ್ನು ಶಾಂತಗೊಳಿಸಿದನು. ಆದ್ದರಿಂದ ಆ ಯೋಚನೆಯನ್ನು ಬಿಟ್ಟು ರಾವಣನು ತಾನೇ ರಾಮನ ಮೇಲೆ ಯುದ್ಧಮಾಡುವುದಕ್ಕೆ ಹೊರಟನು.</span>
</p>
<p>
<span> ಹನೂಮಂತ ಜಾಂಬವಂತ ಮುಂತಾದ ಕಪಿ ಭಲ್ಲೂಕ ವೀರರು ಅವನನ್ನು ಮುತ್ತಿಕೊಂಡು ಅವನ ಸೈನ್ಯವನ್ನು ಮರಗಳಿಂದ ಬಡಿದುಹಾಕಿದರು. ಅನಂತರ ರಾವಣನು ತನ್ನ ಮೈಯ್ಯಿಂದ ಸಾವಿರಾರು ರಾಕ್ಷಸರನ್ನು ಸೃಷ್ಟಿಮಾಡಿದನು ಮತ್ತು ಮಾಯೆಯಿಂದ ರಾಮಲಕ್ಷ್ಮಣರ ರೂಪಗಳನ್ನು ಸೃಷ್ಟಿಮಾಡಿದನು. ಅವರೆಲ್ಲರನ್ನೂ ರಾಮನು ಸಂಹಾರಮಾಡಿದನು. ಈ ಮಧ್ಯೆ ದೇವೇಂದ್ರನು ಮಾತಲಿಯೊಡನೆ ತನ್ನ ರಥವನ್ನು ಕಳುಹಿಸಿಕೊಡಲು ರಾಮನು ಅದರಲ್ಲಿ ಕುಳಿತು ರಾವಣನೊಡನೆ ಯುದ್ದವಾಡುತ್ತ ಬ್ರಹ್ಮಾಸ್ತ್ರದಿಂದ ಅವನನ್ನು ಸುಟ್ಟುಬಿಟ್ಟನು. </span>
</p>
<p>
<span> ಹೀಗೆ ರಾವಣನು ಸಂಹೃತನಾಗಲು ದೇವತೆಗಳೂ ಋಷಿಗಳೂ ಅವನನ್ನು ಆಶೀರ್ವಚನಗಳಿಂದಲೂ ಜಯಜಯ ಕಾರಗಳಿಂದಲೂ ಅಭಿನಂದಿಸಿದರು. ಹೂವಿನ ಮಳೆ ಕರೆಯಿತು. ಆಮೇಲೆ ರಾಮನು ಲಂಕೆಯನ್ನು ವಿಭೀಷಣನಿಗೆ ಒಪ್ಪಿಸಿದನು. ಅವಿಂದ್ಯನೆಂಬ ವೃದ್ಧಮಂತ್ರಿಯು ವಿಭೀಷಣನೊಡನೆ ಸೀತೆಯನ್ನು ಕರೆತಂದು “ಮಹಾತ್ಮನೇ, ಸದ್ವೃತ್ತಳಾದ ಈ ಜಾನಕಿಯನ್ನು ಒಪ್ಪಿಸಿಕೋ” ಎಂದನು. ಅವಳು ದುಃಖದಿಂದ ನವೆದು ಹೋಗಿದ್ದಳು; ಮೈಯೂ ಬಟ್ಟೆಯೂ ಮಲಿನವಾಗಿದ್ದವು; ತಲೆ ಜಡೆಗಟ್ಟಿಹೋಗಿತ್ತು. ಅವಳನ್ನು ನೋಡಿ ರಾಮನು ಶಂಕೆಪಡುತ್ತ “ಹೋಗು ವೈದೇಹಿ; ನೀನು ಬಿಡುಗಡೆಹೊಂದಿದೆ; ನಾನು ಮಾಡಬೇಕಾದದ್ದನ್ನು ಮಾಡಿಯಾಯಿತು; ನೀನು ರಾಕ್ಷಸನ ಮನೆಯಲ್ಲಿಯೇ ಮುಪ್ಪಾಗಬಾರದೆಂದು ಈ ನಿಶಾಚರನನ್ನು ಕೊಂದೆ; ಧರ್ಮ ನಿಶ್ಚಯವನ್ನು ತಿಳಿದ ನನ್ನಂಥವನು ಅನ್ಯರ ಕೈ ಸೇರಿದ ಹೆಂಗಸನ್ನು ಒಂದು ಘಳಿಗೆಯಾಗಲಿ ಹೇಗೆ ಇಟ್ಟುಕೊಳ್ಳಬಹುದು? ನೀನು ಸದ್ವೃತ್ತಳಾಗಿರು, ಅಸದ್ವೃತ್ತಳಾಗಿರು, ನಾಯಿ ಮುಟ್ಟಿದ ಹವಿಸ್ಸಿನಂತಿರುವ ನಿನ್ನನ್ನು ನಾನು ಅಂಗೀಕರಿಸಲಾರೆ!” ಎಂದನು. ಆ ದಾರುಣವಾದ ಮಾತನ್ನು ಕೇಳಿ ಅವಳು ಕತ್ತರಿಸಿದ ಬಾಳೆಯ ಕಂದಿನಂತೆ ತಟ್ಟನೆ ಬಿದ್ದುಬಿಟ್ಟಳು. ಹರ್ಷದಿಂದ ಅವಳ ಮುಖದಲ್ಲಿ ಕಾಣಿಸಿಕೊಂಡಿದ್ದ ಕೆಂಪು ಬಣ್ಣವು ಒಂದು ಕ್ಷಣದಲ್ಲಿ ಮತ್ತೆಹೋಗಿ ಉಸಿರು ತಗಲಿದ ಕನ್ನಡಿಯಂತೆ ಅವಳ ಮುಖವು ಮಂಕಾಯಿತು. ಎಲ್ಲ ಕಪಿಗಳೂ ಲಕ್ಷ್ಮಣನೂ ಜೀವಹೋದವರಂತೆ ನಿಶ್ಚಲರಾದರು. ಆಗ ಹಂಸ ಹೂಡಿದ ವಿಮಾನದಲ್ಲಿ ಚತುರ್ಮುಖ ಬ್ರಹ್ಮನೂ ಇಂದ್ರ ಅಗ್ನಿ ವಾಯು ಯಮ ವರುಣ ಕುಬೇರ ಸಪ್ತರ್ಷಿಗಳೂ ದಶರಥ ರಾಜನೂ ಆಕಾಶದಲ್ಲಿ ಕಾಣಿಸಿಕೊಂಡರು. ಅವರಿಂದ ಅದು ಶರತ್ಕಾಲದಲ್ಲಿ ಅಂತರಿಕ್ಷವು ನಕ್ಷತ್ರಗಳಿಂದ ಹೇಗೋ ಹಾಗೆ ಕಂಗೊಳಿಸುತ್ತಿತ್ತು. ಆಗ ಸೀತೆಯು ಎದ್ದು ರಾಮನನ್ನು ಕುರಿತು “ರಾಜಪುತ್ರ! ನನಗೆ ನಿನ್ನ ಮೇಲೆ ಕೋಪವಿಲ್ಲ; ಹೆಂಗಸರ ಮತ್ತು ಗಂಡಸರ ನಡತೆ ನನಗೆ ಗೊತ್ತಿದೆ; ನನ್ನ ಈ ಮಾತನ್ನು ಕೇಳು; ನಾನು ಪಾಪ ಮಾಡಿದ್ದರೆ, ಪ್ರಾಣಿಗಳ ದೇಹದಲ್ಲಿ ಸಂಚರಿಸುವ ವಾಯುವು ನನ್ನ ಪ್ರಾಣವನ್ನು ತೆಗೆಯಲಿ! ಅಗ್ನಿ ನೀರು ಆಕಾಶ ಪೃಥಿವಿ ವಾಯು ಇವುನನ್ನ ಪ್ರಾಣವನ್ನು ತೆಗೆಯಲಿ!”ಎಂದಳು. ಆಗ ಎಲ್ಲಾ ದಿಕ್ಕುಗಳಿಗೂ ಕೇಳುವಂತೆ, ಅಂತರಿಕ್ಷದಲ್ಲಿ ಸಂತೋಷಕರವಾದ ವಾಣಿ ಕೇಳಿಸಿತು.:-</span>
</p>
<p>
<span> ವಾಯು- ರಾಘವ! ನಾನು ವಾಯು; ಮೈಥಿಲಿಯು ಪಾಪರಹಿತಳು; ನಿನ್ನ ಹೆಂಡತಿಯನ್ನು ಅಂಗೀಕರಿಸು.</span>
</p>
<p>
<span> ಅಗ್ನಿ- ರಘುನಂದನ! ನಾನು ಪ್ರಾಣಿಗಳ ದೇಹದೊಳಗೆ ಇರುವವನು; ಮೈಥಿಲಿಯು ಕೇವಲ ಸೂಕ್ಷ್ಮವಾದ ಅಪರಾಧವನ್ನೂ ಮಾಡಿಲ್ಲ. </span>
</p>
<p>
<span> ವರುಣ- ರಾಘವ! ಪ್ರಾಣಿಗಳ ದೇಹದಲ್ಲಿ ರಸ ಉಂಟಾಗುವುದು ನನ್ನಿಂದಲೇಯೆ; ನಾನು ನಿನಗೆ ಹೇಳುತ್ತೇನೆ, ಸೀತೆಯನ್ನು ಕರೆದುಕೋ</span>
</p>
<p>
<span> ಬ್ರಹ್ಮ - ಮಗೂ! ರಾಜರ್ಷಿ ಧರ್ಮವನ್ನು ಆಚರಿಸುವ ನಿನ್ನಲ್ಲಿ ಇದು ಆಶ್ಚರ್ಯವಲ್ಲ. ನೀನು ದೇವ ಗಂಧರ್ವ ನಾಗ ಯಕ್ಷ ದಾನವ ಮಹರ್ಷಿಗಳಿಗೆ ಶತ್ರುವಾಗಿದ್ದ ಈ ರಾವಣನನ್ನು ಕೊಂದೆ. ನನ್ನ ವರಪ್ರಸಾದ ಬಲದಿಂದ ಯಾರೂ ಅವನನ್ನು ಕೊಲ್ಲಲಾಗುತ್ತಿರಲಿಲ್ಲ. ಆ ದುರಾತ್ಮನು ತನ್ನ ಸಾವಿಗಾಗಿಯೇ ಸೀತೆಯನ್ನು ಹೊತ್ತುಕೊಂಡು ಬಂದನು. ನಳಕೂಬರ ಶಾಪದ ಮೂಲಕ ನಾನು ಅವಳಿಗೆ ರಕ್ಷಣೆ ಕೊಟ್ಟಿದ್ದೆ. ಇಷ್ಟವಿಲ್ಲದಿದ್ದ ಪರಸ್ತ್ರೀಯನ್ನು ಮುಟ್ಟಿದರೆ ಅವನ ದೇಹವು ನೂರುಪಾಲಾಗುತ್ತಿತ್ತು. ಆದ್ದರಿಂದ ಈ ವಿಚಾರದಲ್ಲಿ ಶಂಕೆಪಡಬೇಡ; ಈಕೆಯನ್ನು ಪರಿಗ್ರಹಿಸು. ನಿನ್ನಿಂದ ದೇವತೆಗಳ ಒಂದು ದೊಡ್ಡ ಕಾರ್ಯ ನೆರವೇರಿದೆ. </span>
</p>
<p>
<span> ದಶರಥ- ಮಗು ನಿನಗೆ ಮಂಗಳವಾಗಲಿ. ನಾನು ನಿನ್ನ ತಂದೆಯಾದ ದಶರಥ. ನಾನು ನಿನಗೆ ಅನುಜ್ಞೆ ಕೊಡುತ್ತೇನೆ; ರಾಜ್ಯವನ್ನೂ ಆಳು.</span>
</p>
<p>
<span> ರಾಮ: ನೀನು ನನ್ನ ತಂದೆಯಾದರೆ ಇಗೋ ನಮಸ್ಕಾರಮಾಡುತ್ತೇನೆ! ನಿನ್ನ ಅಪ್ಪಣೆಯಂತೆ ಅಯೋಧ್ಯೆಗೆ ಹೋಗುತ್ತೇನೆ. </span>
</p>
<p>
<span> ಹೀಗೆಂದು ರಾಮನು ದೇವತೆಗಳಿಗೆ ನಮಸ್ಕರಿಸಿ ಮಿತ್ರರಿಂದ ಅಭಿನಂದನೆ ಪಡೆದು ಇಂದ್ರನು ಶಚಿಯನ್ನು ಒಡಗೂಡಿದಂತೆ ತನ್ನ ಹೆಂಡತಿಯನ್ನು ಒಡಗೂಡಿದನು. ಅವಿಂಧ್ಯನಿಗೂ ತ್ರಿಜಟೆಗೂ ವರಕೊಟ್ಟು ಸನ್ಮಾನಿಸಿದನು. ಬ್ರಹ್ಮನು ಏನು ವರ ಬೇಕೆಂದು ಕೇಳಲು, ರಾಮನು, ನಾನು ಧರ್ಮದಲ್ಲಿರುವಂತಾಗಲಿ; ಶತ್ರುಗಳಿಂದ ಸೋಲಾಗದಿರಲಿ ರಾಕ್ಷಸರಿಂದ ಹತರಾದ ವಾನರರೆಲ್ಲಾ ಬದುಕಿಕೊಳ್ಳಲಿ!“ ಎಂದನು. ಬ್ರಹ್ಮನು ಅದಕ್ಕೆ ಒಪ್ಪಿದನು. ಸೀತೆಯು ಹನುಮಂತನನ್ನು ಕುರಿತು ”ರಾಮಕೀರ್ತಿಯಿರುವವರೆಗೂ ನೀನು ದಿವ್ಯ ಸುಖಗಳನ್ನು ಅನುಭವಿಸಿಕೊಂಡು ಜೀವಿಸಿರು!“ ಎಂದು ಆಶೀರ್ವದಿಸಿದಳು. ಇಂದ್ರಾದಿ ದೇವತೆಗಳೆಲ್ಲರೂ ಅಂತರ್ಧಾನವನ್ನೈದಿದರು. ಮಾತಲಿಯು ”ರಾಮ! ನೀನು ದೇವ ಗಂಧರ್ವ ಯಕ್ಷ ಮನುಷ್ಯಾದಿಗಳೆಲ್ಲರ ದುಃಖವನ್ನೂ ಪರಿಹಾರ ಮಾಡಿದೆ; ಭೂಮಿ ಇರುವವರೆಗೂ ಅವರು ನಿನ್ನನ್ನು ಕೀರ್ತಿಸುತ್ತಾರೆ!" ಎಂದು ಅವನನ್ನು ಪೂಗಿಸಿ ರಥವನ್ನು ತೆಗೆದುಕೊಂಡು ಹೋದನು. </span>
</p>
<p>
<span> ಅನಂತರ ರಾಮನು ಲಂಕೆಯ ಕಾವಲಿಗೆ ಏರ್ಪಡಿಸಿ, ಸೀತಾಲಕ್ಷ್ಮಣರೊಡನೆಯೂ ಸುಗ್ರೀವಾದಿ ವಾನರಪ್ರಮುಖ ರೊಡನೆಯೂ ವಿಭೀಷಣನೊಡನೆಯೂ ಪುಷ್ಪಕ ವಿಮಾನದಲ್ಲಿ ಸಮುದ್ರವನ್ನು ದಾಟಿ, ಹಿಂದೆ ಪ್ರಾಯೋಪ್ರವೇಶ ಮಾಡಿದ್ದ ಸ್ಥಳದಲ್ಲಿಯೇ ಬೀಡುಬಿಟ್ಟನು. ಅಲ್ಲಿ ವಾನರರನ್ನು ರತ್ನಾದಿಗಳಿಂದ ಸನ್ಮಾನಿಸಿ ಕಳುಹಿಸಿಕೊಟ್ಟು, ಸೀತೆ ಸುಗ್ರೀವ ವಿಭೀಷಣಾದಿಗಳೊಡನೆ ಪುಷ್ಪಕದಲ್ಲಿ ಕಿಷ್ಕಿಂಧೆಗೆ ಬಂದನು. ಅಲ್ಲಿ ಅಂಗದನಿಗೆ ಯೌವರಾಜ್ಯಾಭಿಷೇಕಮಾಡಿ ತನ್ನ ಊರಿಗೆ ಹಿಂತಿರುಗಿದನು. ಹನುಮಂತನು ಮುಂದಾಗಿ ಹೋಗಿ ನಂದಿಗ್ರಾಮದಲ್ಲಿ ಮಲಿನ ದೇಹವುಳ್ಳವನಾಗಿ ನಾರುಮಡಿಯುಟ್ಟು ರಾಮಪಾದುಕೆಗಳ ಮುಂದೆ ಕುಳಿತಿದ್ದ ಭರತನಿಗೆ ವರ್ತಮಾನ ಕೊಟ್ಟನು. ಅವನೂ ಶತ್ರುಘ್ನನೂ ರಾಮಲಕ್ಷ್ಮಣ ಸೀತೆಯರನ್ನು ಸಂದರ್ಶನಮಾಡಿ ಹರ್ಷಗೊಂಡರು. ಭರತನು ತನ್ನಲ್ಲಿ ನ್ಯಾಸವಾಗಿದ್ದ ರಾಜ್ಯವನ್ನು ಸಂತೋಷದಿಂದ ರಾಮನಿಗೆ ಒಪ್ಪಿಸಿದನು. ವಸಿಷ್ಠ ವಾಮದೇವರು ಶುಭದಿವಸ ವೈಷ್ಣವ ನಕ್ಷತ್ರಗಳನ್ನು ನೋಡಿ ಪಟ್ಟಾಭಿಷೇಕ ಮಾಡಿದರು. ಅನಂತರ ರಾಮನು ಸುಗ್ರೀವನಿಗೂ ವಿಭೀಷಣನಿಗೂ ನಾನಾ ರತ್ನಗಳನ್ನು ಕೊಟ್ಟು ಸನ್ಮಾನಮಾಡಿ ಅವರನ್ನು ಅವರವರ ಊರಿಗೆ ದುಃಖದಿಂದ ಬೀಳ್ಕೊಟ್ಟನು. ಪುಷ್ಪಕ ವಿಮಾನವನ್ನು ವೈಶ್ರವಣನಿಗೆ ಕೊಟ್ಟುಬಿಟ್ಟನು. ಆಮೇಲೆ ದೇವರ್ಷಿ ಸಹಿತನಾಗಿ ಗೋಮತೀ ತೀರದಲ್ಲಿ ಧಾರಾಳವಾಗಿಯೂ ನಿರಾತಂಕವಾಗಿಯೂ ಹತ್ತು ಅಶ್ವಮೇಧ ಯಾಗಗಳನ್ನು ನಡೆಸಿದನು.</span>
</p>
<p>
<span> </span>
</p>
<p>
<span>ಟಿಪ್ಪಣಿ:- ರಾಮೋಪಾಖ್ಯಾನವು ಶ್ರೀಮದ್ರಾಮಾಯಣದ ಸಂಗ್ರಹ- ಸಂಗ್ರಹಕಾರರ ಕಾಲದಲ್ಲಿ, ಅವನ ಪ್ರಾಂತದಲ್ಲಿ ಬಾಯಿಪಾಠವಾಗಿದ್ದ, ರಾಮಾಯಣದಿಂದ ಸಂಗ್ರಹ. (ಇದು ಡಾ॥ ಸುಕ್ತಂಕರರ ಅಭಿಪ್ರಾಯ.</span>
</p>
<p>
<span class="en">‘The Rama Episode(Ramopakhyana) and the Ramayana’ by V.S.SUKTHANKAR.p.487 in Festschrift Prof.P.V.Kane ,1941.</span>
<span> ಇದನ್ನು ಅವರು ಹಲವು ಶಬ್ದಸಾದೃಶ್ಯಗಳನ್ನು ಕೊಟ್ಟು ಸ್ಥಾಪಿಸುತ್ತಾರೆ. ಈ ಶಬ್ದ ಸಾಮ್ಯ ಸಾದೃಶ್ಯಗಳಿಂದಲೇ ರಾಮಾಯಣವು ರಾಮೋಪಾಖ್ಯಾನದ ವಿಸ್ತಾರವಾಗಿದ್ದರೂ ಆಗಿರಬಹುದು ಎಂದು ಸ್ಥಾಪಿಸಬಹುದಲ್ಲವೇ? ಮಹಾಭಾರತವು ಹಲವು ಅಂಶಅಗಳಲ್ಲಿ ಪ್ರಾಚೀನತರವಾಗಿ ಕಾಣುತ್ತದೆ ಎಂದು ಅವರೇ ಒಪ್ಪುತ್ತಾರೆ. ಆದ್ದರಿಂದ ವೀಬರ್​ ಎತ್ತಿದ ಸಂಬಂಧ ಸಮಸ್ಯೆ ಹಾಗೆಯೇ ಉಳಿದಿದೆ.</span>
</p>
<p>
<span> ಅವರು ಇದೇ ವಿಷಯವನ್ನು ‘ನಳೋಪಾಖ್ಯಾನ ಮತ್ತು ರಾಮಾಯಣ’ ಎಂಬ ಲೇಖನದಲ್ಲಿ ಎತ್ತಿಕೊಂಡು </span>
</p>
<p>
<span/>
<span class="en">(‘The Nala Episode and the Ramayana’ , A Volume of Eastern and Indian Studies 1939,pp.294-303</span>
<span>) </span>
</p>
<p>
<span>ನಳೋಪಾಖ್ಯಾನದ ಮಧ್ಯದಲ್ಲಿ ಬರುವ ಸುಮಾರು ೧೮ ಶ್ಲೋಕಗಳಿಗೆ ರಾಮಾಯಣದ ಸುಂದರಕಾಂಡದಿಂದ ಸಾದೃಶ್ಯಗಳನ್ನು ತೋರಿಸಿದ್ದಾರೆ. ಇವು ತುಂಬ ಹತ್ತಿರವಾದ ಸಾದೃಶ್ಯಗಳು. ಸಾಮ್ಯಗಳು; ಮತ್ತು ಉಪಾಖ್ಯಾನದ ಮಧ್ಯದಲ್ಲಿ ಬರುತ್ತವೆ. ಇದರಂತೆ ಆದಿಪರ್ವದ ಸುಮಾರು ೧೫ ಶ್ಲೋಕಗಳೂ ಮತ್ತು ಸಭಾಪರ್ವದ ‘ಕಚ್ಚಿತ್​’ ಅಧ್ಯಾಯವೂ (೫) ರಾಮಾಯಣಕ್ಕೆ ತುಂಬ ಹತ್ತಿರವಾದವು. ಅವರು ಹೇಳುವಂತೆ ಈ ಭಾಗಗಳು ರಾಮಾಯಣದಿಂದ ಭಾರತಕ್ಕೆ ಬಂದಿರಬಹುದು. ಆದರೆ ರಾಮೋಪಾಖ್ಯಾನದ ಪ್ರಶ್ನೆ ಮಾತ್ರ ಇಷ್ಟು ಸುಲಭವಾಗಿ ಬಗೆಹರಿಯಲಾರದು ಎನ್ನಿಸುತ್ತದೆ. </span>
</p>
<p>
<span> ರಾಮನ ಕಥೆ ಪ್ರಾಚೀನವಾದದ್ದು; ಆದರೆ ರಾಮಾಯಣವು ಮಾತ್ರ ಭಾರತವು ಹುಟ್ಟಿ ‘ಮಹಾಭಾರತ’ವಾಗಿ ಬೆಳೆಯುತ್ತಿದ್ದ ಕಾಲದಲ್ಲಿ ಮಧ್ಯೆ ಯಾವಾಗಲೋ ಹುಟ್ಟಿರಬೇಕೆಂದು ರಾಮಾಯಣವು ಹುಟ್ಟಿದಮೇಲೆ, ಭಾರತದ ಬೆಳವಣಿಗೆ ಮುಗಿದು ಅದು ಇಂದಿನ ರೂಪವನ್ನು ತಾಳಿತೆಂದೂ ಸಾಧಾರಣವಾಗಿ ಎಲ್ಲರೂ ಒಪ್ಪುತ್ತಾರೆ. ಆದ್ದರಿಂದಲೇ “ರಾಮಾಯಣಕ್ಕಿಂತ ಭಾರತ ಹಳೆಯದು, ಭಾರತಕ್ಕಿಂತ ರಾಮಾಯಣ ಹಳೆಯದು!”) ಇದೇ ರೀತಿಯಾಗಿ ಭಾರತದ ಕಥೆಯೂ ರಾಮಾಯಣದಲ್ಲಿ ಬರುವುದಿಲ್ಲ. ಅದರ ಪ್ರಸಕ್ತಿ ಅಲ್ಲಿ ಇಲ್ಲವೆನ್ನಬಹುದು. ಇಲ್ಲಿಯೂ ರಾಮಾಯಣ ಕಥೆಗೆ ಪ್ರಸಕ್ತಿ ಇಲ್ಲ; ಏಕೆಂದರೆ ಜಯದ್ರಥನು ದ್ರೌಪದಿಯನ್ನು ಹೊತ್ತುಕೊಂಡು ಹೋದ ವೃತ್ತಾಂತವೇ ಪ್ರಕ್ಷಿಪ್ತ. ರಾಮಾಯಣದಲ್ಲಿ ರಾವಣನು ಸೀತೆಯನ್ನು ಹೊತ್ತುಕೊಂಡು ಹೋದ ವೃತ್ತಾಂತದ ಅನುಕರಣ - ಎಂದು ಹೇಳುವವರೂ ಇದ್ದಾರೆ. ಏನೇ ಆಗಲಿ ಇದು ಭಾರತ ರಾಮಾಯಣಗಳಿಗಿರುವ ಪರಸ್ಪರ ಸಂಬಂಧವಾಗಿ ಕೆಲವು ತೊಡಕಾದ ಸಮಸ್ಯೆಗಳನ್ನು ತಂದು ಒಡ್ಡುತ್ತದೆ. ಆ ಸಂಬಂಧವನ್ನು ನಾನು ಈಗ ಚರ್ಚಿಸಹೋಗುವುದಿಲ್ಲ. ರಾಮಾಯಣದಲ್ಲಿ ಬಾಲಕಾಂಡದ ಬಹು ಭಾಗವೂ ಉತ್ತರಕಾಂಡವೂ ಮೊದಲು ಇರಲಿಲ್ಲ. ಆಮೇಲೆ ಸೇರಿದವು ಎಂಬ ಒಂದು ಅಭಿಪ್ರಾಯವಿದೆಯಷ್ಟೆ. ರಾಮೋಪಾಖ್ಯಾನವು ಅದನ್ನು ಸಮರ್ಥಿಸುತ್ತದೆ. ಇದರಲ್ಲಿ ಸೀತೆಯೂ ಅಯೋನಿಜೆಯಾದರೂ ಜನಕನ ಯಜ್ಞಭೂಮಿಯಲ್ಲಿ ದೊರಕಿದವಳಲ್ಲ. ದಶರಥನ ಅಶ್ವಮೇಧ ಪುತ್ರಕಾಮೇಷ್ಠಿ ಯಾಗಗಳು, ವಿಶ್ವಾಮಿತ್ರನ ಯಾಗ ಇವುಗಳ ಪ್ರಸ್ತಾಪವೇ ಇಲ್ಲ. ಋಷ್ಯಶೃಂಗ ವೃತ್ತಾಂತ, ವಿಶ್ವಾಮಿತ್ರನ ಜತೆಯಲ್ಲಿ ರಾಮಲಕ್ಷ್ಮಣರು ಹೋಗಿ ಮಂತ್ರೋಪದೇಶ ಪಡೆದು ತಾಟಕಾಸಂಹಾರಮಾಡಿದ್ದು ಕುಶನಾಭ ವೃತ್ತಾಂತ, ಸಗರ ವೃತ್ತಾಂತ, ಅಹಲ್ಯೋದ್ಧಾರ, ವಿಶ್ವಾಮಿತ್ರನ ಜೀವಿತ ವೃತ್ತಾಂತಗಳು, ಸೀತಾಕಲ್ಯಾಣ, ಪರಶುರಾಮ ಗರ್ವಭಂಗ, ಇವೊಂದೂ ಇಲ್ಲ. ಒಟ್ಟಿನಮೇಲೆ ಬಾಲಕಾಂಡದ ಬಹುಭಾಗ ವಿಶ್ವಾಮಿತ್ರನ ಮಹಾತ್ಮ್ಯ; ರಾಮೋಪಾಖ್ಯಾನದಲ್ಲಿ ವಿಶ್ವಾಮಿತ್ರನ ಹೆಸರೇ ಇಲ್ಲ.</span>
</p>
<p>
<span> ಉತ್ತರಕಾಂಡದಲ್ಲಿಯೂ ಹೀಗೆಯೇ. ಸೀತಾಪರಿತ್ಯಾಗ ಲವಕುಶ ಜನನ, ಸೀತೆ ಭೂಮಿಯಲ್ಲಿ ಐಕ್ಯವಾದದ್ದು ಒಂದೂ ಇಲ್ಲ; ಶಂಬೂಕ ಲವಣಾಸುರ ಮುಂತಾದವರ ವೃತ್ತಾಂತವಿಲ್ಲ; ಕಾರ್ತವೀರ್ಯಾರ್ಜುನ ವಾಲಿ ಶಿವ ಮುಂತಾದವರನ್ನು ಎದುರಿಸಿ ರಾವಣನು ಭಂಗಪಟ್ಟಿದ್ದೂ, ನೃಗ ಯಯಾತಿ ಮುಂತಾದವರ ಉಪಾಖ್ಯಾನಗಳೂ ಇಲ್ಲ. ರಾವಣ ಕುಂಭಕರ್ಣಾದಿಗಳು ತಪಸ್ಸುಮಾಡಿದ್ದು, ನಳಕೂಬರ ಶಾಪ, ಮುಂತಾದ ಒಂದೆರಡು ಸಣ್ಣ ಸಂಗತಿಗಳು ವಿಸ್ತೃತವಾಗಿವೆ. </span>
</p>
<p>
<span> ರಾಮೋಪಾಖ್ಯಾನದ ಕೈಕೇಯಿ ಸರ್ವಾಭರಣ ಭೂಷಿತಳಾಗಿ, ನಗುನಗುತ್ತಾ ಏಕಾಂತದಲ್ಲಿ ಗಂಡನನ್ನು ಕಂಡು ಪ್ರಣಯವನ್ನು ವ್ಯಕ್ತಪಡಿಸುವಳಂತೆ ಮಧುರವಾಗಿ ವರ್ತಿಸುತ್ತಾಳೆ; ರಾಮಾಯಣದ ಕೈಕೇಯಿಯಂತೆ ಮೂರ್ಖತನ ಕಾಠಿಣ್ಯಗಳಿಂದ ನಡೆದುಕೊಳ್ಳುವುದಿಲ್ಲ. ಸೀತೆಗೆ ಅಗ್ನಿಪ್ರವೇಶವಿಲ್ಲ; ರಾಮೋಪಾಖ್ಯಾನದಂತೆಯೇ ರಾಮಾಯಣದಲ್ಲಿ ಬ್ರಹ್ಮಾದಿ ದೇವತೆಗಳು ಬಂದರೂ ಅವರಿಗೆ ರಾಮನನ್ನು ವಿಷ್ಣುವಿನ ಅವತಾರವೆಂದು ಹೊಗಳುವುದರ ಮೇಲೆಯೇ ಹೆಚ್ಚು ಗಮನವಿರುವಂತೆ ಕಾಣುತ್ತದೆ; ಅವರ ಜೊತೆಗೆ ರುದ್ರನೂ ಬಂದು ದಶರಥನನ್ನು ಕರೆಸುತ್ತಾನೆ. ಅವನು ಸಶರೀರನಾಗಿ ರಾಮನನ್ನು ಉಪಚರಿಸಿ ಸಮಾಧಾನಮಾಡುತ್ತಾನೆ. </span>
</p>
<p>
<span> ರಾಮೋಪಾಖ್ಯಾನದಲ್ಲಿ ವಾಲಿಯು ಸುಗ್ರೀವನ ಹೆಂಡತಿಯನ್ನು ಅಪಹರಿಸಿರುವುದಿಲ್ಲ; ರುಮೆಯ ಪ್ರಸ್ತಾಪವೇ ಇಲ್ಲ. ವಾಲಿ ಸತ್ತಮೇಲೆ ಸುಗ್ರೀವನು ರಾಜ್ಯವನ್ನೂ (ಪ್ರಾಯಶಃ ಆಗಿನ ಪದ್ಧತಿಯಂತೆ) ಅಣ್ಣನ ಹೆಂಡತಿಯಾದ ತಾರೆಯನ್ನೂ ಪಡೆಯುತ್ತಾನೆ. ರಾಮ ಸುಗ್ರೀವರಿಗೆ ಸಮಾನದುಃಖವು ರಾಜ್ಯ ಕಳೆದುಕೊಂಡದ್ದೊಂದರಲ್ಲಿಯೇ ಎಂದು ತೋರುತ್ತದೆ. ಹೆಂಡತಿಯನ್ನು ಕಳೆದುಕೊಂಡದ್ದು ಅದರಲ್ಲಿ ಸೇರುವುದಿಲ್ಲ. ಹೀಗೆ ಒಟ್ಟಿನಮೇಲೆ ರಾಮೋಪಾಖ್ಯಾನದ ರಾಮಕಥೆಯು ಹೆಚ್ಚು ಹಿತವಾಗಿದೆ; ಮೂಲಕಥೆಯೇ ಹೀಗಿತ್ತೋ, ಸಂಗ್ರಹಕಾರನ ಮನೋಧರ್ಮವೇ ಇದಕ್ಕೆ ಕಾರಣವೋ ತಿಳಿಯದು. ಮಹಾಭಾರತದ ವಸ್ತು ಪಾತ್ರ ಮುಂತಾದ ಕಥಾವರಣಕ್ಕೆ ಇದು ಹೆಚ್ಚು ಹೊಂದಿಕೆಯಾಗಿದೆ. ರಾಮನು ಸೀತೆಯನ್ನು ಶಂಕಿಸಿ ಕ್ರೂರವಾಗಿ ವರ್ತಿಸಿದ್ದೇನೋ ನಿಜ; ಆದರೆ ಅವನು ದುಷ್ಯಂತನಷ್ಟೇನೂ ಕ್ರೂರವಾಗಿ ವರ್ತಿಸಲಿಲ್ಲ. ದುಷ್ಯಂತನಿಗೂ ಅವನಿಗಿಂತ ಹೆಚ್ಚಾಗಿ ಪ್ರಾಯಶಃ ರಾಮನಿಗೂ, ಸೀತಾಶಕುಂತಲೆಯರಿಗೂ, ಸತ್ಯಕ್ಕೆ ದೈವಿಕವಾದ ಬೆಂಬಲ ದೊರೆಯುವುದೆಂಬ ಭರವಸೆಯಿತ್ತೆಂದು ತೋರುತ್ತದೆ. ಸಾವಿತ್ರಿಯ ಸತ್ಯಕ್ಕೆ ಧರ್ಮದೇವನು ಒಲಿದಂತೆ, ಶಕುಂತಲೆ ಸೀತೆ ಇವರ ಸದ್ಗುಣಗಳಿಗೆ ಇಂದ್ರಾದಿ ದೇವತೆಗಳು ಒಲಿದು ಬಂದು ಅವರನ್ನು ಅವರ ಗಂಡಂದಿರೊದನೆ ಸೇರಿಸಿ ಅವರ ಸಂಸಾರವನ್ನೂ ಸುಖಮಯವಾಗಿ ಮಾಡಿದರು. ಧರ್ಮನಿರತರಿಗೆ ಇದಕ್ಕಿಂತಲೂ ಹೆಚ್ಚಿನ ಆಶ್ವಾಸನ ಮತ್ತೇನು ಬೇಕು?</span>
</p>
<p>
<span> </span>
</p>
</section>
</section>
</body>
</html>
