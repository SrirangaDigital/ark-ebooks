<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಶ್ರೀ ವಚನ ಭಾರತ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 unnumbered" epub:type="chapter" role="doc-chapter" id="id-000d.2">
		<h1 class="level1-title" epub:type="title">ಸ್ಮರಣೆ</h1>
				<p>ಇಂದು ನಮ್ಮ ತಂದೆಯವರಾದ ಡಾ॥ ಎ. ಆರ್​. ಕೃಷ್ಣಶಾಸ್ತ್ರಿ, ಎಂ. ಎ..ಡಿ.ಲಿಟ್​. ಅವರ ಮೇರುಕೃತಿಗಳಲ್ಲಿ ಒಂದಾದ ‘ವಚನ ಭಾರತ’ ಕನ್ನಡ ಪುಸ್ತಕ ಪ್ರಾಧಿಕಾರದಿಂದ ಪ್ರಕಟವಾಗುತ್ತಿರುವುದು ಒಂದು ಹೆಮ್ಮೆಯ ವಿಷಯ. ಇದು ಹತ್ತನೆಯ ಮುದ್ರಣ. ಇದಕ್ಕೆ ಪುಸ್ತಕ ಪ್ರಾಧಿಕಾರದ ಅಧಿಕಾರಿಗಳಿಗೂ ಹಾಗೂ ಮುದ್ರಣಕಾರರಿಗೂ ನನ್ನ ಕೃತಜ್ಞತೆಗಳು.</p>
<p>ಕೃಷ್ಣಶಾಸ್ತ್ರಿಗಳು ‘ವಚನ ಭಾರತ’ ರಚಿಸಿದಾಗ, ಮಹಾಭಾರತದ ಸಮಗ್ರ ಕಥೆ, ಜನಸಾಮಾನ್ಯರಿಗೆ ಸುಲಭವಾಗಿ ಅರ್ಥವಾಗುವಂತಿರಬೇಕು, ಪುಸ್ತಕದ ಬೆಲೆ ಜನಸಾಮಾನ್ಯರ ಕೈಗೆ ಎಟಕುವಂತಿರಬೇಕು ಎಂಬುದು ಅವರ ಉದ್ಧೇಶವಾಗಿತ್ತು. ಕಥಾವಸ್ತುವನ್ನು ಗ್ರಂಥಕರ್ತರು ನೆರವೇರಿಸಿದ್ದಾರೆ. ಅವರ ಎರಡನೇ ಉದ್ದೇಶ ಇಂದು ಸಫಲವಾಗಿದೆ.</p>
<p>ಓದುಗರು ಇದರಿಂದ ಗ್ರಂಥ ಕೊಳ್ಳುವುದರಲ್ಲಿ ಶ್ರಮವಿಲ್ಲದೆ, ಮಹಾಭಾರತದ ಕಥೆಯ ಸವಿಯನ್ನು ಆನಂದಿಸಬಹುದೆಂದು ನನ್ನ ಮನವರಿಕೆ.</p>
<p>ಹಾಗಾದರೆ ಕೃಷ್ಣಶಾಸ್ತ್ರಿಗಳ ಶ್ರಮ ಸಾರ್ಥಕವಾಗುತ್ತದೆ. ನಮ್ಮ ತಂದೆಯವರ ಪರವಾಗಿ ಓದುಗರಿಗೆ ನನ್ನ ನಮನ.</p>
<p>ನಮ್ಮ ತಂದೆಯವರು ‘ವಚನ ಭಾರತ’ದ ಮುನ್ನುಡಿಯಲ್ಲಿ ಹೀಗೆ ಬರೆದಿದ್ದಾರೆ: ಇದನ್ನು ಮೂಲ ವ್ಯಾಸಮಹಾಭಾರತದ ಸಂಸ್ಕೃತದ ಗ್ರಂಥದಿಂದ ಆಧರಿಸಿದ್ದೇನೆ. ಇದರಲ್ಲಿ ಮೂಲಕಥೆಗೆ ಯಾವ ಧಕ್ಕೆಯೂ ಬರದಂತೆ, ಯಾವುದನ್ನು ಬಿಡಬೇಕು, ಯಾವುದನ್ನು ಸಂಕ್ಷಿಪ್ತಗೊಳಿಸಬೇಕೆಂದು ಯೋಚಿಸಿ ಬರೆದುಕೊಂಡು ಹೋಗಿದ್ದೇನೆ. ಇದರಲ್ಲಿ ನನ್ನ ಸೇರ್ಪಡೆ ಏನೂ ಇಲ್ಲ. ಒಂದು ವೇಳೆ ಹಾಗೇನಾದರೂ ಸೇರಿಸಿದರೆ, ಕಾಮನ ಬಿಲ್ಲಿಗೆ ಬಣ್ಣ ಬಳಿದಂತಾಗುವುದು, ಇಲ್ಲ, ಅಂದವಾದ ಚಿತ್ರಪಟಕ್ಕೆ ಬಟ್ಟೆ ಹೊಲಿಸಿದಂತಾಗುವುದು. ನನ್ನ ಗಮನವೆಲ್ಲಾ ಕಥೆ ಹೇಗಿರಬೇಕೆಂದು. ಇದಕ್ಕೆ ಒಂದು ಉದಾಹರಣೆ ಕೊಟ್ಟಿದ್ದಾರೆ. ‘ಕಬ್ಬು ತಂದು ಸಿಪ್ಪೆ, ಗಿಣ್ಣು ಎಲ್ಲಾ ತೆಗೆದು, ಹೋಳು ಮಾಡಿ ಒಂದು ಬೆಳ್ಳಿಬಟ್ಟಲಲ್ಲಿ ಹಾಕಿ, ಇಲ್ಲ, ಕಿತ್ತಳೆ ಹಣ್ಣಿನ ಸಿಪ್ಪೆ ನಾರು ತೆಗೆದು ಕುಸುಮವನ್ನು ಒಂದು ಬೆಳ್ಳಿತಟ್ಟೆಯಲ್ಲಿ ಅಂದವಾಗಿ ಜೋಡಿಸಿ ತಿನ್ನಲು ಕೊಡುವಂತಿರಬೇಕು’ ಎಂದಿದ್ದಾರೆ.</p>
<p>ಈ ಸಂದರ್ಭದಲ್ಲಿ ಕೃಷ್ಣಶಾಸ್ತ್ರಿಗಳು ‘ವಚನ ಭಾರತ’ ಬರೆಯಲು ಕಾರಣವೇನು? ಆಗ ಮನೆಯ ವಾತಾವರಣ ಹೇಗಿತ್ತು ಎಂದು ನಾನು ಮಗಳಾಗಿ ಪಡೆದ ಅನುಭವವನ್ನು ತಿಳಿಸಲು ಇಚ್ಛಿಸುತ್ತೇನೆ.</p>
<p>೧೯೪೬ರಲ್ಲಿ ಕೃಷ್ಣಶಾಸ್ತ್ರಿಗಳು ಪ್ರಾಧ್ಯಾಪಕ ವೃತ್ತಿಯಿಂದ ನಿವೃತ್ತರಾದರು. ಅವರಿಗೆ ನಿವೃತ್ತರಾಗಲು ಇನ್ನೂ ಕಾಲಾವಕಾಶವಿತ್ತು. ಆದರೆ ಅವರು ಮುಂಚಿತವಾಗಿ ನಿವೃತ್ತರಾದರು. ಕಾರಣ ಆ ಸಮಯದಲ್ಲಿ ಅವರ ಮೂರನೆಯ ಮಗಳು ಕಮಲು ಅಕಾಲ ಮರಣಕ್ಕೆ ತುತ್ತಾಗಿದ್ದು, ಅವಳ ಸಾವು, ನೋವುಗಳನ್ನು ನೋಡಿ ದುಃಖಕ್ಕೆ ಈಡಾದರು. ಜುಗುಪ್ಸೆಯಿಂದ ವಿಶ್ರಾಂತಿ ಪಡೆದು ಪ್ರಾಪಂಚಿಕ ವ್ಯವಹಾರದಿಂದ ವಿಮುಖರಾದರು.</p>
<p>ಆಗ ಅವರು ಮೈಸೂರಿನಲ್ಲಿದ್ದರು. ಮೈಸೂರು ವಯಸ್ಕರ ಶಿಕ್ಷಣ ಸಮಿತಿಯವರು ಒಂದು ವಯಸ್ಕರಿಗೆ ಆಗುವಂತೆ ಮಹಾಭಾರತವನ್ನು ಬರೆದುಕೊಡುವಂತೆ ಹೇಳಿದರು. ಕೃಷ್ಣಶಾಸ್ತ್ರಿಗಳಿಗೂ ಮೊದಲಿನಿಂದಲೂ ಇಂಥ ಪುಸ್ತಕವನ್ನು ಬರೆಯಬೇಕೆಂಬ ಹಂಬಲ ಇತ್ತು. ಏಕೆಂದರೆ ಯಾರಾದರೂ ಮಹಾಭಾರತವನ್ನು ಓದಬೇಕೆಂದರೆ ಆಗ ಇದ್ದದ್ದು ಎರಡೇ! ಒಂದು ಮೂಲ ವ್ಯಾಸ ಮಹಾಭಾರತ ಸಂಸ್ಕೃತದ್ದು. ಇದು ಪಂಡಿತರಿಗೆ ಮಾತ್ರ ಲಭ್ಯವಾಗಿರುತ್ತಿತ್ತು. ಎರಡನೆಯದು ಅಳಸಿಂಗಾಚಾರ್ಯರ ೧೮ ಸಂಪುಟಗಳ ಮಹಾಭಾರತ. ಇದರ ಬೆಲೆ ದುಬಾರಿಯಾಗಿತ್ತು. ಬೇರೆಬೇರೆ ಸಂಪುಟಗಳಲ್ಲಿ ಇದ್ದದ್ದರಿಂದ ಎಲ್ಲಾ ಒಟ್ಟಾಗಿ ಸೇರಿಸಿ ಓದುವುದು ಕಷ್ಟವಾಗಿತ್ತು. ಪುಸ್ತಕ ಕನ್ನಡದಲ್ಲೇ ಇದ್ದರೂ ಜನಸಾಮಾನ್ಯರಿಗೆ ಎಟಕುವಂತಿರಲಿಲ್ಲ.</p>
<p>ಹೀಗಾಗಿ ಕೃಷ್ಣಶಾಸ್ತ್ರಿಗಳಿಗೆ ಮಹಾಭಾರತವನ್ನು ೧೮ ಪರ್ವಗಳನ್ನೊಳಗೊಂಡ ಒಂದೇ ಸಂಪುಟದಲ್ಲಿ ಜನಸಾಮಾನ್ಯರಿಗೆ ಅರ್ಥವಾಗುವಂತೆ, ಸುಲಭ ಬೆಲೆಗೆ ಸಿಗುವಂತೆ ಬರೆಯಬೇಕೆಂಬ ಉದ್ದೇಶ ಇತ್ತು. ಇದಕ್ಕೆ ಸರಿಯಾಗಿ ವಯಸ್ಕರ ಶಿಕ್ಷಣ ಸಮಿತಿಯವರ ಒತ್ತಡ ಬಂದಿದ್ದರಿಂದ ಅವರು ಈ ಕೆಲಸಕ್ಕೆ ಒಪ್ಪಿಕೊಂಡರು.</p>
<p>ಮೈಸೂರು ಮಹಾರಾಜಾ ಕಾಲೇಜಿನ ಗ್ರಂಥಾಲಯಕ್ಕೆ ಹೋಗಿ, ಮೂಲ ವ್ಯಾಸ ಮಹಾಭಾರತದ ೧೮ ಪರ್ವಗಳನ್ನು ತಂದು ತಮ್ಮ ಕೊಠಡಿಯಲ್ಲಿ ಸೇರಿಸಿ ಇಟ್ಟುಕೊಂಡರು. ಆಗ ನಾನು ಹೈಸ್ಕೂಲು ವಿದ್ಯಾರ್ಥಿನಿ. ನನ್ನ ಜೊತೆ ಬೆಳಿಗ್ಗೆ ಊಟಮಾಡಿ, ನಾನು ಸ್ಕೂಲಿಗೆ ಹೋದನಂತರ ಅವರೂ ತಮ್ಮ ಕೊಠಡಿಗೆ ಸೇರುತ್ತಿದ್ದರು.</p>
<p>ಸಂಜೆ ನಾನು ಸ್ಕೂಲಿನಿಂದ ಬರುವವರೆಗೆ ಬರೆಯುತ್ತಿದ್ದರು. ಅನಂತರ ಅರಮನೆಯ ಆವರಣದಲ್ಲಿದ್ದ ತ್ರಿಣೇಶ್ವರ ದೇವಸ್ಥಾನಕ್ಕೆ ಹೋಗಿಬರುತ್ತಿದ್ದರು. ಒಂದೊಂದು ದಿನ ನನ್ನನ್ನೂ ಕರೆದುಕೊಂಡು ಹೋಗುತ್ತಿದ್ದರು.</p>
<p>ದಿನಕ್ಕೆ ೧೬ ಪುಟ ಬರೆಯಬೇಕೆಂದು ತೀರ್ಮಾನಿಸಿದ್ದರು. ಅದರಂತೆ ಸಂಜೆ ನಾನು ಬರುವವೇಳೆಗೆ ೧೬ ಪುಟಗಳನ್ನು ಬರೆದು ಮುಗಿಸುತ್ತಿದ್ದರು. ಆಗ ನನ್ನ ಕೈಗೆ ಅವತ್ತಿನ ಬರವಣಿಗೆಯನ್ನು ಕೊಟ್ಟು, ಇದನ್ನು ಓದು. ಎಲ್ಲಾದರೂ ಕಷ್ಟ, ಅರ್ಥ ಆಗುತ್ತಿಲ್ಲ ಎಂದರೆ ನನಗೆ ಹೇಳು ಎನ್ನುತ್ತಿದ್ದರು. ನಾನು ಎಲ್ಲಾ ಅರ್ಥವಾಗುತ್ತೆ ಎನ್ನುತ್ತಿದ್ದೆ. ಪ್ರತಿನಿತ್ಯ ಇದೇ ಪ್ರಶ್ನೆ, ಇದೇ ಉತ್ತರ.</p>
<p>ಪ್ರತಿಯೊಂದು ಪರ್ವ ಮುಗಿದಾಗಲೂ ಮನೆಯಲ್ಲಿ ವಿಶೇಷ ಪೂಜೆ ಇರುತ್ತಿತ್ತು. ಕೃಷ್ಣಶಾಸ್ತ್ರಿಗಳು ದೇವರನ್ನು ನಾನಾ ಬಗೆಯ ಹೂವುಗಳಿಂದ ಅಲಂಕರಿಸುತ್ತಿದ್ದರು. ಅವರೇ ಮನೆಯ ಅಂಗಳದಲ್ಲಿ ನಾನಾ ಬಗೆಯ ಹೂವುಗಳನ್ನು ಬೆಳೆಸುತ್ತಿದ್ದರು. ಸ್ವತಃ ರಂಗವಲ್ಲಿಯನ್ನೂ ಇಡುತ್ತಿದ್ದರು. ಅಂದಿನ ಚರಪು ಕೊಬ್ಬರಿಸಕ್ಕರೆಯನ್ನು ಮಾಡುವುದು ನನ್ನದಾಗಿತ್ತು.</p>
<p>ಆರು ತಿಂಗಳಲ್ಲಿ ಸತತವಾಗಿ ಬರೆದು ಮುಗಿಸಿದರು. ಆ ಕಾಲದಲ್ಲಿ ಬರೆಯುವ ಕಾಗದ ಸಿಗುತ್ತಿರಲಿಲ್ಲ. ಸಮಿತಿಯವರಿಂದ ಸರಿಯಾದ ಸಹಾಯ ಸಿಗಲಿಲ್ಲ. ಕಡೆಗೆ ಹಸ್ತಪ್ರತಿಯನ್ನು ಸಮಿತಿಗೆ ಕೊಡಲು ನಿರಾಕರಿಸಿದರು. ತಾವೇ ತಮ್ಮ ಸ್ವಂತ ಖರ್ಚಿನಲ್ಲಿ ಮುದ್ರಣ ಮಾಡಿಸುವುದಾಗಿ ತೀರ್ಮಾನಿಸಿದರು.</p>
<p>ಅವರ ಕೊಠಡಿಯಲ್ಲಿ ಒಂದು ಈಸಿ ಛೇರ್​. ಮುಂದೆ ಒಂದು ಟೇಬಲ್​. ಪಕ್ಕದಲ್ಲಿ ಗ್ರಂಥಾಲಯ ಪುಸ್ತಕಗಳು. ವಿದ್ಯಾರ್ಥಿಗಳು ಪರೀಕ್ಷೆಗೆ ತೊಗೊಂಡು ಹೋಗುವಂಥ ಪ್ಯಾಡ್​. ಅದಕ್ಕೆ ಬರೆಯುವ ಕಾಗದ ಸಿಗಿಸಿಕೊಂಡಿರುತ್ತಿದ್ದರು. ಪಕ್ಕದಲ್ಲಿ ಮಸಿ ಕುಡಿಕೆ. ೨ ಆಣೆಗೆ ಸಿಗುತ್ತಿದ್ದ ಸ್ಟೀಲ್​ ಕಡ್ಡಿ. ಮಸಿಯಲ್ಲಿ ಅದ್ದಿಕೊಂಡು ಬರೆಯುತ್ತಿದ್ದರು. ಒಂದೇ ಸಲಕ್ಕೆ ಬರೆಯುತ್ತಿದ್ದರು. ನೀಟ್​ಕಾಪಿ, ರಫ್​ಕಾಪಿ ಎನ್ನುವುದೇ ಇರಲಿಲ್ಲ. ಬರೆಯಲು ಆರಂಭಿಸಿದರೆ ಒಂದು ಚಿತ್ತಿಲ್ಲ. ಒಂದು ಸಲ ಹೊಡೆದುಹಾಕಿ ತಿದ್ದಿಬರೆಯುತ್ತಿರಲಿಲ್ಲ. ಅಕ್ಷರ ಮುತ್ತು ಪೋಣಿಸಿದಂತೆ. ಗದುಗಿನ ನಾರಣಪ್ಪನಂತೆ, ಹಲಗೆ ಬಳಪವ ಪಿಡಿಯದೊಂದಗ್ಗಳಿಕೆಯಂತೆ ಇವರ ಬರವಣಿಗೆಯೂ ಸಾಗುತ್ತಿತ್ತು. ಕಥಾಭಾಗಕ್ಕಿಂತ ಪೀಠಿಕಾಭಾಗಕ್ಕೆ ಕೃಷ್ಣಶಾಸ್ತ್ರಿಗಳು ಪ್ರಾಮುಖ್ಯತೆ ಕೊಟ್ಟಿದ್ದರು. ಸದಾ ಅವರಿಗೆ ಅದೇ ಯೋಚನೆ. ಮಲಗಿದ್ದವರು ಎದ್ದು ನನ್ನನ್ನು ಕರೆದು ಕೆಲವು ವಿಷಯಗಳನ್ನು ಹೇಳಿ ಇದನ್ನು ಬರೆದುಕೋ ಎಂದರು.</p>
<p>ಪೀಠಿಕೆ ಸಿದ್ಧವಾದ ಮೇಲೆ ಒಂದು ದಿನ ಅದನ್ನು ಅಲ್ಲಲ್ಲೇ ಕತ್ತರಿಸಿ ಅಂಟಿಸುತ್ತಿದ್ದರು. ಆಗ ನಾನು ಕೇಳಿದೆ, ಬರೆದದ್ದು ಏಕೆ? ಕತ್ತರಿಸಿದ್ದು ಏಕೆ? ಪುನಃ ಅಂಟಿಸುತ್ತಿರುವುದು ಏಕೆ? ಎಂದು. ಆಗ ಅವರು ಹೇಳಿದರು ‘ಇದನ್ನೆಲ್ಲಾ ಬರೆಯಬೇಕೆಂದಾಗ ಬರೆಯಲು ಆಗುವುದಿಲ್ಲ. ಜ್ಞಾಪಕ ಬಂದ ಬಂದ ಹಾಗೆ ಬರೆದುಕೊಳ್ಳಬೇಕು. ಅನಂತರ ಅದನ್ನು ಎಲ್ಲೆಲ್ಲಿ ಬೇಕೋ ಅಲ್ಲಲ್ಲಿ ಸೇರಿಸಿಕೊಳ್ಳಬೇಕು.’ ಎಂದರು.</p>
<p>ಮೈಸೂರಿನ ವೆಸ್ಲಿಮಿಷನ್​ ಪ್ರಿಂಟಿಂಗ್​ ಪ್ರೆಸ್​ಗೆ ಮುದ್ರಣಕ್ಕಾಗಿ ಕೊಟ್ಟರು.</p>
<p>ಪ್ರತಿದಿನ ಬೆಳಿಗ್ಗೆ ಸೈಕಲ್​ ಮೇಲೆ ಹೋಗಿ ಕರಡು ಪ್ರತಿಯನ್ನು ತಂದು ಮನೆಯಲ್ಲಿ ತಿದ್ದಿ, ಮಾರನೆಯ ದಿನ ಮತ್ತೆ ಹೋಗಿ ಕೊಟ್ಟುಬರುತ್ತಿದ್ದರು. ಹೀಗೆ ಆರು ತಿಂಗಳು ಸತತವಾಗಿ ಕಾರ್ಯ ನಿರ್ವಹಿಸಿದ್ದರಿಂದ ಪುಸ್ತಕ ಸಿದ್ಧವಾಯಿತು. ಬರೆದ ದಿನದಿಂದ ಆರು ತಿಂಗಳಲ್ಲಿ ಬರವಣಿಗೆ ಮುಗಿಸಿದರು. ಇನ್ನು ಆರು ತಿಂಗಳಲ್ಲಿ ಮುದ್ರಣದ</p>
<p>ಕೆಲಸ ಮುಗಿಯಿತು. ಒಂದು ವರ್ಷದಲ್ಲಿ ‘ವಚನ ಭಾರತ’ ಸಿದ್ಧವಾಯಿತು. ಆಗ ಅದರ ಬೆಲೆ</p>
<p>ಸಾಧಾರಣ ಪ್ರತಿ ಐದು ರೂಪಾಯಿ. ಉತ್ತಮ ಪ್ರತಿ ಆರು ರೂಪಾಯಿ. ಪುಸ್ತಕ ಐನೂರು ಪುಟದ್ದಾಗಿತ್ತು. ಡೆಮ್ಮಿ ಆಕಾರದ ಕ್ಯಾಲಿಕೋ ಬೈಂಡ್​.</p>
<p>ಕೃಷ್ಣಶಾಸ್ತ್ರಿಗಳು ಹುಟ್ಟಿದ್ದು ೧೨-೨-೧೮೯೦. ಮಾಘ ಬಹುಳ ಸಪ್ತಮಿ. ಅವರ ಅರವತ್ತನೆಯ ವರ್ಧಂತಿಯ ಹೊತ್ತಿಗೆ ‘ವಚನ ಭಾರತ’ ಅಚ್ಚಾಗಿ ಮನೆಗೆ ಬಂದಿತು. ಮಾಘ ಶುದ್ಧ ಪೂರ್ಣಿಮೆಯಂದು ಅಚ್ಚಾಗಿ ಬಂದ ೧೦೮ ಪ್ರತಿಗಳನ್ನು ಪೂಜಿಸಿ, ೧೦೮ ಜನಕ್ಕೆ ಚಿರೋಟಿ ಅಡಿಗೆ ಊಟ ಹಾಕಿ ೧೦೮ ಪ್ರತಿಗಳನ್ನು ಉಡುಗೊರೆಯಾಗಿ ನೀಡಿದರು. ಇದೇ ಅವರು ಮಾಡಿಕೊಂಡ ಷಷ್ಠಿಪೂರ್ತಿ ಶಾಂತಿ.</p>
<p>ಮೊದಲನೆಯ ಮುದ್ರಣ ಬಂದಾಗ ನನಗೆ ವಿವಾಹವಾಯಿತು. ಎರಡನೆಯ ಮುದ್ರಣ ಬಂದಾಗ ನನಗೆ ಒಬ್ಬಳು ಮಗಳು ಹುಟ್ಟಿದಳು. ಅವಳಿಗೆ ಭಾರತಿ ಎಂದು ನಾಮಕರಣ ಮಾಡಿದರು. ಮೂರನೆಯ ಮುದ್ರಣ ಬಂದಾಗ ಭಾರತಿ ಪ್ರೈಮರಿ ಶಾಲೆಯ ವಿದ್ಯಾರ್ಥಿನಿ. ನಮ್ಮ ಮನೆಗೆ ನಮ್ಮ ತಂದೆಯವರು ಬಂದಾಗ, ಭಾರತಿ ವಚನ ಭಾರತವನ್ನು ಅವರ ಕೈಗಿತ್ತು ‘ಕಥೆ ಹೇಳಿಕೊಡು’ ಎನ್ನುತ್ತಿದ್ದಳು. ‘ನೀನೇ ಓದಿಕೋ’ ಎಂದಾಗ “ಅದು ದಪ್ಪಪುಸ್ತಕ ಸಣ್ಣ ಅಕ್ಷರ. ನನಗೆ ಓದಿಕೊಳ್ಳುವುದಕ್ಕೆ ಕಷ್ಟ” ಎಂದಾಗ ಕೃಷ್ಟಶಾಸ್ತ್ರಿಗಳು ಅಂಥ ಮಕ್ಕಳಿಗೂ ಒಂದು ಮಹಾಭಾರತ ಬರೆಯಬೇಕೆಂದುಕೊಂಡರು.</p>
<p>ದಪ್ಪ ಅಕ್ಷರ. ಒಂದು ಪುಟ ಚಿತ್ರ. ಮತ್ತೊಂದು ಪುಟದಲ್ಲಿ ಕಥೆ. ಸ್ಟೂಡೆಂಟ್​ ನೋಟ್​ಬುಕ್​ ಮಾದರಿ. ಬೆಲೆ ಒಂದು ರೂಪಾಯಿ.</p>
<p>ಅದಕ್ಕೆ ತಮ್ಮ ಮೊಮ್ಮಕ್ಕಳ ಹೆಸರನ್ನೇ ಇಟ್ಟರು. ನಿರ್ಮಲ ನಮ್ಮ ಅಕ್ಕನ ಮಗಳು. ಭಾರತಿ ನನ್ನ ಮಗಳು. ಇಬ್ಬರೂ ಒಂದೇ ಓರಗೆಯವರು. ಆ ಪುಸ್ತಕಕ್ಕೆ ‘ನಿರ್ಮಲ ಭಾರತೀ’ ಅಥವಾ ಮಕ್ಕಳ ಮಹಾಭಾರತ ಎಂದು ಹೆಸರಿಟ್ಟರು. ಆಗ ನಮ್ಮ ತಂದೆಯವರಿಗೆ ೭೦ ವರ್ಷ. ೬೦ನೇ ವರ್ಷದ ಶಾಂತಿಯನ್ನು ‘ವಚನ ಭಾರತ’ ದಿಂದ ಮಾಡಿಕೊಂಡರು. ೭೦ನೇ ವರ್ಷದ ಶಾಂತಿಯನ್ನು ‘ನಿರ್ಮಲ ಭಾರತೀ’ ಯಿಂದ ಮಾಡಿಕೊಂಡರು.</p>
<p>ಅದೇ ರೀತಿ ಊಟದ ಸಮಾರಾಧನೆ ಮಾಡಿಸಿ ೧೦೮ ಪ್ರತಿಗಳನ್ನು ಉಡುಗೊರೆಯಾಗಿ ಕೊಟ್ಟರು.</p>
<p>ಕಾಳಿ, ಕವಿ ಕಾಳಿದಾಸನ ನಾಲಿಗೆಯ ಮೇಲೆ-“ಅಶ್ಚಿತ್​ ಕಶ್ಚಿತ್​ ವಾಗ್ವಿಶೇಷಃ” ಎಂದು ಬರೆದಳಂತೆ.</p>
<p>ಕೃಷ್ಣಶಾಸ್ತ್ರಿಗಳೂ ಸಹ ಇಂಥ ವಾಗ್ವಿಶೇಷತೆ ಉಳ್ಳವರು.</p>
<p>ಎಷ್ಟು ಜನಕ್ಕೆ ಈ ರೀತಿ ಶಾಂತಿಗಳನ್ನು ಸರಸ್ವತಿಯಿಂದ ಮಾಡಿಸಿಕೊಳ್ಳಲು ಸಾಧ್ಯ!</p>
<p>ಕೆ. ಶಾಂತಾ:<br />ಸಂಚಾಲಕಿ, ೪೬, ಡಾ॥ ಎ.ಆರ್​.ಕೃಷ್ಣಶಾಸ್ತ್ರಿ ರಸ್ತೆ,<br />ಬಸವನಗುಡಿ, ಬೆಂಗಳೂರು-೪<br />ದೂರವಾಣಿ: ೬೫೨೭೮೩೦<br />ಎ.ಆರ್​.ಕೃ.ಸಂಸ್ಕೃತಿ ಪೀಠ</p>
	</section>
</body>
</html>
