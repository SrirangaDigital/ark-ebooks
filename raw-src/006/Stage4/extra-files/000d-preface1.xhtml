<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಶ್ರೀ ವಚನ ಭಾರತ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 unnumbered" epub:type="chapter" role="doc-chapter" id="id-000d.1">
		<h1 class="level1-title" epub:type="title">ಮುನ್ನುಡಿ</h1>
		<p>ಜ್ಞಾನ ಸಂಪಾದನೆ ಮತ್ತು ಜ್ಞಾನ ಪ್ರಸಾರಗಳ ಅತ್ಯಂತ ಪ್ರಬಲ ಮತ್ತು ಪರಿಣಾಮಕಾರೀ ಮಾಧ್ಯಮ ಅಕ್ಷರ ಮಾಧ್ಯಮ. ಈ ಮಾಧ್ಯಮದಲ್ಲಿ ಆಹ್ಲಾದಕಾರಿಯೂ, ಅತ್ಯಾಕರ್ಷಕವೂ,ಜೀವನ ಸೌಂದರ್ಯದಾಯಕವೂ, ಸಂಸ್ಕೃತಿ ಸಂಪನ್ನವೂ, ಬುದ್ಧಿ ಮನಸ್ಸುಗಳ ವರ್ಧಕವೂ ಆದ ಅಪೂರ್ವ ಮಾಧ್ಯಮವೇ ಸಾಹಿತ್ಯ. ನಿತ್ಯ ಪರಿವರ್ತನಶೀಲವಾದ ಜಗತ್ತಿನ ಜ್ಞಾನ ವಿಜ್ಞಾನ ಸಂಸ್ಕೃತಿಗಳನ್ನು ತಲೆಮಾರಿನಿಂದ ತಲೆಮಾರಿಗೆ ಪ್ರವಹಣ ಮಾಡುತ್ತ ಮನುಷ್ಯನ ಜೀವನವನ್ನು ಪುಷ್ಟಿಗೊಳಿಸುತ್ತ ತುಷ್ಟಿಗೊಳಿಸುತ್ತ ವಿಕಾಸಗೊಳಿಸುತ್ತ ಪೂರ್ಣತೆಯ ಕಡೆಗೆ ಅವನನ್ನು ಕರೆದೊಯ್ಯುವುದೇ ಇದರ ಪರಮ ಗುರಿ. ಇಂಥ ಜೀವನೋತ್ಥಾನ ಕಾರಿಯಾದ ಉತ್ತಮ ಜ್ಞಾನ ಸಂಪತ್ತನ್ನು ವಿಶಿಷ್ಟ ಹಾಗೂ ಅರ್ಥಪೂರ್ಣ ಗ್ರಂಥಗಳ ಮೂಲಕ ಕನ್ನಡ ಓದುಗರಿಗೆ ಒದಗಿಸುವ ಗುರುತರ ಜವಾಬ್ದಾರಿಯನ್ನು ಕನ್ನಡ ಪುಸ್ತಕ ಪ್ತಾಧಿಕಾರ ಹೊತ್ತುಕೊಂಡು ನಿರ್ವಹಿಸುತ್ತಿದೆ.</p>
<p>ಜ್ಞಾನ, ಸಂಸ್ಕೃತಿ ಮತ್ತು ಸಾಹಿತ್ಯ ಪ್ರಸಾರದ ಕಾರ್ಯಕ್ಕೆ ಕರ್ನಾಟಕ ಸರ್ಕಾರ ಬಹು ಹಿಂದಿನಿಂದ ಒತ್ತಾಸೆ ನೀಡುತ್ತ ಬಂದಿದೆ. ಈ ಮೌಲಿಕ ಪರಂಪರೆಯನ್ನು ಆರಂಭಿಸಿದ ಕೀರ್ತಿ ಕರ್ನಾಟಕ ಕಂಡ ಅತ್ಯಂತ ದಕ್ಷ ಹಾಗೂ ದೂರದೃಷ್ಟಿಯ ಮುಖ್ಯಮಂತ್ರಿಗಳಲ್ಲಿ ಒಬ್ಬರಾದ ಶ್ರೀ ಕೆಂಗಲ್​ ಹನುಮಂತಯ್ಯ ಅವರಿಗೆ ಸಲ್ಲಬೇಕು. ಕನ್ನಡದ ಶ್ರೀಮಂತ ಸಾಂಸ್ಕೃತಿಕ ಪರಂಪರೆಯ ಶ್ರೇಷ್ಟಗ್ರಂಥಗಳನ್ನು ಸುಲಭ ಬೆಲೆಯಲ್ಲಿ ಓದುಗರಿಗೆ ತಲುಪಿಸುವ ಸ್ತುತ್ಯ ಕಾರ್ಯವನ್ನು ಅಂದಿನಿಂದ ನಿರ್ವಹಿಸುತ್ತ ಬಹು ಬೇಡಿಕೆಯ ನೂರಾರು ಕೃತಿಗಳನ್ನು ಸರ್ಕಾರ ಪ್ರಕಟಿಸಿ ಜನಮನ್ನಣೆಯನ್ನು ಗಳಿಸಿದೆ.</p>
<p>ಇದುವರೆಗೆ ಕನ್ನಡ ಮತ್ತು ಸಂಸ್ಕೃತಿ ನಿರ್ದೇಶನಾಲಯ ಪ್ರಕಟಿಸುತ್ತಿದ್ದ ಇಂಥ ಪ್ರಾಚೀನ ಹಾಗೂ ಆಧುನಿಕ ಜನಪ್ರಿಯ ಪುಸ್ತಕಗಳನ್ನು ಈಗ ಕನ್ನಡ ಪುಸ್ತಕ ಪ್ರಾಧಿಕಾರ ಪ್ರಕಟಿಸುತ್ತಿದೆ. ಅಲಭ್ಯವಾಗಿರುವ ಹಾಗೂ ಬಹು ಬೇಡಿಕೆಯ, ಸಾಹಿತ್ಯ ಮೌಲ್ಯ ಮತ್ತು ವೈಚಾರಿಕ ಮೌಲ್ಯಗಳನ್ನು ಒಳಗೊಂಡಿರುವ ಕೃತಿಗಳನ್ನು ಅತ್ಯಂತ ಕಡಿಮೆ ಬೆಲೆಯಲ್ಲಿ ಕನ್ನಡ ಸಹೃದಯರಿಗೆ ನೀಡುವುದೇ ಈ ‘ಜನಪ್ರಿಯ ಪುಸ್ತಕ ಮಾಲೆ’ಯ ಮುಖ್ಯೋದ್ದೇಶ.</p>
<p>ಈ ಮಾಲೆಯಲ್ಲಿ ಇದೀಗ ಪ್ರೊ. ಎ. ಆರ್​. ಕೃಷ್ಣಶಾಸ್ರಿಯವರ ‘ವಚನ ಭಾರತ’ ಪ್ರಕಟವಾಗುತ್ತಿರುವುದು ನನಗೆ ಮಹದಾನಂದವನ್ನು ಉಂಟುಮಾಡಿದೆ. ದಿವಂಗತ ಕೃಷ್ಣಶಾಸ್ತ್ರಿಯವರ ಅಪಾರವಾದ ವಿದ್ವತ್ತು, ಸಂಸ್ಕೃತ ಕನ್ನಡ ಇಂಗ್ಲಿಷ್​ ಬಂಗಾಳಿ- ಮುಂತಾದ ಭಾಷೆಗಳ ಮೇಲಿನ ಪ್ರಭುತ್ವ, ಎಂತಹ ಕಠಿಣ ಮತ್ತು ಕ್ಲಿಷ್ಠ ವಿಷಯವನ್ನೂ ಅತ್ಯಂತ ಸರಳವಾಗಿ, ಸೊಗಸಾಗಿ, ಆಕರ್ಷಕವಾಗಿ ಮತ್ತು ಸಾರವತ್ತಾಗಿ ರೂಪಿಸುವ ಅವರ ಅಸಾಧಾರಣ ವಾಗ್​ ವಿಲಾಸ ಅವರನ್ನು ಕನ್ನಡದ ಮಹಾಪ್ರಾಧ್ಯಾಪಕರಲ್ಲಿ, ಮಹಾವಿದ್ವಾಂಸರಲ್ಲಿ ಮುಖ್ಯರೆಂದು ಪರಿಗಣಿಸುವಂತೆ ಮಾಡಿದೆ. ನೂರಾರು ಜನ ಪ್ರತ್ಯಕ್ಷ ಶಿಷ್ಯರನ್ನೂ, ಸಾವಿರಾರು ಜನ ಪರೋಕ್ಷ ಶಿಷ್ಯರನ್ನು ತಮ್ಮ ಮಧುರ ವಾತ್ಸಲ್ಯದಿಂದ, ಅನನ್ಯ ಶಿಷ್ಯ ಪ್ರೇಮದಿಂದ ,ಪಿತೃ ಸಹಜವಾದ ಅಂತಃಕರಣದಿಂದ ಸರ್ವರ ಶ್ರೇಯೋಭಿಲಾಷೀ ಉದಾರತೆಯಿಂದ, ಎಂದೂ ಬತ್ತದ ಪಾಂಡಿತ್ಯ ಸರಸತೆಗಳಿಂದ ಅವರು ಗಳಿಸಿಕೊಂಡಿದ್ದಾರೆ. ದಿವಂಗತ ಪ್ರೊ. ಟಿ.ಎಸ್​.ವೆಂಕಣ್ಣಯ್ಯ ಮತ್ತು ಪ್ರೊ. ಎ.ಆರ್​.ಕೃಷ್ಣಶಾಸ್ತ್ರಿಗಳು ಹೊಸಗನ್ನಡದ ಅಶ್ವಿನೀದೇವತೆಗಳೆಂದೇ ಪ್ರಸಿದ್ಧರಾದವರು.</p>
<p>ಹಳಗನ್ನಡ, ನಡುಗನ್ನಡಗಳ ಅಗ್ಗಳಿಕೆಯ ಸತ್ವಪೂರ್ಣ ಕಾಲ ಮುಗಿದು, ಕನ್ನಡವು ನಿರ್ವರ್ಣವಾಗುತ್ತಿದ್ದ ಮತ್ತು ಹೊಸ ಶಿಕ್ಷಣಪದ್ಧತಿಯಿಂದಾಗಿ ಆಂಗ್ಲಭಾಷೆಯ ಮೂಲಕ ಹೊಸಬನಿ, ದನಿ, ಹೊಗರು, ಸತ್ವಗಳನ್ನು ಆಮದು ಮಾಡಿಕೊಳ್ಳುತ್ತಿದ್ದ ಕಾಲದಲ್ಲಿ ಮೈಸೂರು ವಿಶ್ವವಿದ್ಯಾನಿಲಯದ ಪ್ರಾಧ್ಯಾಪಕ ಪೀಠವನ್ನು ಅಲಂಕರಿಸಿದ ಇವರು ಹೊಸಗನ್ನಡವನ್ನು ಶಕ್ತಿಯುತವಾಗಿ, ಅರ್ಥಸಂಪನ್ನವನ್ನಾಗಿ ಮತ್ತು ಆಕರ್ಷಕವನ್ನಾಗಿ ಮಾಡಲು ಕಾಯಾ-ವಾಚ-ಮನಸಾ ಅರ್ಪಣಾ ಮನೋಧರ್ಮದಿಂದ ದುಡಿದವರು. ಐಚ್ಛಿಕ ಕನ್ನಡ ಮತ್ತು ಕನ್ನಡ ಎಂ.ಎ. ತರಗತಿಗಳಿಗೆ ಬುದ್ಧಿವಂತರಾದ, ವರ್ಚಸ್ವಿಗಳಾದ ವಿದ್ಯಾರ್ಥಿಗಳನ್ನು ಆಕರ್ಷಿಸುವುದರಲ್ಲಿ ಅವರ ಸಾರಸ್ವತ ಮತ್ತು ಬೌದ್ಧಿಕ ಹಸಿವನ್ನು ಪರಿಣಾಮಕಾರಿಯಾಗಿ ಪೂರೈಸುವುದರಲ್ಲಿ, ಆ ಮೂಲಕ ಅವರ ಅಂತಃಶಕ್ತಿಗಳು ಚಿಗುರಿ ನಳನಳಿಸುವಂತೆ ಮಾಡುವಲ್ಲಿ ಅನವರತವೂ ಶ್ರಮಿಸಿದ ಪುಣ್ಯಜೀವಿಗಳಿವರು. ಪ್ರೊ. ಕೃಷ್ಣಶಾಸ್ತ್ರಿಗಳು ಸಾಹಿತ್ಯ ಸೃಷ್ಟಿಯ ಸತ್ವವುಳ್ಳ ವಿದ್ಯಾರ್ಥಿಗಳನ್ನು ಗುರುತಿಸುವುದರಲ್ಲಿ ಮತ್ತು ಅವರ ಪ್ರತಿಭೆಯನ್ನು ಅರಳಿಸುವುದರಲ್ಲಿ ನಿಷ್ಣಾತರಾದವರು. ತಮ್ಮ ವಿದ್ಯಾರ್ಥಿಗಳು ಬರೆದ ಕವಿತೆ, ಕಥೆ, ಪ್ರಬಂಧ, ವಿಮರ್ಶೆ- ಮುಂತಾದ ಬರಹಗಳನ್ನು ತಿದ್ದಿ-ತೀಡಿ ಓರಣಗೊಳಿಸಿ ತಾವು ಸಂಪಾದಿಸುತ್ತಿದ್ದ ‘ಪ್ರಬುದ್ಧ-ಕರ್ನಾಟಕ’ದ ಮೂಲಕ ಬೆಳಕಿಗೆ ತಂದು, ಅವರ ಬದುಕನ್ನು ಬೆಳಗಿದವರಿವರು. ಕನ್ನಡವನ್ನು ಹೇಗೆ ಬೋಧಿಸಬೇಕೆನ್ನುವುದಕ್ಕೆ, ಹೇಗೆ ಬರೆಯಬೇಕೆನ್ನುವುದಕ್ಕೆ, ಹೇಗೆ ಸಮೃದ್ಧಗೊಳಿಸ-ಬೇಕೆನ್ನುವುದಕ್ಕೆ ಅವರ ಬರಹ ಮತ್ತು ಭಾಷಣಗಳೇ ಇಂದಿಗೂ ಜೀವಂತ ಸಾಕ್ಷಿಯಾಗಿವೆ. ಕುವೆಂಪು, ಅವರಂತಹ ವರ್ಧಿಷ್ಣು ಪ್ರತಿಭೆಯನ್ನು ಘೋಷಿಸಿ ಕನ್ನಡದ ಕಡೆಗೆ ತಿರುಗಿಸಿ ಕನ್ನಡಕ್ಕೊಬ್ಬ ಧೀಮಂತ ಮಹಾಕವಿಯನ್ನು ಕೊಟ್ಟ ಕೀರ್ತಿಯೂ ಇವರದೇ. ಪ್ರಬುದ್ಧ ಪಾಂಡಿತ್ಯದ ಜೊತೆಗೆ ಅಪೂರ್ವವಾದ ವೈಚಾರಿಕ ಶಕ್ತಿಯೂ, ತರ್ಕ ನೈಪುಣ್ಯವೂ, ಅಸಾಮಾನ್ಯವಾದ ರಸಗ್ರಹಣ ದೃಷ್ಟಿಯೂ ಅವರಿಗಿದ್ದವು. ಇವೆಲ್ಲಕ್ಕೂ ಹೊಯ್ ಕಯ್ಯಾಗಿ ಅವರ ಕನ್ನಡ ಪ್ರೇಮ ವಿಜೃಂಭಿಸುತ್ತಿತ್ತು. ‘ವಚನ ಭಾರತ, ನಿರ್ಮಲ ಭಾರತಿ, ನಾಗಮಹಾಶಯ, ಸಂಸ್ಕೃತ ನಾಟಕ, ಬಂಕಿಮಚಂದ್ರ, ಶ್ರೀಪತಿಯ ಕಥೆಗಳು, ಕಥಾಮೃತ ಮುಂತಾದ ಅಪ್ಪಟ ಸೃಜನಶೀಲ ಕೃತಿಗಳನ್ನು ಕನ್ನಡಕ್ಕೆ ಕೊಡುಗೆಯಾಗಿ ನೀಡಿರುವಂತೆಯೇ ಭಾಷೆ, ಸಂಸ್ಕೃತಿ, ಸಂಶೋಧನೆಗಳನ್ನು ಕುರಿತ ಪ್ರಥಮ ದರ್ಜೆಯ ಮೌಲಿಕತೆಯುಳ್ಳ ಕೃತಿಗಳನ್ನು ಸಹ ಅವರು ರಚಿಸಿದ್ದಾರೆ. ‘ಬಂಕಿಮಚಂದ್ರ’ ಖ್ಯಾತ ಬಂಗಾಳಿ ಕಾದಂಬರಿಕಾರ. ಬಂಕಿಮಚಂದ್ರರ ಸಮಗ್ರ ಕೃತಿಗಳ ರಸಾತ್ಮಕವೂ, ಅದ್ಭುತ ಒಳನೋಟಗಳನ್ನುಳ್ಳ ವಿಮರ್ಶಾತ್ಮಕವೂ ಆದ ಅಪೂರ್ವ ಕೃತಿ. ಬಂಗಾಳಿ ಭಾಷೆಯಲ್ಲೂ ಇಂಥ ಕೃತಿ ಬಂಕಿಮರನ್ನು ಕುರಿತು ಬಂದಿಲ್ಲವೆಂದು ಬಲ್ಲವರು ಹೇಳುತ್ತಾರೆ. ಇವರ ಭಾಷಣಗಳು ಮತ್ತು ಲೇಖನಗಳ ಕೃತಿ ಸಂಪುಟ ಪ್ರೊ. ಶಾಸ್ತ್ರಿಗಳು ಸಾಂದರ್ಭಿಕವಾಗಿ ಬರೆದ ಲೇಖನಗಳ ಮತ್ತು ಮಾಡಿದ ಉಪನ್ಯಾಸಗಳ ಮಾಲೆ, ತಲಸ್ಪರ್ಶಿಯಾದ ವಿದ್ವತ್ತು, ವಿಷಯದ ಮೂಲಚೂಲಗಳನ್ನು ಅಮೂಲಾಗ್ರವಾಗಿ ಶೋಧಿಸುವ ಅಗ್ರಪಂಕ್ತಿಯ ಸಂಶೋಧನಾ ಸಾಮರ್ಥ್ಯ, ಅಭಿಮಾನದಿಂದ ಜಡ್ಡುಗಟ್ಟಿದ ಅಥವಾ ನಿರಭಿಮಾನದಿಂದ ಒಣಗದ ಜೀವಂತ ಸ್ವಾಭಿಮಾನಶೀಲತೆಯ ವಿಪುಲ ಸಾಕ್ಷ್ಯಾಧಾರಿತ ವಿಶ್ಲೇಷಣೆ, ವಿರೋಧಿಗಳನ್ನೂ ತಲೆದೂಗಿಸುವ ಪುಷ್ಟವಾದ ವಾದ ಚಾತುರ್ಯ ಎಂಥ ಕ್ಲಿಷ್ಟ ಸಮಸ್ಯೆಯನ್ನೂ ಎಳೆಎಳೆಯಾಗಿ, ನವಿರು ನವಿರಾಗಿ ಬಿಡಿಸಬಲ್ಲ, ಅಸಾಧಾರಣ ನೈಪುಣ್ಯ ಈ ಬರಹಗಳ ಅಂತರಾಳದಲ್ಲಿ ಪ್ರವಹಿಸುತ್ತಿದೆ. ಇವರ ಕಥಾಮೃತ ಪ್ರಾಚೀನ ಕಥಾಭಂಡಾರಕ್ಕೆ ಕೊರೆದ ಒಂದು ಗವಾಕ್ಷ. ‘ನಿರ್ಮಲ ಭಾರತಿ’ ಎಳೆವಯಸ್ಸಿನ ಮಕ್ಕಳ ಕೋಮಲ ಮನಸ್ಸಿನಲ್ಲಿ ಮಹಾಭಾರತದ ಪ್ರಮುಖ ಪ್ರಸಂಗಗಳನ್ನು ರಸೋತ್ಕಟವಾಗಿ ಜುಳಜುಳ ಹರಿಸುವ ಮಾದರಿ ಮಕ್ಕಳ ಕೃತಿ. ಸಂಖ್ಯೆಯಲ್ಲಿ ಕಡಿಮೆಯಾದರೂ ತೂಕದಲ್ಲಿ, ವ್ಯಾಪ್ತಿಯಲ್ಲಿ ಕನ್ನಡ ವಿದ್ವತ್​ ಲೋಕಕ್ಕೆ ಇವರು ನೀಡಿದ ಕೃತಿ ಕಾಣಿಕೆಗಳು ಚಿರನೂತನ ಮತ್ತು ಚಿರಸ್ಮರಣೀಯ. ಇಂತಹ ಮಹಾಕೃತಿಗಳ ಸಾಲಿನಲ್ಲಿ ‘ವಚನ ಭಾರತ’ ಹೊಸಗನ್ನಡ ಗದ್ಯಸಾಹಿತ್ಯದಲ್ಲೇ ಒಂದು ಶಿಖರಪ್ರಾಯವಾದ ಕೃತಿ.</p>
<p>ಭಾರತೀಯ ಸಂಸ್ಕೃತಿಯ ಪ್ರತಿನಿಧಿಗಳೆಂದು ಪ್ರಕೀರ್ತಿತವಾದ ರಾಮಾಯಣ ಮತ್ತು ಮಹಾಭಾರತಗಳು ಸಹಸ್ರ ಸಹಸ್ರ ವರ್ಷಗಳಿಂದ ಭಾರತೀಯ ಜನಜೀವನಕ್ಕೆ ಪ್ರೇರಕವೂ ಪೋಷಕವೂ ಆಗಿರುವ ಮಹಾ ಆಕರ ಗ್ರಂಥಗಳು. ಮಹರ್ಷಿ ವಾಲ್ಮೀಕಿಯ ರಾಮಾಯಣ ಒಂದು ದೃಷ್ಟಿಯಲ್ಲಿ ಸರಳವಾದ ಮತ್ತು ನೇರವಾದ ಹಾಗೂ ಮಾನವ ಆದರ್ಶದ ಎತ್ತರಗಳನ್ನು ಬಿಂಬಿಸುವ ಕಥೆ. ಆದರೆ ಮಹರ್ಷಿ ವ್ಯಾಸರ ಮಹಾಭಾರತ ಇಡೀ ಮನುಕುಲದ ಜಟಿಲ-ಕುಟಿಲ ಸಂಕೀರ್ಣ ಜೀವನದ ನೂರಾರು ಮುಖಗಳನ್ನು ಗರ್ಭೀಕರಿಸಿಕೊಂಡಿರುವ, ಅವುಗಳ ಸಾಧಕ-ಬಾಧಕಗಳ ಜೀವಂತ ವ್ಯಾಖ್ಯಾನವನ್ನು ನೀಡಿರುವ ಮತ್ತು ಇಂದಿಗೂ ವಿಶಾಲ ವಾಸ್ತವದ ನೆಲೆಗಟ್ಟಿನ ಮೇಲೆ ಪ್ರಸ್ತುತವೆನಿಸುವ ಮಹೋನ್ನತ ಕೃತಿ; ಲಕ್ಷಶ್ಲೋಕಸಂಶ್ಲಿಷ್ಟವಾದ ಮತ್ತು ಸ್ವರೂಪದಲ್ಲಿ ಮಹಾರಣ್ಯವನ್ನು ಪ್ರತಿಮಿಸುವ ಜಗತ್​ ಭವ್ಯಕೃತಿ. ಇದರ ಸೂಕ್ಷ್ಮ ಸ್ಥೂಲತೆಗಳನ್ನೂ, ಎತ್ತರ-ಬಿತ್ತರಗಳನ್ನೂ, ನಡಗೆ-ಉಡುಗೆಗಳನ್ನೂ, ಭಾವಾಲೋಚನೆಗಳನ್ನೂ, ಕನಸು-ಕಲ್ಪನೆಗಳನ್ನೂ ಸಾಹಸ-ಸಮೃದ್ಧತೆಗಳನ್ನೂ ಸಾಮಾನ್ಯರಾದವರು ಅರ್ಥಮಾಡಿಕೊಳ್ಳುವುದು ಬಹು ಕಷ್ಟ. ಬಹುಶ್ರುತರಾದವರಿಗೆ ಮಾತ್ರ ಇದು ಗಮ್ಯ. ಮಾನವನ ಪ್ರಚಂಡ ಶಕ್ತಿಯ ಸಮಗ್ರ ದರ್ಶನ ಮಾಡಿಸುವ ಇಂಥ ಕೃತಿಯ ಸಾರಸತ್ವ ಕನ್ನಡ ಓದಬಲ್ಲ ಸಾಮಾನ್ಯನಿಗೂ ಲಭ್ಯವಾಗಬೇಕೆಂಬ ಜನದೃಷ್ಟಿಯಿಂದ ಮಹಾವಿದ್ವಾಂಸರಾದ ಪ್ರೊ. ಎ.ಆರ್​.ಕೃಷ್ಣಶಾಸ್ತ್ರಿಗಳು ಇದನ್ನು ಕನ್ನಡದಲ್ಲಿ ‘ವಚನ ಭಾರತ’ದ ಮೂಲಕ ಮರು ಸೃಷ್ಟಿಸಿದ್ದಾರೆ. ಮೂಲದ ಗಾಂಭೀರ್ಯಕ್ಕೆ ಧಕ್ಕೆ ಬಾರದಂತೆ, ಅಲ್ಲಿಯ ಬಹುಮುಖ್ಯ ಕಥಾವಸ್ತುವಿನ ಮೈಗೆಡದಂತೆ, ಪಾತ್ರಗಳಾವುವೂ ಮುಕ್ಕಾಗದಂತೆ, ರಸಪ್ರವಾಹ ಬತ್ತದಂತೆ, ಆಲೋಚನೆಗಳ ಮತ್ತು ದರ್ಶನದ ಎತ್ತರ ಕುಬ್ಜವಾಗದಂತೆ, ಅದರ ಹಾಸು-ಬೀಸುಗಳ ರೆಕ್ಕೆ ಕತ್ತರಿಸದಂತೆ, ಸಹಜವಾಗಿ, ಸುಂದರವಾಗಿ ಬನಿಯಾದ, ತನಿಯಾದ ಕನ್ನಡದಲ್ಲಿ ಅದನ್ನು ಪಡಿಮೂಡಿಸಿದ್ದಾರೆ. ಮೂಲಭಾರತದ ರಾಜಕೀಯ ವಿಚಾರಗಳು, ಸಾಮಾಜಿಕ ಸಂಗತಿಗಳು, ನೈತಿಕ ಆದರ್ಶಗಳು, ಪಾರಮಾರ್ಥಿಕ ದರ್ಶನಗಳು ಇಲ್ಲಿ ಅತ್ಯಂತ ಆಕರ್ಷಕವಾಗಿ ಮೈವೆತ್ತಿವೆ. ಕನ್ನಡನಾಡಿನ ಮಕ್ಕಳೆಲ್ಲಾ ಈ ಕೃತಿಯನ್ನು ಮನದುಂಬಿ ಓದಿ ಮಾನವ ಜೀವನದ ಸಾರಸತ್ವವನ್ನು ಅರಿತುಕೊಳ್ಳಬೇಕೆಂಬ ಮಹದಾಸೆ ಪ್ರೊ. ಕೃಷ್ಣಶಾಸ್ತ್ರಿಗಳಲ್ಲಿತ್ತು. ವಿದ್ವತ್ತಿನ ಗಗನದಲ್ಲಿ ಲೀಲಾಜಾಲವಾಗಿ ವಿಹಾರ ಮಾಡಬಲ್ಲ ಗರುಡಸತ್ವ ಅವರಿಗಿದ್ದರೂ ಇದರ ರಚನೆಯ ಕಾಲದಲ್ಲಿ ಅವರ ದೃಷ್ಟಿಯೆಲ್ಲಾ ಮುಂದಿನ ಜನಾಂಗವನ್ನು ಮತ್ತು ಜೀವನವನ್ನು ರೂಪಿಸುವ ಮಕ್ಕಳ ಮನಸ್ಸನ್ನು ಈ ಕಥೆಯ ಮೂಲಕ ಮುದಗೊಳಿಸುವುದಾಗಿತ್ತು. ಈ ಕಾರಣಕ್ಕಾಗಿಯೇ ತಾವು ಈ ಕೃತಿಯನ್ನು ರಚಿಸಿದಂತೆಲ್ಲಾ ಅದನ್ನು ತಮ್ಮ ಮಕ್ಕಳು ಮೊಮ್ಮಕ್ಕಳಿಗೆ ಓದಿ ಹೇಳಿ, ಓದುವಂತೆ ಹೇಳಿ ಅದು ಅವರ ಮನಸ್ಸಿಗೆ ಮುಟ್ಟುತ್ತಿದೆಯೇ ಎಂದು ಪರೀಕ್ಷಿಸಿ, ತಮ್ಮ ಬರವಣಿಗೆಯನ್ನು ಮುಂದುವರೆಸುತ್ತಿದ್ದರು.ಈ ಕಾರಣಕ್ಕಾಗಿ ವ್ಯಾಸ ಮಹಾಭಾರತ ಮಹಾರಣ್ಯ, ಇಲ್ಲಿ ಮನಮೋಹಕ ಸುಂದರ ಉದ್ಯಾನವನವಾಗಿ ಬಹು ಸಹಜವಾಗಿ ಪರಿವರ್ತಿತವಾಗಿದೆ. ಇಲ್ಲಿನ ಸುಲಿದ ಬಾಳೆಯ ಹಣ್ಣಿನಂಥ ಕಳಿದ ಸಿಬಿರಿನ ಕಬ್ಬಿನಂಥ ಅಳಿದ ಉಷ್ಣದ ಹಾಲಿನಂಥ ಭಾಷೆ, ಕನ್ನಡಲೋಕ ಅನವರತವೂ ಸ್ಮರಿಸುವಂಥ ಅಪೂರ್ವ ಆಕರ್ಷಣೆಯ ಭಾಷೆಯಾಗಿದ್ದು ಪ್ರೊ. ಕೃಷ್ಣಶಾಸ್ತ್ರಿಗಳು ಸಂಸ್ಕೃತದ ಅಪಾರ ವಾರಣಾಶಿಯಲ್ಲಿ ಹೇಗೆ ಲೀಲಾಜಾಲವಾಗಿ ಈಜಿ, ಮಿಂದು ದಡ ಮುಟ್ಟಿದ್ದಾರೆಂಬುದನ್ನು ಶ್ರುತಪಡಿಸುತ್ತದೆ. ಈ ಕೃತಿಗೆ ಬರೆದಿರುವ ೯೦ ಪುಟಗಳ ಪೀಠಿಕೆ ಅವರ ಅಸದೃಶ ಸಂಸ್ಕೃತ ಭಾಷಾ ಪಾಂಡಿತ್ಯಕ್ಕೆ, ವಿಸ್ತಾರವಾದ ಲೋಕಜ್ಞಾನಕ್ಕೆ ಹಾಗೂ ಪಾರ್ವಾತ್ಯ ಮತ್ತು ಪಾಶ್ಚಾತ್ಯ ಸಾಹಿತ್ಯಕೃತಿಗಳ ಆಳವಾದ ಪ್ರವೇಶಕ್ಕೆ ಸರ್ವಶ್ರೇಷ್ಟ ಸಾಕ್ಷಿಯಾಗಿದೆ. ಮಹಾಭಾರತವನ್ನು ಕುರಿತು ಸಂಶೋಧನೆ ಮಾಡುವ, ಚಿಂತಿಸುವ ಸಂಶೋಧಕರಿಗೆ ಮತ್ತು ಜಿಜ್ಞಾಸುಗಳಿಗೆ ಇದೊಂದು ಮಹದಾಕರವಾಗಿದೆ.</p>
<p>ಇಂಥ ಕನ್ನಡದ ಸರ್ವಶ್ರೇಷ್ಟ ಹಾಗೂ ಜನಪ್ರಿಯ ಕೃತಿಯನ್ನು ಕನ್ನಡ ಜನ ಅತ್ಯಂತ ಪ್ರೀತಿ ಆದರಗಳಿಂದ ಓದಿ ಓದಿಸಿ ಆನಂದಿಸುತ್ತಾ ಬಂದಿದ್ದಾರೆ. ಒಂಬತ್ತು ಆವೃತ್ತಿಗಳನ್ನು ಕಂಡಿರುವ ಈ ಮಹಾಕೃತಿ ಈಗ ಹತ್ತನೇ ಆವೃತ್ತಿಯನ್ನು ಕಾಣುತ್ತಿದೆ. ಕನ್ನಡದ ಶ್ರೀಸಾಮಾನ್ಯರು ಮತ್ತು ಭವಿಷ್ಯದ ಬಗೆಗೆ ಆಸೆಕಣ್ಣಿನಿಂದ ನಿರೀಕ್ಷಿಸುತ್ತಿರುವ ಮಕ್ಕಳು ಈ ಕೃತಿಯನ್ನು ಅಭಿಮಾನದಿಂದ ಸ್ವೀಕರಿಸುವರೆಂದು ನಂಬಿದ್ದೇವೆ. ಆದ್ದರಿಂದಲೇ ಪ್ರಾಧಿಕಾರವು ವಿಶೇಷ ಆಸ್ಥೆ ವಹಿಸಿ, ಆರ್ಥಿಕ ಲಾಭ ಮತ್ತು ನಷ್ಟವಿಲ್ಲದಂತೆ ಅತ್ಯಂತ ಕಡಿಮೆ ಬೆಲೆಯಲ್ಲಿ ಈ ಕೃತಿಯನ್ನು ಪ್ರಕಟಿಸುತ್ತಿದೆ. ಈ ಕೃತಿಯ ಮಹಾಲೇಖಕರಾದ ದಿವಂಗತ ಪ್ರೊ. ಎ.ಆರ್​.ಕೃಷ್ಣಶಾಸ್ತ್ರಿಗಳ ಆಶಯದ ಆದರ್ಶವನ್ನು ಮನದುಂಬಿಕೊಂಡಿರುವ ಅವರ ಮಗಳು ಡಾ. ಕೆ. ಶಾಂತ ಮತ್ತು ಅವರ ಮೊಮ್ಮಕ್ಕಳು ಎನ್​.ಶ್ರೀಪತಿ ಹಾಗೂ ಸಿ.ಆರ್​.ಸತ್ಯ ಅವರು ಈ ಕೃತಿರತ್ನವನ್ನು ಪ್ರಾಧಿಕಾರವು ಸುಲಭ ಬೆಲೆಯಲ್ಲಿ ಪ್ರಕಟಿಸಿ, ಕನ್ನಡ ಓದುಗರಿಗೆ ಒದಗಿಸಲು ಸಹೃದಯತೆಯಿಂದ ಮತ್ತು ಔದಾರ್ಯದಿಂದ ಅನುಮತಿ ಇತ್ತಿದ್ದಾರೆ. ಪ್ರಾಧಿಕಾರದ ಸದಸ್ಯ ಮಿತ್ರರು ಇದನ್ನು ಪ್ರಕಟಿಸಲು ವಿಷೇಶ ಆಸಕ್ತಿ ಮತ್ತು ಉತ್ಸಾಹಗಳಿಂದ ನೆರವಾಗಿದ್ದಾರೆ. ‘ಅನುಭವ ಪ್ರಿಂಟರ್ಸ್’ನ ಶ್ರೀ ಬಸವರಾಜ ಜಿಗಳೂರ ಮತ್ತು ಅವರ ಸಿಬ್ಬಂದಿ ವರ್ಗದವರು ಅತ್ಯಲ್ಫಕಾಲದಲ್ಲಿ ಇದನ್ನು ಆಕರ್ಷಕವಾಗಿ ಇದನ್ನು ಮುದ್ರಿಸಿಕೊಟ್ಟಿದ್ದಾರೆ. ಇವರೆಲ್ಲರಿಗೂ ಪ್ರಾಧಿಕಾರದ ಪರವಾಗಿ ಹೃತ್ಪೂರ್ವಕ ಕೃತಜ್ಞತೆಯ ನಮನಗಳು.</p>
<p>ದಿನಾಂಕ: ೩೧.೦೧.೨೦೦೧<br />ಬೆಂಗಳೂರು</p>
<p class="text-right">ಅಧ್ಯಕ್ಷರು:<br />ಡಾ॥ ಎಚ್​.ಜೆ.ಲಕ್ಕಪ್ಪಗೌಡ</p>
	</section>
</body>
</html>
