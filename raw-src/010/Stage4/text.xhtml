<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
<title></title>
<link rel="stylesheet" type="text/css" href="css/style.css" />
</head>
<body>
<p class="text-center">
<span>ಶ್ರೀ</span>
</p>
<p class="text-center">
<strong>
<span>ನಾಗಮಹಾಶಯ</span>
</strong>
</p>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಮೊದಲನೆಯ ಅಧ್ಯಾಯ</h1>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಜನನ ಮತ್ತು ಬಾಲ್ಯ</h1>
<p>
<span> “ನಾನು ಪ್ರಪಂಚದ ಅನೇಕ ಕಡೆಗಳಲ್ಲಿ ತಿರುಗಿಕೊಂಡು ಬಂದಿದೇನೆ; ಆದರೆ ನಾಗಮಹಾಶಯರಂಥ ಮಹಾಪುರುಷರನ್ನು ಎಲ್ಲಿಯೂ ಕಾಣಲಿಲ್ಲ”. </span>
</p>
<p class="text-right">
<span>- ಸ್ವಾಮಿ ವಿವೇಕಾನಂದರು</span>
</p>
<p>
<span> </span>
</p>
<p>
<span> ಪೂರ್ವಬಂಗಾಳಾದಲ್ಲಿ ನಾರಾಯಣಗಂಜ್​ ಬಂದರಿಗೆ ಹರದಾರಿ ಪಶ್ಚಿಮಕ್ಕೆ ದೇವಭೋಗವೆಂಬ ಒಂದು ಸಣ್ಣ ಹಳ್ಳಿ ಇದೆ. ಅಲ್ಲಿ ಕ್ರಿ.ಶ. ೧೮೪೬ನೆಯ ಆಗಸ್ಟು ೨೧ನೆಯ ತಾರೀಖಿನ ದಿವಸ* ನಾಗಮಹಾಶಯರು ಹುಟ್ಟಿದರು. ನಾಗಮಹಾಶಯರ ಸಂಪೂರ್ಣವಾದ ಹೆಸರು ದುರ್ಗಾಚರಣನಾಗ; ಆದರೆ ಈ ಗ್ರಂಥದಲ್ಲಿ ನಾವು ಅವರನ್ನು “ನಾಗಮಹಾಶಯ” ಎಂದೇ ನಿರ್ದೇಶಮಾಡುತ್ತೇವೆ. ಏಕೆಂದರೆ, ಬಹು ಜನರಿಗೆ ಅವರು ಆ ಹೆಸರಿನಿಂದಲೇ ಪರಿಚಿತರಾಗಿದ್ದಾರೆ. ನಾಗಮಹಾಶಯರ ತಂದೆಯ ಹೆಸರು ದೀನದಯಾಳು, ತಾಯಿಯ ಹೆಸರು ತ್ರಿಪುರಸುಂದರಿ. ದೀನದಯಾಳುವಿನ ತಂದೆ ಪ್ರಾಣಕೃಷ್ಣ, ತಾಯಿ ರುಕ್ಮಿಣಿ. ಮೊದಲಿಗೆ ಇವರು ಇದ್ದದ್ದು ತಿಲಾರದಿ ಎಂಬ ಊರಿನಲ್ಲಿ; ದೇವಭೋಗದಲ್ಲಿದ್ದದ್ದು ಮೂರು ನಾಲ್ಕು ತಲೆಗಳಿಂದ ಈಚೆಗೆ. ದೀನದಯಾಳುವಲ್ಲದೆ ಪ್ರಾಣಕೃಷ್ಣನಿಗೆ ಇಬ್ಬರು ಹೆಣ್ಣುಮಕ್ಕಳಿದ್ದರು; ಅವರಲ್ಲಿ ಹಿರಿಯಳಾದ ಭಗವತಿಯು ಒಂಬತ್ತನೆಯ ವರ್ಷದಲ್ಲಿಯೇ ವಿಧವೆಯಾಗಿ, ಬದುಕಿರುವವರೆಗೂ ತಂದೆಯ ಮನೆಯಲ್ಲಿಯೇ ಇದ್ದಳು. ಕಿರಿಯವಳು ಭಾರತಿ. ಆಕೆಯ ಸಂಬಂಧವಾಗಿ ಹೆಚ್ಚು ವಿಷಯ ತಿಳಿಯುವುದು ಸಾಧ್ಯವಾಗಿಲ್ಲ. ತವರುಮನೆಗೆ ಆಕೆಯು ವಿಶೇಷವಾಗಿ ಬರುತ್ತಿರಲಿಲ್ಲವಂತೆ; ತನ್ನ ಅಕ್ಕನಿಗಿಂತಲೂ ಮುಂಚೆಯೇ ಸ್ವರ್ಗಸ್ಥಳಾದಳಂತೆ. </span>
</p>
<p>
<span> </span>
</p>
<p>
<span>* ಆ ದಿನ ಭಾದ್ರಪದ ಶುದ್ಧ ಪಾಡ್ಯ; ಚಂದ್ರ ಸಿಂಹರಾಶಿಯಲ್ಲಿ. </span>
</p>
<p>
<span> </span>
</p>
<p>
<span> ನಾಗಮಹಾಶಯರು ಹುಟ್ಟಿದ ನಾಲ್ಕು ವರ್ಷಗಳಮೇಲೆ ಅವರ ತಂಗಿ ಶಾರದಾಮಣಿಯು ಹುಟ್ಟಿದಳು. ಶಾರದೆ ಹುಟ್ಟಿದ ಎರಡು ವರ್ಷಕ್ಕೆ ದೀನದಯಾಳುವಿಗೆ ಮತ್ತೊಂದು ಹೆಣ್ಣು ಮಗುವಾಯಿತು. ಆದರೆ ಅದು ನಾಲ್ಕು ತಿಂಗಳಮೇಲೆ ಬದುಕಿರಲಿಲ್ಲ. ಮತ್ತೆರಡು ವರ್ಷಕ್ಕೆ ತ್ರಿಪುರಸುಂದರಿಯ ಹೊಟ್ಟೆಯಲ್ಲಿ ಇನ್ನೊಂದು ಗಂಡುಮಗುವು ಹುಟ್ಟಿತು. ಆಗ ಹೊಲೆಮನೆಯಿಂದ ಬರುತ್ತಿದ್ದ ಹಾಗೇ ಬಾಣಂತಿ ರೋಗದಿಂದ ಆಕೆಯು ಮೃತಳಾದಳು. ಹುಟ್ಟಿ ತಿಂಗಳು ತುಂಬುವುದರೊಳಗೆ ಮಗುವೂ ಆಕೆಯನ್ನು ಹಿಂಬಾಲಿಸಿತು. ಹೀಗೆ ತ್ರಿಪುರೆಯು ತನ್ನ ಮಗನನ್ನೂ ಮಗಳನ್ನೂ ನಾದಿನಿಯಾದ ಭಗವತಿಯ ಮಡಲಿನಲ್ಲಿ ಹಾಕಿ ಲೋಕಾಂತರವನ್ನೈದಿದಳು. ನಾಗಮಹಾಶಯರಿಗೆ ಆಗ ಎಂಟು ವರ್ಷ; ಶಾರದೆಗೆ ನಾಲ್ಕು ವರ್ಷ. ತಂದೆಯು ಮತ್ತೆ ಮದುವೆಮಾಡಿಕೊಳ್ಳಲಿಲ್ಲ. ಭಗವತಿಯು ಅಣ್ಣನ ಮಕ್ಕಳನ್ನು, ಅದರಲ್ಲಿಯೂ ವಿಶೇಷವಾಗಿ ನಾಗಮಹಾಶಯರನ್ನು, ಚೆನ್ನಾಗಿ ಲಾಲನ ಪಾಲನಮಾಡುತ್ತಿದ್ದಳು. ಆಕೆಯ ಪ್ರೀತಿಯನ್ನೂ ಪೋಷಣೆಯನ್ನೂ ಜ್ಞಾಪಕಕ್ಕೆ ತಂದುಕೊಂಡು ನಾಗಮಹಾಶಯರು “ನಮ್ಮ ಸೋದರತ್ತೆ ನನಗೆ ಜನ್ಮಾಂತರದಲ್ಲಿ ತಾಯಿಯಾಗಿದ್ದಳು” ಎಂದು ಹೇಳುತ್ತಿದ್ದರು. </span>
</p>
<p>
<span> ದೀನದಯಾಳುವು ದೇವಬ್ರಾಹ್ಮಣರಲ್ಲಿ ಭಕ್ತಿಯುಳ್ಳ ನಿಷ್ಠಾವಂತನಾದ ಹಿಂದೂ. ಆತನು ಕಲ್ಕತ್ತೆಯ (ಕುಮಾರತುಲೀ ಪ್ರಾಂತದಲ್ಲಿ) ರಾಜ ಕುಮಾರ ಮತ್ತು ಹರಿಚರಣ ಪಾಲ್​ ಚೌಧುರಿಯವರ ಹತ್ತಿರ ಒಂದು ಸಣ್ಣ ನೌಕರಿಯಲ್ಲಿದ್ದನು. ಅಲ್ಲಿ ಆತನಿಗೆ ಇರುವುದಕ್ಕೆ ಒಂದು ಹಂಚಿನ ಮನೆ ಇತ್ತು. </span>
</p>
<p>
<span> ಪಾಲ್​ ಬಾಬುಗಳು ದೀನದಯಾಳುವಿನ ಹತ್ತಿರ ಪ್ರಭುವಿನ ಹಾಗೆ ನಡೆದುಕೊಳ್ಳದೆ ಆತನನ್ನು ತಮ್ಮ ಕುಟುಂಬಕ್ಕೆ ಸೇರಿದವನಂತೆ ಕಾಣುತ್ತಿದ್ದರು. ಧರ್ಮಭೀರುವೂ ಸತ್ಯನಿಷ್ಠನೂ ಲೋಭರಹಿತನೂ ಆದ ದೀನದಯಾಳುವಿನಲ್ಲಿ ಅವನ ಒಡೆಯರಿಗೆ ತುಂಬ ನಂಬಿಕೆ. ಆತನು ಇಟ್ಟ ಲೆಕ್ಕವನ್ನು ಅವರು ಎಂದೂ ಪರೀಕ್ಷಿಸಿರಲಿಲ್ಲ. ಒಂದು ಸಲ ಕೆಲವು ಸಾವಿರ ರೂಪಾಯಿಗಳವರೆಗೆ ಲೆಕ್ಕ ಸಿಕ್ಕಲಿಲ್ಲ. ದೀನದಯಾಳು ಕದ್ದಿರಲಿಲ್ಲವೆಂಬುದು ಅವರಿಗೆ ಧೈರ್ಯ; ಆದ್ದರಿಂದ ಅದಷ್ಟನ್ನೂ ಖರ್ಚು ಹಾಕಿಸಿ ಬಿಟ್ಟರು. ಇದು ನಡೆದ ಸುಮಾರು ಒಂದು ವರ್ಷದ ಹೊತ್ತಿಗೆ ಆ ಹಣದ ಲೆಕ್ಕ ಸಿಕ್ಕಿತು. ಇದರಿಂದ ಯಜಮಾನರಿಗೆ ದೀನದಯಾಳುವಿನಲ್ಲಿದ್ದ ಅಭಿಪ್ರಾಯವು ಬಲಪಟ್ಟು ಆತನಲ್ಲಿ ನಂಬಿಕೆಯು ಇನ್ನೂ ಹೆಚ್ಚಿತು. ಅಲ್ಲಿಂದ ಮುಂದೆ ದೀನದಯಾಳುವು ಯಾವ ರೀತಿಯಲ್ಲಿ ಹತ್ತು ಕಾಸು ಸಂಪಾದನೆಮಾಡಬಹುದು ಎಂಬುದರಲ್ಲೇ ಪಾಲ್​ ಬಾಬುಗಳು ವಿಶೇಷ ಗಮನವನ್ನಿಟ್ಟಿರುತ್ತಿದ್ದರು. ಈ ಸಣ್ಣ ನೌಕರನಾದವನಿಗೆ ಎಂಥ ಲೋಭರಾಹಿತ್ಯವಿತ್ತೆಂದು ತಿಳಿಸುವ ಒಂದು ಸಂಗತಿಯನ್ನು ಇಲ್ಲಿ ಸೂಚಿಸಿದೆ:</span>
</p>
<p>
<span> ಪಾಲ್​ ಬಾಬುಗಳಿಗೆ ಉಪ್ಪು ರಫ್ತು ಮಾಡುವ ಕೆಲಸ; ಆದ್ದರಿಂದ ಆಗಾಗ್ಗೆ ದೋಣಿಗಳಲ್ಲಿ ನಾರಾಯಣಗಂಜಿಗೆ ಉಪ್ಪನ್ನು ಕಳುಹಿಸುತ್ತಿದ್ದರು. ಆಗ ಜಹಜುಗಳ ಓಡಾಟ ಅಷ್ಟೊಂದು ಇರಲಿಲ್ಲ; ದೋಣಿಗಳು ಸುಂದರ ವನದ ಮಾರ್ಗವಾಗಿ ಹೋಗಬೇಕಾಗಿತ್ತು; ಅಲ್ಲಿ ಕಳ್ಳರ ಭಯ. ಆದ್ದರಿಂದ ಒಂದೊಂದು ಸಾರಿ ಹೋಗುವಾಗಲೂ ಜೊತೆಯಲ್ಲಿ ಒಬ್ಬ ಗಟ್ಟಿಗನೂ ನಂಬಿಕೆಯುಳ್ಳವನೂ ಆದ ನೌಕರನು ಹೋಗುತ್ತಿದ್ದನು. ಒಂದು ಸಾರಿ ದೀನದಯಾಳುವು ಹೀಗೆ ಹೋಗಬೇಕಾಯಿತು. ದೋಣಿಯು ಸುಂದರವನಕ್ಕೆ ಬಂತು. ಆದರೆ ಸುರಕ್ಷಿತವಾದ ಸ್ಥಳವನ್ನು ತಲಪುವುದಕ್ಕೆ ಮುಂಚೆಯೇ ಸಾಯಂಕಾವಾಯಿತು. ಇನ್ನು ಮುಂದೆ ಹೋಗುವುದು ಯುಕ್ತವಲ್ಲವೆಂದು ತೋರಿತು. ಸ್ವಲ್ಪ ದೂರದಲ್ಲಿ ಒಂದು ದೊಡ್ಡ ಪಾಳು ಮನೆಯನ್ನೂ, ಅದರ ಹತ್ತಿರ ಎರಡು ರೈತರ ಮನೆಗಳನ್ನೂ ಕಂಡು ದೋಣಿಯನ್ನು ಅಲ್ಲಿಯೇ ಕಟ್ಟಿಹಾಕಿಸಿದನು. ರಾತ್ರಿ ಊಟ ಉಪಚಾರಗಳನ್ನು ತೀರಿಸಿಕೊಂಡು ದೋಣಿಯವರು ನಿದ್ರೆಹೋಗಿಬಿಟ್ಟರು. ದೀನದಯಾಳು ಮಾತ್ರ ಒಂದು ದೊಣ್ಣೆಯನ್ನು ಪಕ್ಕದಲ್ಲಿ ಇಟ್ಟುಕೊಂಡು ತಂಬಾಕನ್ನು ಸೇವಿಸುತ್ತಾ ಬೆಳ್ಳಂಬೆಳಗೂ ಎಚ್ಚರವಾಗಿ ಕಾವಲಾಗಿದ್ದನು. ಕ್ರಮವಾಗಿ ರಾತ್ರಿ ಕಳೆಯಿತು. ಸುಮಾರು ಬೆಳಗಿನಜಾವ ಐದು ಗಂಟೆಯ ಹೊತ್ತಿಗೆ ದೋಣಿಯಿಂದ ಇಳಿದು ಪಾಳು ಮನೆಯ ಪಕ್ಕದಲ್ಲಿ ಶೌಚಕ್ಕೆ ಕುಳಿತುಕೊಂಡನು. ಆತನ ಸ್ವಭಾವ ಸ್ವಲ್ಪ ಚಂಚಲ. ಆದ್ದರಿಂದ ಕುಳಿತುಕೊಂಡೇ ಹತ್ತಿರದಲ್ಲಿದ್ದ ನೆಲವನ್ನು ಬೆರಳುಗಳಿಂದ ಕೆರೆಯುತ್ತಾ ಇದ್ದನು. ಇನ್ನೂ ಸ್ವಲ್ಪ ಕೆದಕುತ್ತ ಇದ್ದಹಾಗೆಯೇ ದುಡ್ಡಿನಹಾಗೆ ಇರುವುದು ಏನೋ ಕೈಗೆ ತಡೆಯುವಂತೆ ತೋರಿತು. ಉತ್ಸುಕನಾಗಿ ಇನ್ನು ಸ್ವಲ್ಪ ಮಣ್ಣನ್ನು ತೆಗೆದು ನೋಡುತ್ತಾನೆ </span>
<span>–</span>
<span> ಒಂದು ಕೊಡದ ತುಂಬ ಮೊಹರುಗಳು! ಅದರಲ್ಲಿ ಎರಡು ಮೂರನ್ನು ತೆಗೆದುಕೊಂಡು ಪರೀಕ್ಷೆಮಾಡಿ ನೋಡಲು ಎಲ್ಲಾ ಪುರಾತನ ಕಾಲದವೆಂದು ಕಂಡುಬಂದುವು. ಆಗ ಆತನು ಅವುಗಳನ್ನು ಅಲ್ಲಿಯೇ ಹಾಕಿ ಮಣ್ಣು ಮುಚ್ಚಿ ದೋಣಿಗೆ ಓಡಿಬಂದು ದೋಣಿಯವರನ್ನು ಕುರಿತು ‘‘ಲೋ ಅಲ್ಲಿ ನನಗೆ ದಿಗಿಲಾಯಿತು; ದೋಣಿ ಬಿಚ್ಚಿಬಿಡಿ“ ಎಂದನು. ಅವರು ಶೌಚಾದಿಗಳಿಗೆ ಸ್ವಲ್ಪ ಅವಕಾಶಕೊಡಬೇಕೆಂದರು; ಆತನು ಅದನ್ನು ಕಿವಿಗೇ ಹಾಕಿಕೊಳ್ಳಲಿಲ್ಲ; ಬೇಕಾದರೆ ಅಲ್ಲಿಂದ ಎರಡು ಮೂರು ಹರದಾರಿ ಮುಂದೆ ಹೋಗಿ ಅಲ್ಲಿ ಬೇಕಾದರೆ ನಿಲ್ಲಬಹುದೆಂದನು. ಈ ವಿಚಾರವನ್ನು ಕುರಿತು ದೀನದಯಾಳುವು ‘‘ಮೊದಲು ಆ ನಿಧಿಯಲ್ಲಿ ಆಶೆಯಾಯಿತು; ಆದರೆ ಆಮೇಲೆ, ಇದು ಯಾರಾದರೂ ಬ್ರಾಹ್ಮಣರದ್ದಾಗಿದ್ದರೆ ಬ್ರಹ್ಮಸ್ವತ್ತನ್ನು ಕದ್ದ ಪಾಪದಿಂದ ನರಕದಲ್ಲಿ ನರಳಬೇಕಾಗುತ್ತದೆ ಎನ್ನಿಸಿತು” ಎಂದು ಹೇಳುತ್ತಿದ್ದನು. ಆ ಹೂಳಿಟ್ಟಿದ್ದ ಹಣವು ಎಲ್ಲಾದರೂ ತನ್ನನ್ನು ಪುನಃ ಚಪಲಗೊಳಿಸೀತಲ್ಲಾ ಎಂದು ಅವನು ಆ ಜಾಗವನ್ನೇ ಬಿಟ್ಟು ಓಡಿಹೋಗಿದ್ದನು. </span>
</p>
<p>
<span> ನಾಗಮಹಾಶಯರ ಬಾಲ್ಯಕಾಲದ ಸಂಗತಿಗಳು ಹೆಚ್ಚಾಗಿ ಏನೂ ತಿಳಿದುಬಂದಿಲ್ಲ. ಮಗುವಾಗಿದ್ದಾಗಿನಿಂದಲೂ ಅವರ ಮಾತು ಬಲು ನಯ; ನಡತೆಯಲ್ಲಿ ಬಲು ವಿನಯ. ಅತಿಮನೋಹರವಾದ ರೂಪರೇಖಾ ಸೌಂದರ್ಯ; ತಲೆಯ ತುಂಬ ಇದ್ದ ಉದ್ದವಾದ ಕೂದಲು ಆ ಸೌಂದರ್ಯವನ್ನು ಇನ್ನೂ ಹೆಚ್ಚು ಮಾಡಿದ್ದಿತು. ಹುಟ್ಟಿದ್ದು ಬಡವರ ಮನೆಯಲ್ಲಿ; ಆದ್ದರಿಂದ ಎರಡು ಬೆಳ್ಳಿಯ ಕೈಬಳೆ ಹೊರತು ಮೈಮೇಲೆ ಮತ್ತಾವ ಒಡವೆಗಳೂ ಇರಲಿಲ್ಲ. ಆದರೆ ಆ ಸುಂದರವಾದ ಮಗುವು ಉದ್ದವಾದ ಜುಟ್ಟನ್ನು ಬಿಟ್ಟುಕೊಂಡು ಕುಣಿಯುತ್ತ ಆಡುತ್ತ ಇದ್ದರೆ ಮೋಹಗೊಳ್ಳದವರು ಇರಲಿಲ್ಲ. ನೆರೆಹೊರೆಯ ಹೆಂಗಸರು ಈ ಸುಂದರ ಬಾಲಕನನ್ನು ಕಂಡರೆ ಎತ್ತಿಕೊಂಡು ಆದರಿಸುತ್ತಿದ್ದರು. ಆದರೆ ಮುದ್ದುಮಾಡಿ ಯಾರಾದರೂ ಏನಾದರೂ ತಿನ್ನುವುದಕ್ಕೆ ಕೊಟ್ಟರೆ ಮಗುವು ಏನನ್ನೂ ಯಾವಾಗಲೂ ತೆಗೆದುಕೊಳ್ಳುತ್ತಿರಲಿಲ್ಲ. </span>
</p>
<p>
<span> ಹುಡುಗನು ಬಹು ಶಾಂತ ಸ್ವಭಾವದವನು. ಸಾಯಂಕಾಲದ ಸಮಯದಲ್ಲಿ ಒಬ್ಬೊಬ್ಬನೇ ಕುಳಿತುಕೊಂಡು ನಕ್ಷತ್ರ ಖಚಿತವಾದ ಆಕಾಶವನ್ನು ದೃಷ್ಟಿಸಿ ನೋಡುತ್ತ ಅತ್ತೆಯನ್ನು ಕುರಿತು ‘‘ನಡೆಯಮ್ಮ ನಾವು ಆ ದೇಶಕ್ಕೆ ಹೊರಟುಹೋಗೋಣ; ಇನ್ನು ಇಲ್ಲಿದ್ದರೆ ಒಳ್ಳೆಯದಲ್ಲ“ ಎಂದು ಹಟಮಾಡುತ್ತಿದ್ದನಂತೆ. ಚಂದ್ರೋದಯವಾದರೆ ಅದನ್ನು ನೋಡಿ ಹಿಗ್ಗಿ ಚಪ್ಪಾಳೆ ತಟ್ಟಿಕೊಂಡು ಓಡಿಯಾಡುತ್ತಿದ್ದನಂತೆ. ಗಾಳಿಗೆ ಮರಗಳು ಅಲ್ಲಾಡಿದರೆ ಅವು ತನ್ನನ್ನು ಕರೆಯುತ್ತವೆಂದು ಭಾವಿಸಿಕೊಂಡು ‘‘ಅಮ್ಮ, ಅವುಗಳ ಜೊತೇಲಿ ಆಡೋಣಮ್ಮ” ಎನ್ನುತ್ತ ತಾನೂ ಮರಗಳ ಹಾಗೆ ಬಗ್ಗುತ್ತಲೂ ಬಾಗುತ್ತಲೂ ಕುಣಿಯುತ್ತಿದ್ದನಂತೆ. ಅಂದವಾದ ಆ ಕುಣಿತವನ್ನು ನೋಡಿ ಅವರ ಅತ್ತೆಯು ಆನಂದದಲ್ಲಿ ಮುಳುಗಿ ಮಗುವಿನ ಸುಂದರವಾದ ಮುಖವನ್ನು ಮೇಲಿಂದ ಮೇಲೆ ಮುತ್ತಿಡುತ್ತಿದ್ದಳಂತೆ. </span>
</p>
<p>
<span> ಹುಡುಗನ ಅತ್ತೆಯು ಪುರಾಣದ ಕಥೆಗಳನ್ನು ಹೇಳುವುದರಲ್ಲಿ ಬಹು ಜಾಣೆ. ಒಳ್ಳೆಯ ಕಥೆಗಳನ್ನು ಹೇಳುವ ನೆವದಲ್ಲಿ ರಾಮಾಯಣ ಭಾರತ ಮುಂತಾದವುಗಳ ಉಪಾಖ್ಯಾನಗಳನ್ನು ಹೇಳಿ ಹುಡುಗನಿಗೆ ನಿದ್ರೆ ಬರುವಂತೆ ಮಾಡುತ್ತಿದ್ದಳು. ಮನೆ ಕೆಲಸಗಳು ಹೆಚ್ಚಾಗಿದ್ದು ಆಕೆಗೆ ಕಥೆ ಹೇಳಲು ಅವಕಾಶವಿಲ್ಲದಿದ್ದ ದಿವಸ ಹುಡುಗನು ಏನು ಮಾಡಿದರೂ ನಿದ್ರೆ ಹೋಗದೆ ತುಂಬ ರಚ್ಚೆ ಮಾಡುತ್ತಿದ್ದನು. ಕೊನೆಗೆ ಒಂದು ಸಣ್ಣ ಕಥೆಯನ್ನಾದರೂ ಆಕೆ ಬಂದು ಹೇಳಿದ ಹೊರತು ಆಗುತ್ತಿರಲಿಲ್ಲ. ಹೀಗೆ ಹೇಳಿದ ಕಥೆಗಳು ಹುಡುಗನಿಗೆ ಒಂದೊಂದು ದಿನ ಆಮೂಲಾಗ್ರವಾಗಿ ಕನಸಿನಲ್ಲಿ ನಡೆದುಬಿಡುತ್ತಿದ್ದುವು; ಸ್ವಪ್ನದಲ್ಲಿ ದೇವ ದೇವಿಯರ ಮೂರ್ತಿಗಳನ್ನು ಕಂಡು ಆಗಾಗ್ಗೆ ಹೆದರಿಕೊಂಡು ಏಳುತ್ತಿದ್ದನು. ಆದರೆ ಎಷ್ಟು ಹೆದರಿಕೆಯಾದರೂ ತನ್ನ ಹತ್ತಿರ ಮಲಗಿರುತ್ತಿದ್ದ ಅತ್ತೆಯ ಪಕ್ಕದಲ್ಲಿ ಎದ್ದು ಕುಳಿತುಕೊಂಡಿರುತ್ತಿದ್ದನೇ ಹೊರತು ಹಗಲೆಲ್ಲಾ ದುಡಿದು ಆಯಾಸದಿಂದ ನಿದ್ರೆ ಮಾಡುತ್ತಿದ್ದ ಆಕೆಯನ್ನು ಎಬ್ಬಿಸುತ್ತಿರಲಿಲ್ಲ. ಬೆಳಗಾದಮೇಲೆ ತಾನು ಕಂಡ ಕನಸುಗಳನ್ನು ಹೇಳುತ್ತಿದ್ದನು. ಆಕೆ ಕೇಳಿ ಆಶ್ಚರ್ಯಪರವಶಳಾಗುತ್ತಿದ್ದಳು. </span>
</p>
<p>
<span> ನಾಗಮಹಾಶಯರು ಹುಡುಗರಾಗಿದ್ದಾಗ ಆಟ ಪಾಟಗಳಿಗೆ ಅಷ್ಟೊಂದು ಮನಸ್ಸು ಕೊಡುತ್ತಿರಲಿಲ್ಲ; ಆದರೆ ಜೊತೆಯವರ ಬಲವಂತಕ್ಕೆ ಆಗಾಗ್ಗೆ ಆಡುತ್ತಿದ್ದುದುಂಟು. ಆಟದಲ್ಲಿ ಯಾರಾದರೂ ಸುಳ್ಳು ಹೇಳಿದರೆ ಅವರೊಡನೆ ಮಾತು ಬಿಟ್ಟುಬಿಡುತ್ತಿದ್ದರು; ಅದಕ್ಕೆ ಪರಿತಾಪಪಟ್ಟು ತಿರುಗಿ ಸುಳ್ಳಾಡುವುದಿಲ್ಲವೆಂದು ಮಾತು ಕೊಡುವವರೆಗೆ ಅವರ ಸಂಗಡ ಸೇರುತ್ತಿರಲಿಲ್ಲ. ಬಾಲ್ಯದಲ್ಲಿಯೂ ಅವರು ಒಂದು ದಿನವೂ ಯಾರೊಡನೆಯೂ ಜಗಳವಾಡಿದ್ದಿಲ್ಲ. ಹುಡುಗರಲ್ಲಿ ಒಬ್ಬರಿಗೊಬ್ಬರಿಗೆ ಜಗಳ ಹತ್ತಿದರೆ ತಾವು ಮಧ್ಯಸ್ಥರಾಗಿ ನಿಂತುಕೊಂಡು, ಎಷ್ಟು ತೃಪ್ತಿಕರವಾಗಿ ಸಮಾಧಾನಗೊಳಿಸುತ್ತಿದ್ದರೆಂದರೆ, ಕಕ್ಷಿ ಪ್ರತಿಕಕ್ಷಿಗಳು ಎಷ್ಟೋ ಸಂತೋಷದಿಂದ ಅವರ ನಾಯಕತ್ವವನ್ನು ಒಪ್ಪಿಕೊಳ್ಳುತ್ತಿದ್ದರು. ಆಟಕ್ಕಾಗಲಿ ಹಾಸ್ಯಕ್ಕಾಗಲಿ ಅವರು ಎಂದೂ ಸುಳ್ಳು ಹೇಳುತ್ತಿರಲಿಲ್ಲ. ಬಾಲ್ಯದಿಂದಲೂ ಅವರು ತೋರಿಸುತ್ತಿದ್ದ ಒಳ್ಳೆಯ ನಡತೆಯನ್ನು ನೋಡಿ ಹುಡುಗರು ದೊಡ್ಡವರು ಹೆಂಗಸರು ಗಂಡಸರು ಎಲ್ಲರೂ ಒಂದೇ ಸಮನಾಗಿ ಆಶ್ಚರ್ಯಪಡುತ್ತಿದ್ದರು. ದೇವಭೋಗದಲ್ಲಿ ಇವೊತ್ತಿಗೂ ಕೆಲವು ಜನರಿದ್ದಾರೆ: ಅವರು ‘ದೀನದಯಾಳುವಿನ ಹುಡುಗನ ಹಾಗೆ ಸುಶೀಲನೂ ಸರಳನೂ ಸಚ್ಚರಿತ್ರನೂ ವಿನೀತನೂ ಆದ ಹುಡುಗನನ್ನು ಮತ್ತೆಲ್ಲಿಯೂ ನಾವು ನೋಡಿಲ್ಲ’ ಎಂದು ಒಮ್ಮುಖವಾಗಿ ಹೇಳುತ್ತಾರೆ. ತಾಯಿ ಹೋದ ಮೇಲೆ ಸೋದರತ್ತೆಯ ಆರೈಕೆಯಲ್ಲಿ ಮತ್ತೆ ಕೆಲವು ವರ್ಷಗಳು ಕಳೆದುವು. ವಯಸ್ಸು ಆಗುತ್ತ ಆಗುತ್ತ ಹುಡುಗನ ಜ್ಞಾನಪಿಪಾಸೆಯೂ ಹೆಚ್ಚುತ್ತ ಹೋಯಿತು. ಆದರೆ ಈಗಿನ ಹಾಗೆ ಆಗ ಬೇಕಾದಷ್ಟು ಸ್ಕೂಲುಗಳಿರಲಿಲ್ಲ. ನಾರಾಯಣಗಂಜಿನಲ್ಲಿ ಒಂದೇ ಒಂದು ಬಂಗಾಳಿ ಸ್ಕೂಲು ಇತ್ತು. ನಾಗಮಹಾಶಯರು ಅಲ್ಲಿಯೇ ಓದಲು ಮೊದಲು ಮಾಡಿದರು. ಆದರೆ ಅಲ್ಲಿ ಮೂರನೆಯ ತರಗತಿಯವರೆಗೆ ಮಾತ್ರ ಓದಬಹುದಾಗಿತ್ತು; ಅದೇ ಅಲ್ಲಿ ಕೊನೆಯ ತರಗತಿ. ಆದ್ದರಿಂದ ಅಲ್ಲಿಯವರೆಗೆ ಓದಿ, ಓದುವುದನ್ನು ಬಿಟ್ಟುಬಿಡಬೇಕಾಯಿತು. ನಾಗಮಹಾಶಯರಿಗೆ ಇದರಿಂದ ತುಂಬ ವ್ಯಥೆಯಾಯಿತು. ಆದ್ದರಿಂದ ದೀನದಯಾಳುವು ನವರಾತ್ರಿಗೆ ಊರಿಗೆ ಬಂದಾಗ ಓದುವುದಕ್ಕೆ ಕಲ್ಕತ್ತೆಗೆ ಹೋಗಬೇಕೆಂಬ ತಮ್ಮ ಆಶೆಯನ್ನು ಸೂಚಿಸಿದರು. ಆದರೆ ದೀನದಯಾಳುವು ಒಪ್ಪಲಿಲ್ಲ. “ನಮ್ಮಂಥ ಅಲ್ಪ ಸಂಪಾದನೆ ಇರತಕ್ಕವರು ಕಲ್ಕತ್ತೆಯಲ್ಲಿ ಓದಿಸುವ ಖರ್ಚನ್ನು ವಹಿಸುವುದು ಸುತರಾಂ ಸಾಧ್ಯವಿಲ್ಲ“ ಎಂದು ಬಿಟ್ಟನು. ನಾಗಮಹಾಶಯರಿಗೆ ಹಿಡಿಸಲಾರದಷ್ಟು ದುಃಖಬಂದಿತು. ಕಲ್ಕತ್ತೆಯಲ್ಲಿ ಓದುವ ಆಶೆಯನ್ನು ಬಿಟ್ಟು ಹತ್ತಿರದಲ್ಲಿ ಯಾವುದಾದರೂ ಸ್ಕೂಲು ಇದೆಯೇ ಎಂದು ವಿಚಾರಿಸಲು ಮೊದಲುಮಾಡಿದರು. ಡಾಕಾದಲ್ಲಿ ಬೇಕಾದಷ್ಟಿವೆ ಎಂದು ಗೊತ್ತಾಯಿತು. ನಾರಾಯಣಗಂಜಿನಿಂದ ಡಾಕಾಕ್ಕೆ ಹತ್ತು ಮೈಲಿ. ಅಲ್ಲಿ ಓದುವುದಕ್ಕೆ ಹೋದರೆ ದಿನಕ್ಕೆ ಇಪ್ಪತ್ತು ಮೈಲಿ ನಡೆಯಬೇಕಾಗಿತ್ತು. ಆದ್ದರಿಂದ ಈ ಪ್ರಸ್ತಾಪವನ್ನು ಎತ್ತಿದಾಗ ಅವರ ಸೋದರತ್ತೆಯೂ ಜೊತೆಗಾರರೂ ಅಡ್ಡಿಹಾಕಿದರು. ಆದರೆ ನಾಗಮಹಾಶಯರು ಯಾರ ಮಾತನ್ನೂ ಲಕ್ಷ್ಯಮಾಡಲಿಲ್ಲ. ಯಾರಿಗೂ ಏನೂ ಹೇಳದೆ ಪಂಚೆಯ ಸೆರಗಿನಲ್ಲಿ ಸ್ವಲ್ಪ ಪುರಿ ಕಟ್ಟಿಕೊಂಡು ಮಾರನೆಯ ದಿನ ಬೆಳಗ್ಗೆ ಡಾಕಾ ಪಟ್ಟಣಕ್ಕೆ ಯಾತ್ರೆ ಹೊರಟರು. ದಿವಸವೆಲ್ಲಾ ಸ್ಕೂಲುಗಳನ್ನು ನೋಡುವುದರಲ್ಲೇ ಕಳೆದುಹೋಯಿತು. ಕೊನೆಗೆ ಒಂದು ಬಂಗಾಳಿ ಸ್ಕೂಲು ಒಪ್ಪಿಗೆಯಾಗಿ ಮನೆಗೆ ಹಿಂತಿರುಗಿದರು. ಮನೆಗೆ ಬರುವ ಹೊತ್ತಿಗೆ ಹೊತ್ತು ಮುಳುಗಿ ಹೋಗಿತ್ತು. ಅಷ್ಟರಲ್ಲಿ ಅವರ ಸೋದರತ್ತೆಯು ಅವರನ್ನು ಹುಡುಕಿ ಕೊಂಡು ಬೀದಿ ಬೀದಿ ಅಲೆಯುತ್ತಿದ್ದಳು. ಆದ್ದರಿಂದ ನಾಗಮಹಾಶಯರು ಹಿಂತಿರುಗಿ ಬಂದದ್ದನ್ನು ನೋಡಿ ಆಕೆಗೆ ಆನಂದವು ಪಾರವಿಲ್ಲದಂತಾಯಿತು. ಮೊದಲು ಆದರಿಸಿ ಊಟಕ್ಕೆ ಬಡಿಸಿ ಅನಂತರ ಹಗಲೆಲ್ಲಾ ಕಾಣದೆ ಇದ್ದದ್ದಕ್ಕೆ ಕಾರಣವ್ನು ಕೇಳಿದಳು. ಅದಕ್ಕೆ ಅವರು ಎಲ್ಲಾ ಸಂಗತಿಗಳನ್ನೂ ತಿಳಿಸಿ ‘‘ನಾಳೆಯಿಂದ ಓದುವುದಕ್ಕೆ ಹೋಗಬೇಕು; ಖಂಡಿತಮಾಡಿಕೊಂಡು ಬಿಟ್ಟಿದ್ದೇನೆ; ಬೆಳಗ್ಗೆ ಎಂಟು ಗಂಟೆಗೆಲ್ಲಾ ಸ್ವಲ್ಪ ಅಡಿಗೆ ಮಾಡಿಬಿಡಬೇಕು” ಎಂದರು. ಹುಡುಗನ ಉತ್ಸಾಹವನ್ನು ನೋಡಿ ಅತ್ತೆಯು ‘‘ಆಗಲಪ್ಪ, ರಾಮ ಒಳ್ಳೆಯದು ಮಾಡುತ್ತಾನೆ; ದಾರಿಯಲ್ಲಿ ಯಾವ ತೊಂದರೆಯಾಗಲಿ ಅಡ್ಡಿಯಾಗಲಿ ಬರದಿರಲಿ” ಎಂದಳು. </span>
</p>
<p>
<span> ಮರುದಿನ ಸ್ಕೂಲಿಗೆ ಸೇರುವುದಕ್ಕೆ ಫೀಜಿಗಾಗಿ ಸ್ವಲ್ಪ ದುಡ್ಡನ್ನು ತೆಗೆದುಕೊಂಡು ಊಟಮಾಡಿ ಎಂಟು ಗಂಟೆಯ ಹೊತ್ತಿಗೆ ಡಾಕಾಕ್ಕೆ ಹೊರಟು ನಾರ್ಮಲ್​ ಸ್ಕೂಲಿಗೆ ಸೇರಿದರು. ಇಲ್ಲಿ ಅವರು ಹದಿನೈದು ತಿಂಗಳು ಓದಿದರು; ಈ ಹದಿನೈದು ತಿಂಗಳಲ್ಲಿ ಎರಡೇ ದಿನ ಮಾತ್ರ ಹೋಗಿರಲಿಲ್ಲ; ಬಿಸಿಲು, ಮಳೆ, ಮಂಜು ಒಂದೇ ಸಮನಾಗಿ ತಲೆಯಮೇಲೆ ಬೀಳುತ್ತಿದ್ದರೂ ಒಂದು ದಿನವೂ ಅವರ ಹಟವು ಸಡಿಲಲಿಲ್ಲ. ಆದರೆ ಇಷ್ಟೊಂದು ಹೆಚ್ಚಾದ ಶ್ರಮದಿಂದ ಅವರ ಶರೀರವು ದಿನದಿನಕ್ಕೆ ಕುಗ್ಗುತ್ತ ಬಂತು. ಅವರು ಮಾತ್ರ “ಡಾಕಾಕ್ಕೆ ಓದುವುದಕ್ಕೆ ಹೋಗುತ್ತಿದ್ದಾಗ ನನಗೆ ಒಂದು ಎಳ್ಳಷ್ಟೂ ಕಷ್ಟವಾಗುತ್ತಿರಲಿಲ್ಲ: ಕಾಡಿನೊಳಗಿನಿಂದ ಹತ್ತಿರದ ಕಾಲುದಾರಿಯಲ್ಲಿ ಹೊರಟು ಹೋಗುತ್ತಿದ್ದೆ; ಹಿಂತಿರುಗಿ ಬರುವಾಗ ಎಂದಾದರೂ ಹಸಿವಾದರೆ ಒಂದು ದುಡ್ಡಿಗೆ ಪುರಿ ಕೊಂಡು ಕೊಂಡು, ತಿನ್ನುತ್ತಾ ಮನೆಗೆ ಬಂದು ಬಿಡುತ್ತಿದ್ದೆ” ಎಂದು ಹೇಳುತ್ತಿದ್ದರು. </span>
</p>
<p>
<span> ಈ ಸ್ಕೂಲಿನ ಒಬ್ಬ ಉಪಾಧ್ಯಾಯರಿಗೆ ನಾಗಮಹಾಶಯರ ಮೇಲೆ ಪುತ್ರವಾತ್ಸಲ್ಯವಿತ್ತು. ಅವರು ನಿತ್ಯವೂ ನಡೆದುಕೊಂಡುಬರುವುದುನ್ನು ನೋಡಿ ಆತನು “ಮಗು, ಓದುವುದಕ್ಕೆ ನೀನು ಇಷ್ಟು ಕಷ್ಟಪಟ್ಟು ಕೊಂಡು ಬರಬೇಕಾಗಿಲ್ಲ; ನಮ್ಮ ಮನೆಯಲ್ಲಿ ಇದ್ದುಬಿಡು; ನಿನ್ನ ಖರ್ಚನ್ನು ನಾನು ಹೇಗೋ ನೋಡಿಕೊಳ್ಳುತ್ತೇನೆ“ ಎಂದನಂತೆ. ಅದಕ್ಕೆ ಅವರು ‘‘ನನಗೇನು ಕಷ್ಟವಿಲ್ಲ” ಎಂದರಂತೆ. ಓದು ಬರಹದಲ್ಲಿ ಇಷ್ಟು ಆಸಕ್ತಿಯನ್ಜು ನೋಡಿ ಆತನು ‘‘ಮುಂದೆ ಈ ಹುಡುಗ ಎಂಥ ಉಚ್ಚಸ್ಥಿತಿಗೆ ಬರುತ್ತಾನೋ ಕಾಣೆ !” ಎಂದು ಆಶ್ಚರ್ಯಪಟ್ಟರಂತೆ. ಆತ ಬದುಕಿದ್ದಿದ್ದರೆ ತನ್ನ ಕಾಲಜ್ಞಾನವು ಅಕ್ಷರಶಃ ಸಫಲವಾಯಿತೆಂಬುದನ್ನು ನೋಡಬಹುದಾಗಿತ್ತು. </span>
</p>
<p>
<span> ಡಾಕಾ ನಾರ್ಮಲ್​ ಸ್ಕೂಲಿನಲ್ಲಿ ನಾಗಮಹಾಶಯರು ಓದಿದ್ದು ಅತ್ಯಲ್ಪಕಾಲ ಮಾತ್ರ. ಆದರೆ ಈ ಅಲ್ಪಕಾಲದಲ್ಲಿ ಅವರಿಗೆ ಬಂಗಾಳಿ ಭಾಷೆಯು ಬಹು ಚೆನ್ನಾಗಿ ಬಂತು. ಅವರ ಅಕ್ಷರವು ಮುಕ್ತಾಫಲದಂತಿತ್ತು. ಬರೆವಣಿಗೆಯು ಸರಳವಾಗಿಯೂ ಸಾರವತ್ತಾಗಿಯೂ ಮನೋಹರವಾಗಿಯೂ ಇತ್ತು. ಈ ಕಾಲದ ಅವರ ಪ್ರಬಂಧಗಳೆಲ್ಲಾ ಧರ್ಮ ಅಥವಾ ಚಾರಿತ್ರ ಸಂಪಾದನೆಯ ಉದ್ದೇಶದಿಂದ ಬರೆದವು. ಆಮೇಲೆ ಅವರು ಕಲ್ಕತ್ತೆಗೆ ವೈದ್ಯವನ್ನು ಓದುವುದಕ್ಕೆ ಬಂದಾಗ, ಈ ಪ್ರಬಂಧಗಳನ್ನೆಲ್ಲಾ “ಹುಡುಗರಿಗೆ ಉಪದೇಶ” ಎಂಬ ಹೆಸರಿನಿಂದ ಪುಸ್ತಕರೂಪದಲ್ಲಿ ಅಚ್ಚು ಹಾಕಿಸಿದರು. ಈ ಪುಸ್ತಕದ ಮುದ್ರಣ ಅಥವಾ ಪ್ರಕಾಶನದ ಸಂಬಂಧವಾಗಿ ಅವರು ಯಾವಾಗಲೂ ಯಾರಿಗೂ ಏನನ್ನೂ ಹೇಳಿಲ್ಲ. ಅಷ್ಟೇಕೆ, ಅವರ ಚಿರಸ್ನೇಹಿತರಾದ ಸುರೇಶಚಂದ್ರ ದತ್ತರಿಗೂ ಪುಸ್ತಕ ಅಚ್ಚಾಗುವುದಕ್ಕಿಂತ ಮುಂಚೆ ಏನೂ ಗೊತ್ತಿರಲಿಲ್ಲ. ಅಚ್ಚಾದ ಮೇಲೆ ನಾಗಮಹಾಶಯರು ಅದರ ಒಂದು ಪ್ರತಿಯನ್ನು ಉಪಹಾರವಾಗಿ ಕೊಟ್ಟರು. ಆಮೇಲೆ ಪುಸ್ತಕಗಳನ್ನೆಲ್ಲಾ ಸ್ಥಳೀಯರಾದ ಹುಡುಗರಿಗೆ ಹಂಚಿಬಿಟ್ಟರು. ದೇವಭೋಗ ಗ್ರಾಮದಲ್ಲಿ ಈಗಲೂ ಈ ಪುಸ್ತಕದ ಒಂದೆರಡು ಪ್ರತಿಗಳು ಕಂಡುಬರುತ್ತವೆ. </span>
</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಎರಡನೆಯ ಅಧ್ಯಾಯ</h1>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಕಲ್ಕತ್ತೆಗೆ ಬಂದದ್ದು</h1>
<p>
<span> ನಾಗಮಹಾಶಯರಿಗೆ ಕ್ರಮವಾಗಿ ಬಾಲ್ಯ ಕಳೆದು ಯೌವನವು ಬರುವಂತಾಯಿತು. ಆಗ ಅವರ ಅತ್ತೆಯು ತಾಯಿ ಇಲ್ಲದ ಹುಡುಗನನ್ನು ಸಂಸಾರದಲ್ಲಿ ನಿಲ್ಲಿಸುವ ಉದ್ದೇಶದಿಂದ ಅವರ ಮದುವೆಗೆ ಪ್ರಯತ್ನಮಾಡಿದಳು. ಹೆಣ್ಣು ಹುಡುಕಿಸಿ ಕಲ್ಕತ್ತೆಯಲ್ಲಿದ್ದ ದೀನದಯಾಳುವಿಗೆ ವರ್ತಮಾನ ಕೊಟ್ಟಳು. ವಿಕ್ರಮಪುರಕೆಕ ಸೇರಿದ ರೈಜದಿಯಾ ಗ್ರಾಮದ ಜಗನ್ನಾಥ ದಾಸರ ಮಗಳು ಪ್ರಸನ್ನಕುಮಾರಿ ಎಂಬ ಹನ್ನೊಂದು ವರ್ಷದ ಹುಡುಗಿಯೊಡನೆ ನಾಗಮಹಾಶಯರಿಗೆ ಮದುವೆಯಾಯಿತು. ಪ್ರಸನ್ನಕುಮಾರಿಗೆ ಮಹೇಶ, ಹರೇಂದ್ರ, ಭಗವಾನ್​ಚಂದ್ರ ಎಂದು ಮೂರು ಜನ ಅಣ್ಣಂದಿರು. ಜಗನ್ನಾಥನು ಒಳ್ಳೆಯ ಸ್ಥಿತಿಯಲ್ಲಿದ್ದ ದೊಡ್ಡ ಮನುಷ್ಯನಾಗಿದ್ದನು. </span>
</p>
<p>
<span> ನಾಗಮಹಾಶಯರಿಗೆ ಮದುವೆಯಾದ ದಿನವೇ ಅವರ ತಂಗಿ ಶಾರದೆಗೂ ಲಗ್ನವಾಯಿತು. ಗೋಧೂಳಿ ಲಗ್ನದಲ್ಲಿ ಅಣ್ಣನಿಗೂ ಬೆಳಗಿನ ಜಾವದಲ್ಲಿ ತಂಗಿಗೂ ಧಾರೆಗಳಾದುವು. ಮದುವೆಯಾದ ಐದು ತಿಂಗಳಿಗೆ ನಾಗಮಹಾಶಯರು ಕಲ್ಕತ್ತೆಗೆ ಬಂದರು. </span>
</p>
<p>
<span> ಕಲ್ಕತ್ತೆಯಲ್ಲಿ ತಂದೆಯ ಜೊತೆಯಲ್ಲಿರುತ್ತ ಅವರು ಕೇಂಬಲ್​ ಮೆಡಿಕಲ್​ ಸ್ಕೂಲಿನಲ್ಲಿ ವೈದ್ಯವನ್ನು ಕಲಿಯಲು ಮೊದಲುಮಾಡಿದರು. ಆದರೆ ಅವರಿಗೆ ವ್ಯಾಸಂಗದಮೇಲೆ ಅಭಿಲಾಷೆಯು ಎಷ್ಟು ಬಲವತ್ತಾಗಿತ್ತೋ ಅಷ್ಟು ಫಲವತ್ತು ಮಾತ್ರ ಆಗಲಿಲ್ಲ. ಇಲ್ಲಿಯೂ ಒಂದೂವರೆ ವರ್ಷದ ಮೇಲೆ ಅವರ ಓದು ಸಾಗಲಿಲ್ಲ. ಅವರು ಏಕೆ ಕೇಂಬಲ್​ ಸ್ಕೂಲನ್ನು ಬಿಟ್ಟುಬಿಟ್ಟರೆಂಬ ಸಂಗತಿಯು ಅವರ ಜೀವನದ ಅನೇಕ ಸಂಗತಿಗಳಂತೆ ಅಂಧಕಾರದಲ್ಲಿ ಮುಚ್ಚಿಹೋಗಿದೆ. ಕೇಂಬಲ್​ ಸ್ಕೂಲನ್ನು ಬಿಟ್ಟ ಮೇಲೆ ನಾಗಮಹಾಶಯರು ವಿಖ್ಯಾತ ಡಾಕ್ಟರಾದ ವಿಹಾರೀಲಾಲ ಬಹದುರಿಯವರ ಹತ್ತಿರ ಹೋಮಿಯೋಪತಿ (ವೈದ್ಯವನ್ನು) ಕಲಿಯಲು ಮೊದಲುಮಾಡಿದರು. ಡಾಕ್ಟರ್​ ಬಹದುರಿಯವರು ನಾಗಮಹಾಶಯರ ಸಾತ್ವಿಕ ಚರಿತ್ರದಿಂದ ದಿವಸ ದಿವಸಕ್ಕೆ ಅವರನ್ನು ಹೆಚ್ಚು ಹೆಚ್ಚಾಗಿ ಮೆಚ್ಚುತ್ತ ವ್ಯಾಸಂಗದಲ್ಲಿ ಅವರಿಗಿದ್ದ ಆಸಕ್ತಿಯನ್ನು ನೋಡಿ ಪ್ರಯತ್ನ ಪುರಸ್ಸರವಾಗಿ ಶಿಕ್ಷಣ ಕೊಡುತ್ತಿದ್ದರು. ಕೆಲಸದಲ್ಲಿ ಅನುಭವ ಬರಲು ತಮ್ಮ ಜೊತೆಯಲ್ಲಿ ಅವರನ್ನು ರೋಗಿಗಳ ಮನೆಗೆ ಹೋಗುವಾಗ ಕರೆದು ಕೊಂಡುಹೋಗುತ್ತಿದ್ದರು. ನಾಗಮಹಾಶಯರೂ ಬೆಳಗ್ಗೆ ಸಾಯಂಕಾಲ ಎರಡೆರಡು ಹೊತ್ತೂ ಬಹದುರಿಯವರ ಹತ್ತಿರ ಓದಿಕೊಂಡು ಬರುತ್ತಿದ್ದರು; ಮನೆಗೆ ಬಂದು ಓದಿದ್ದನ್ನು ವ್ಯಾಸಂಗಮಾಡುತ್ತಿದ್ದರು. ಹೀಗೆ ಸುಮಾರು ಎರಡು ವರ್ಷ ಕಳೆದುಹೋಯಿತು. </span>
</p>
<p>
<span> ವೈದ್ಯ ಶಿಕ್ಷಣಕ್ಕೋಸ್ಕರ ನಾಗಮಹಾಶಯರು ಈಗ ಬಹುಕಾಲ ಕಲ್ಕತ್ತೆಯಲ್ಲಿ ಇರಬೇಕಾಗಿತ್ತು. ಅವರ ಹೆಂಡತಿಯು ಪ್ರಾಯಿಕವಾಗಿ ತವರುಮನೆಯಲ್ಲಿಯೇ ಇರುತ್ತಿದ್ದರು. ಆದ್ದರಿಂದ ಮದುವೆಯಾದ ಮೇಲೆ ಅವರಿಗೆ ತಮ್ಮ ಕುಟುಂಬದ ಸಂಗಡ ಸಲ್ಲಾಪ ಪರಿಚಯಗಳಾಗುವುದಕ್ಕೆ ಹೆಚ್ಚು ಅನುಕೂಲವಿರಲಿಲ್ಲ. ಅನುಕೂಲವಿದ್ದರೂ ನಾಗಮಹಾಶಯರು ಹೆಂಡತಿಯ ಹತ್ತಿರ ಸೇರುವುದಕ್ಕೇ ಸಂಕೋಚಪಟ್ಟುಕೊಳ್ಳುತ್ತಿದ್ದರು. ಊರಿಗೆ ಬಂದಾಗ ತಮ್ಮ ಹೆಂಡತಿಯು ಅಲ್ಲಿದ್ದರೆ ರಾತ್ರಿ ಅವರ ಜೊತೆಯಲ್ಲಿರಬೇಕಾದೀತೆಂದು ಸಾಯಂಕಾಲವಾಗುತ್ತಲೂ ಒಂದು ಮರವನ್ನು ಹತ್ತಿ ಅದರಮೇಲೆ ಕುಳಿತುಕೊಂಡುಬಿಡುತ್ತಿದ್ದರಂತೆ. ತಮ್ಮ ಸೋದರತ್ತೆಯು ತಮ್ಮ ಮನೆಯಲ್ಲಿ ಮಲಗುವುದಕ್ಕೆ ಜಾಗಕೊಡುತ್ತೇನೆಂದು ಒಪ್ಪಿಕೊಂಡ ಹೊರತು ಕೆಳಕ್ಕೆ ಇಳಿದು ಬರುತ್ತಲೇ ಇರಲಿಲ್ಲ. ದೀನದಯಾಳುವಿನ ಮನೆಯಲ್ಲಿ ಯೋಗಮಾಯೆಯೆಂಬ ಒಬ್ಬ ಪರಿಚಾರಿಕೆ ಇದ್ದಳು. ದೀನದಯಾಳುವು ಆಕೆಯನ್ನು ತನ್ನ ಮಗಳಂತೆ ಕಂಡುಕೊಂಡಿದ್ದನು. ನಾಗಮಹಾಶಯರೂ ಆಕೆಯನ್ನು “ಬೋನಕ್ಕ” ಎಂದು ಕರೆಯುತ್ತಿದ್ದರು. ಆಕೆಯು ಆಗಾಗ್ಗೆ ದೀನದಯಾಳುವಿನ ಜೊತೆಯಲ್ಲಿ ದೇವಭೋಗಕ್ಕೆ ಹೋಗುತ್ತಿದ್ದಳು. ನಾಗಮಹಾಶಯರು ತಮ್ಮ ಹೆಂಡತಿಯೊಡನೆ ಇದ್ದ ಪರಿಯನ್ನು ಆಕೆಯು ಕಣ್ಣಾರ ಕಂಡು ಅದನ್ನು ಸುರೇಶ ಬಾಬುವಿಗೆ ಹೇಳಿಬಿಟ್ಟಳು. </span>
</p>
<p>
<span> ಅತ್ತೆಯು ತನ್ನ ಸೋದರಳಿಯನ ಈ ವಿಚಿತ್ರ ನಡತೆಯನ್ನು ನೋಡಿ ಇವೊತ್ತಲ್ಲದಿದ್ದರೆ ಮುಂದಕ್ಕಾದರೂ ಹೆಂಡತಿಯೊಡನೆ ಸರಿಯಾಗಿರುತ್ತಾನೆ ಎಂದು ಸಮಾಧಾನ ಮಾಡಿಕೊಳ್ಳುತ್ತಿದ್ದರು. ಆದರೆ ಆಕೆಯ ದುರದೃಷ್ಟದಿಂದ ಆಶೆ ನಿರಾಶೆಯಾಗಿ ಹುಡುಗಿಗೆ ಅಕಾಲಮರಣ ಪ್ರಾಪ್ತವಾಯಿತು. ಆಕೆಯು ಆಮಶಂಕೆಯಿಂದ ಮೃತಳಾದಳೆಂದು ಕಲ್ಕತ್ತೆಗೆ ವರ್ತಮಾನ ಬಂತು. ಹೆಂಡತಿಯ ಅಕಾಲಮೃತ್ಯುವು ನಾಗಮಹಾಶಯರ ಹೃದಯವನ್ನು ನೋಯಿಸಿತು; ಆದರೆ ಒಂದು ವಿಧದಲ್ಲಿ ಮನಸ್ಸಿಗೆ ಶಾಂತಿಯೂ ಉಂಟಾಯಿತು. ಭಗವಂತನು ಸಂಸಾರಬಂಧನದಿಂದ ಬಿಡುಗಡೆ ಮಾಡಿಕೊಟ್ಟನೆಂದು ಭಾವಿಸಿಕೊಂಡು ಅವರು ನಿಶ್ಚಿಂತರಾದರು. ದೀನದಯಾಳುವಿಗೆ ಮಾತ್ರ ಬಲವಾದ ವ್ಯಸನ ಪ್ರಾಪ್ತವಾಯಿತು. ತಾನು ಸಂಸಾರ ತಪ್ಪಿದವನಾಗಿ ತಿರುಗಿ ಮದುವೆ ಮಾಡಿಕೊಳ್ಳಲಿಲ್ಲ; ಮಗನ ಮದುವೆ ಮಾಡಿಯಾದರೂ ಮುರಿದ ಮನೆಯನ್ನು ಕಟ್ಟೋಣವೆಂದಿದ್ದರು. ವಿಧಾತನ ವಿಡಂಬನೆಯನ್ನು ಏನೆಂದು ಹೇಳೋಣ! ಏನು ಮಾಡುವುದು? ತಿರುಗಿ ಮದುವೆ ಮಾಡಬೇಕೆಂದು ನಿಶ್ಚಯಿಸಿ ಮಗನನ್ನು ಊರಿಗೆ ಕರೆದುಕೊಂಡು ಬಂದನು. ಆದರೆ ಮನಸ್ಸಿಗೆ ಒಪ್ಪುವಂಥ ಹೆಣ್ಣು ಸಿಕ್ಕಲಿಲ್ಲ. ಎರಡು ದಿನ ಹೆಚ್ಚಾಗಿ ನಿಲ್ಲುವಂತಿಲ್ಲ; ತನಗೆ ನೌಕರಿ ನಿರ್ಬಂಧ; ಮಗನಿಗೂ ಓದುವುದಕ್ಕೆ ಅಡ್ಡಿ; ಆದ್ದರಿಂದ ಹೆಣ್ಣು ಗೊತ್ತು ಮಾಡುವ ಕೆಲಸವನ್ನು ತನ್ನ ಅಳಿಯನಿಗೆ ಒಪ್ಪಿಸಿಬಿಟ್ಟು ಮಗನೊಡನೆ ಹಿಂತಿರುಗಿ ಕಲ್ಕತ್ತೆಗೆ ಬಂದುಬಿಟ್ಟನು. </span>
</p>
<p>
<span> ಪುನಃ ಹೋಮಿಯೋಪತಿ ಕಲಿಯಲು ಮೊದಲಾಯಿತು. ನಾಗಮಹಾಶಯರು ಒಂದು ಸಣ್ಣ ಔಷಧದ ಪೆಟ್ಟಿಗೆಯನ್ನು ಕೊಂಡುಕೊಂಡು ‘‘ಇನ್ನೂ ವಿದ್ಯಾರ್ಥಿದೆಶೆಯಲ್ಲಿಯೇ“ ಬಡಬಗ್ಗರಿಗೆ ಉಚಿತವಾಗಿ ಔಷಧ ಕೊಡುವುದಕ್ಕೆ ಆರಂಭಮಾಡಿದರು. ಅನೇಕ ಉತ್ಕಟವಾದ ಮೊಂಡು ವ್ಯಾಧಿಗಳೆಲ್ಲಾ ನಾಗಮಹಾಶಯರು ವಿಧಿಸಿದ ಔಷಧದಿಂದ ಗುಣವಾದುವೆಂದು ಡಾಕ್ಟರ್​ ಬಹದುರಿಯವರು ಹೇಳುತ್ತಿದ್ದರು. ಔಷಧಗಳನ್ನು ಗೊತ್ತು ಮಾಡುವುದರಲ್ಲಿ ನಾಗಮಹಾಶಯರಿಗೆ ಆಶ್ಚರ್ಯಕರವಾದ ನೈಪುಣ್ಯವಿತ್ತು. ಅವರ ಅತ್ತೆಯು ಒಂದು ಸಾರಿ ಕಲ್ಕತ್ತೆಗೆ ಬಂದಿದ್ದರು; ಆಗ ಅಳಿಯನ ಅದ್ಭುತ ಚಿಕಿತ್ಸೆಯನ್ನು ನೋಡಿ ‘‘ನಮ್ಮ ಅಳಿಯಂದಿರು ಸಾಕ್ಷಾತ್​ ಮಹಾದೇವನೇ! ಯಾರಿಗೆ ಯಾವ ಔಷಧಕೊಡಲಿ ಅದರಿಂದಲೇ ಗುಣವಾಗಿಬಿಡುತ್ತದೆ!” ಎಂದರು. ಕ್ರಮೇಣ ನಾಗಮಹಾಶಯರ ಕೀರ್ತಿಯು ನಾಲ್ಕು ಕಡೆಯೂ ಹಬ್ಬಿತು. ಇನ್ನೂ ಓದುತ್ತಿರುವ ಹುಡುಗನಾದ ಈ ಹೊಸ ವೈದ್ಯನು ಬಡಬಗ್ಗರ ನಂಬಿಕೆಗೆ ಪಾತ್ರನಾಗಿ ಅವರ ಅವಲಂಬನವಾಗಿ ನಿಂತುಕೊಂಡನು. ಆದ್ದರಿಂದ ಮನೆಯಲ್ಲಿ ಔಷಧಿಗೆ ಬರುವ ರೋಗಿಗಳ ಗುಂಪು ಹೆಚ್ಚಿತು. ಮನಸ್ಸು ಮಾಡಿದ್ದರೆ ನಾಗಮಹಾಶಯರು ಈಗಿನಿಂದಲೇ ಸಂಪಾದನೆಗೆ ಹೊಡಬಹುದಾಗಿತ್ತು. ಆದರೆ ಅವರು ಹಾಗೆ ಮಾಡಲಿಲ್ಲ. ಈಗ ಅವರು ಮಾಡಿದ ಚಿಕಿತ್ಸೆ ಸಂಪಾದನೆಗಲ್ಲ, ಪರೋಪಕಾರಕ್ಕೆ. </span>
</p>
<p>
<span> ಪರೋಪಕಾರ ಮಾಡುವುದಕ್ಕೆ ಅವಕಾಶ ಸಿಕ್ಕಿದಾಗ ನಾಗಮಹಾಶಯರು ಬಿಡುತ್ತಿರಲಿಲ್ಲ. ಮತ್ತೊಬ್ಬರಿಗೋಸ್ಕರ ಎಂಥ ಹೀನ ಕಾರ್ಯಮಾಡುವುದಕ್ಕೂ ಅವರು ಹಿಂತೆಗೆಯುತ್ತಿರಲಿಲ್ಲ. ಅವರ ತಂದೆಯ ಕಡೆಯ ನೆಂಟರು ಅವರನ್ನು ಆಗಾಗ್ಗೆ ಅಂಗಡಿ ಮುಂಗಟ್ಟುಗಳಿಗೆ ಕಳುಹಿಸುತ್ತಿದ್ದರು. ನಾಗಮಹಾಶಯರು ಅಕ್ಕಿಯ ಮೂಟೆ ಸೌದೆ ಹೊರೆಗಳನ್ನಾದರೂ ಹೊತ್ತಕೊಂಡು ಬರುತ್ತಿದ್ದರು. </span>
</p>
<p>
<span> ಕಷ್ಟಕ್ಕೆ ಸಿಕ್ಕಿದವರಿಗೆ ಸಹಾಯಮಾಡಲು ನಾಗಮಹಾಶಯರು ಯಾವಾಗಲೂ ಸೊಂಟ ಕಟ್ಟಿಕೊಂಡು ಸಿದ್ಧವಾಗಿರುತ್ತಿದ್ದರು. ಹಾಟಖೊಲಾದಲ್ಲಿ ಪ್ರೇಮಚಂದ್ರ ಮುನಷಿ ಎಂಬ ಒಬ್ಬ ಐಶ್ವರ್ಯವಂತನಿದ್ದನು ಆತನಿಗೆ ಬೇಕಾದಷ್ಟು ಹಣವಿದ್ದರೂ ಮನೆಯಲ್ಲಿ ಒಬ್ಬ ಆಳನ್ನು ಇಟ್ಟುಕೊಂಡಿರಲಿಲ್ಲ. ದೂರ ಸಂಬಂಧದ ತಮ್ಮನೊಬ್ಬನು ಇದ್ದನು. ಆತನೇ ಮನೆಯಲ್ಲಿ ಅಡಿಗೆ ಮಾಡುವುದರಿಂದ ಹಿಡಿದು ನೀರು ಹೊರುವುದರ ತನಕ ಎಲ್ಲಾ ಕೆಲಸಗಳನ್ನೂ ಮಾಡುತ್ತಿದ್ದನು. ಮುನಷಿಯು ಪ್ರತಿದಿನವೂ ಗಂಗಾಸ್ನಾನ ಮಾಡುತ್ತಿದ್ದನು. ಸ್ನಾನಕ್ಕೆ ಮೊದಲು ನಾಗಮಹಾಶಯರು ಮನೆಗೆ ಬರುವುದು, ಅಲ್ಲಿ ಅವರಿಂದ ತಂಬಾಕನ್ನು ಮಾಡಿಸಿಕೊಳ್ಳುವುದು ಆಮೇಲೆ ತೈಲವನ್ನು ಕೇಳಿ ತೆಗೆದುಕೊಂಡು ತಲೆಗೆ ತಿಕ್ಕಿಕೊಂಡು ಸ್ನಾನ ಮಾಡಿ ಮನೆಗೆ ಹೋಗುವುದು </span>
<span>–</span>
<span> ಇದೇ ಆತನ ಪದ್ಧತಿಯಾಗಿತ್ತು. ಹೀಗಿರುತ್ತಿರಲು ಒಂದು ದಿನ ಆತನ ಆ ತಮ್ಮನು ಸತ್ತುಹೋದನು. ಪ್ರೇಮಚಂದ್ರನು ಬಹು ಜಿಪುಣ; ಹೆಚ್ಚು ಖರ್ಚಾದೀತೆಂಬ ಹೆದರಿಕೆಯಿಂದ ಆತನು ಆ ಗ್ರಾಮದ ಜನರಲ್ಲಿ ಸೇರುತ್ತಿರಲಿಲ್ಲ. ಆದ್ದರಿಂದ ಈಗ ಕಷ್ಟ ಬಂದಾಗ ಶವಸಂಸ್ಕಾರ ಮಾಡುವುದಕ್ಕೆ ಒಬ್ಬನೂ ಸಹಾಯಕ್ಕೆ ಬರಲಿಲ್ಲ. ಲಕ್ಷಾಧಿಕಾರಿಯಾಗಿದ್ದವನು ನೆರೆಹೊರೆಯವರ ಬಾಗಿಲು ಬಾಗಿಲಿಗೂ ಅಲೆದನು. ಆದರೆ ಒಂದು ಪ್ರಾಣಿಯೂ ಬರಲಿಲ್ಲ. ಆಗ ವಿಧಿಯಿಲ್ಲದೆ ಮುನಷಿಮಹಾಶಯನು ನಾಗಮಹಾಶಯರ ಆಶ್ರಯನ್ನು ಕೋರಬೇಕಾಯಿತು. ತಂದೆಯೂ ಮಕ್ಕಳೂ ಹೋಗಿ ಹೆಣವನ್ನು ಒಪ್ಪಮಾಡಿ ಆತನನ್ನು ಈ ತೊಂದರೆಯಿಂದ ಪಾರುಮಾಡಿದರು. </span>
</p>
<p>
<span> ನಾಗಮಹಾಶಯರು ಡಾಕ್ಟರ್​ ಬಹುದುರಿಯವರ ಹತ್ತಿರ ಸುಮಾರು ಒಂದು ವರ್ಷ ಓದಿದಮೇಲೆ ಸುರೇಶಬಾಬುಗಳೊಡನೆ ಪರಿಚಯವಾಯಿತು. ಸುರೇಶಬಾಬುವು ಅವರನ್ನು “ಮಾವ” ಎಂದು ಕರೆಯುತ್ತಿದ್ದರು (ಏಕೆಂಬುದು ಈಗ ಜ್ಞಾಪಕವಿಲ್ಲ). ಅವರು ಹುಟ್ಟಿದ್ದು ಹಾಟಖೊಲದ ಪ್ರಸಿದ್ಧವಾದ ದತ್ತವಂಶದಲ್ಲಿ; ಶ್ರೀರಾಮಕೃಷ್ಣರ ಕೃಪಾಲಾಭವಾಗುವುದಕ್ಕೆ ಮುಂಚೆ ಅವರು ಬ್ರಹ್ಮ ಪಂಗಡಕ್ಕೆ ಸೇರಿದ್ದರು. ಒಂದು ಕಡೆ, ಸುರೇಶಚಂದ್ರರು ನಿರಾಕಾರ ಬ್ರಹ್ಮವಾದಿಗಳು; ದೇವರು ದಿಂಡರು ಒಂದನ್ನೂ ಒಪ್ಪುತ್ತಿರಲಿಲ್ಲ. ಮತ್ತೊಂದು ಕಡೆ, ಮಹಾಶಯರು ಆಚಾರಶೀಲರಾದ ಹಿಂದೂ ; ದೇವಬ್ರಾಹ್ಮಣರಲ್ಲಿ ಅಚಲವಾದ ಭಕ್ತಿ ಶ್ರದ್ಧೆಯುಳ್ಳವರು. ಆದ್ದರಿಂದ ಆಗಾಗ್ಗೆ ಇವರಿಬ್ಬರಿಗೂ ಘೋರಕಲಹಗಳಾಗುತ್ತಿದ್ದುವು. ನಾಗಮಹಾಶಯರು </span>
<span>–</span>
<span> “ಹಿಂದೂಗಳ ದೇವ ದೇವಿಯರೂ ಸತ್ಯ; ಬ್ರಹ್ಮವಾದವೂ ಸತ್ಯ. ಆದರೆ ಜೀವನಿಗೆ ಅನೇಕ ಸಾಧನ ಭಜನಗಳ ಅನಂತರ ಎಷ್ಟೋ ಜನ್ಮಗಳು ಕಳೆದಮೇಲೆ ಬ್ರಹ್ಮಜ್ಞಾನವಾಗುವುದು ಸಾಧ್ಯ. ಆದರೆ ಅದು ಲಕ್ಷದಲ್ಲಿ ಒಬ್ಬರಿಬ್ಬರಿಗೆ ಆಗುತ್ತದೆಯೋ ಇಲ್ಲವೋ ಸಂದೇಹ. ವೇದ ಪುರಾಣ ತಂತ್ರ ಮಂತ್ರ ಇವುಗಳನ್ನೆಲ್ಲಾ ಸುಳ್ಳೆಂದು ಬಿಡುತ್ತೀರಾ? ಹಾಗಾದರೆ ಬ್ರಹ್ಮಜ್ಞಾನವು ಚರಮ ಲಕ್ಷ್ಯವೇನೋ ನಿಜ, ಆದರೆ ಇವೆಲ್ಲವನ್ನೂ ದಾಟಿಕೊಂಡುಹೋದ ಹೊರತು ಅದು ದೊರಕುವುದಿಲ್ಲ. ಮಹಾಮಾಯೆಯು ದಯವಿಟ್ಟು ದಾರಿ ಬಿಟ್ಟುಕೊಡದಿದ್ದರೆ ಬ್ರಹ್ಮಜ್ಞಾನ ಸಂಪಾದನೆಯು ಯಾರಿಗೆ ಸಾಧ್ಯ?” </span>
<span>–</span>
<span> ಎನ್ನುವರು. ಸುರೇಶರು </span>
<span>–</span>
<span> “ನಿನ್ನ ಶಾಸ್ತ್ರಗೀಸ್ತ್ರಗಳನ್ನೆಲ್ಲಾ ಕಟ್ಟಿಡುಮಾವಾ! ನಾನು ಅದನ್ನೆಲ್ಲಾ ನಂಬುವುದಿಲ್ಲ!” ಎಂದು ಗದರಿಸುವರು. ಆದರೆ ನಾಗ ಮಹಾಶಯರು ಪ್ರತಿಯೊಂದು ದೇವ ದೇವಿಯ ಮೂರ್ತಿಯ ಮುಂದೂ ಸಾಷ್ಟಾಂಗ ನಮಸ್ಕಾರ ಮಾಡುವುದನ್ನೂ ಬ್ರಾಹ್ಮಣರಲ್ಲಿ ಅವರಿಗೆ ಇದ್ದ ನಿಶ್ಚಲವಾದ ಭಕ್ತಿಯನ್ನೂ ನೋಡಿ, “ಇಷ್ಟು ನಂಬಿಕೆಯಿದ್ದರೆ ಜಾಗ್ರತೆಯಾಗಿ ಬ್ರಹ್ಮಜ್ಞಾನವುಂಟಾಗುವುದರಲ್ಲಿ ಸಂದೇಹವೇನು!” ಎಂದು ಮನಸ್ಸಿನಲ್ಲಿಯೇ ಅಂದುಕೊಳ್ಳುತ್ತಿದ್ದರು. </span>
</p>
<p>
<span> ಪ್ರತಿದಿನವೂ ಸಾಯಂಕಾಲ ಸುರೇಶಬಾಬುಗಳು ನಾಗಮಹಾಶಯರ ಮನೆಗೆ ಬರುತ್ತಿದ್ದರು. ಪ್ರಾಯಶಃ ಪ್ರತಿನಿತ್ಯವೂ ಈ ರೂಪವಾದ ವಾದಾನುವಾದವು ನಡೆಯುತ್ತಿತ್ತು. ಆದರೆ ಯಾರೊಬ್ಬರೂ ಮತ್ತೊಬ್ಬರನ್ನು ತಮ್ಮ ಮತಕ್ಕೆ ತಿರುಗಿಸಿಕೊಳ್ಳಲಿಲ್ಲ. ಇಂಥ ಪರಸ್ಪರ ವಿರುದ್ಧ ಪ್ರಕೃತಿಯವರು ಹೇಗೆ ಗಂಟುಬಿದ್ದರೋ ತಿಳಿಯದು; ಆದರೆ ಮೊದಲು ಗುರುತಾದಮೇಲೆ ಆಜೀವನ ಸ್ನೇಹವುಂಟಾಯಿತು. ಅವರು ಸೇರಿದಾಗಲೆಲ್ಲಾ ದೇವರ ವಿಚಾರ ಹೊರತು ಮತ್ತೊಂದು ಪ್ರಸ್ತಾಪವನ್ನೆತ್ತುತ್ತಿರಲಿಲ್ಲ. </span>
</p>
<p>
<span> ಸುರೇಶರು ನಾಗಮಹಾಸಯರನ್ನು ಆಗಾಗ್ಗೆ ಕೇಶವಬಾಬುಗಳ ಸಮಾಜಕ್ಕೆ ಕರೆದುಕೊಂಡುಹೋಗುತ್ತಿದ್ದರು. ಕೇಶವಬಾಬುಗಳ ವಾಗ್ಮಿತೆಯನ್ನು ನೋಡಿ ನಾಗಮಹಾಶಯರು ಬೆರಗಾಗಿ ಹೋಗಿದ್ದರು; ಆದರೆ ಸಮಾಜದ ಆಚಾರ ವ್ಯವಹಾರಗಳು ಅವರಿಗೆ ಒಪ್ಪಲಿಲ್ಲ. ಬ್ರಹ್ಮ ಸಮಾಜದಿಂದ ಪ್ರಕಾಶಿತವಾದ “ಚೈತನ್ಯಚರಿತ” “ರೂಪಸನಾತನ” “ಮುಸಲ್ಮಾನ್​ ಸಾಧುಗಳ ಜೀವನ (ಚರಿತ್ರೆ)” ಮುಂತಾದ ಗ್ರಂಥಗಳನ್ನೆಲ್ಲಾ ಅವರು ಅತ್ಯಾಸಕ್ತಿಯಿಂದ ಓದುತ್ತಿದ್ದರು. ನವ ವಿಧಾನ ಸಮಾಜದ “ಆಮಾಯ್​ ದೇಖಾ ಪಾಗಲ ಕರೇ” ಎಂಬ ಕೀರ್ತನೆಯನ್ನು ಉನ್ಮತ್ತಭಾವದಲ್ಲಿ ಹಾಡುತ್ತಿದ್ದರು; ಆದರೆ ಶಾರೀರವು ಚೆನ್ನಾಗಿರಲಿಲ್ಲ. </span>
</p>
<p>
<span> ಮೊದಲು ದಿನ ಆಡಿದ ಮಾತಿನಿಂದಲೇ ನಾಗಮಹಾಶಯರ ನಡತೆಯು ನಿಷ್ಕಳಂಕವಾದದ್ದೆಂದು ಕಂಡುಕೊಂಡರೆಂಬುದಾಗಿ ಸುರೇಶರು ಹೇಳುತ್ತಿದ್ದರು. ಅವರು ಬಾಲ್ಯಕಾಲದಿಂದಲೂ ಸದಾಚಾರಿಗಳಾಗಿಯೂ ಧರ್ಮ ನಿಷ್ಠರಾಗಿಯೂ ಇದ್ದವರು; ಬದುಕಿದ್ದವರೆಗೂ ಪ್ರತಿಯೊಂದು ವಿಧವಾದ ಲೋಕಾಚಾರ ದೇಶಾಚಾರ ಮತ್ತು ಗೃಹಸ್ಥಾಚಾರವನ್ನೂ ನಡೆಸಿದವರು; ಯಾವಾಗಲೂ ಅವುಗಳಿಗೆ ವಿರುದ್ಧವಾಗಿ ಹೋದವರಲ್ಲ. ಬಾಲ್ಯದಲ್ಲಿ ಅವರಿಗೆ “ಹಾತಮತೈ” ಎಂಬ ಗ್ರಂಥದ ಮೇಲೆ ತುಂಬ ಮನಸ್ಸು ಇತ್ತಂತೆ. ಆದರೆ ಆಸ್ತಿಕ್ಯ ದೇವಭಕ್ತಿಗಳು ಅವರಿಗೆ ಉಚ್ಛ್ವಾಸ ನಿಶ್ವಾಸಗಳಂತೆ ಅವರ ಜೊತೆಯಲ್ಲಿಯೇ ಹುಟ್ಟಿ ಬಂದಿದ್ದುವು. ಒಂದು ಸಾರಿ ಅವರ ಸ್ನೇಹಿತರು ಕೆಲವರು ನಾಸ್ತಿಕವಾದದ ಪುಸ್ತಕಗಳನ್ನು ಓದಿ ನಾನಾ ರೂಪದಲ್ಲಿ ನಾಸಿಕ ಮತವನ್ನು ಪ್ರಚಾರಪಡಿಸುತ್ತಿದ್ದರು. ನಾಗಮಹಾಶಯರೊಡನೆಯೂ ಅವರು ಆಗಾಗ್ಗೆ ವಿತಂಡವಾದವನ್ನು ನಡೆಸುತ್ತಿದ್ದರು. ಆದರೆ ವಾದದಲ್ಲಿ ಸೋತರೂ ನಾಗಮಹಾಶಯರು ದೃಢ ಸ್ವರದಲ್ಲಿ “ಈಶ್ವರ ಇದ್ದಾನೆ ಎಂಬ ಅಂಶದಲ್ಲಿ ನನಗೆ ಎಳ್ಳಷ್ಟೂ ಸಂಶಯವಿಲ್ಲ” ಎಂದು ಹೇಳುತ್ತಿದ್ದರು. ಇದು ಅವರ ಪೂರ್ವ ವಯಸ್ಸಿನ ಮಾತು. ಮುಂದೆ ಅವರು ಮೇಲಿಂದ ಮೇಲೆ ಹೇಳುತ್ತಿದ್ದರೇನೆಂದರೆ “ಇರುವ ವಸ್ತುವನ್ನು ಕುರಿತು ವಿಚಾರ ಯಾಕೆ ಮಾಡಬೇಕು? ಭಗವಂತನು ಸೂರ್ಯನಂತೆ ಸ್ವಯಂ ಪ್ರಕಾಶನಾಗಿದ್ದಾನೆ”.</span>
</p>
<p>
<span> ಈ ಸಮಯದಲ್ಲಿ ನಾಗಮಹಾಶಯರಿಗೆ ವೈದ್ಯ ಶಿಕ್ಷಣದಲ್ಲಿ ಅಷ್ಟೊಂದು ಅನುರಾಗವಿರಲಿಲ್ಲ. ಅದಕ್ಕೆ ಬದಲಾಗಿ ಶಾಸ್ತ್ರ ಚರ್ಚೆ ಮಾಡುವುದಕ್ಕೆ ಆರಂಭಿಸಿದರು. ಆದರೆ ತಂದೆಯ ನಿರ್ಬಂಧದಿಂದ ಡಾಕ್ಟರ್​ ಬಹದುರಿಯವರ ಆಶ್ರಯವನ್ನು ಕೂಡಲೆ ಬಿಡುವುದು ಸಾಧ್ಯವಿರಲಿಲ್ಲ. ನಾಗಮಹಾಶಯರಿಗೆ ಸಂಸ್ಕೃತ ಗೊತ್ತಿರಲಿಲ್ಲ. ಆದ್ದರಿಂದ ಪುರಾಣ, ತಂತ್ರ ಮುಂತಾದವುಗಳ ಬಂಗಾಳಿ ಭಾಷಾಂತರಗಳೇನೇನು ಇದ್ದುವೋ ಅವುಗಳನ್ನು ಕಷ್ಟಪಟ್ಟು ಓದಿದರು. ಪಂಡಿತರು ಸಿಕ್ಕಿದರೆ ಶಾಸ್ತ್ರ ಮರ್ಮವನ್ನು ತಿಳಿಸಿಕೊಡಬೇಕೆಂದು ಅವರನ್ನು ಹಿಡಿದು ಪ್ರಾರ್ಥಿಸಿ ಕೊಳ್ಳುತ್ತಿದ್ದರು; ನಿತ್ಯವೂ ಗಂಗಾಸ್ನಾನ ಮಾಡುತ್ತಿದ್ದರು; ಕ್ರಮವಾಗಿ ಏಕಾದಶೀ ವ್ರತವನ್ನು ಆಚರಿಸುತ್ತಿದ್ದರು; ಪ್ರತಿದಿನವೂ ಸಾಯಂಕಾಲ ಕುಮಾರಟುಲಿಯ ಹತ್ತಿರದಲ್ಲಿದ್ದ ಕಾಶೀಮಿತ್ರರ ಶ್ಮಶಾನಘಟ್ಟದಕಡೆ ಸಂಚಾರಮಾಡಿಕೊಂಡು ಬರುತ್ತಿದ್ದರು. ಎಷ್ಟೋ ದಿವಸ ಅಲ್ಲಿ ಕತ್ತಲೆಯಾಗುವವರೆಗೂ ಚಿಂತಾಕುಲಹೃದಯರಾಗಿ ಕೂತುಕೊಂಡಿರುತ್ತಿದ್ದರು. ಗಭೀರ ರಾತ್ರಿ! ಚಿತಿಯು ತನ್ನ ಉದ್ದಕ್ಕೂ ಶವವನ್ನು ಹೊತ್ತು ಧಗಧಗನೆ ಉರಿಯುತ್ತಿದೆ! ಶ್ಮಶಾನವಾಸಿಯಾದ ಅಶ್ವತ್ಥ ವೃಕ್ಷದೊಡನೆ ಶ್ಮಶಾನ ವಾಹಿನಿಯಾದ ಜಾಹ್ನವಿಯು ಸ್ವರವನ್ನು ಸೇರಿಸಿ ಜೀವನಮರಣದ ಕರುಣಗಾನವನ್ನು ಹಾಡುತ್ತಿದೆ! </span>
<span>–</span>
<span> ಆ ಗಾನಕ್ಕೆ ಸಾಹಿತ್ಯವಿಲ್ಲ; ಆದರೂ ಅದು ಮರ್ಮಸ್ಪರ್ಶಿಯಾಗಿದೆ! ನಾಗಮಹಾಶಯರು (ಇಂಥ ಸ್ಥಳದಲ್ಲಿ) ಕುಳಿತು ಕುಳಿತು ಹೀಗೆಂದು ಯೋಚಿಸುತ್ತಿದ್ದರು: “ಅನಿತ್ಯ, ಅನಿತ್ಯ, ಎಲ್ಲಾ ಅನಿತ್ಯ! ದೇವರು ಒಬ್ಬನೇ ಸತ್ಯ! ಅವನನ್ನು ಪಡೆಯುವುದಕ್ಕೆ ಸಾಧ್ಯವಾಗದಿದ್ದರೆ ಈ ಜೀವನವು ಬರಿಯ ವಿಡಂಬನ; ಹೇಗೆ ಅವನನ್ನು ಪಡೆಯುವುದು? ಯಾರು ನನಗೆ ದಾರಿತೋರಿಸಿಕೊಡುತ್ತಾರೆ?”</span>
</p>
<p>
<span> ಕಾಶೀಮಿತ್ರರ ಶ್ಮಶಾನಘಟ್ಟಕ್ಕೆ ಆಗಾಗ್ಗೆ ಸಾಧು ಸಂನ್ಯಾಸಿ ಸಾಧಕರು ಬರುತ್ತಿದ್ದರು. ನಾಗಮಹಾಶಯರು ವ್ಯಾಕುಲರಾಗಿ ಅವರೊಡನೆ ಜಿಜ್ಞಾಸೆಮಾಡುತ್ತಿದ್ದರು. ಆದರೆ ಯಾರೂ ಅವರಿಗೆ ಸರಿಯಾದ ಉತ್ತರವನ್ನು ಕೊಡುತ್ತಿರಲಿಲ್ಲ. ಸಾಧಕರಲ್ಲಿದ ಬಹುಜನ “ಸಿದ್ಧಿ ಸಿದ್ಧಿ” ಎಂದುಕೊಂಡು ಸಿದ್ಧಿಗಾಗಿ ಅಲೆಯುತ್ತಿದ್ದರೇ ಹೊರತು ಪರಾಭಕ್ತಿಯನ್ನು ಸಂಪಾದನೆ ಮಾಡುವುದು ಅವರ ಉದ್ದೇಶವಾಗಿರಲಿಲ್ಲ. ಒಂದು ದಿನ ಆ ಶ್ಮಶಾನದಲ್ಲಿ ಒಬ್ಬ ತಾಂತ್ರಿಕನನ್ನು ಕಂಡು ‘ವಾಮಾಚಾರ ಸಾಧನೆ’ ಎಂಬುದು ಹೇಗೆಂದು ಕೇಳಲು ಆತನು ಕೆಲವು ತುಂಬ ಅಸಹ್ಯಕರಗಳಾದ ಕಾರ್ಯಗಳನ್ನು ವರ್ಣಿಸಲು ಮೊದಲುಮಾಡಿದನು. ಆತನ ವ್ಯಾಖ್ಯಾನವನ್ನು ಕೇಳಿ ನಾಗಮಹಾಶಯರು “ತಾವು ಇನ್ನೂ ಎಷ್ಟೋ ಕೆರೆಯನೀರು ಕುಡಿಯಬೇಕು; ತಾವು ತಂತ್ರದ ಮರ್ಮವನ್ನು ಸ್ವಲ್ಪವೂ ಅರಿಯರಿ” ಎಂದುಬಿಟ್ಟರು. ಇಂಥ ಸಂನ್ಯಾಸಿ ಸಾಧಕರನ್ನು ನೋಡುತ್ತ ನೋಡುತ್ತ ಧರ್ಮದಲ್ಲಿ ಆಸ್ಥೆಯುಂಟಾಗುವುದರಲಿ, ನಾಗಮಹಾಶಯರಿಗೆ ಆಗಾಗ್ಗೆ ಸಂದೇಹವೇ ಹುಟ್ಟುತ್ತಿತ್ತು. ಅವರೊಳಗೆ ಒಬ್ಬ ವೃದ್ಧ ಬ್ರಾಹ್ಮಣನಲ್ಲಿ ಮಾತ್ರ ತುಂಬ ಶ್ರದ್ಧೆಯುಂಟಾಯಿತು. ಈ ಬ್ರಾಹ್ಮಣ ತಾಂತ್ರಿಕನು ಸಂನ್ಯಾಸ ತೆಗೆದುಕೊಂಡು ಶ್ಮಶಾನದಲ್ಲಿ ಸಾಧನೆಮಾಡುತ್ತಿದ್ದನು. ಆತನಿಗೆ ಭೇದ ಬುದ್ಧಿಯಿರಲಿಲ್ಲ; ಉದಾರವಾದ ವ್ಯವಹಾರವೂ ಅಂತರ್ದೃಷ್ಟಿಯೂ ಉಳ್ಳವನಾಗಿದ್ದನು. ನಿಯಮಕ್ಕೆ ಅನುಸಾರವಾಗಿ ಪಾನಾದಿ ವ್ಯವಹಾರಗಳನ್ನು ಇಟ್ಟುಕೊಂಡಿದ್ದನು. ತಾಂತ್ರಿಕ ಸಾಧನೆಯ ಗೂಢ ಮರ್ಮವನ್ನೂ ಮತ್ತು ಷಟ್ಟಕ್ರಗಳ ರಹಸ್ಯವನ್ನೂ ಅತಿ ವಿಸ್ತಾರವಾಗಿಯೂ ಸುಲಭವಾಗಿಯೂ ನಾಗಮಹಾಶಯರಿಗೆ ತಿಳಿಸಿಕೊಟ್ಟನು. ತಾವೂ ತಂತ್ರ ಸಾಧನೆ ಮಾಡಬೇಕೆಂಬ ಅಭಿಪ್ರಾಯವನ್ನು ತೋರಿಸಲು ಅವರಿಗೆ ಆಶೀರ್ವಾದ ಮಾಡಿ ಜಗನ್ಮಾತೆಯು ಜಾಗ್ರತೆಯಾಗಿಯೇ ಅವರ ಇಷ್ಟವನ್ನು ಈಡೇರಿಸುವಳೆಂದು ಭರವಸೆಯನ್ನು ಕೊಟ್ಟರು. ಈ ಸಾಧಕರ ಸಂಬಂಧದಲ್ಲಿ ನಾಗಮಹಾಶಯರು “ಆ ಬ್ರಾಹ್ಮಣನು ಸಾಧನ ಮಾರ್ಗದಲ್ಲಿ ತುಂಬ ದೂರ ಹೋಗಿದ್ದನು; ಕೊನೆಯವರೆಗೂ ಆತನು ಜ್ಞಾನವಾಗಿದ್ದು ಗಂಗಾತೀರದಲ್ಲಿ ದೇಹತ್ಯಾಗಮಾಡಿದನು” ಎಂದು ಹೇಳುತ್ತಿದ್ದರು. ಈ ವೃದ್ಧಬ್ರಾಹ್ಮಣರ ಉಪದೇಶದಿಂದ ನಾಗಮಹಾಶಯರು ಆಗಾಗ್ಗೆ ಅರ್ಧರಾತ್ರಿಯಲ್ಲಿ ಶ್ಮಶಾನದಲ್ಲಿ ಕುಳಿತುಕೊಂಡು ಜಪಧ್ಯಾನಗಳನ್ನು ಮಾಡುತ್ತಿದ್ದರು. ಒಂದು ದಿನ ಧ್ಯಾನ ಮಾಡುತ್ತ ಮಾಡುತ್ತ ಅವರಿಗೆ ಶುಭ್ರ ಜ್ಯೋತಿಯ ದರ್ಶನವಾಯಿತು. ಅಲ್ಲಿಂದ ಅವರು ಶ್ಮಶಾನಕ್ಕೆ ಗೊತ್ತಾಗಿ ಹೋಗುತ್ತ ಜಪಧ್ಯಾನಗಳನ್ನು ಮಾಡುವುದಕ್ಕೆ ಮೊದಲು ಮಾಡಿದರು. </span>
</p>
<p>
<span> ಈ ವರ್ತಮಾನವು ಕ್ರಮಕ್ರಮವಾಗಿ ದೀನದಯಾಳುವಿನ ಕಿವಿಗೆ ಬೀಳಲು ಆತನು ತುಂಬ ಕಳವಳಗೊಂಡು ಜಾಗ್ರತೆಯಾಗಿ ಹೆಣ್ಣು ಗೊತ್ತು ಮಾಡಬೇಕೆಂದು ಅಳಿಯನಿಗೆ ಕಾಗದ ಬರೆದನು. ದೀನದಯಾಳುವು “ಮಗನಿಗೆ ಇನ್ನೂ ಚಿಕ್ಕವಯಸ್ಸು, ಸಂಸಾರದಲ್ಲಿ ಯಾವ ಬಂಧನವೂ ಇಲ್ಲ; ಆದ್ದರಿಂದ ಶ್ಮಶಾನದಲ್ಲಿ ಸಾಧು ಸಂನ್ಯಾಸಿಗಳ ಜೊತೆಯಲ್ಲಿ ಅಲೆಯುತ್ತಾನೆ. ಮದುವೆಮಾಡಿಬಿಟ್ಟರೆ ಈ ದುರ್ಬುದ್ಧಿಯೆಲ್ಲಾ ದೂರವಾಗಿಬಿಡುತ್ತದೆ” ಎಂದು ಭಾವಿಸಿಕೊಂಡನು. ಅಳಿಯನೂ ಜಾಗ್ರತೆಯಾಗಿ ದೇವಭೋಗದಲ್ಲಿಯೇ ಇದ್ದ ರಾಮದಯಾಲಭೂನಿಯ ಮಹಾಶಯನ ಹಿರಿಯಮಗಳು ಶ್ರೀಮತಿ ಶರತ್ಕಾಮಿನೀ ಎಂಬ ಹುಡುಗಿಯನ್ನು ಗೊತ್ತು ಮಾಡಿದನು. ಕಲ್ಕತ್ತೆಗೆ ಈ ವರ್ತಮಾನ ಬಂತು. ಆದರೆ ದೀನದಯಾಳುವು ಮಗನ ಹತ್ತಿರ ಮದುವೆಯ ಪ್ರಸ್ತಾಪಮಾಡಲು ನಾಗಮಹಾಶಯರು “ನಾನು ತಿರುಗಿ ಮದುವೆ ಮಾಡಿಕೊಳ್ಳುವುದಿಲ್ಲ” ಎಂದು ಬಿಟ್ಟರು. ದೀನದಯಾಳುವು ಎಷ್ಟೋ ಹೇಳಿದನು </span>
<span>–</span>
<span> ಆದರೆ ಯಾತರಿಂದಲೂ ಮಗನನ್ನು ಒಪ್ಪಿಸಲು ಸಾಧ್ಯವಾಗಲಿಲ್ಲ. ಒಂದೊಂದು ದಿನ ಮಾತಿಗೆ ಮಾತು ಬಂದು ತಂದೆಯ ಸಿಟ್ಟುಗೊಂಡು ಉಪವಾಸ ಮಾಡುತ್ತಿದ್ದನು; ಜೊತೆಯಲ್ಲಿಯೇ ಮಗನಿಗೂ ಉಪವಾಸ. ಯಾವಾಗಲೂ ಮನಸ್ಸಿಗೆ ಅಶಾಂತಿ. ದೀನದಯಾಳು ಮಗನನ್ನು ಕುರಿತು “ದೊಡ್ಡ ಮನುಷ್ಯನಿಗೆ ಮಾತುಕೊಟ್ಟು ನಿನ್ನಿಂದ ಈ ಮುಪ್ಪಿನಲ್ಲಿ ಮಾತಿಗೆ ತಪ್ಪಿದ ಹಾಗಾಯಿತು” ಎಂದು ಕೊರಗಿದನು. </span>
</p>
<p>
<span> ನಾಗಮಹಾಶಯ </span>
<span>–</span>
<span> “ಒಂದು ಸಲವಂತೂ ಮದುವೆಮಾಡಿ ಕೊಂಡಾಯಿತಲ್ಲ; ಅದರಿಂದ ಅವಳಿಗೆ ಮೃತ್ಯು ಒದಗಿತು. ಈಗ ಯಾರ ಮನೆಯ ಹೆಣ್ಣನ್ನು ತಂದು ಮೃತ್ಯುವಿನ ಬಾಯಿಗೆ ಒಡ್ಡಬೇಕೆಂದು ಮಾಡಿಕೊಂಡಿದ್ದೀರಿ?”</span>
</p>
<p>
<span> ದೀನದಯಾಳು </span>
<span>–</span>
<span> “ಯಾರ ಅದೃಷ್ಟ ಏನಿದೆಯೋ ಅದು ಭಗವತ್ಸಂಕಲ್ಪದಿಂದ ನಡೆದುಹೋಗುತ್ತದೆ. ದನಾನು ನಿನ್ನ ತಂದೆ; ನನ್ನ ಮಾತನ್ನು ನೀನು ನಡೆಸದೆ ಇದ್ದರೆ, ನಿನಗೆ ಯಾವ ಮಾರ್ಗದಲ್ಲಿಯೂ ಏನೂ ಆಗುವುದಿಲ್ಲ. ನಾನು ನಿನಗೆ ಶಾಪ ಕೊಟ್ಟು ಬಿಡುತ್ತೇನೆ; ಅದರಿಂದ ನಿನಗೆ ಧರ್ಮದಲ್ಲಿಯೂ ಉನ್ನತಿಯುಂಟಾಗುವುದಿಲ್ಲ”.</span>
</p>
<p>
<span> ವಿಷಮ ಸಂಕಟ! ಒಂದು ಕಡೆ ತಂದೆಯ ಶಾಪ, ಮತ್ತೊಂದು ಕಡೆ ಧರ್ಮಮಾರ್ಗಕ್ಕೆ ಅಡ್ಡಿ!..... ಏನು ಮಾಡುವುದು ದೇವರೆ! ಎಂದುಕೊಂಡು ಒಂದು ದಇನ ನಾಗಮಹಾಶಯರು ತುಂಬ ಕಳವಳದಿಂದ ತಂದೆಯನ್ನು ಕುರಿತು “ನೋಡಿ! ಈ ಮದುವೆಯಿಂದಲೇ ಜೀವನಿಗೆ ಇಷ್ಟು ಕ್ಲೇಶ ಬಂದೊದಗಿದೆ. ಆದ್ದರಿಂದ ತಾವು ದಯೆಯಿಟ್ಟು ಈ ಯೋಚನೆಯನ್ನು ಬಿಟ್ಟುಬಿಡಿ; ನನ್ನನ್ನು ಬಂಧನದಲ್ಲಿ ಹಾಕಬೇಡಿ, ತಮ್ಮ ದೇಹವಿರುವವರೆಗೂ ನಾನು ಮನೋವಾಕ್ಕಾಯಗಳಿಂದ ತಮ್ಮ ಸೇವೆಯನ್ನು ಮಾಡುತ್ತೇನೆ. ಮನೆಗೆ ಸೊಸೆ ಬಂದರೆ ಏನೇನು ಮಾಡುತ್ತಾಳೋ ಅದಕ್ಕೆ ನೂರರಷ್ಟು ಹೆಚ್ಚಾಗಿ ತಮ್ಮ ಸೇವೆಯನ್ನು ಮಾಡುತ್ತೇನೆ. ನನ್ನನ್ನು ಬಿಟ್ಟುಕೊಡಿ” ಎಂದು ಕೇಳಿದರು. </span>
</p>
<p>
<span> ಮಗನ ಕಂದಿದ ಮುಖವನ್ನೂ ಕಾತರ ವಾಕ್ಯವನ್ನೂ ಕೇಳಿ ಮುದುಕನಿಗೆ ತುಂಬ ದುಃಖವಾಯಿತು. “ಯಾರ ಸುಖಕ್ಕೋಸ್ಕರ ಈ ಮದುವೆಮಾಡಬೇಕೆಂದಿದ್ದೇನೋ ಅವನೇ ಇದರಿಂದ ಅಸುಖಿಯಾಗುವುದಾದರೆ ಮಾಡುವುದೇನು? ಈ ಯೋಚನೆಯನ್ನು ಬಿಟ್ಟುಬಿಡುತ್ತೇನೆ” ಎಂದುಕೊಂಡನು. ಆದರೆ ಜೊತೆಯಲ್ಲಿಯೇ, “ದುರ್ಗಾಚರಣನು ಮದುವೆಮಾಡಿಕೊಳ್ಳದಿದ್ದರೆ, ವಂಶ ನಿರ್ವಂಶವಾಗುತ್ತದೆ. ಪಿತೃಗಳಿಗೆ ಪಿಂಡೋದಕಗಳು ನಿಂತು ಹೋಗುತ್ತವೆ!” ಎಂದು ಅನ್ನಿಸಿತು. ಮನಸ್ಸು ಕಲಕಿಹೋಯಿತು; ಆದರೆ ಮಾಡುವುದೇನು? ತರ್ಕ, ಯುಕ್ತಿ, ನಿಂದೆ, ಎಲ್ಲವೂ ಮುಗಿಯಿತು. ಆದ್ದರಿಂದ ಮುದುಕನು ಮನನೊಂದು ಮರೆಯಲ್ಲಿ ಕುಳಿತು ಅಳುವುದಕ್ಕೆ ಮೊದಲು ಮಾಡಿದನು. ಆಗ ನಾಗಮಹಾಶಯರು ಮನೆಯಲ್ಲಿರಲಿಲ್ಲ. ಬಂದು, ಕೋಣೆಯಲ್ಲಿ ನೋಡಲು, ಮುಪ್ಪಿನ ತಂದೆಯು ಅಳುತ್ತಿದ್ದಾನೆ! ಆದ್ದರಿಂದ ಮನಸ್ಸಿಗೆ ತುಂಬ ವ್ಯಥೆಯಾಗಿ “ತಂದೆಯನ್ನು ಬಿಟ್ಟು ಈ ಸಂಸಾರದಲ್ಲಿ ನನ್ನನ್ನು ನೀನೇ ಎನ್ನುವವರು ಮತ್ತೊಬ್ಬರಿಲ್ಲ! ಆತನಿಗೆ ನನ್ನಿಂದ ಇಷ್ಟು ದುಃಖವುಂಟಾಗಿದೆ. ಧರ್ಮ ಕರ್ಮಗಳೆಲ್ಲಾ ಹೋಗಲಿ, ಇವೊತ್ತಿನಿಂದ ತಂದೆಯ ಮಾತನ್ನೇ ಕೇಳುತ್ತೇನೆ; ನಾನು ಮದುವೆಮಾಡಿಕೊಳ್ಳುವುದರಿಂದ ತಂದೆಯ ಮನಸ್ಸಿಗೆ ಶಾಂತಿಯುಂಟಾಗುವುದಾದರೆ ಹಾಗೇ ಮಾಡುತ್ತೇನೆ” ಎಂದು ಯೋಚಿಸಿಕೊಂಡು ತಡಮಾಡದೆ “ಅಪ್ಪ, ನಾನು ಮದುವೆ ಮಾಡಿಕೊಳ್ಳುತ್ತೇನೆ” ಎಂದು ಹೇಳಿಬಿಟ್ಟರು. </span>
</p>
<p>
<span> ಈ ಮಾತು ತಟ್ಟನೆ ಮುದುಕನ ಮನಸ್ಸಿಗೆ ಹಿಡಿಯಲಿಲ್ಲ; ಕಣ್ಣಿನಲ್ಲಿ ನೀರುಸುರಿಸುತ್ತ ಮಗನ ಮುಖವನ್ನು ನೋಡುತ್ತ ಇದ್ದನು. ಆದ್ದರಿಂದ ನಾಗಮಹಾಶಯರು ಪುನಃ “ಮದುವೆಯ ದಿನವನ್ನು ನಿಷ್ಕರ್ಷೆಮಾಡಿ ಜಾಗ್ರತೆಯಾಗಿ ಲಗ್ನಪತ್ರಿಕೆಗಳನ್ನು ಬರೆದು ಕಳುಹಿಸಿ ಕೊಡಿ” ಎಂದರು. </span>
</p>
<p>
<span> ಈ ಮಾತನ್ನು ಕೇಳಿ ದೀನದಯಾಳುವು ಗದ್ಗದ ಕಂಠದಿಂದ “ನೀನು ನನ್ನ ಮಾನರಕ್ಷಣೆಮಾಡಿ ನನ್ನ ಧರ್ಮವನ್ನು ಕಾಪಾಡಿದೆ. ಮದುವೆ ಮಾಡಿಕೊಂಡು ಆಮೇಲೆ ನಿನಗೆ ಹೇಗೆ ಇಷ್ಟವೋ ಹಾಗೆ ಮಾಡು; ನಾನು ಯಾವ ಮಾತಿಗೂ ಬರುವುದಿಲ್ಲ. ಭಗವಂತನು ನಿನ್ನ ಮನೋಭೀಷ್ಟವನ್ನು ನೆರವೇರಿಸಲೆಂದು ನನ್ನ ಮನೋವಾಕ್ಕಾಯಗಳಿಂದ ಆಶೀರ್ವಾದಮಾಡುತ್ತೇನೆ” ಎಂದು ಹೇಳಿ ಪಾಲ್​ ಬಾಬುಗಳ ಮನೆಗೆ ಹೋಗಿ ಈ ಸಂತೋಷ ಸಮಾಚಾರವನ್ನು ತಿಳಿಸಿದನು. ಅದನ್ನು ಕೇಳಿ ಸಂತೋಷಪಟ್ಟು ಪಾಲ್​ ಬಾಬುಗಳು ಮದುವೆಯ ವೆಚ್ಚದಲ್ಲಿ ತಾವು ಸ್ವಲ್ಪ ಭಾಗವನ್ನು ವಹಿಸಿಕೊಳ್ಳುವುದಾಗಿ ಮಾತುಕೊಟ್ಟರು. </span>
</p>
<p>
<span> ಎಲ್ಲರಿಗೂ ಸಂತೋಷ; ಆದರೆ ಯಾರಿಗೆ ಮದುವೆಯೋ ಅವರ ಮನಸ್ಸಿನಲ್ಲಿ ದಾರುಣವಾದ ಜ್ವಾಲೆ. ತಂದೆಯ ಹತ್ತಿರ ಮದುವೆಗೆ ಒಪ್ಪಿಗೆಯನ್ನು ಕೊಟ್ಟು ನಾಗಮಹಾಶಯರು ಮನೆಬಿಟ್ಟು ಹೊರಗೆ ಹೊರಟು ಹೋದರು. ಹಗಲೆಲ್ಲಾ ಬೀದಿಬೀದಿ ಅಲೆದು ರಾತ್ರಿ ಗಂಗೆಯ ತೀರದಲ್ಲಿ ವ್ಯಾಕುಲ ಹೃದಯರಾಗಿ ಅಳುತ್ತ ಕುಳಿತಿದ್ದರು. ತಮ್ಮ ವ್ಯಥೆಯನ್ನು ತಿಳಿದುಕೊಂಡು ಅದರಲ್ಲಿ ತಮ್ಮಂತೆ ವ್ಯಥೆ ಪಡತಕ್ಕವರು ಯಾರೂ ಇರಲಿಲ್ಲ; ಆದ್ದರಿಂದ ಮನಸ್ಸಿನ ಸಂಕಟವನ್ನು ಯಾರಿಗೆ ಹೇಳಿಕೊಳ್ಳುವುದು? ಹಗಲೂ ರಾತ್ರಿ ಅನ್ನಾಹಾರಗಳಿಲ್ಲದೆ ಕಳೆಯಿತು. ದೀನದಯಾಳುವಿಗೆ ಅದರ ವಿಚಾರವೊಂದೂ ತಿಳಿದುಬರಲಿಲ್ಲ; ಮುದುಕನು ಲಗ್ನ ನಿಷ್ಕರ್ಷೆ ಮಾಡುವುದು, ಲಗ್ನಪತ್ರಿಕೆಗಳನ್ನು ಬರೆಸುವುದು, ಬೇಕಾದ ಸಾಮಾನುಗಳನ್ನು ಕೊಳ್ಳುವುದು, ಈ ಓಡಾಟದಲ್ಲಿ ಇದ್ದುಬಿಟ್ಟನು. </span>
</p>
<p>
<span> ಸಾಮಾನುಗಳನ್ನೆಲ್ಲಾ ಕೊಂಡಾಯಿತು; ಮದುವಣಿಗನಿಗೆ ಬೇಕಾದ ಪೋಷಾಕು ಒಂದು ಉಳಿದಿತ್ತು. ತನ್ನ ಮನಸ್ಸಿಗೆ ಬೇಕಾದ ಪೋಷಾಕನ್ನು ಮದುವಣಿಗನೇ ಹೊಲಿಸಿಕೊಳ್ಳಲಿ ಎಂದು ದೀನದಯಾಳುವು ಹೇಳಿದನು. ಆದರೆ ನಾಗಮಹಾಶಯರು ಎಷ್ಟು ಹೇಳಿದರೂ ಒಪ್ಪಲಿಲ್ಲ. ಆದ್ದರಿಂದ ದೀನದಯಾಳುವು ಕೊನೆಗೆ ತಾನೇ ಅದನ್ನೆಲ್ಲಾ ಕೊಂಡುತಂದನು. </span>
</p>
<p>
<span> ಇವೊತ್ತು ಊರಿಗೆ ಹೊರಡುವ ದಿನ. ದೀನದಯಾಳುವು ಸಾಮಾನುಗಳನ್ನು ಕಟ್ಟುತ್ತಿದ್ದನು. ನಾಗಮಹಾಶಯರು ಎಂದಿನಂತೆ ಸಾಯಂಕಾಲ ಗಂಗಾತೀರದಲ್ಲಿ ಸಂಚಾರಕ್ಕೆ ಹೋಗಿದ್ದರು. ಮನೆಗೆ ಹಿಂದಿರುಗುವುದಕ್ಕೆ ಮುಂಚೆ ಗಂಗೆಗೆ ನಮಸ್ಕಾರ ಮಾಡಿ “ತಾಯಿ, ನೀನು ಪತಿತಪಾವನೆಯೆಂದು ಕೇಳಿದ್ದೇನೆ. ಗೃಹಸ್ಥಾಶ್ರಮದಲ್ಲಿ ಪ್ರವೇಶ್ಮಾಡಿ ನನ್ನ ಶರೀರಕ್ಕೆ ಕೊಳಕು ಅಂಟಿಕೊಂಡರೆ ಅದನ್ನೆಲ್ಲಾ ತೊಳೆದುಬಿಡು. ಸಂಪತ್ತಿನಲ್ಲಿಯೂ ವಿಪತ್ತಿನಲ್ಲಿಯೂ ನಿನ್ನ ಶ್ರೀಪಾದದಲ್ಲಿ ನನಗೆ ಸ್ಥನವನ್ನು ಕೊಡು” ಎಂದು ಪ್ರಾರ್ಥಿಸಿಕೊಂಡರು. ಅನಂತರ ಮನೆಗೆ ಹಿಂದಿರುಗಿ ಹೋಗಲು ತಂದೆ ಮಕ್ಕಳಿಬ್ಬರೂ ಊರಿಗೆ ಪ್ರಯಾಣಮಾಡಿದರು. </span>
</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಮೂರನೆಯ ಅಧ್ಯಾಯ</h1>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಎರಡನೆಯ ಮದುವೆ ಮತ್ತು ವೈದ್ಯ ವ್ಯವಸಾಯ</h1>
<p>
<span> ಮದುವೆಯ ಪ್ರಸ್ತಾಪದಲ್ಲಿ ನಾಗಮಹಾಶಯರು “ಕೇವಲ ಸಂತಾನವಾಗಬೇಕೆಂಬ ಅಪೇಕ್ಷೆಯಿಂದಲೇ ಮದುವೆ ಮಾಡಿಕೊಂಡರೆ, ಅದರಿಂದ ಯಾವ ದೋಷವೂ ಬರುವುದಿಲ್ಲ. ಆದರೆ ಇಂಥ ಮದುವೆಗಳನ್ನು ಹಿಂದಿನ ಕಾಲದ ಋಷಿಗಳು ಮಾತ್ರ ಮಾಡಿಕೊಳ್ಳಬಲ್ಲವರಾಗಿದ್ದರು. ಆಜೀವನವೂ ಬ್ರಹ್ಮಚರ್ಯವನ್ನು ನಡೆಸಿ ಅವರು ಸಂತಾನಕ್ಕೋಸ್ಕರ ಮದುವೆಮಾಡಿಕೊಂಡು ವ್ಯಾಸ, ಶುಕ, ಸನಕ ಸನತ್ಕುಮಾರರಂಥ ಮಕ್ಕಳನ್ನು ಪಡೆದು ಕೊನೆಗೆ ವಾನಪ್ರಸ್ಥರಾಗಿ ಹೊರಟುಹೋಗುತ್ತಿದ್ದರೆಂದು ತೋರುತ್ತದೆ. ಆದರೆ ಈ ಕಲಿಗಾಲದಲ್ಲಿ ಹಾಗಿರಲು ಸಾಧ್ಯವಿಲ್ಲ. ಈಗ ಅಂಥ ತಪಸ್ಸಿಲ್ಲವಾದ್ದರಿಂದ ಕಾಮಲಜನ್ಯರಾದ ಮಕ್ಕಳು ಹುಟ್ಟಿ ನಾನಾ ವ್ಯಭಿಚಾರ ದೋಷಗಳಿಂದ ದುಷ್ಟರಾಗುತ್ತಾರೆ” ಎಂದು ಹೇಳುತ್ತಿದ್ದರು. ಆಮೇಲೆ ತಮ್ಮ ಈ ಎರಡನೆಯ ಮದುವೆಯ ವಿಚಾರವನ್ನು ಕುರಿತು “ಏನುಮಾಡಲಿ! ತಂದೆಯ ಅಪ್ಪಣೆ! ವಿಷದಂತೆ ತೋರುತ್ತಿದ್ದರೂ ನಾನು ಅದನ್ನು ಮಾಡಿಕೊಳ್ಳಬೇಕಾಯಿತು” ಎನ್ನುತ್ತಿದ್ದರು. </span>
</p>
<p>
<span> ತಂದೆ ಮಕ್ಕಳಿಬ್ಬರೂ ಮದುವೆಗೆ ಐದಾರು ದಿನ ಮುಂಚೆ ಊರಿಗೆ ಬಂದು ಸೇರಿದರು. ನೋಡುತ್ತ ನೋಡುತ್ತ ಇದ್ದ ಹಾಗೆಯೇ ಶುಭ ದಿನವು ಬಂದುಬಿಟ್ಟಿತು. ಹೆಣ್ಣಿನ ಮನೆಯು ದೂರದೇಶವಲ್ಲ, ಅದೇ ಗ್ರಾಮವೇ. ವಾದ್ಯವಾಲಗಗಳನ್ನು ಮಾಡಿಸಿಕೊಂಡು ದೀನದಯಾಳುವು ಮಹಾ ಸಂತೋಷದಿಂದ ವರನನ್ನು ಕರೆದುಕೊಂಡು ಬಂದನು. ಶುಭಕಾರ್ಯವು ನಿರ್ವಿಘ್ನವಾಗಿ ನೆರವೇರಿತು. ಸಂಸಾರ ಧರ್ಮವನ್ನು ಕೈಕೊಳ್ಳದೆ ಈಶ್ವರ ಸಾಕ್ಷಾತ್ಕಾರಕ್ಕೆ ಪ್ರಯತ್ನಮಾಡಬೇಕೆಂದು ನಾಗಮಹಾಶಯರು ಇಷ್ಟು ದಿನವೂ ಮನಸ್ಸಿನಲ್ಲಿ ಪೋಷಿಸಿಕೊಂಡು ಬಂದ ಆಶೆಯು ಹಾರಿಹೋಯಿತು. ವಿಧಾತನ ವಿಡಂಬನೆಯಿಂದ ಸಂಸಾರದೊಳಗೆ ಕಾಲಿಟ್ಟಮೇಲೆ, ದುಡ್ಡು ಆವಶ್ಯಕ. ಆದರೆ ಚಾಕರಿಯ ಮೇಲೆ ಹುಟ್ಟು ದ್ವೇಷ. ಆದ್ದರಿಂದ ಸ್ವತಂತ್ರ ಕಸಬಾದ ವೈದ್ಯವನ್ನು ಅಭ್ಯಾಸ ಮಾಡಬೇಕೆಂದು ನಿಶ್ಚಯಿಸಿ ತಂದೆ ಮಕ್ಕಳಿಬ್ಬರೂ ಕಲ್ಕತ್ತೆಗೆ ಬಂದರು. ಈ ಕಾಲದಿಂದ ನಾಗಮಹಾಶಯರು ಫೀಜನ್ನು ತೆಗೆದುಕೊಂಡು ಚಿಕಿತ್ಸೆ ಮಾಡಲು ಆರಂಭಿಸಿದರೆಂದು ಸುರೇಶಬಾಬುಗಳು ಹೇಳುತ್ತಿದ್ದರು. </span>
</p>
<p>
<span> ವ್ಯಾಸಂಗಸುಖದಲ್ಲಿಯೂ, ರೋಗಿಗಳ ಉಪಚಾರದಲ್ಲಿಯೂ, ಸಹೃದಯರಾದ ಸ್ನೇಹಿತರೊಡನೆ ಸದಾಲಾಪಗಳಲ್ಲಿಯೂ ಭಗವತ್ಪ್ರಸಂಗಗಳಲ್ಲಿಯೂ ನಾಗಮಹಾಶಯರ ಜೀವನವು ನಿಶ್ಚಿಂತವಾಗಿಯೂ ನಿದಾನವಾಗಿಯೂ ಪ್ರವಹಿಸುತ್ತಿತ್ತು. ಆದರೆ ಇದ್ದಕ್ಕಿದ್ದ ಹಾಗೆ ನಿರ್ಮಲವಾಗಿದ್ದ ಆಕಾಶದಲ್ಲಿ ಒಂದು ಮೇಘವು ಕಾಣಿಸಿಕೊಂಡಿತು </span>
<span>–</span>
<span> ಅವರ ಸೋದರತ್ತೆಗೆ ಖಾಯಿಲೆ ಎಂದು ಕಾಗದ ಬಂತು. ಮೊದಲೇ ಮುಪ್ಪು, ಅದರ ಮೇಲೆ ಆಮಶಂಕೆ. ಆದ್ದರಿಂದ ನಾಗಮಹಾಶಯರು ಕಳವಳಗೊಂಡು ಊರಿಗೆ ಹೋದರು. ಅವರು ಹತ್ತಿರಕ್ಕೆ ಬಂದ ತಕ್ಷಣವೇ ಆಕೆಯು ಸಂತೋಷದಿಂದ “ನಿನ್ನ ಮುಖವನ್ನು ನೋಡಿ ಸಾಯುವಂತಾಯಿತಲ್ಲಪ್ಪ, ಇದು ನನ್ನ ಪರಮ ಭಾಗ್ಯ” ಎಂದು ಎದ್ದು ಕುಳಿತಳು. ತಾಯಿಯಂತಿದ್ದ ಅತ್ತೆಯನ್ನು ಬದುಕಿಸಿಕೊಳ್ಳಬೇಕೆಂದು ನಾಗಮಹಾಶಯರು ಪರಮಪ್ರಯತ್ನಮಾಡಿದರು; ಆದರೆ ಅದು ಸಾಧ್ಯವಿಲ್ಲದೆ ಹೋಯಿತು. ಪ್ರಾಣ ಹೋಗುವುದಕ್ಕೆ ಮುಂಚೆ ಆಕೆಯು ನಾಗಮಹಾಶಯರನ್ನು ಕರೆದು ಎಲ್ಲರಿಗೂ ಊಟವಾಗಿದೆಯೇ ಇಲ್ಲವೇ ಎಂದು ಕೇಳಿದಳು. ಅಂತ್ಯಕಾಲಕ್ಕೆ ಹದಿನೈದು ನಿಮಿಷದವರೆಗೂ ವರಾಂಡದ ಜಗಲಿಯ ಮೇಲೆ ಕುಳಿತುಕೊಂಡು ಜಪಮಾಡುತ್ತ “ಇನ್ನು ತಡವಿಲ್ಲ” ಎಂದುಕೊಂಡು ನಾಗಮಹಾಶಯರ ತಲೆಯಮೇಲೆ ಕೈಯಿಟ್ಟು “ನಿನಗೆ ರಾಮನಲ್ಲಿ ಮನಸ್ಸು ನೆಲಸಿರಲಿ!” ಎಂದು ಆಶೀರ್ವದಿಸಿದಳು. ನಾಗಮಹಾಶಯರೊಡನೆ ಸ್ನೇಹಮಯಿಯಾದ ಅವರ ಅತ್ತೆಗೆ ಇದೇ ಕೊನೆಯ ಮಾತು. ಆಕೆಯು ರಾಮಮಂತ್ರವನ್ನು ಉಪದೇಶ ತೆಗೆದುಕೊಂಡಿದ್ದಳು. “ರಾ” ಎನ್ನುತ್ತಿದ್ದ ಹಾಗೆ ಆಕೆಯ ಪ್ರಾಣವಾಯುವು ಹೊರಟು ಹೋಯಿತು. ಅದನ್ನು ನಾಗಮಹಾಶಯರು ತಮ್ಮ ಕಿವಿಯಿಂದಲೇ ಕೇಳಿದರು. ಹೀಗೆ ಇವರ ಎರಡನೆಯ ಮದುವೆಯಾದ ಏಳು ವರ್ಷಕ್ಕೆ ಅವರ ಸೋದರತ್ತೆಯು ಸ್ವರ್ಗಸ್ಥಳಾದಳು. </span>
</p>
<p>
<span> ದುಃಖವೆಂಬುದೇನೆಂದು ಇದಕ್ಕೆ ಮುಂಚೆ ನಾಗಮಹಾಶಯರು ಅರಿಯರು. ಹೆಂಡತಿಯಮೇಲೆ ಮಮತೆ ಇರಲಿಲ್ಲವಾದ್ದರಿಂದ ಮೊದಲನೆಯ ಹೆಂಡತಿ ಹೋದಾಗ ಅವರಿಗೆ ದುಃಖವಾಗಲಿಲ್ಲ. ತಾವಿನ್ನೂ ಚಿಕ್ಕ ಮಗುವಾಗಿದ್ದಾಗಲೇ ತಾಯಿಯು ಹೋಗಿಬಿಟ್ಟಿದ್ದಳು. ಒಬ್ಬ ತಾಯಿಗೆ ಬದಲಾಗಿ ಮತ್ತೊಬ್ಬ ತಾಯಿಯಾಯಿತು; ಅತ್ತೆಯ ಅಂತಃಕರಣವು ಮಾತೃಶೋಕವನ್ನು ಮರೆಸಿತ್ತು; ಇವೊತ್ತು ಆ ಅತ್ತೆಯೇ ಅವರನ್ನು ಬಿಟ್ಟು ಹೋಗಿಬಿಟ್ಟಿದ್ದರಿಂದ ವಿಪರೀತ ದುಃಖವಾಯಿತು. ಮನೆಯಲ್ಲಿರುವುದೇ ಅಸಾಧ್ಯವಾಯಿತು. ತಮ್ಮ ಅತ್ತೆಯನ್ನು ಸುಟ್ಟ ಸ್ಥಳಕ್ಕೆ ಓಡಿಓಡಿಹೋಗಿ ಅಲ್ಲಿಯೇ ಬಿದ್ದುಕೊಂಡು ರಾತ್ರಿಯೆಲ್ಲಾ ಕಳೆದುಬಿಡುತ್ತಿದ್ದರು. ಒಂದೊಂದು ವೇಳೆ ರಾತ್ರಿಯೆಲ್ಲಾ ಕಾಡಿನಲ್ಲಿದ್ದು ಬಿಡುತ್ತಿದ್ದರು. ಅವರ ತಂಗಿ ಶಾರದೆಯು “ನಮ್ಮ (ಮನೆಯಲ್ಲಿ ನಡೆದ) ಈ ಸಂಗತಿಯಿಂದ ಅಣ್ಣನು ಹುಚ್ಚನ ಹಾಗಾಗಿಬಿಟ್ಟ; ಕರೆದು ಕರೆದು ಸ್ನಾನ ಊಟಗಳನ್ನು ಮಾಡಿಸಬೇಕಾಗಿತ್ತು; ಆಗಾಗ್ಗೆ ಹಿತ್ತಿಲುಕಡೆ ಅಂಚಿನಲ್ಲಿ ಗಿಡಗಳ ಹತ್ತಿರ ಮುಖಮಡೆಯಾಗಿ ಬಿದ್ದಿರುತ್ತಿದ್ದನು; ಆದ್ದರಿಂದ ಅಪ್ಪನಿಗೆ ಕಾಗದ ಬರೆದು ಕಲ್ಕತ್ತೆಯಿಂದ ಕರೆಸಬೇಕಾಯಿತು” ಎಂದು ಹೇಳುತ್ತಿದ್ದಳು. </span>
</p>
<p>
<span> ಸೋದರತ್ತೆಗೆ ಶ್ರಾದ್ಧಾದಿಗಳನ್ನು ಮಾಡಿ ನಾಗಮಹಾಶಯರು ತಂದೆಯ ಜೊತೆಯಲ್ಲಿ ಕಲ್ಕತ್ತೆಗೆ ಹಿಂದಿರುಗಿ ಬಂದರು. ಈ ಶೋಕದ ವೇಗವು ಕ್ರಮವಾಗಿ ಸ್ವಲ್ಪ ಕಡಮೆಯಾದದ್ದೇನೋ ನಿಜ; ಆದರೆ ಮತ್ತೊಂದು ಚಿಂತೆ ಬಂದು ಅದರ ಸ್ಥಳದಲ್ಲಿ ಅಧಿಕಾರಮಾಡುತ್ತ ಕುಳಿತುಕೊಂಡಿತು. “ಮನುಷ್ಯನು ಹುಟ್ಟುವುದೇಕೆ? ಸಾಯುವುದೇಕೆ? ಸತ್ತ ಮೇಲೆ ಅವನ ಗತಿ ಏನು? ಅತ್ತೆಗೆ ಏನು ಗತಿಯಾಯಿತು? ಅವಳು ಯಾವ ಲೋಕಕ್ಕೆ ಹೋದಳು? ಯಾವ ಅತ್ತೆಯು ನನ್ನ ಮೈ ಸ್ವಲ್ಪ ತರೆದರೂ ಕಳವಳಪಡುತ್ತಿದ್ದಳೋ ಅವಳು ಇಷ್ಟು ಅತ್ತರೂ ಕರೆದರೂ ತಿರುಗಿ ಸಹ ನೋಡಲಿಲ್ಲ! ಸತ್ತಮೇಲೆ ಸಂಬಂಧಗಳೆಲ್ಲಾ ಹರಿದುಹೋಗಿ, ಒಂದು ಹಿಡಿ ಬೂದಿ ಉಳಿಯುವುದಾದರೆ ‘ನಾನು ನನ್ನದು’ ಎಂದು ಒದ್ದಾಡಿಕೊಳ್ಳುವುದು ಏತರಿಂದ? ಈ ಜನ್ಮಜರಾಮೃತ್ಯುಪೂರ್ಣವಾದ ಸಂಸಾರಕ್ಕೆ ಬಂದದ್ದು ಏಕೆ? ಮನುಷ್ಯಜೀವನದ ಕರ್ತವ್ಯವೇನು?” - ಹೀಗೆಂದು ನಾಗಮಹಾಶಯರು ಚಿಂತಿಸುವುದಕೇ ಮೊದಲುಮಾಡಿ ಹಗಲೂ ರಾತ್ರಿ ಆ ಚಿಂತೆಯಲ್ಲಿಯೇ ಮುಳುಗಿರುತ್ತಿದ್ದರು. </span>
</p>
<p>
<span> ನಾಗಮಹಾಶಯರು ದುಡ್ಡು ತೆಗೆದುಕೊಂಡು ಚಿಕಿತ್ಸೆ ಮಾಡುತ್ತಿದ್ದದ್ದು ನಿಜ; ಆದರೆ ಯಾರನ್ನೂ ತಾವಾಗಿ ಏನೂ ಕೇಳುತ್ತಿರಲಿಲ್ಲ. ವಿಶ್ವಾಸದಿಂದ ಯಾರು ಏನನ್ನು ಕೊಟ್ಟರೆ ಅದನ್ನೇ ಸಂತೊಷದಿಂದ ತೆಗೆದುಕೊಳ್ಳುತ್ತಿದ್ದರು. ಆದ್ದರಿಂದ ಅವರ ಕೆಲಸವು ದಿನ ದಿನಕ್ಕೆ ಬೆಳೆಯಿತು. ನಾಗಮಹಾಶಯರಿಗೆ ತಮ್ಮ ವೃತ್ತಿಯಲ್ಲಿ ಯಾವ ತರದ ಹೊರಗಿನ ಆಡಂಬರವೂ ಇರಲಿಲ್ಲ. ಗಾಡಿ ಇಲ್ಲ; ಕುದುರೆ ಇಲ್ಲ; ಔಷಧದ ಅಂಗಡಿಯನ್ನೂ ಇಟ್ಟುಕೊಂಡಿರಲಿಲ್ಲ. ಎಷ್ಟೋ ದೂರದಿಂದ ಅವರಿಗೆ ಹೇಳಿಕಳುಹಿಸಿಕೊಡುತ್ತಿದ್ದರೂ ಅವರು ನಡೆದುಕೊಂಡೇ ಹೋಗುತ್ತಿದ್ದರು. ಯಾರಾದರೂ ಗಾಡಿಯಲ್ಲಿ ಕರೆದುಕೊಂಡುಹೋಗಬೇಕೆಂದು ಇಷ್ಟಪಟ್ಟರೂ ತಾವು ಒಪ್ಪುತ್ತಿರಲಿಲ್ಲ. ಒಂದು ಸಆಮಾನ್ಯವಾದ ಕವಚ, ಉತ್ತರೀಯ, ಪಂಚೆ, ಜೋಡು- ಇಷ್ಟನ್ನು ಹಾಕಿಕೊಂಡು ಔಷಧಿ ಕೊಡುವುದಕ್ಕೆ ಹೋಗುತ್ತಿದ್ದರು. ಪೋಷಾಕು ಇದ್ದರೆ ವೃತ್ತಿಯು ಇನ್ನೂ ಬೆಳೆಯಬಹುದೆಂದು ತಿಳಿದುಕೊಂಡು ದೀನದಯಾಳುವು ಒಂದು ದಿನ ತನ್ನ ಮನಸ್ಸಿಗೆ ಒಪ್ಪುವಂಥ ಬಟ್ಟೆಯಲ್ಲಿ ಪೋಷಾಕು ಹೊಲಿಸಿ ತಂದುಕೊಟ್ಟನು. ಆದರೆ ಮಗನು “ನನಗೆ ಪೋಷಾಕೇನೂ ಬೇಕಾಗಿರಲಿಲ್ಲ; ಅದೇ ದುಡ್ಡು ಕೊಟ್ಟು ಯಾರಾದರೂ ದೀನದರಿದ್ರರ ಸೇವೆ ಮಾಡಿದರೆ ಸತ್ಕಾಯ್ಮಾಡಿದ ಹಾಗಾಗುತ್ತಿತ್ತು” ಎಂದುಬಿಟ್ಟನು. ದೀನದಯಾಳು ದೊಡ್ಡದಾಗಿ ನಿಟ್ಟುಸಿರುಬಿಟ್ಟು “ನಿನ್ನಲ್ಲಿ ನಾನು ಎಷ್ಟೋ ಆಶೆ ಇಟ್ಟುಕೊಂಡಿದ್ದೆ; ಈಗ ಗೊತ್ತಾಯಿತು ನನ್ನನ್ನು ನಾನು ಮೋಸಪಡಿಸಿ ಕೊಂಡೆನೆಂದು; ನೀನು ದರವೇಸಿಯಾಗುತ್ತಿದ್ದೀಯೆ!” ಎಂದುಬಿಟ್ಟನು. ಅಷ್ಟೇಯೆ? ಮಗನು ಪ್ರಪಂಚವನ್ನೇ ಅರಿಯದವನಾಗಿದ್ದನು. ಅವ ನಡತೆಯೆಲ್ಲಾ ವಿಚಿತ್ರವಾಗಿತ್ತು! ತಮ್ಮ ಮೊಹಲ್ಲಾದಲ್ಲಿ ಯಾರು ಎಲ್ಲಿ ಖಾಯಿಲೆಯಿಂದ ನರಳುತ್ತಿದ್ದಾರೆ, ಯಾರು ಎಲ್ಲಿ ಹೊಟ್ಟೆಗಿಲ್ಲದೆ ಉಪವಾಸವಿದ್ದಾರೆ, ಅವರನ್ನು ಹುಡುಕಿ ಅವರಿಗೆ ಉಪಚಾರ ಮಾಡಿದಹೊರತು ಮಗನು ಊಟಮಾಡುತ್ತಿರಲಿಲ್ಲ. ದುಡ್ಡು ಕೊಡಲು ಕೈಲಾಗದವರ ಹತ್ತಿರ, ಅವರನ್ನು ಬಂದು ನೋಡಿದ್ದಕ್ಕೆ ದುಡ್ಡು ತೆಗೆದುಕೊಳ್ಳುತ್ತಿರಲಿಲ್ಲ; ಔಷಧದ ಖರ್ಚಿಗೂ ತೆಗೆದುಕೊಳ್ಳುತ್ತಿರಲಿಲ್ಲ. ಅದಕ್ಕಿಂತ ಹೆಚ್ಚಾಗಿ ಅವರ ಪಥ್ಯಪಾನಗಳಿಗೋಸ್ಕರ ತಮ್ಮ ಕೈಯಿಂದ ಖರ್ಚಿಗೆ ಕೊಟ್ಟು ಬರುತ್ತಿದ್ದರು; ದಾರಿಯಲ್ಲಿ ದಿಕ್ಕಿಲ್ಲದೆ ಬಿದ್ದಿದ್ದ ರೋಗಿಗಳನ್ನು ಮನೆಗೆ ಕರೆದುಕೊಂಡು ಬಂದು ಅವರನ್ನು ಉಪಚರಿಸುತ್ತಿದ್ದರು. ತಾವು ಹಸಿದುಕೊಂಡಿದ್ದು ಭಿಕಾರಿಗಳಿಗೆ ಅನ್ನ ಹಾಕಿಬಿಡುತ್ತಿದ್ದರು. ಎಲ್ಲಾ ಹೀಗೇ ವಿಚಿತ್ರವಾದ ನಡತೆ!</span>
</p>
<p>
<span> ಒಂದು ದಿನ ನಾಗಮಹಾಶಯರು ಒಬ್ಬ ಬಡವನ ಮನೆಗೆ ಚಿಕಿತ್ಸೆ ಮಾಡುವುದಕ್ಕೆ ಹೋಗಿದ್ದರು. ಹೋಗಿ ನೋಡುತ್ತಾರೆ! </span>
<span>–</span>
<span> ರೋಗಿಯ ಅವಸ್ಥೆ ತುಂಬ ದುಃಖಕರವಾಗಿತ್ತು. ಆಗ ಅಲ್ಲಿ ಮೂರು ನಾಲ್ಕು ಗಂಟೆ ಹೊತ್ತು ಕುಳಿತುಕೊಂಡು ಆತನ ಶುಶ್ರೂಷೆಮಾಡಿ ಔಷಧಿ ಕೊಟ್ಟು ಬಂದರು. ರಾತ್ರಿ ಪುನಃ ಆತನನ್ನು ನೋಡಿಕೊಂಡು ಬರುವುದಕ್ಕೆ ಹೋದರು. ಚಳಿಗಾಲ; ಛಾವಣಿಯಲ್ಲಿ ನೂರಾರು ತೂತುಗಳಿರುವ ಒಂದು ಮನೆ; ಸಾಲದ್ದಕ್ಕೆ ರೋಗಿಗೆ ಹೊದ್ದುಕೊಳ್ಳುವುದಕ್ಕೆ ಏನೂ ಇಲ್ಲ; ರೋಗ ಪ್ರಬಲವಾಗಿದೆ; ಅಂಥ ಶೀತದಲ್ಲಿ ನರಳುತ್ತ ಬರಿಯ ಮೈಯಲ್ಲಿ ಹೀಗೆ ಬಿದ್ದಿದ್ದರೆ ಅವರನ್ನು ಏನು ಮಾಡಿದರೂ ಬದುಕಿಸುವುದು ಸಾಧ್ಯ.ವಿಲ್ಲವೆಂದು ತಿಳಿದು ನಾಗಮಹಾಶಯರು ತಮ್ಮ ಮೈಮೇಲೆ ಹೊದ್ದುಕೊಂಡಿದ್ದ ಒಂದು ಭಾಗಲಪುರೀ ಶಾಲನ್ನು ಆತನಮೇಲೆ ಹೊದ್ದಿಸಿ ಅಲ್ಲಿಂದ ಹೊರಟುಹೋದರು. ರೋಗಿಯು ಎಷ್ಟೋ ಸಲ ಕೂಗಿದನು, ಆದರೆ ಅವರು ಹಿಂತಿರುಗಿ ಬರಲಿಲ್ಲ. ಬಾಗಿಲ ಹೊರಗಿನಿಂದಲೇ “ಏನೂ ಭಯವಿಲ್ಲ; ನಾಳೆ ಬೆಳಗ್ಗೆ ತಿರುಗಿ ಬಂದು ನೋಡಿಕೊಂಡುಹೋಗುತ್ತೇನೆ” ಎಂದುಬಿಟ್ಟರು. ಮರುದಿನ ಬೆಳಗ್ಗೆ ರೋಗಿಯು ತನ್ನ ಕೃತಜ್ಞತೆಯನ್ನು ತೋರಿಸಲು ಮೊದಲುಮಾಡಿದನು. ಅದಕ್ಕೆ ನಾಗಮಹಾಶಯರು “ನನಗಿಂತಲೂ ನಿನಗೆ ಬೆಚ್ಚನೆಯ ಹೊದಿಕೆಯು ಅಗತ್ಯವಾಗಿತ್ತೆಂದು ತಿಳಿದುಕೊಂಡೇ ನಿನಗೆ ಅದನ್ನು ಕೊಟ್ಟುಹೋದೆ” ಎಂದರು. ದೀನದಯಾಳುವು ಮಗನ ಮೈಮೇಲೆ ಶಾಲನ್ನು ಕಾಣದೆ ಅದೇನಾಯಿತೆಂದು ಕೇಳಿದನು. ನಡೆದ ಸಂಗತಿಯನ್ನು ತಿಳಿಯುತ್ತಲೇ ಬಹುವಾಗಿ ಕೂಗಾಡಿ ಅವಾಂತರ ಮಾಡಿಬಿಟ್ಟನು. ಇದರ ಫಲವಾಗಿ ಆವೊತ್ತು ತಂದೆ ಮಕ್ಕಳಿಬ್ಬರಿಗೂ ಊಟವಿಲ್ಲ. ಮರುದಿನ ದೀನದಯಾಳುವು ಮಗನಿಗೆ ಮತ್ತೊಂದು ಶಾಲನ್ನು ಕೊಂಡುಕೊಟ್ಟನು. ರೋಗಿಗಳು ವಾಸಿಯಾದ ಮೇಲೆ ನಿತ್ಯವೂ ಬಂದು ನಾಗಮಹಾಶಯರಿಗೆ ನಮಸ್ಕಾರಮಾಡಿ ಹೋಗುತ್ತಿದ್ದರು. ಮತ್ತು ತಮ್ಮ ಪರಿಚಯಸ್ಥರು ಯಾರಾದರೂ ಖಾಯಿಲೆಬಿದ್ದರೆ ಅವರನ್ನೂ ಇಲ್ಲಿಗೇ ಕರೆತರುತ್ತಿದ್ದರು. </span>
</p>
<p>
<span> ಮತ್ತೊಂದು ದಿನ ಅವರು ಒಬ್ಬ ಬಡವನಿಗೆ ಔಷಧಿ ಕೊಡುವುದಕ್ಕೆ ಹೋಗಿ ನೋಡಲು, ಅವನು ನೆಲದಮೇಲೆ ಮಲಗಿದ್ದನು. ಅದನ್ನು ಕಂಡು ಆ ಕ್ಷಣವೇ ತಮ್ಮ ಮನೆಯಲ್ಲಿದ್ದ ಒಂದು ಹೆಚ್ಚು ಲೇಪನ್ನು ತಂದು ಹಾಸಿ ಅದರಮೇಲೆ ಆತನನ್ನು ಮಲಗಿಸಿ ಆಮೇಲೆ ಚಿಕಿತ್ಸೆ ಮಾಡಲು ಮೊದಲು ಮಾಡಿದರು. ದೀನದಯಾಳುವಿಗೆ ಇದೆಲ್ಲಾ ಅಷ್ಟೇನೂ ಒಪ್ಪುತ್ತಿರಲಿಲ್ಲ.</span>
</p>
<p>
<span> ಮತ್ತೊಂದು ಸಾರಿ ಒಂದು ಸಣ್ಣ ಮಗುವಿಗೆ ವಾಂತಿಭೇದಿ ಉಪದ್ರವವಾಗಿತ್ತು. ನಾಗಮಹಾಶಯರು ಒಂದು ದಿನವೆಲ್ಲಾ ಅದಕ್ಕೆ ಚಿಕಿತ್ಸೆಮಾಡಿದರು. ಆದರೆ ಮಗುವು ಏನುಮಾಡಿದರೂ ಬದುಕಲಿಲ್ಲ. "ಆ ದಿನ ಬೇಕಾದಷ್ಟು ರೂಪಾಯಿ ಫೀಜನ್ನು ಸಂಪಾದನೆಮಾಡಿಕೊಂಡು ಬರುತ್ತಾರೆಂದು ಮಾಡಿದ್ದೆ. ಆದರೆ ಸಾಯಂಕಾಲ ನೋಡುತ್ತೇನೆ </span>
<span>–</span>
<span> ಅವರು ‘ಅಯ್ಯೋ, ಆ ಗೃಹಸ್ಥನಿಗೆ ಇದ್ದದ್ದು ಅದು ಒಂದೇ ಮಗು, ಏನು ಮಾಡಿದರೂ ಅದು ಬದುಕಲಿಲ್ಲವಲ್ಲ! ಅವರ ಮನೆಯು ಬರಿದಾಯಿತು’ ಎಂದು ಅಳುತ್ತ ಬರಿಯ ಕೈಯಲ್ಲಿ ಮನೆಗೆ ಬಂದರು" </span>
<span>–</span>
<span> ಎಂದು ಸುರೇಶಬಾಬುಗಳು ಹೇಳುತ್ತಿದ್ದರು. ಆ ರಾತ್ರಿ ಅವರು ಒಂದು ತೊಟ್ಟು ನೀರು ಸಹ ಕುಡಿಯಲಿಲ್ಲ. </span>
</p>
<p>
<span> ನಾಗಮಹಾಶಯರ ವೈದ್ಯವೃತ್ತಿಯು ದಿನದಿನಕ್ಕೆ ಹಬ್ಬುತ್ತ ಹೋಯಿತು. ಪಾಲ್​ ಬಾಬುಗಳು ಅವರನ್ನು ತಮ್ಮ ಮನೆವೈದ್ಯರನ್ನಾಗಿ ಗೊತ್ತುಮಾಡಿಕೊಂಡರು. ಆದ್ದರಿಂದ ಪಾಲ್​ ಬಾಬುಗಳು ಈಗಲೂ ಅವರನ್ನು “ಡಾಕ್ಟರ್​” ಎಂದು ನಿರ್ದೇಶಿಸುತ್ತಾರೆ. ಬಾಬುಹರಲಾಲಪಾಲರು “ನಾಗಮಹಾಶಯರು ಎಷ್ಟು ದಿನ ನಮ್ಮ ಮನೆಗೆ ವೈದ್ಯರಾಗಿದ್ದರೋ ಅಷ್ಟು ದಿನವೂ ನಮ್ಮ ಮನೆಯಲ್ಲಿ ಒಂದು ಅಕಾಲ ಮರಣವೂ ಸಂಭವಿಸಲಿಲ್ಲ” ಎಂದು ಹೇಳಿದರು. ಒಂದುಸಾರಿ ಅವರ ಕುಟುಂಬಕ್ಕೆ ಸೇರಿದ ಒಬ್ಬ ಹೆಂಗಸಿಗೆ ಕಾಲರಾ ರೋಗ ಬಂತು. ಆದರೆ ರೋಗವು ಯಾವ ಔಷಧಕ್ಕೂ ಜಗ್ಗದೆ ಇನ್ನೂ ಹೆಚ್ಚುತ್ತಲೇ ಹೋಯಿತು. ಆಗ ನಾಗಮಹಾಶಯರು ಹೆದರಿ ಡಾಕ್ಟರ್​ ಬಹದುರಿಯವರಿಗೆ ಹೇಳಿಕಳುಹಿಸಬೇಕೆಂದರು. ಡಾಕ್ಟರ್​ ಬಹದುರಿಯವರು ಬಂದು ಏನೇನು ಔಷಧಕೊಟ್ಟಿದೆ ಎಂದು ವಿಚಾರಿಸಿ ತಿಳಿದುಕೊಂಡು “ಎಲ್ಲಾ ಏರ್ಪಾಡೂ ಸರಿಯಾಗಿದೆ ನಾನು ಇನ್ನೇನೂ ಹೊಸದಾಗಿ ಮಾಡಬೇಕಾದದ್ದಿಲ್ಲ” ಎಂದರು. ಪಾಲ್​ ಬಾಬುಗಳು ಬಲವಂತಮಾಡಿದರು; ಆದರೆ ಡಾಕ್ಟರ್​ ಬಹದುರಿಯವರು ಯಾವ ಔಷಧಿವನ್ನೂ ಕೊಡಲಿಲ್ಲ; ಅಷ್ಟೇ ಅಲ್ಲ ರೋಗಿಯನ್ನು ಮತ್ತಾವ ವೈದ್ಯರ ಕೈಗೂ ಕೊಡಬೇಡಿರೆಂದು ಹೇಳಿ ಹೊರಟುಹೋದರು. ನಾಗಮಹಾಶಯರ ಕೈಯಿಂದಲೇ ರೋಗಿಗೆ ವಾಸಿಯಾಯಿತು. ಆದ್ದರಿಂದ ಪಾಲ್​ ಬಾಬುಗಳಿಗೆ ಅವರ ಮೇಲೆ ಇದ್ದ ನಂಬಿಕೆಯು ಇನ್ನೂ ಹೆಚ್ಚಾಯಿತು. ಅವರು ಮತ್ತೊಬ್ಬ ವೈದ್ಯನನ್ನು ಕರೆಯುತ್ತಿರಲಿಲ್ಲ. ಎಂಥ ದೊಡ್ಡ ಖಾಯಿಲೆಯಾದರೂ ನಾಗಮಹಾಶಯರ ಮೇಲೆ ಭಾರಹಾಕಿ ಇದ್ದುಬಿಡುತ್ತಿದ್ದರು. ಮೇಲೆ ಹೇಳಿದ ಹೆಂಗಸಿಗೆ ಪೂರ್ತಿ ಗುಣವಾಗಿ ಎಂದಿನಂತೆ ಊಟಮಾಡುವ ಹಾಗಾದ ಮೇಲೆ ಪಾಲ್​ ಬಾಬುಗಳು ಒಂದು ದಿನ ಒಂದು ಬೆಳ್ಳಿಯ ಕೈ ಪೆಟ್ಟಿಗೆಯಲ್ಲಿ ರೂಪಾಯಿ ತುಂಬಿ ನಾಗಮಹಾಶಯರಿಗೆ ಅದನ್ನು ಕೊಟ್ಟು ಮರ್ಯಾದೆ ಮಾಡಿದರು. ತಮ್ಮ ಪೋಷಕರೆಂದು ಪಾಲ್​ ಬಾಬುಗಳಿಂದ ನಾಗಮಹಾಶಯರು ಯಾವಾಗಲೂ ತಮ್ಮ ಕೈಯಾರ ಫೀಜನ್ನು ತೆಗೆದುಕೊಂಡಿರಲಿಲ್ಲ. ಆದ್ದರಿಂದ, “ಏನಿದ್ದರೂ ಅದನ್ನು ನಮ್ಮ ತಂದೆಗೆ ಕೊಟ್ಟು ಬಿಡಿ” ಎಂದರು; ಪೆಟ್ಟಿಗೆಯನ್ನೇ ಆಗಲಿ ರೂಪಾಯಿಯನ್ನೇ ಆಗಲಿ ತೆಗೆದುಕೊಳ್ಳಲಿಲ್ಲ. ಪುರಸ್ಕಾರವು ತಮ್ಮ ಮನಸ್ಸಿನಲ್ಲಿದ್ದಷ್ಟು ಬರಲಿಲ್ಲವಾಗಿ ಅದನ್ನು ಸ್ವೀಕರಿಸಲು ನಾಗಮಹಾಶಯರು ಒಪ್ಪದಿರಬಹುದೆಂದು ಭಾವಿಸಿಕೊಂಡು ಪಾಲ್​ ಬಾಬುಗಳು ತಾವು ಮೊದಲು ಕೊಟ್ಟಿದ್ದಕ್ಕಿಂತ ಇನ್ನೂ ಐವತ್ತು ರೂಪಾಯಿ ಹೆಚ್ಚಾಗಿ ಇಟ್ಟು ಅದನ್ನು ತೆಗೆದುಕೊಳ್ಳಬೇಕೆಂದು ಪೀಡಿಸಿದರು. ನಾಗಮಹಾಶಯರು “ಔಷಧದ ಬೆಲೆಯೂ ನನ್ನ ಫೀಜೂ, ಹೇಗೆ ಹೇಗೆ ನೋಡಿದರೂ, ಇಪ್ಪತ್ತು ರೂಪಾಯಿಗೆ ಹೆಚ್ಚಾಗುವಂತಿಲ್ಲ” ಎಂದರು. ತುಂಬ ಬಲವಂತ ಮಾಡಿದ್ದರಮೇಲೆ, ಆ ಇಪ್ಪತ್ತು ರೂಪಾಯಿಗಳನ್ನೇ ತೆಗೆದುಕೊಂಡುಹೋದರು. ಆದ್ದರಿಂದ ವಿಧಿಯಿಲ್ಲದೆ ಪಾಲ್​ ಬಾಬುಗಳು ಉಳಿದ ಹಣವನ್ನು ಶಾರದಾ ಪೂಜೆಯ ಸಹಾಯಕ್ಕೆಂದು ದೀನದಯಾಳುವಿನ ಹೆಸರಿನಲ್ಲಿ ಜಮಾ ಕಟ್ಟಿಸಿದರು. </span>
</p>
<p>
<span> ಬಾಬುಗಳ ಬಾಯಲ್ಲಿ ಈ ಸಂಗತಿಯನ್ನು ಕೇಳಿ ದೀನದಯಾಳುವು ಧೃತಿಗೆಟ್ಟನು. ತಾನು ಈ ಮುಪ್ಪಿನ ವಯಸ್ಸಿನಲ್ಲಿ ಅಲ್ಪ ಸಂಬಳಕ್ಕೆ ಚಾಕರಿ ಮಾಡುತ್ತಿದ್ದಾನೆ; ತನ್ನ ಈ ಅವಿವೇಕ ಪುತ್ರನಾದರೋ ತನಗೆ ನ್ಯಾಯವಾಗಿ ಬರಬೇಕಾಗಿದ್ದದ್ದನ್ನೂ ಅಲಕ್ಷ್ಯಮಾಡಿ ಬಿಟ್ಟು ಬಿಟ್ಟನಲ್ಲ! ಬೈದು ಹೇಳಿಯಾಯಿತು, ಒಳ್ಳೆಯಮಾತಿನಲ್ಲಿ ಬುದ್ಧಿಹೇಳಿಯಾಯಿತು, ಯಾವುದೂ ಉಪಯೋಗಕ್ಕೆ ಬರಲಿಲ್ಲ. ಮಗನು “ಯಾವಾಗಲೂ ಧರ್ಮ ಮಾರ್ಗಲದಲಿರು ಎಂದು ತಾವೇ ಉಪದೇಶಮಾಡುತ್ತಿದ್ದಿರಿ. ಅದನ್ನು ನಾನು ತಿಳಿದೂ ಕೇಳಿಯೂ ಹೇಗೆ ಹೆಚ್ಚು ರೂಪಾಯಿಗಳನ್ನು ತೆಗೆದುಕೊಳ್ಳಲಿ? ಈಗ ಕೆಲವುದಿನಗಳಿಂದ ನಾನು ಕೊಟ್ಟ ಔಷಧಿಗಳೆಲ್ಲಾ ನನಗೆ ಚೆನ್ನಾಗಿ ಜ್ಞಾಪಕದಲ್ಲಿವೆ; ಅದರ ಬೆಲೆ ಹೆಚ್ಚು ಹೆಚ್ಚೆಂದರೂ ಆರು ರೂಪಾಯಿ; ಆಮೇಲೆ ಈ ಏಳು ದಿನ ನಾನು ಪಟ್ಟ ಶ್ರಮಕ್ಕೆ ಹದಿನಾಲ್ಕು ರೂಪಾಯಿಗಿಂತ ಹೆಚ್ಚಾಗಿ ಆಗಲಾರದು. ಆದ್ದರಿಂದಲೇ ಇಪ್ಪತ್ತು ರೂಪಾಯಿಯನ್ನು ತಂದೆ; ಇನ್ನೂ ಹೆಚ್ಚಾಗಿ ತೆಗೆದುಕೊಂಡಿದ್ದರೆ ಅಧರ್ಮವಾಗುತ್ತಿತ್ತು. ತಾವೂ ಮಿಕ್ಕ ರೂಪಾಯನ್ನು ಯಾವಾಗಲಾದರೂ ತೆಗೆದುಕೊಂಡೀರಿ!” </span>
<span>–</span>
<span> ಎಂದುಬಿಟ್ಟನು. </span>
</p>
<p>
<span> ದೀನದಯಾಳು </span>
<span>–</span>
<span> “ಬಾಬುಗಳು ನಿನ್ನ ಮೇಲಿನ ಸಂತೋಷದಿಂದ ಮಿಕ್ಕ ರೂಪಾಯನ್ನು ಬಹುಮಾನವಾಗಿ ಕೊಟ್ಟಿದ್ದರಲ್ಲ, ಅದನ್ನು ಯಾಕೆ ನೀನು ತೆಗೆದುಕೊಳ್ಳಲಿಲ್ಲ? ಹೀಗಾದರೆ ನಿನ್ನ ವೈದ್ಯ ವೃತ್ತಿಯು ನಡೆಯುವುದಿಲ್ಲ”.</span>
</p>
<p>
<span> ನಾಗಮಹಾಶಯ </span>
<span>–</span>
<span> “ನಡೆಯದಿದ್ದರೆ ಇಲ್ಲ! ನಾನು ಯಾವುದನ್ನು ಅನ್ಯಾಯವೆಂದು ತಿಳಿದುಕೊಂಡಿದ್ದೇನೆಯೋ ಅದನ್ನು ಪ್ರಾಣಹೋದರೂ ಮಾಡಲಾರೆ. ಭಗವಂತನು ಸತ್ಯಸ್ವರೂಪ; ಸುಳ್ಳು ನಡೆವಳಿಕೆಯಿಂದ ಇಹಪರಗಳೆರಡೂ ನಷ್ಟವಾಗುತ್ತವೆ”.</span>
</p>
<p>
<span> ಈ ಉತ್ತರವನ್ನು ಕೇಳಿ ದೀನದಯಾಳುವು “ಈಗ ಮಗನು ಎಂದಿಗೂ ಸಂಸಾರದಲ್ಲಿ ಮುಂದಕ್ಕೆ ಬರಲಾರ!” ಎಂದುಕೊಂಡನು. </span>
</p>
<p>
<span> ಇತ್ತ ಕಡೆ ಮಗನೂ ಚಿಂತಿಸತೊಡಗಿದನು </span>
<span>–</span>
<span> “ಆಹಾ, ಇದರ ಹೆಸರೇ ಅಲ್ಲವೇ ಸಂಸಾರ! ಇದೇ ನಿಜವಾದ ಭವಾಟವಿ! ಬಲದಿಂದಲೊ ಛಲದಿಂದಲೊ ದುಡ್ಡು ಸಂಪಾದಿಸಬಲ್ಲನಾದರೇಯೇ ಹೆಸರು ಕೀರ್ತಿ ಗೌರವ ಎಲ್ಲವೂ ಬರುತ್ತದೆ. ಇಂಥಾ ಸಂಸಾರ ನನಗೆ ಬೇಕಿಲ್ಲ. ಸನ್ಮಾರ್ಗದಲ್ಲಿದ್ದು ಕೊಂಡು ಭಿಕ್ಷೆ ಎತ್ತಿ ಜೀವನಮಾಡುವುದು ಶ್ರೇಯಸ್ಸು; ಯಾವುದು ಅನ್ಯಾಯವೆಂದು ಗೊತ್ತಿದೆಯೋ ಅದರಿಂದ ದುಡ್ಡು ಸಂಪಾದಿಸಿ ಈ ಅಸಾರ ದೇಹವನ್ನು ಬೆಳೆಸುವುದು ಯೋಗ್ಯವಲ್ಲ”.</span>
</p>
<p>
<span> ನಾಗಮಹಾಶಯರ ವೃತ್ತಿಯು ಬೆಳೆಯುತ್ತ ಹೋಯಿತು. ಆಶಾಪರರಾಗಿದ್ದರೆ ಅವರು ಎಷ್ಟೋ ಹಣವನ್ನು ಸಂಪಾದಿಸಿ ಕೂಡಿಹಾಕಬಹುದಾಗಿತ್ತು. ಆದರೆ ವಸ್ತುತಃ ತಿಂಗಳಿಗೆ ಮುನ್ನೂರು ನಾನೂರು ರೂಪಾಯಿ ನ್ಯಾಯವಾಗಿ ಬರಬೇಕಾಗಿದ್ದ ಕಡೆ, ಮುವ್ವತ್ತು ನಲವತ್ತು ರೂಪಾಯಿ ಮಾತ್ರ ಬರುತ್ತಿತ್ತು. ರೋಗಿಯನ್ನು ನೋಡಿದ್ದಕ್ಕೆ (ವಿಸಿಟ್​) ಫೀಜು ಎಂದು ಯಾರಿಂದಲೂ ಏನನ್ನೂ ಅಪೇಕ್ಷಿಸುತ್ತಿರಲಿಲ್ಲ. ಯಾರು ಏನು ಕೊಟ್ಟರೆ ಅದನ್ನೇ ಪರಮಾದರದಿಂದ ತೆಗೆದುಕೊಳ್ಳುತ್ತಿರಲಿಲ್ಲ. ಚತುರರಾದವರು ಅವರನ್ನು ಎಷ್ಟು ಮೋಸಮಾಡಬಹುದೋ ಅಷ್ಟೂ ಮಾಡದೇ ಬಿಡುತ್ತಿರಲಿಲ್ಲ. ಕೆಲವರು ಚಿಕಿತ್ಸೆ ಮಾಡಿಸಿಕೊಂಡು ಫೀಜನ್ನು ಕೊಡುತ್ತಿರಲಿಲ್ಲ. ಮತ್ತೆ ಕೆಲವರು ಸಾಲ ತೆಗೆದುಕೊಂಡು ಹಿಂತಿರುಗಿ ಕೊಡುತ್ತಿರಲಿಲ್ಲ. ಸುರೇಶಬಾಬುಗಳು ಹೀಗೆಂದು ಹೇಳುತ್ತಿದ್ದರು </span>
<span>–</span>
<span> “ಮಾವ ಚಿಕಿತ್ಸೆ ಮುಗಿಸಿಕೊಂಡು ಮನೆಗೆ ಬರುವ ಹೊತ್ತಿಗೆ ನಾಲ್ಕೈದು ಜನರು ಅವರಿಂದ ಸಾಲ ಕೇಳಿ ತೆಗೆದುಕೊಳ್ಳುವುದಕ್ಕೆಂದು ಮನೆಯಲ್ಲಿ ಕಾದು ಕುಳಿತಿರುತ್ತಿದ್ದರು. ಯಾರು ಏನನ್ನು ಕೇಳಿದರೂ ನಾಗಮಹಾಶಯರು ‘ಇಲ್ಲ’ ವೆಂದು ಹೇಳುತ್ತಿರಲಿಲ್ಲ; ಆದ್ದರಿಂದ ಅನೇಕವೇಳೆ ತಾವು ಸಂಪಾದನೆಮಾಡಿ ತಂದದ್ದೆಲ್ಲಾ ಸಾಲವೋ ದಾನವೋ ಕೊಟ್ಟೇ ಮುಗಿದು ಹೋಗುತ್ತಿತ್ತು. ಒಂದೊಂದು ದಿನ ತಮ್ಮ ಊಟದ ಖರ್ಚಿಗೇ ಏನೂ ಇರುತ್ತಿರಲಿಲ್ಲ. ಹೀಗಾದ ದಿನ ಅವರು ಒಂದೆರಡು ದುಡ್ಡಿಗೆ ಪುರಿ ತಂದು ತಿಂದು ಕಾಲಹಾಕಿಬಿಡುತ್ತಿದ್ದರು. ಆದರೂ ಆ ದಿವಸವೇ ಅವರಿಗೆ ಏಳೆಂಟು ರೂಪಾಯಿಗಳ ಸಂಪಾದನೆಯಾಗಿದ್ದಿರಬಹುದು. ಅವರ ಹತ್ತಿರ ಸಾಲ ತೆಗೆದುಕೊಂಡವರಾರೂ ಅದನ್ನು ಹಿಂದಿರುಗಿ ಕೊಡುತ್ತಿರಲಿಲ್ಲ. ಅಷ್ಟೇ ಅಲ್ಲ, ಅವರಲ್ಲಿ ಕೆಲವರು ”ತಮಗೆ ಏನು ಕೊರತೆ? ತಮಗೆ ದೇವರು ಕೊಡುತಾನೆ" ಎಂದು ಕೂಡ ಹೇಳಿಬಿಡುತ್ತಿದ್ದರು. ನಾಗಮಹಾಶಯರು ತಮಗೋಸ್ಕರ ಯಾವಾಗಲೂ ಒಂದು ಕವಡೆಯನ್ನೂ ಕೂಡಿಹಾಕಿದವರಲ್ಲ; ಕೈಯಲ್ಲಿ ಏನಾದರೂ ದುಡ್ಡು ಉಳಿದರೆ ಅದನ್ನು ದೀನದಯಾಳುವಿಗೆ ಕೊಟ್ಟುಬಿಡುತ್ತಿದ್ದರು. ತಮ್ಮ ಬಟ್ಟೆ ಬರಿ ಕೊಂಡು ಕೊಳ್ಳುವುದಕ್ಕೆ ಏನಾದರೂ ಬೇಕಾದರೆ ತಂದೆಯಿಂದಲೇ ಕೇಳಿ ತೆಗೆದು ಕೊಳ್ಳುತ್ತಿದ್ದರು. ಹಣ ಕೂಡಿಡುವ ಸಂಬಂಧವಾಗಿ ಅವರು ಹೀಗೆ ಹೇಳುತ್ತಿದ್ದರು </span>
<span>–</span>
<span> “ಯಾರಿಗೆ ಯಾವಾಗ ಏನು ಬೇಕಾಗಿದೆಯೋ ಅದನ್ನು ದೇವರು ಅವಶ್ಯವಾಗಿ ಕೊಡುತ್ತಾನೆ. ನಮ್ಮ ಚಿಂತೆ ಕೊರಗುಗಳಿಂದ ಸ್ವಲ್ಪವೂ ಫಲವಿಲ್ಲ. ದೇವರಮೇಲೆ ಭಾರಹಾಕಿದ್ದು ಬಿಟ್ಟರೆ ಇಹ ಪರಗಳೆರಡೂ ಉಂಟು. ನಾವು ಅಹಂಬುದ್ಧಿಯಿಂದ ಯಾವ ಯಾವುದನ್ನು ಮಾಡುವುದಕ್ಕೆ ಹೋಗುತ್ತೇವೆಯೋ ಅದರಲ್ಲಿಯೇ ಕೊನೆಗೆ ಮೋಸವಾಗುತ್ತದೆ. ಇದು ನಾನು ಪ್ರತ್ಯಕ್ಷವಾಗಿ ಕಂಡದ್ದಾಗಿದೆ”.</span>
</p>
<p>
<span> ನಾಗಮಹಾಶಯರು ಅಧರ್ಮ ಕಪಟಾಚಾರಗಳನ್ನು ಕಂಡರೆ ಅದಕ್ಕೆ ಅವಕಾಶ ಕೊಡುತ್ತಿರಲಿಲ್ಲ. ಒಂದು ದಿನ ನವಯೌವನ ಸಂಪನ್ನಳಾದ ಒಬ್ಬ ವೈಷ್ಣವಿಯು ಜೊತೆಯಲ್ಲಿ ಒಬ್ಬ ಕಪಟ ವೈಷ್ಣವನನ್ನು ಕರೆದುಕೊಂಡು ಅವರ ಮನೆಗೆ ಬಂದಳು. ನಾಗಮಹಾಶಯರು ಆಗ ದೇವರ ಧ್ಯಾನದಲ್ಲಿ ಮಗ್ನರಾಗಿದ್ದರು. ಬಾಗಿಲಿನಲ್ಲಿ “ರಾಧೆ! ರಾಧೆ!” ಎಂಬ ಧ್ವನಿಯನ್ನು ಕೇಳಿ ಹೊರಕ್ಕೆ ಬಂದರು. ಈ ವೈಷ್ಣವ ವೈಷ್ಣವಿಯರನ್ನು ನೋಡಿ ಅವರಿಗೆ ಆಪಾದಮಸ್ತಕವೂ ಮೈಯೆಲ್ಲಾ ಉರಿದುಕೊಂಡು ಬಂತು. “ಹೀಗೆ ಸುಳ್ಳು ಧ್ವನಿಯಿಂದ ‘ರಾಧೆ! ರಾಧೆ!’ ಎಂದರೆ ಭಿಕ್ಷ ಹಾಕುವುದಿಲ್ಲ. ಒಂದುಸಾರಿ ಮನಃಪೂರ್ವಕವಾಗಿ ಹೇಳಿದರೆ ಸಿಕ್ಕುತ್ತದೆ” ಎಂದರು. ಇದನ್ನು ಕೇಳಿ ಆ ವೈಷ್ಣವ ದಂಪತಿಗಳು ಮತ್ತಾವ ಮಾತನ್ನೂ ಆಡದೆ ಹೊರಟುಹೋದರು. ನಾಗಮಹಾಶಯರು ಯೋಚಿಸತೊಡಗಿದರು </span>
<span>–</span>
<span> “ಹಾ ಹಾ! ಈ ಘೋರ ಕಲಿಯುಗವು ಪ್ರಪಂಚವನ್ನು ನುಂಗಲು ಬಂದಿದೆ. ಇಂದು ಕಣ್ಣಾರ ಕಲಿಗಾಲವನ್ನು ಕಂಡಹಾಗಾಯಿತು!”</span>
</p>
<p>
<span> ವೈಷ್ಣವ ವೈಷ್ಣವಿಯರ ಹಾಗೆ ಒಂದು ದಿನ ಒಬ್ಬ ಭೈರವನು ಭೈರವಿಯೊಡನೆ ಅವರ ಮನೆಗೆ ಭಿಕ್ಷಕ್ಕೆ ಬಂದನು. ತ್ರಿಶೂಲಧಾರಿಯಾದ ಆ ಭೈರವನು ನಾಗಮಹಾಶಯರನ್ನು ನೋಡಿದ ಕೂಡಲೆ ಗಾಂಜಾಕ್ಕೆ ದುಡ್ಡನ್ನು ಕೇಳಿದನು. ನಾಗಮಹಾಶಯರು ಆ ಮಾತಿಗೆ ಯಾವ ಉತ್ತರವನ್ನೂ ಕೊಡದೆ “ನಿಮ್ಮ ಮನಸ್ಸು ಬಂದದ್ದನ್ನು ಮಾಡಿಕೊಳ್ಳಿ; ಆದರೆ ಯುವತಿಯೂ ಕುಲವತಿಯೂ ಆದ ಹಿಂದೂ ಹೆಂಗಸಿಗೆ ಭೈರವೀ ವೇಷಹಾಕಿ ರಾಜಮಾರ್ಗದಲ್ಲಿ ಕರೆದುಕೊಂಡು ಹೋಗುವುದು ಯಾವ ಶಾಸ್ತ್ರಕ್ಕೆ ಅನುಸಾರವಾಗಿ? ಅದನ್ನು ನನಗೆ ಮೊದಲು ತಿಳಿಸಿಕೊಡಬೇಕು” ಎಂದರು. ಅದನ್ನು ಕೇಳಿ ಆ ಉಗ್ರ ಭೈರವನು ಇನ್ನೂ ಉಗ್ರಮೂರ್ತಿಯಾಗಿ “ಏನೂ ಕೊಡದೆಹೋದರೆ ಬಿಡಿ; ಹೀಗೆ ಯಾಕೆ ಬಯ್ಯಬೇಕು?” ಎನ್ನುತ್ತಾ ಇಬ್ಬರೂ ಕೋಪಿಸಿಕೊಂಡು ಹೊರಟುಹೋದರು. ನಾಗಮಹಾಶಯರು “ಒಳ್ಳೆಯ ಗುರು ಇಲ್ಲದೆ ಇದ್ದರೆ ಜನರಿಗೆ ಇಂಥ ದುರ್ದಶೆ ಬರುತ್ತದೆ; ತಾನು ಕೆಡುವುದಲ್ಲದೆ ಇತರರನ್ನೂ ಕೆಡಿಸುತ್ತಾರೆ” ಎಂದು ಚಿಂತಿಸತೊಡಗಿದರು. ಅವರು ಹೇಳುತ್ತಿದ್ದರೇನೆಂದರೆ “ಜನಗಳು ತಿಳಿಯದೆ ಮಾಡಿದ್ದಕ್ಕೆ ಕ್ಷಮಾಪಣೆಯುಂಟು; ಆದರೆ ಧರ್ಮದ ನೆಪ ಹಾಕಿಕೊಂಡು, ಯಾರು ಕಪಟಿಗಳೂ ವ್ಯಭಿಚಾರಿಗಳೂ ಆಗುತ್ತಾರೋ ಅವರು ಕಲ್ಪಾಂತರದಲ್ಲಿಯೂ ಉದ್ಧಾರವಾಗುವುದು ಕಷ್ಟ”..............</span>
</p>
<p>
<span> ಆರ್ಥಿಕ ಸ್ಥಿತಿಯು ಉತ್ತಮವಾದರೂ ದೀನದಯಾಳುವು ಮನೆಯಲ್ಲಿ ಅಡಿಗೆಯವನನ್ನು ಇಡಲಿಲ್ಲ </span>
<span>–</span>
<span> ತಾನೇ ಅಡಿಗೆ ಮಾಡುತ್ತಿದ್ದನು. ತಂದೆಯ ಕೈಯಲ್ಲಿ ಮಾಡಿಸದೇ ತಾನೇ ಮಾಡಬೇಕೆಂಬುದು ಮಗನ ಆಸೆ. ಆದ್ದರಿಂದ ಅವರು ಅವಕಾಶ ಸಿಕ್ಕಿದರೆ ಅಡಿಗೆಗೆ ಕೂರುತ್ತಿದ್ದರು. ದೀನದಯಾಳುವಿಗೆ ಇದನ್ನು ಕಂಡರೆ ಬಹು ಕೋಪ. ಮಗನಿಗೆ ಅವಕಾಶ ಸಿಕ್ಕದಂತೆ ತಂದೆಯು ಎಚ್ಚರದಿಂದಿರುತ್ತಿದ್ದನು. ಮಗನೂ ಹಾಗೆಯೇ ಸಮಯಕ್ಕೆ ಸರಿಯಾಗಿ ಬರುತ್ತಿದ್ದನು. ಈ ಅಡಿಗೆಯ ವಿಚಾರದಲ್ಲಿ ತಂದೆ ಮಕ್ಕಳಿಗೆ ಮಾತು ನಡೆಯುತ್ತಲೇ ಇರುತ್ತಿತ್ತು. ಮನೆಯಲ್ಲಿ ಆಗ ಯಾರಾದರೂ ದೊಡ್ಡ ಮನುಷ್ಯರು ಬಂದಿದ್ದರೆ ಅವರು ಮಧ್ಯಸ್ಥ ಮಾಡಿ ಅವೊತ್ತಿನಮಟ್ಟಿಗೆ ಜಗಳವನ್ನು ತೀರಿಸುತ್ತಿದ್ದರು. ಆದರೇನು, ಮರುದಿನ ತಿರುಗಿ ಅದೇ ! ‘ಇವೊತ್ತು ನಾನು ಅಡಿಗೆ ಮಾಡುತ್ತೇನೆ’ ಎಂದು ಇಬ್ಬರು ಬೆಳಗಿನಿಂದ ಮನಸ್ಸಿನಲ್ಲಿಯೇ ಅಂದುಕೊಂಡಿರುತ್ತ ಯಾರಿಗೆ ಅವಕಾಶ ಸಿಕ್ಕಿದರೆ ಅವರು ಕುಳಿತುಕೊಂಡುಬಿಡುತ್ತಿದ್ದರು. ಆದರೆ ಯಾರ ಮನೋರಥವು ವಿಫಲವಾಗುತ್ತಿತ್ತೋ ಅವರ ಕೋಪಕ್ಕೆ ಮಿತಿಯಿರುತ್ತಿರಲಿಲ್ಲ. ಈ ನಿತ್ಯ ಜಗಳದಿಂದ ಬಿಡುಗಡೆ ಹೊಂದುವುದಕ್ಕಾಗಿ ಸಂಸಾರವನ್ನು ಕಲ್ಕತ್ತೆಗೆ ಕರೆದುಕೊಂಡು ಬಂದು ಬಿಡಬೇಕೆಂದು ನಾಗಮಹಾಶಯರು ನಿಶ್ಚಯ ಮಾಡಿಕೊಂಡರು. ಸುರೇಶಬಾಬುಗಳ ಮನೆಯ ಹತ್ತಿರ ಒಂದು ಮಹಡಿ ಮನೆಯನ್ನು ಬಾಡಿಗೆಗೆ ತೆಗೆದುಕೊಂಡಾಯಿತು; ಏಕೆಂದರೆ ಅವರಿದ್ದ ಹೆಂಚಿನ ಮನೆಯು ಚಿಕ್ಕದಾಗಿತ್ತು. ೧೮೮೦ನೆಯ ಇಸವಿಯಲ್ಲಿ ಠಾಕೂರಣಿಯು (ನಾಗಮಹಾಶಯರ ಹೆಂಡತಿ) ತನ್ನ ಗಂಡ ಮತ್ತು ಮಾವನ ಸೇವೆಗಾಗಿ ಕಲ್ಕತ್ತೆಗೆ ಬಂದಳು. ಇದೇ ಆಕೆಯು ಸಂಸಾರದಲ್ಲಿ ಇಟ್ಟ ಮೊದಲನೆಯ ಹೆಜ್ಜೆ. ಹಳ್ಳಿಯಲ್ಲಿದ್ದಾಗ ಗಂಡ ಹೆಂಡರಿಗೆ ಭೇಟಿಯೇ ಇರುತ್ತಿರಲಿಲ್ಲ. ಈಗ ಹಾಗಲ್ಲ. ಅದೇ ಬೇರೆ ಇದೇ ಬೇರೆ; ಆಗ ಆಕೆಯು ಮನೆಯ ಸೊಸೆ, ಈಗ ಯಜಮಾನಿ. ಇನ್ನೂ ಸಂಸಾರವು ಹೊಸದಾದರೂ ಹಳಬಳ ಹಾಗೆ ಮನೆಗೆಲಸಗಳನ್ನೂ ಮಾವ ಗಂಡ ಇವರ ಯೋಗಕ್ಷೇಮಗಳನ್ನೂ ನೋಡಿಕೊಳ್ಳುತ್ತಿದ್ದಳು. ಇದರಿಂದ ದೀನದಯಾಳುವಿಗೆ ಸಂತೋಷವೇನೋ ಆಯಿತು; ಆದರೆ ಪ್ರಾಣ ಒಪ್ಪಿಸಿದರೂ ಸೊಸೆಯು ತನ್ನ ಗಂಡನ ಮನಸ್ಸನ್ನು ಒಲಿಸಿಕೊಳ್ಳಲಾರದೆ ಹೋದಳು. ಆತನಿಗೆ ವ್ಯಾಸಂಗದಲ್ಲಿ ಎಷ್ಟು ಆಸಕ್ತಿ ಇತ್ತೋ ಅದರ ನೂರರಲ್ಲಿ ಒಂದು ಪಾಲೂ ಆಕೆಯಮೇಲೆ ಇರಲಿಲ್ಲ. ಚಿಕಿತ್ಸೆ ಮಾಡುವ ಕಾಲ ಹೋಗುತ್ತ ಮಿಕ್ಕ ಕಾಲವನ್ನು ಅವರು ಪುರಾಣ ಪುಣ್ಯಕಥೆ ಓದುವುದರಲ್ಲಿ ಕಳೆದು ಬಿಡುತ್ತಿದ್ದರು; ಕೆಲವು ವೇಳೆ ದೀನದಯಾಳುವಿಗೆ ಓದಿ ಹೇಳುತ್ತಿದ್ದರು. ಹೀಗಿದ್ದದ್ದರಿಂದ ಆಕೆಯ ಮನಸ್ಸು ದಿನದಿನಕ್ಕೆ ಅಸ್ಥಿರವಾಗುತ್ತ ಬಂತು. </span>
</p>
<p>
<span> ಭಾಗವತದಲ್ಲಿ ಬರುವ ಭವಾಟವಿಯ (ಸಂಸಾರವೆಂಬ ಅರಣ್ಯತದ) ವರ್ಣನೆಯೂ ಜಡಭರತೋಪಾಖ್ಯಾನವೂ ನಾಗಮಹಾಶಯರ ಮನಸ್ಸಿನ ಮೇಲೆ ತುಂಬ ಪರಿಣಾಮವನ್ನುಂಟುಮಾಡಿತ್ತು. ಜಡಭರತನ ವೃತ್ತಾಂತವನ್ನು ಓದುತ್ತ ಓದುತ್ತ ಅವರು ಕುಗ್ಗಿ ಹೋಗಿ “ಅಷ್ಟು ದೊಡ್ಡ ಮುಕ್ತ ಪುರುಷನೂ ಒಂದು ಸಾಮಾನ್ಯ ಜಿಂಕೆಮರಿಯ ಮೋಹದಿಂದ ಮತ್ತೊಂದು ಸಾರಿ ಹುಟ್ಟಬೇಕಾಯಿತೆಂದಮೇಲೆ ಸಾಮಾನ್ಯ ಜೀವರ ವಿಚಾರದಲ್ಲಿ ಹೇಳತಕ್ಕದ್ದೇನು?” ಎಂದು ಯೋಚಿಸುವರು. ಮಾಯೆಯ ಅನಿರ್ವಚನೀಯವೂ ಅಚಿಂತನೀಯವೂ ಆದ ಶಕ್ತಿಯನ್ನು ಕುರಿತು ಚಿಂತಿಸುತ್ತ ಚಿಂತಿಸುತ್ತ ಗಾಬರಿಯಾಗಿ ಅವರು “ತಾಯೀ! ತಾಯೀ!!” ಎಂದು ಕೂಗುವರು. ಈ ಚಿಂತೆಯು ಕ್ರಮೇಣ ಘೋರವಾಯಿತು. ಮಹಾಮಾಯೆಯ ಕೈಯಿಂದ ತಪ್ಪಿಸಿಕೊಂಡುಹೋಗುವುದು ಹೇಗೆ? ಸಂಸಾರ ಬಂಧನದಿಂದ ಮುಕ್ತಿ ಪಡೆಯುವುದಕ್ಕೆ ಏನು ಉಪಾಯ? </span>
<span>–</span>
<span> ಇದೇ ಹಗಲೂ ಇರುಳೂ ಅವರ ಯೋಚನೆ. ಮದುವೆಮಾಡಿಕೊಂಡಾಗಿದೆ. ದುಡ್ಡು ಸಂಪಾದನೆ ಮಾಡುತ್ತ ಇದ್ದೇನೆ, ಬಂಧನದಮೇಲೆ ಬಂಧನವು ಬೆಳೆಯುತ್ತಿದೆ; ಹೀಗಿರಲು ಮುಕ್ತಿಗೆ ದಾರಿ ಹೇಗೆ? </span>
<span>–</span>
<span> ಎಂದು ಕಳವಳಗೊಂಡು ಕೊರಗುವರು. ವೈದ್ಯ ವ್ಯವಸಾಯಕ್ಕೆ ಮೊದಲುಮಾಡಿದಾಗಲೇ ದೀನದುಃಖಿಗಳಿಗೆ ಸಹಾಯಮಾಡಬೇಕೆಂದು ಸಂಕಲ್ಪಿಸಿಕೊಂಡರು. ಅದರಂತೆ ಈ ಸರ್ವ ಪ್ರಯತ್ನದಿಂದಲೂ ರೋಗಿಗಳಿಗೆ ಉಪಚಾರಮಾಡಿದರು, ಹಿಂದು ಮುಂದು ನೋಡದೆ ದಾನಮಾಡಿದರು ಎಷ್ಟೋ ದಿನ ತಮ್ಮ ಬಯಿಯಲ್ಲಿ ಇಟ್ಟುಕೊಳ್ಳಬೇಕಾಗಿದ್ದ ತುತ್ತನ್ನು ಹಸಿದು ಬಂದವರಿಗೆ ಕೊಟ್ಟುಬಿಟ್ಟಿದ್ದರು </span>
<span>–</span>
<span> ಆದರೂ, ಎಷ್ಟು ಜನಗಳ ದುಃಖವೂ ನಿವಾರಣೆಯಾಗಿದೆ? ಹೀಗಿರುವಪಕ್ಷಕ್ಕೆ ಈ ಸಂಸಾರಕ್ಕೆ ಎಕೆ ಬಂದೆ? ವಿಡಂಬನೆಯ ಮೇಲೆ ವಿಡಂಬನೆ! </span>
<span>–</span>
<span> ಮದುವೆಮಾಡಿಕೊಂಡದ್ದೇಕೆ? ಈ ಹಾಳು ಹೆಣ್ಣು ಹೊನ್ನುಗಳನ್ನು ಕಟ್ಟಿಕೊಂಡೇ ಜೀವನವನ್ನು ಕಳೆದು ಬಿಡಲೇ? ಇಲ್ಲದಿದ್ದರೆ ದೇವರನ್ನು ಪ್ರತ್ಯಕ್ಷ ಮಾಡಿಕೊಂಡು ನರಜನ್ಮವನ್ನು ಸಾರ್ಥಕಗೊಳಿಸಿಕೊಳ್ಳಲೋ? ಏನು ಸಾಧನಮಾಡಿದರೆ, ಯಾವ ಮಹಾ ಪುರುಷರ ಆಶ್ರಯಮಾಡಿದರೆ, ಭಗವಂತನನ್ನು ಪ್ರತ್ಯಕ್ಷ ಮಾಡಿಕೊಳ್ಳಬಹುದು! ಈ ಚಿಂತೆಯಲ್ಲಿ ನಾಗಮಹಾಶಯರ ಮನಸ್ಸು ಬಹುವಾಗಿ ಅಶಾಂತಿಗೊಂಡಿತು. </span>
</p>
<p>
<span> ಈ ಸಮಯದಲ್ಲಿ ಸುರೇಶಬಾಬುವೂ ಮತ್ತೆ ಕೆಲವು ಬ್ರಾಹ್ಮ ದೊಡ್ಡಮನುಷ್ಯರೂ ಗಂಗಾತೀರದಲ್ಲಿ ಒಟ್ಟುಗೂಡಿ ಧ್ಯಾನಮಾಡುತ್ತಿದ್ದರು. ನಾಗಮಹಾಶಯರೂ ಅಲ್ಲಿ ಒಂದು ಕಡೆ ಕುಳಿತು ಧ್ಯಾನ ಮಾಡುತ್ತಿದ್ದರು. ಧ್ಯಾನ ಉಪಾಸನಗಳು ನಡೆದಮೇಲೆ ಕೆಲವು ದಿನ ಬ್ರಾಹ್ಮ ಸಂಗೀತವೂ, ಮತ್ತೆ ಕೆಲವು ದಿನ ಕೀರ್ತನವೂ ನಡೆಯುತ್ತಿತ್ತು. ಕೀರ್ತನದ ಜೊತೆಯಲ್ಲಿ ನಾಗಮಹಾಶಯರು ನರ್ತನಮಾಡುತ್ತಿದ್ದರು. ಭಾವಾವೇಶದಲ್ಲಿ ಮತ್ತರಾಗಿ ಕುಣಿಯುತ್ತ ಕುಣಿಯುತ್ತ ಒಂದೊಂದು ದಿನ ಬಿದ್ದು ಅವರ ಮೈಯು ಜಜ್ಜಿಹೋಗುತ್ತಿತ್ತು. ಹೀಗೇ ಒಂದು ದಿನ ಗಂಗಾ ನದಿಯಲ್ಲಿ ಬಿದ್ದು ಹೋಗಲು, ಸುರೇಶಬಾಬುವು ಮತ್ತೊಬ್ಬರ ಸಹಾಯದಿಂದ ಎತ್ತಿಹಾಕಿದನು. ಆದರೆ ಎಲ್ಲಾ ದಿನವೂ ಅವರಲ್ಲಿ ಈ ವಿಧವಾದ ಉನ್ಮತ್ತಭಾವವು ಕಂಡುಬರುತ್ತಿರಲಿಲ್ಲ. ಭಾವಸಂಯಮದಲ್ಲಿ ನಾಗಮಹಾಶಯರು ತುಂಬ ಸಮರ್ಥರಾಗಿದ್ದರು. ಅವರು “ಎಷ್ಟು ಗುಪ್ತವಾದರೆ ಅಷ್ಟು ಶಕ್ತವಾಗುತ್ತದೆ; ಎಷ್ಟು ವ್ಯಕ್ತವಾದರೆ ಅಷ್ಟು ತ್ಯಕ್ತವಾಗುತ್ತದೆ” ಎನ್ನುತ್ತಿದ್ದರು. ಸುರೇಶಬಾಬುಗಳು ಭಾವೋನ್ಮತ್ತತೆಯ ಸಮಯದಲ್ಲಿ ಪ್ರಬಲ ಈಶ್ವರಾನುರಾಗದ ಲಕ್ಷಣಗಳೆಲ್ಲಾ ನಾಗಮಹಾಶಯರ ಶರೀರದಲ್ಲಿ ಸುಸ್ಪಷ್ಟವಾದ ರೀತಿಯಲ್ಲಿ ಕಂಡು ಬರುತ್ತಿದ್ದುವು ಎಂದು ಹೇಳಿದ್ದಾರೆ. “ದರ್ಶನದಿಂದಲೇ ದೀಕ್ಷೆ! ಶ್ರವಣದಿಂದಲೇ ಶಿಕ್ಷೆ!”</span>
</p>
<p>
<span> ಆದರೆ “ಎಷ್ಟೇ ಶ್ರದ್ಧಾಭಕ್ತಿಗಳಿರಲಿ, ವಿಧಿಪೂರ್ವಕವಾಗಿ ದೀಕ್ಷೆ ತೆಗೆದುಕೊಂಡು ಸಾಧನ ಭಜನೆಗಳನ್ನು ಮಾಡಿದ ಹೊರತು ಇಷ್ಟದೇವತೆಯು ಪ್ರತ್ಯಕ್ಷವಾಗುವುದಿಲ್ಲ” ಎಂದು ಒಬ್ಬ ಸಾಧುವು ಹೇಳಿದ್ದನ್ನು ಕೇಳಿ ನಾಗಮಹಾಶಯರಿಗೆ ದೀಕ್ಷೆ ತೆಗೆದುಕೊಳ್ಳಬೇಕೆಂಬ ಆತುರವು ಹುಟ್ಟಿ ತೀವ್ರವಾದ ಅಶಾಂತಿಯು ಬಂದೊದಗಿತು. ಎಲ್ಲಿಂದ ಗುರುವನ್ನು ಸಂಪಾದಿಸುವುದು, ಯಾರು ಅವರಿಗೆ ಮಂತ್ರೋಪದೇಶಮಾಡುವರು </span>
<span>–</span>
<span> ಇದೇ ಅವರ ನಿರಂತರವಾದ ಯೋಚನೆಯಾಯಿತು. ಗಂಗಾತೀರಕ್ಕೆ ಆಗಾಗ್ಗೆ ಅನೇಕ ಜನ ಸಾಧುಸಜ್ಜನರು ಬರುತ್ತಾರೆ; ಅವರಲ್ಲಿ ಯಾರಾದರೂ ಕನಿಕರವಿಟ್ಟು ತಮಗೆ ಮಂತ್ರದೀಕ್ಷೆ ಕೊಟ್ಟಾರೋ ಏನೋ ಎಂಬ ಆಶೆಯಿಂದ ಅವರು ಅನೇಕ ದಿವಸ ರಾತ್ರಿಯಾಗುವವರೆಗೂ ಗಂಗಾತೀರದಲ್ಲಿ ಕುಳಿತಿರುತ್ತಿದ್ದರು. ಹೀಗೆ ಕೆಲವು ಕಾಲ ಕಳೆದಮೇಲೆ, ನಾಗಮಹಾಶಯರು ಒಂದು ದಿನ ಕುಮಾರಟುಲಿ ಘಟ್ಟದಲ್ಲಿ ಸ್ನಾನಮಾಡುತ್ತ ಮಾಡುತ್ತ ನೋಡುತ್ತಾರೆ </span>
<span>–</span>
<span> ಒಂದು ದೋಣಿಯು ಒಬ್ಬನೇ ಒಬ್ಬನನ್ನು ಕೂರಿಸಿ ಕೊಂಡು ಘಟ್ಟದ ಕಡೆಗೆ ಬರುತ್ತಿದೆ. ಘಟ್ಟಕ್ಕೆ ತಲಪುತ್ತಲೂ ಅದನ್ನು ನೋಡಲು, ಅದರಲ್ಲಿ ಬಂದವರು ತಮ್ಮ ಕುಲಗುರುಗಳಾದ ಕೈಲಾಸ ಚಂದ್ರಭಟ್ಟಾಚಾರ್ಯರು! ನಾಗಮಹಾಶಯರು ಸರಸರನೆ ಸ್ನಾನಮಾಡಿಕೊಂಡು ಗುರುಗಳ ಪಾದಧೂಳಿಯನ್ನು ಸ್ವೀಕರಿಸಿ ಇದ್ದಕ್ಕಿದ್ದ ಹಾಗೆ ದೋಣಿಮಾಡಿಕೊಂಡು ಕಲ್ಕತ್ತೆಗೆ ಬರಲು ಕಾರಣವೇನೆಂದು ಕೇಳಿದರು ಕೈಲಾಸಚಂದ್ರರು “ಅಯ್ಯಾ, ಮಹಾಮಾಯೆಯ ಅಪ್ಪಣೆಯಂತೆ ನಿನಗೆ ಮಂತ್ರದೀಕ್ಷೆಕೊಡುವುದಕ್ಕೆ ಇಲ್ಲಿಗೆ ಬಂದಿದ್ದೇನೆ” ಎಂದರು. ಇದನ್ನು ಕೇಳಿ ನಾಗಮಹಾಶಯರು ತಮ್ಮ ಕಾತರ ಪ್ರಾರ್ಥನೆಯು ಕರುಣಾಮಯಿಯಾದ ಜಗನ್ಮಾತೆಯ ಕಿವಿಗೆ ಬಿತ್ತೆಂದು ತಿಳಿದರು. ಅವರ ಮನೆಯು ಆಗ ಕಾಶೀಮಿತ್ರರ ಗಲ್ಲಿಯಲ್ಲಿತ್ತು; ಗುರುಗಳನ್ನು ಅಲ್ಲಿಗೆ ಪರಮಾನಂದದಿಂದ ಕರೆದುಕೊಂಡು ಹೋದರು. ದೀನದಯಾಳುವಿಗೆ ತಮ್ಮ ಕುಲ ಗುರುಗಳನ್ನು ನೋಡಿದಾಗ ಆನಂದಕ್ಕೆ ಪಾರವಿರಲಿಲ್ಲ; ಏಕೆಂದರೆ, ತನ್ನ ಧರ್ಮೋನ್ಮಾದವುಳ್ಳ ಮಗನು ತಮ್ಮ ಕುಲಗುರುವಿನಿಂದ ದೀಕ್ಷೆ ಪಡೆಯಬೇಕೆಂದು ಅವನಿಗೆ ಆಂತರವಾದ ಇಚ್ಛೆ ಇತ್ತು. ಮಾರನೆಯ ದಿನ, ದಿವಸ ಚೆನ್ನಾಗಿದ್ದದ್ದರಿಂದ ನಾಗಮಹಾಶಯರು ತಮ್ಮ ಪತ್ನಿಯೊಡನೆ ಶಕ್ತಿ ಮಂತ್ರದ ದೀಕ್ಷೆಯನ್ನು ತೆಗೆದುಕೊಂಡರು. ದೋಣಿಯು ಕುಮಾರಟುಲಿ ಘಟ್ಟದಲ್ಲಿಯೇ ಕಾದುಕೊಂಡಿತ್ತು. ನಾಗಮಹಾಶಯರಿಗೆ ದೀಕ್ಷೆ ಕೊಟ್ಟ ಮೂರು ನಾಲ್ಕು ದಿನಕ್ಕೆ ಕೈಲಾಸಚಂದ್ರರು ವಿಕ್ರಮಪುರಕ್ಕೆ ಹೊರಟುಹೋದರು. ಕೆಲವು ದಿನ ವಿಶ್ರಾಂತಿ ತೆಗೆದುಕೊಳ್ಳಬೇಕೆಂದು ದೀನದಿಯಾಳುವೂ ನಾಗಮಹಾಶಯರೂ ಎಷ್ಟೆಷ್ಟೋ ಹೇಳಿಕೊಂಡರು. ಆದರೆ ಅವರು ನಿಲ್ಲಲಿಲ್ಲ. ಆತನು ಕೌಲ ಸಂನ್ಯಾಸಿಯೆಂದು ಠಾಕೂರಣೀ ಅಮ್ಮನವರಿಂದ ತಿಳಿದುಬಂದಿದೆ. ನಾಗಮಹಾಶಯರಿಗೆ ದೀಕ್ಷೆ ಕೊಟ್ಟ ಸುಮಾರು ಒಂದು ವರ್ಷದ ಕೊನೆಗೆ ಆತನು ದೇಹತ್ಯಾಗಮಾಡಿದನು. </span>
</p>
<p>
<span> ದೀಕ್ಷೆಯನ್ನು ತೆಗೆದುಕೊಂಡು ನಾಗಮಹಾಶಯರು ಸಾಧನೆಯ ಅಗಾಧ ಜಲದಲ್ಲಿ ಮುಳುಗಿಕೊಂಡರು. ಜಪಧ್ಯಾನಗಳಲ್ಲಿ ರಾತ್ರಿ ಎಲ್ಲಾ ಕಳೆದುಹೋಗುತ್ತಿತ್ತು. ಅಮಾವಾಸ್ಯೆಯ ದಿವಸ ಉಪವಾಸಮಾಡಿ ಗಂಗಾತೀರದಲ್ಲಿ ಕುಳಿತು ಜಪಮಾಡುತ್ತಿದ್ದರು. ಜಪ ಮಾಡುತ್ತ ಮಾಡುತ್ತ ಆಗಾಗ್ಗೆ ಅವರಿಗೆ ಹೊರಗಿನ ಜ್ಞನವು ಲೋಪವಾಗಿ ಹೋಗುತ್ತಿತ್ತು ಒಂದು ದಿನ ಅವರು ತನ್ಮಯರಾಗಿ ಜಪ ಮಾಡುತ್ತಿರಲು ಪ್ರವಾಹವು ಬಂದು ಅವರ ಚೇತನ ಶೂನ್ಯವಾದ ದೇಹವನ್ನು ಹೊಡೆದು ಕೊಂಡುಹೋಯಿತು. ಪ್ರಜ್ಞೆ ಬಂದಮೇಲೆ ಅವರು ಈಜಿಕೊಂಡು ಬಂದರು. ಚಂದ್ರನ ವೃದ್ಧಿ ಕ್ಷಯಗಳ ಜೊತೆಯಲ್ಲಿ ಆಹಾರದ ವೃದ್ಧಿ ಕ್ಷಯಮಾಡಿಕೊಂಡು ಅವರು ಕೆಲವುಕಾಲ ನಕ್ತವ್ರತವನ್ನು ಆಚರಿಸಿದರು. ಅವರು ತಂತ್ರ ಮತದಲ್ಲಿಯೂ ಸಾಧನಮಾಡಿದರೆಂದು ಸುರೇಶಬಾಬುಗಳು ಹೇಳುತ್ತಿದ್ದರು. ಆದರೆ ಅವರು ಎಂದೂ ಹೂವು ಬಿಲ್ವಪತ್ರೆ ಮುಂತಾದವುಗಳಿಂದ ಬಾಹ್ಯ ಪೂಜೆಯನ್ನು ಮಾಡಿದ್ದಿಲ್ಲ. ದೀಕ್ಷೆ ತೆಗೆದುಕೊಂಡ ಮೇಲೆ ಯಾವಾಗಲೂ ಜಪ ತಪ ಧ್ಯಾನಗಳನ್ನು ಮಾಡುತ್ತಿದ್ದರು; ಆದರೆ ಅವರ ಸ್ವಾಭಾವಿಕ ಪ್ರವೃತ್ತಿಯು (ಭಜನ ಕೀರ್ತನಾದಿ) ‘ರಾಸ’ ಮಾರ್ಗದಲ್ಲಿ. ಈ ಕಾಲದಲ್ಲಿ ನಾಗಮಹಾಶಯರು ಶ್ಯಾಮಾ (ದೇವೀ) ಸಂಬಂಧವಾದ ಅನೇಕ ಕೀರ್ತನೆಗಳನ್ನು ರಚಿಸಿದರು. ಜಪ ಧ್ಯಾನಗಳಾದ ಮೇಲೆ ಕೆಲವು ವೇಳೆ ಅವುಗಳಲ್ಲಿ ಯಾವುದನ್ನಾದರೂ ಹಾಡುತ್ತಿದ್ದರು. ಪಾಠಕರಿಗೆ ಬೇರೆ ಕಡೆ ಅವುಗಳಲ್ಲಿ ಒಂದೆರಡನ್ನು ಸಮರ್ಪಿಸುತ್ತೇವೆ. </span>
</p>
<p>
<span> ಕ್ರಮವಾಗಿ ಅವರ ವೈದ್ಯ ವೃತ್ತಿಯು ಕಡಮೆಯಾಗುವುದಕ್ಕೆ ಮೊದಲಾಯಿತು. ಜನಗಳೇನೋ ಕರೆಯುವುದಕ್ಕೆ ಬರುತ್ತಿದ್ದರು. ಆದರೆ ಅವರೇ ಮನೆಯಲ್ಲಿ ಸಿಕ್ಕುತ್ತಿರಲಿಲ್ಲ. ಆದ್ದರಿಂದ ಬೇರೆ ವೈದ್ಯರ ಹತ್ತಿರಕ್ಕೆ ಹೊರಟುಹೋಗುತ್ತಿದ್ದರು. ಸಂಪಾದನೆಯೂ ಕಡಮೆಯಾಗಿಹೋಯಿತು. </span>
</p>
<p>
<span> ದೀನದಯಾಳುವು ಸರ್ವನಾಶವು ಬಂದಿತೆಂದುಕೊಂಡನು. ಸುರೇಶ ಬಾಬುವಿನ ಜೊತೆಯಲ್ಲಿ ಸ್ನೇಹವಾದ ಮೇಲೆ ಆತನಿಗೆ ಒಂದು ತರದಲ್ಲಿ ನಿಶ್ಚಿಂತೆಯಾಗಿತ್ತು. ನಾಗಮಹಾಶಯರಿಗೆ ತಮ್ಮ ಸೋದರತ್ತೆಯು ಸತ್ತ ಮೇಲೆ ಹುಟ್ಟಿದ ವೈರಾಗ್ಯವು ಸುರೇಶಬಾಬುವಿನ ಉಪದೇಶದಿಂದಲೇ ಹೋಗಿತ್ತೆಂದು ದೀನದಯಾಳುವು ತಿಳಿದುಕೊಂಡಿದ್ದನು. ಸುರೇಶಬಾಬುವು ಧಾರ್ಮಿಕ ಮತ್ತು ಸದ್ಗೃಹಸ್ಥ. ಇಷ್ಟು ವಿಚಕ್ಷಣನಾದವನ ಸಹವಾಸದಿಂದ ಮಗನ ಹೃದಯದಲ್ಲಿ ಆರಿಹೋಗಿದ್ದ ಬೆಂಕಿಯು ಪುನಃ ಜ್ವಲಿಸುತ್ತದೆಂದು ತಂದೆಯು ಕನಸು ಮನಸುಗಳಲ್ಲಿಯೂ ನೆನೆಸಿರಲಿಲ್ಲ. ಸುರೇಶನೊಡನೆ ಮಾಡಿಕೊಂಡ ಸ್ನೇಹವು ತನ್ನ ಮಗನಿಗೆ ತುಂಬ ಕಲ್ಯಾಣಕರವಾಗಿತ್ತೆಂದು ದೀನದಯಾಳುವು ಜನರೊಡನೆ ಹೆಮ್ಮೆ ಪಡುತ್ತ ಹೇಳಿಕೊಳ್ಳುತ್ತಿದ್ದನು. ಸುರೇಶನ ಮೇಲೆ ಯಾವ ಭರವಸೆಯನ್ನೂ ಇನ್ನು ಮುಂದೆ ಇಡುವ ಹಾಗಿಲ್ಲವೆಂದು ಈಗ ಗೊತ್ತಾಯಿತು. ಮುದುಕನು ಏನೂ ತೋರದೆ ಸಂಸಾರಧರ್ಮದಲ್ಲಿ ಹೇಗಿದ್ದರೆ ಮಗನ ಬುದ್ಧಿ ನೆಟ್ಟಗಾಗಬಹುದೋ ಆ ಸಂಬಂಧವಾಗಿ ಸೊಸೆಗೆ ನಾನಾವಿಧವಾದ ಉಪದೇಶಗಳನ್ನು ಕೊಟ್ಟನು. ಆದರೆ ಸೊಸೆ ತಾನೇ ಏನುಮಾಡಿಯಾಳು? ಗಂಡನ ಬುದ್ದಿಯು ಹೋಗುತ್ತಿದ್ದ ಮಾರ್ಗವನ್ನು ಮೊದಲಿನಿಂದಲೂ ಆಕೆಯು ತಿಳಿದಿದ್ದಳು. ಅನ್ನ ಬಟ್ಟೆಗಳಿಗೇನೂ ಕ್ಲೇಶವಿರಲಿಲ್ಲ, ನಿಜ. ಸಂಸಾರವು ಸಾಮಾನ್ಯವಾಗಿದ್ದು ತಂದೆ ಮಕ್ಕಳ ಸಂಪಾದನೆಯಿಂದ ಒಂದು ರೀತಿಯಲ್ಲಿ ನಡೆದುಕೊಂಡು ಹೋಗುತ್ತಿತ್ತು. ಆದರೆ ಕೇವಲ ಅನ್ನಬಟ್ಟೆಗಳಿಂದ ಹೃದಯದ ಅಭಾವವು ಪೂರ್ಣವಾಗುವುದಿಲ್ಲ. ಪತಿಯ ಅನುರಾಗವೇ ನಾರೀಜೀವನದ ಅವಲಂಬನ. </span>
</p>
<p>
<span> ಮುಪ್ಪಿನ ತಂದೆಗೆ ವಿಶ್ರಾಂತಿಯನ್ನು ಕಲ್ಪಿಸಿಕೊಟ್ಟು, ನಾಗಮಹಾಶಯರೇ ಪೇಟೆಗೆ ಹೋಗಿಬರುವುದು ಮುಂತಾದ ಸಮಸ್ತ ಕೆಲಸಗಳನ್ನು ಮಾಡುತ್ತಿದ್ದರು. ಆದರೆ ಜೀವವಿಲ್ಲದ ಬೊಂಬೆಯು ಹೇಗೆ ಯಂತ್ರ ಸಹಾಯದಿಂದ ಕೈಕಾಲುಗಳನ್ನು ಅಲ್ಲಾಡಿಸುತ್ತದೆಯೋ, ಹಾಗೆ ನಾಗಮಹಾಶಯರೂ ಎಲ್ಲಾ ಕೆಲಸಗಳನ್ನೂ ಮಾಡುತ್ತಿದ್ದರು. ಯಾವುದರಲ್ಲಿಯೂ ಅವರಿಗೆ ಮನಸ್ಸಿಲ್ಲ; ಊಟಮಾಡಬೇಕು, ಅದಕ್ಕೋಸ್ಕರ ಮಾಡುತ್ತಿದ್ದರು. ಬಟ್ಟೆ ಹಾಕಿಕೊಳ್ಳದೇ ಇರುವುದಕ್ಕಿಲ್ಲ, ಅದರಿಂದ ಬಟ್ಟೆ ಹಾಕಿಕೊಳ್ಳುತ್ತಿದ್ದರು. ವೈದ್ಯದ ಕೆಲಸ ಮಾಡಬೇಕು </span>
<span>–</span>
<span> ಅದೂ ದೀನದಯಾಳು ಪೀಡಿಸುತ್ತಿದ್ದದ್ದರಿಂದ. ಸೊಸೆಯು ದೀನದಯಾಳುವಿನ ಉಪದೇಶವನ್ನು ನಮ್ರಳಾಗಿ ಕೇಳುತ್ತಿದ್ದಳು. ಆದರೆ ಈ ಗೃಹಸ್ಥ ಸಂನ್ಯಾಸಿಯನ್ನು ಕಟ್ಟಿಹಾಕಬಲ್ಲ ರಮಣಿಯು ಇನ್ನೂ ಹುಟ್ಟಿಲ್ಲವೆಂದು ಮನಸ್ಸಿನಲ್ಲಿ ಎಂದು ಕೊಳ್ಳುವಳು. ನಾಗಮಹಾಶಯರಿಗೆ ಮೋಹಕರವಾದ ಪ್ರಣಯವಿಲ್ಲದಿದ್ದರೂ ತಮ್ಮನ್ನು ಕೈಹಿಡಿದ ಹೆಂಡತಿಯ ಶ್ರೇಯಸ್ಸನ್ನು ಕುರಿತು ಯೋಚಿಸುತ್ತಿದ್ದರು. ಅವರು ಆಕೆಗೆ ಇಷ್ಟು ಮಾತ್ರ ಹೇಳುತ್ತಿದ್ದರು: “ಕಾಯಿಕ ಮಾಯಿಕ ಸಂಬಂಧಗಳು ಯಾವಾಗಲೂ ಶಾಶ್ವತವಲ್ಲ. ಯಾರು ಭಗವಂತನನ್ನು ಮನಃಪೂರ್ವಕವಾಗಿ ಪ್ರೀತಿಸಬಲ್ಲರೋ ಅಂಥವರು ಮನುಷ್ಯಜನ್ಮವನ್ನು ಸಾರ್ಥಕಪಡಿಸಿಕೊಂಡು ಹೋಗುವರು. ಯಾರು ಈ ಮಾಯಾ ಸಂಬಂಧದಲ್ಲಿ ಲಿಪ್ತರಾಗಿ ಬಿದ್ದಿರುತ್ತಾರೋ ಅಂಥವರಿಗೆ ಜನ್ಮ ಜನ್ಮದಲ್ಲಿಯೂ ಮೋಹವು ದೂರವಾಗುವುದಿಲ್ಲ. ಅವರು ಸಂಸಾರ ನರಕಕ್ಕೆ ಪುನಃಪುನಃ ಹೋಗಿ ಬಂದು ಮಾಡಬೇಕಾಗುತ್ತದೆ. ಈ ಹಾಳು ಮೂಳೆ ಮಾಂಸಗಳ ಪಂಜರದಲ್ಲಿ ಬದ್ಧಳಾಗಬೇಡ. ನನ್ನನ್ನು ಮರೆತು ಮಹಾಮಾಯೆಯ ಶರಣುಹೋಗು; ನಿನಗೆ ಇಹಪರಗಳೆರಡರಲ್ಲೂ ಒಳ್ಳೆಯದಾಗುತ್ತದೆ”. ಹೀಗೆ ತಪಸ್ವಿಯ ಹೆಂಡತಿಯು ತಪಸ್ವಿನಿಯಾದಳು. </span>
</p>
<p>
<span> ಠಾಕೂರಣಿಯು ಕಲ್ಕತ್ತೆಯಲ್ಲಿದ್ದಾಗ ಸುರೇಶಬಾಬುವು ಅಲ್ಲಿಗೆ ಹೋಗಿಬರುವುದು ಒಂದು ದಿನವೂ ತಪ್ಪುತ್ತಿರಲಿಲ್ಲ. ಆತನು ಒಂದೊಂದು ದಿನ ನಾಗಮಹಾಶಯರ ಮನೆಯಲ್ಲಿ ಊಟ ಉಪಚಾರಾದಿಗಳನ್ನೂ ಮಾಡುತ್ತಿದ್ದನು. “ಸಂಸಾರ ಬಂದರೂ ನಾಗಮಹಾಶಯರ ಧರ್ಮ ಭಾವವು ಯಾವ ವಿಧದಲ್ಲಿಯೂ ಬದಲಾಯಿಸಲಿಲ್ಲ; ದೇವತೆಯು ಎಷ್ಟು ದಿನವಾದರೂ ದೇವತೆಯೇ; ನೂರಾರು ಅವಸ್ಥೆಗಳು ಅಡ್ಡಿಬಂದರೂ ಅದರ ದೇವತ್ವ ಹೋಗುವುದಿಲ್ಲ. ನಾಗಮಹಾಶಯರೂ ಹಾಗೆಯೇ ಇದ್ದರು. ಸಂಸಾರವಿದೆಯೆಂದು ಅದರಲ್ಲಿ ಸ್ವಲ್ಪವೂ ಅವರಿಗೆ ಸಂಗವಿರಲಿಲ್ಲ” ಎಂದು ಸುರೇಶಬಾಬುಗಳು ಹೇಳುತ್ತಿದ್ದರು. </span>
</p>
<p>
<span> ನಾಗಮಹಾಶಯರು ಕ್ರಮವಾಗಿ ಉಗ್ರದಿಂದ ಉಗ್ರತರವಾದ ಸಾಧನದಲ್ಲಿ ನಿಮಗ್ನರಾದರು. ಇತ್ತ ಕಡೆ ದೀನದಯಾಳುವಿನ ದೇಹವೂ ಗಳಿತವಾಗುತ್ತ ಬಂತು. ಈ ಮುಪ್ಪಿನ ವಯಸ್ಸಿನಲ್ಲಿ ದೀನದಯಾಳುವು ಪಾಲಬಾಬುಗಳ ಕೈಕೆಳಗೆ ಸುಂಕದ ಕೆಲಸ ನೋಡುತ್ತಿದ್ದನು; ಆತನು ಊರಿಗೆ ಹೋದರೆ ನಾಗಮಹಾಶಯರು ತಂದೆಯ ಕೆಲಸವನ್ನು ನೋಡಿಕೊಳ್ಳುತ್ತಿದ್ದರು. ಹೀಗೆ ಕೆಲವು ದಿನ ಕಳೆಯಿತು. ಆದರೆ ದೀನದಯಾಳುವಿನ ದೇಹವು ಇನ್ನು ತಡೆದುಕೊಳ್ಳಲಾರದೆ ಹೋಯಿತು. ತಂದೆಯ ಈಗ ಕೆಲಸಬಿಟ್ಟು ಊರಿಗೆ ಹೋಗಿ ಇಷ್ಟದೇವತೆಯ ಧ್ಯಾನಮಾಡಿಕೊಂಡು ಇದ್ದುಬಿಡಲೆಂಬುದು ನಾಗಮಹಾಶಯರ ಅಂತಃಕರಣಪೂರ್ವಕವಾದ ಇಚ್ಛೆ. ಆದ್ದರಿಂದ ಕೆಲಸ ಬಿಡಿಸಿ ಕಲ್ಕತ್ತೆಯಲ್ಲಿ ತಮ್ಮ ಹತ್ತಿರವೇ ಇಟ್ಟುಕೊಂಡರು. ಸೇವೆ ಶುಶ್ರೂಷೆಗಳಿಗೆ ಅವರ ಸೊಸೆ ಇದ್ದಳು. ಆದರೆ ಕಲ್ಕತ್ತೆಯಲ್ಲಿದ್ದರೆ ತಂದೆಯ ದೇವತೋಪಾಸನೆಗೆ ತುಂಬ ತೊಂದರೆ: ಏಕೆಂದರೆ ದೀನದಯಾಳುವಿನ ಹತ್ತಿರಕ್ಕೆ ನಾನಾ ಸ್ವಭಾವದ ಜನಗಳು ಬರುತ್ತಿದ್ದರು. ನಾನಾ ವಿಷಯಗಳನ್ನು ತೆಗೆದುಕೊಂಡು ನಾನಾ ಮಾತುಗಳನ್ನು ಆಡುತ್ತಿದ್ದರು. ದೀನದಯಾಳುವೂ ಅವರೊಡನೆ ನಾನಾ ವಿಚಾರಗಳನ್ನು ಮಾತಾಡುತ್ತಿದ್ದನು. ಆತನು ಬೆಳಗ್ಗೆ ದುರ್ಗಾನಾಮಗಳನ್ನು ಬರೆಯುತ್ತಿದ್ದನು. ಆದರೆ ದುರ್ಗಾನಾಮವನ್ನು ಬರೆಯುತ್ತ ಬರೆಯುತ್ತ ಬಂದಿದ್ದ ಜನರೊಡನೆ ಮಾತು ಕಥೆಗಳನ್ನೂ ಆಡುತ್ತಿದ್ದನು. ಮಗನಿಗೆ ಇದು ತುಂಬ ಅಸಂಗತವಾಗಿ ತೋರಿತು. ಆದ್ದರಿಂದ ತಂದೆಯನ್ನು ಕುರಿತು “ಈಗಲೂ ವಿಷಯಚಿಂತೆಯನ್ನು ಬಿಡಲಾಗಲಿಲ್ಲ. ದುರ್ಗಾನಾಮವನ್ನು ಬರೆಯುತ್ತ ಬರೆಯುತ್ತ ವಿಷಯದ ಪ್ರಸ್ತಾಪವೆ!” ಎಂದರು. ಮಧ್ಯೆ ಮಧ್ಯೆ ಹೀಗೆ ಪ್ರಾಯಿಕವಾಗಿ ತಂದೆ ಮಕ್ಕಳಿಗೆ ಬೇರೆ ಮಾತುಗಳು ನಡೆಯುತ್ತಿದ್ದುವು. ಹೀಗಾಗಿ, ಕೊನೆಗೆ ತಂದೆಯನ್ನು ಊರಿಗೆ ಕಳುಹಿಸಬೇಕೆಂದು ನಾಗಮಹಾಶಯರು ನಿಶ್ಚಯಿಸಿಕೊಂಡರು. ದೀನದಯಾಳುವಿಗೆ ಬದಲಾಗಿ ಸುಂಕದ ಕೆಲಸದ ಭಾರವನ್ನು ತಾವು ಹೊತ್ತುಕೊಂಡು, ಅವನನ್ನು ಊರಿನಲ್ಲಿ ಬಿಟ್ಟುಬಂದರು. ಮಾವನ ಸೇವೆ ಶುಶ್ರೂಷೆಗಳನ್ನು ಮಾಡುವುದಕ್ಕೋಸ್ಕರ ಸೊಸೆಯೂ ಜೊತೆಯಲ್ಲಿ ಹೋದಳು. </span>
</p>
<p>
<span> ದೀನದಯಾಳುವೂ ಆತನ ಸೊಸೆಯೂ ಊರಿಗೆ ಹೊರಟುಹೋಗಲು ನಾಗಮಹಾಶಯರು ಕುಮಾರಟುಲಿಯ ಮನೆಗೆ ಬಂದು ವಾಸಮಾಡಲು ಮೊದಲುಮಾಡಿದರು. ಸುರೇಶಬಾಬುವು ಮೊದಲಿನಂತೆ ನಿತ್ಯವೂ ಬರುತ್ತಿದ್ದನು; ಇಬ್ಬರೂ ನಿಶ್ಚಿಂತೆಯಾಗಿ ಕುಳಿತುಕೊಂಡು ಧಾರ್ಮಿಕ ವಿಚಾರಗಳನ್ನು ಚರ್ಚಿಸುತ್ತಿದ್ದರು. ಆದರೆ ಕೇವಲ ಚರ್ಚೆಯಿಂದ ನಾಗಮಹಾಶಯರಿಗೆ ತೃಪ್ತಿಯಾಗಲಿಲ್ಲ. “ಬರಿಯ ಮಾತಿನಲ್ಲಿ ಜೀವನವು ಕಳೆದುಹೋಖಗುತ್ತಿದೆ. ಯಾವುದನ್ನಾದರೂ ಸಾಕ್ಷಾತ್ತಾಗಿ ಅನುಭವ ಮಾಡದಿದ್ದರೆ ಬದುಕಿರುವುದು ನಿಷ್ಫಲ” ಎನ್ನಲು ಮೊದಲುಮಾಡಿದರು. ಈ ಸಮಯದಲ್ಲಿ ಒಂದು ದಿನ, ಸುರೇಶಬಾಬುವು ಕೇಶವಚಂದ್ರರ ಸಮಾಜಕ್ಕೆ ಹೋಗಿ ಅಲ್ಲಿ "ದಕ್ಷಿಣೇಶ್ವರದೊಳಗೆ ಒಬ್ಬ ಸಾಧು ಇದ್ದಾನಂತೆ </span>
<span>–</span>
<span> ಆತನು ಕಾಮಕಾಂಚನತ್ಯಾಗಿಯಾಗಿ ಭಗವತ್ಪ್ರಸಂಗದಲ್ಲಿಯೇ ಯಾವಗಲೂ ತನ್ಮಯನಾಗಿರುತ್ತಾನೆಯಂತೆ; ಮತ್ತು ಅವನಿಗೆ ಮೇಲಿಂದ ಮೇಲೆ ಭಾವಸಮಾಧಿಯಾಗುತ್ತದೆಯಂತೆ“ ಎಂದು ಕೇಳಿದನು. ನಾಗಮಹಾಶಯರನ್ನು ಕರೆದುಕೊಂಡು ಒಂದು ದಿನ ಆ ಸಾಧುವನ್ನು ನೋಡುವುದಕ್ಕೆ ಹೋಗಬೇಕೆಂದು ಆತನಿಗೆ ಆಶೆಯಾಯಿತು. ಆದರೆ ನಾನಾ ಕಾರಣಗಳಿಂದ ಆ ಸಂಗತಿಯನ್ನು ನಾಗಮಹಾಶಯರಿಗೆ ಹೇಳಲಾಗಲಿಲ್ಲ. ಹೀಗೆ ಎರಡು ತಿಂಗಳು ಕಳೆದುಹೋಯಿತು. ಆಮೇಲೆ ಸುರೇಶಬಾಬುವು ಒಂದು ದಿನ ನಾಗಮಹಾಶಯರನ್ನು ಕುರಿತು, ”ದಕ್ಷಿಣೇಶ್ವರದಲ್ಲಿ ಒಬ್ಬ ಒಳ್ಳೆಯ ಸಾಧು ಇದ್ದಾನಂತೆ, ನೋಡಿಕೊಂಡು ಬರೋಣವೇ?" ಎಂದು ಕೇಳಿದನು. ನಾಗಮಹಾಶಯರಿಗೆ ಹೆಚ್ಚು ತಡಮಾಡುವುದಕ್ಕೆ ಮನಸ್ಸು ಒಪ್ಪಲಿಲ್ಲ </span>
<span>–</span>
<span> “ಇವೊತ್ತೇ ನಡಿ” ಎಂದರು. ಆ ದಿನವೇ ಇಬ್ಬರೂ ಊಟ ಮಾಡಿಕೊಂಡು ಹೊರಟರು. ದಕ್ಷಿಣೇಶ್ವರವು ಕಲ್ಕತ್ತೆಗೆ ಉತ್ತರಕ್ಕಿದೆಯೆಂದು ಕೇಳಿದ್ದರು; ಆದ್ದರಿಂದ ಆ ಕಡೆ ಹೊರಟರು. ಆಗ ಚೈತ್ರಮಾಸ; ತಲೆಯಮೇಲೆ ಬೆಂಕಿ ಸುರಿದ ಹಾಗೆ ಬಿಸಿಲು. ಭೂಮಿ ಆಕಾಶಗಳೆಲ್ಲವೂ ಅಗ್ನಿಮಯವಾಗಿದ್ದುವು. ಹಾಗಿದ್ದರೂ ಅದೊಂದೂ ಲಕ್ಷ್ಯವಿಲ್ಲದೆ ಇಬ್ಬರೂ ಹೋಗುತ್ತಿದ್ದರು. ಏನೋ ಒಂದು ಅದೃಶ್ಯ ಶಕ್ತಿಯು ಅವರನ್ನು ಎಳೆದುಕೊಂಡು ಹೋಗುವಂತಿತ್ತು. ದಕ್ಷಿಣೇಶ್ವರವು ಎಷ್ಟು ದೂರವಿದೆಯೆಂದು ಗೊತ್ತಿಲ್ಲ; ಇಬ್ಬರೂ ಒಂದೇ ಮನಸ್ಸಿನಿಂದ ಉತ್ತರ ದಿಕ್ಕಿನಲ್ಲಿ ಹೋಗಲು ಮೊದಲುಮಾಡಿದರು. ಬಹಳ ದೂರ ಹೋಗಿ ಒಬ್ಬ ದಾರಿಹೋಕನನ್ನು ಕೇಳಿದರು. ಆತನು “ತಾವು ದಕ್ಷಿಣೇಶ್ವರವನ್ನು ದಾಟಿ ಬಂದಿದ್ದೀರಿ” ಎಂದು ಹೇಳಿ ದಾರಿಯನ್ನು ತೋರಿಸಿಕೊಟ್ಟನು. ಅಂತು ಇಬ್ಬರೂ ಸುಮಾರು ಎರಡು ಗಂಟೆಯ ಹೊತ್ತಿಗೆ ದಕ್ಷಿಣೇಶ್ವರದ ರಾಣಿರಾಸಮಣಿಯ ಕಾಳಿ ಗುಡಿಗೆ ಬಂದರು. </span>
</p>
<p>
<span> ಎಂಥ ಮನೋಹರವಾದ ಸ್ಥಳ! ದೇವತೆಗಳ ರಹಸ್ಯವಾದ ಲೀಲಾ ಭೂಮಿಯೋ ಎನ್ನುವಹಾಗಿದೆ! ಅಲ್ಲಿ ಸಂಸಾರದ ಕೋಲಾಹಲವಿಲ್ಲ. ರಾತ್ರಿ ಹೂವಿನ ವಾಸನೆಯಿಂದ ಉದ್ಯಾನವೆಲ್ಲಾ ವಿಸ್ಮೃತಿ ಹೊಂದಿದಂತಿದೆ. ಎಂಥ ಮಂದಮಾರುತ! ಎಷ್ಟು ಸುಂದರವಾದ ಸರೋವರ! ಎತ್ತರವಾದ ಗೋಪುರವುಳ್ಳ ದೇವಮಂದಿರ. ಇಂಥ ಕಡೆಯಲ್ಲಿ, ಹೊಸದಾಗಿ ಚಿಗುರಿದ ಮರಗಳು ಕೊಂಬೆಗಳನ್ನು ಅಲ್ಲಾಡಿಸುತ್ತಾ “ಬಾ, ಬಾ, ಸಂಸಾರದಲ್ಲಿ ಬಳಲಿದ ಪಥಿಕನೇ ಬಾ; ಇದೇ ನಿನಗೆ ವಿಶ್ರಾಂತಿಸ್ಥಾನ” ಎಂದು ಕರೆಯುತ್ತಿರುವಂತೆ ತೋರುತ್ತಿತ್ತು. </span>
</p>
<p>
<span> ಇಬ್ಬರೂ ಶ್ರೀರಾಮಕೃಷ್ಣ ಪರಮಹಂಸರು ಇದ್ದ ಕೊಠಡಿಯ ಪೂರ್ವದ ಕಡೆ ಬಾಗಿಲಿನ ಹತ್ತಿರಕ್ಕೆ ಬಂದರು. ಬಾಗಿಲಿನ ಹತ್ತಿರ ಗಡ್ಡ ಬಿಟ್ಟುಕೊಂಡು ಒಬ್ಬ ಮನುಷ್ಯನು ನಿಂತಿದ್ದನು. ನಾಗಮಹಾಶಯರು ಅವರನ್ನು ಕುರಿತು, “ಮಹಾಶಯರೇ, ಇಲ್ಲಿ ಒಬ್ಬರು ಬ್ರಹ್ಮಚಾರಿಗಳಿದ್ದಾರಂತಲ್ಲ, ಎಲ್ಲಿ?” ಎಂದು ಕೇಳಿದರು. ಆತನು “ಹೌದು, ಒಬ್ಬರು ಇದ್ದಾರೆ; ಅವರು ಇವೊತ್ತು ಚಂದನ ನಗರಕ್ಕೆ ಹೋಗಿದ್ದಾರೆ. ಆದ್ದರಿಂದ ಇನ್ನೊಂದು ದಿನ ಬನ್ನಿ” ಎಂದನು. </span>
</p>
<p>
<span> ಅಷ್ಟು ಶ್ರಮಪಟ್ಟುಕೊಂಡು ಬಂದು ಈ ಉತ್ತರವನ್ನು ಕೇಳಿದ್ದರಿಂದ ಇಬ್ಬರಿಗೂ ಮರ್ಮಾಹತವಾದ ದುಃಖವಾಯಿತು. ನಿರಾಶರಾಗಿ ಅಲ್ಲಿಯೇ ಕುಳಿತುಕೊಂಡರು. ಮಾಡುವುದೇನು? ಗೌರವಾರ್ಥವಾಗಿ ಆ ಮನುಷ್ಯನಿಗೆ ಒಂದೆರಡು ಮಾತು ಹೇಳಿ ಹೊರಡಬೇಕೆಂದಿರಲು, ಬಾಗಿಲಿನ ಒಳಗಿನಿಂದ ಬೆರಳುಸನ್ನೆಮಾಡುತ್ತ ಅವರನ್ನು ಯಾರೋ ಕರೆಯುತ್ತಿದ್ದಂತೆ ತೋರಿತು. ಅವರೇ ಆ ಸಾಧುಗಳೆಂದು ನಾಗಮಹಾಶಯರಿಗೆ ಯಾರೋ ಹೇಳಿದಂತಾಯಿತು. ಆ ಗಡ್ಡದ ಮನುಷ್ಯನ ಮಾತನ್ನು ಲಕ್ಷ್ಯಮಾಡದೆ ಇಬ್ಬರೂ ಆ ಕೊಠಡಿಯೊಳಕ್ಕೆ ಹೋದರು. </span>
</p>
<p>
<span> ಆ ಗಡ್ಡ ಬಿಟ್ಟುಕೊಂಡಿದ್ದ ದೊಡ್ಡ ಮನುಷ್ಯನ ಹೆಸರು ಪ್ರತಾಪ ಚಂದ್ರ ಹಾಜರಾ. ನಾಗಮಹಾಶಯರು ಈ ಸಂಬಂಧವಾಗಿ </span>
<span>–</span>
<span> “ಹಾ ಹಾ ಭಗವಂತನ ಮಾಯೆ ಎಷ್ಟು ಆಶ್ಚರ್ಯಕರವಾದದ್ದು! ಹನ್ನೆರಡು ವರ್ಷ ಕಾಲ ಹತ್ತಿರ ಇದ್ದರೂ ಹಾಜರಮಹಾಶಯನು ಪರಮಹಂಸರನ್ನು ಅರಿಯಲಾರದೆ ಹೋದನು. ಜುಟ್ಟು ಅವರ ಕೈಯಲ್ಲಿದೆ! ಅವನು ಕೃಪೆ ಮಾಡಿ ತಿಳಿಸಿಕೊಟ್ಟರೆ, ಜೀವನಿಗೆ ಅವನನ್ನು ತಿಳಿದುಕೊಳ್ಳಲು ಸಾಧ್ಯ. ನೂರು ವರ್ಷ ಜಪತಪಗಳನ್ನು ಮಾಡಿದರೂ ಅವನ ಕೃಪೆಯಾಗದಿದ್ದರೆ ಯಾರೂ ಅವನನ್ನು ಅರಿಯಲಾರರು” ಎಂದು ಹೇಳುತ್ತಿದ್ದರು. </span>
</p>
<p>
<span> ಶ್ರೀರಾಮಕೃಷ್ಣ ಪರಮಹಂಸರ ಜೀವನಚರಿತ್ರೆಯ ಒಂದು ಘಟನೆಯಿಂದ ಸ್ವಾಮೀ ಸುಬೋಧಾನಂದರು ಪೂರ್ವೋಕ್ತವಾದ ಸಂಗತಿಗೆ ಒಂದು ಉದಾಹರಣೆಯನ್ನು ಕೊಟ್ಟಿದ್ದಾರೆ: ಶ್ರೀ ರಾಮಕೃಷ್ಣ ಪರಮಹಂಸರು ತಮ್ಮ ತಂಗಿಯ ಮಗನಾದ ಹೃದಯ ಮುಖ್ಯೋಪಾಧ್ಯಾಯನೊಡನೆ ಒಂದು ದಿನ ಕಾಳೀಘಟ್ಟದಲ್ಲಿ ಓಡಾಡುತ್ತಿದ್ದರು. ದೇವಸ್ಥಾನದ ಪೂರ್ವಕ್ಕೆ ಒಂದು ಕೊಳವಿದೆ; ಅದರ ಉತ್ತರದ ಕಡೆಗೆ ಆಗ ಕಚುಮರಗಳ ಒಂದು ದೊಡ್ಡ ವನವಿತ್ತು. ಅಲ್ಲಿ ಶ್ರೀ ಶ್ರೀ ಜಗನ್ಮಾತೆಯು ಒಂದು ಕೆಂಪು ಅಂಚಿನ ಸೀರೆಯನ್ನುಟ್ಟು, ಒಂದು ಹುಡುಗಿಯ ರೂಪಿನಲ್ಲಿ ಮತ್ತೆ ಕೆಲವು ಹುಡುಗಿಯರೊಡನೆ ಚಿಟ್ಟೆ ಹುಳುಗಳನ್ನು ಹಿಡಿಯುತ್ತಾ ಆಟವಾಡುತ್ತಿದ್ದುದನ್ನು ನೋಡಿ ಕೂಡಲೆ, ಅಮ್ಮಾ! ಅಮ್ಮಾ! ಎನ್ನುತ್ತಾ ಸಮಾಧಿಯನ್ನು ಪಡೆದರು. ಎಚ್ಚರವಾದಮೇಲೆ ಅಮ್ಮನವರ ದೇವಸ್ಥಾನಕ್ಕೆ ಹೋಗಿ ನೋಡುತ್ತಾರೆ, ಯಾವ ಬಟ್ಟೆಯನ್ನುಟ್ಟುಕೊಂಡು ಹುಡುಗಿಯ ವೇಷದಲ್ಲಿ ಆಟವಾಡುತ್ತಿದ್ದದ್ದನ್ನು ಕಂಡರೋ, ಅದೇ ಸೀರೆಯೇ ಅಮ್ಮನವರ ವಿಗ್ರಹದಲ್ಲಿ ಒಪ್ಪುತ್ತಿದೆ. ಪರಮಹಂಸರಿಂದ ಈ ವೃತ್ತಾಂತವನ್ನೆಲ್ಲಾ ಕೇಳಿ ಹೃದಯನು “ಮಾವಾ, ಆಗಲೆ ಹೇಳಬೇಕಾಗಿತ್ತು. ನಾನು ಅಮ್ಮನವರನ್ನು ಹಿಡಿದುಕೊಂಡು ಓಡಿಬರುತ್ತಿದ್ದೆ” ಎಂದನು. ಪರಮಹಂಸರು ನಕ್ಕು “ಅದು ಹೇಗೆ ಆದೀತೋ! ತಾಯಿಯು ಸಿಕ್ಕಿಕೊಳ್ಳದಿದ್ದರೆ ಅವಳನ್ನು ಹಿಡಿಯುವುದಕ್ಕೆ ಯಾರಿಗೆ ಸಾಧ್ಯ! ಅವಳ ಕೃಪೆಯಾಗದಿದ್ದರೆ ಯಾರೂ ಆಕೆಯ ದರ್ಶನವನ್ನು ಪಡೆಯಲಾರರು” ಎಂದು ಉತ್ತರಕೊಟ್ಟರು. </span>
</p>
<p>
<span> ಮೊದಲ ದಿನದಿಂದ ಹಾಜರಾಮಹಾಶಯನಮೇಲೆ ನಾಗಮಹಾಶಯರಿಗೆ ದುರಭಿಪ್ರಾಯವುಂಟಾಯಿತು. ಅವರು “ಪರಮಹಂಸರ ಹತ್ತಿರ ಇದ್ದೂ ಕೂಡ ಆತನಿಗೆ ಸತ್ಯದ ಸಂಬಂಧವಿರಲಿಲ್ಲ. ಸುಳ್ಳು ಹೇಳಿ ಮೊದಲ ದಿನವೇ ನಮ್ಮನ್ನು ಓಡಿಸಬೇಕೆಂದಿದ್ದರು; ಆದರೆ ದಯಾಮಯರಾದ ಶ್ರೀರಾಮಕೃಷ್ಣರು ತಮ್ಮ ಗುಣವನ್ನನುಸರಿಸಿ ಅವರ ಪಾದ ಪದ್ಮಗಳಲ್ಲಿ ಆಶ್ರಯವನ್ನು ಕೊಟ್ಟರು” ಎಂದು ಹೇಳುತ್ತಿದ್ದರು. </span>
</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ನಾಲ್ಕನೆಯ ಅಧ್ಯಾಯ</h1>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಶ್ರೀ ರಾಮಕೃಷ್ಣ ದರ್ಶನ</h1>
<p>
<span> ನಾಗಮಹಾಶಯರೂ ಸುರೇಶಬಾಬುವೂ ಕೊಠಡಿಯೊಳಕ್ಕೆ ಹೋಗಿ ನೋಡಲು, ರಾಮಕೃಷ್ಣ ಪರಮಹಂಸರು ಒಂದು ಸಣ್ಣ ಮಂಚದಮೇಲೆ ಉತ್ತರಮುಖವಾಗಿ ಕಾಲುಚಾಚಿಕೊಂಡು ಕುಳಿತಿದ್ದಾರೆ! </span>
<span>–</span>
<span> ಮುಖದಲ್ಲಿ ಮೃದುವಾದ ಮುಗುಳುನಗೆ. ಸುರೇಶನು ಕೈಮುಗಿದು ಅಲ್ಲಿ ಹಾಕಿದ್ದ ಚಾಪೆಯಮೇಲೆ ಕುಳಿತನು. ನಾಗಮಹಾಶಯರು ನೆಲಮುಟ್ಟಿ ದೀರ್ಘ ದಂಡ ನಮಸ್ಕಾರಮಾಡಿದರು. ಆದರೆ ಪಾದಧೂಳಿಯನ್ನು ತೆಗೆದುಕೊಳ್ಳಬೇಕೆಂದು ಹೋದಾಗ ರಾಮಕೃಷ್ಣ ಪರಮಹಂಸರು ತಮ್ಮ ಹೆಜ್ಜೆಯನ್ನು ಮುಟ್ಟಗೊಡಿಸಲಿಲ್ಲ </span>
<span>–</span>
<span> ಕಾಲನ್ನು ಹಿಂದಕ್ಕೆ ಎಳೆದುಕೊಂಡುಬಿಟ್ಟರು. ನಾಗಮಹಾಶಯರು ಇನ್ನೂ ತಾವು ಆ ಪವಿತ್ರ ಸಾಧುವಿನ ಪಾದವನ್ನು ಮುಟ್ಟಲು ಯೋಗ್ಯರಾಗಿರಲಿಲ್ಲವೆಂದು ತಿಳಿದುಕೊಂಡರು. ಅನಂತರ ಎದ್ದು ಆ ಕೋಣೆಯ ಒಂದು ಕಡೆಯಲ್ಲಿ ಕುಳಿತರು. </span>
</p>
<p>
<span> ಪರಮಹಂಸರು ಇಬ್ಬರ ಪರಿಚಯವನ್ನೂ ಕೇಳಿದರು - ಹೆಸರೇನು, ಮನೆಯಲ್ಲಿ, ಕೆಲಸವೆಂಥಾದ್ದು, ಮನೆಯಲ್ಲಿ ಮತ್ತಾರಾರಿದ್ದಾರೆ, ಮದುವೆಯಾಗಿದೆಯೇ ಇಲ್ಲವೇ, ಇತ್ಯಾದಿ. ಆಮೇಲೆ ಮಾತಾಡುತ್ತ ಆಡುತ್ತ ಶ್ರೀರಾಮಕೃಷ್ಣರು “ಸಂಸಾರದಲ್ಲಿ ಪಾಂಕಾಲ (ಕೆಸರು) ಮೀನಿನ ಹಾಗೆ ಇರಬೇಕು. ಹಾಗಿದ್ದರೆ ಗೃಹಸ್ಥನಾಗಿರುವುದರಿಂದ ದೋಷವೇನು? ಪಾಂಕಾಲ ಮೀನು ಕೆಸರಿನಲ್ಲಿರುತ್ತದೆ; ಆದರೆ, ಮೈಗೆ ಕೆಸರು ಮಾತ್ರ ಅಂಟುವುದಿಲ್ಲ. ಹಾಗೇ ಸಂಸಾರದಲ್ಲಿ ಇರಬೇಕು: ಸಂಸಾರದ ಕೊಳೆ ಮಾತ್ರ ಮನಸ್ಸಿಗೆ ಹತ್ತಬಾರದು; ಎಂದರು. ನಾಗಮಹಾಶಯರು ಒಂದೇ ದೃಷ್ಟಿಯಿಂದ ಪರಮಹಂಸರನ್ನು ದುರುಗುಟ್ಟಿಕೊಂಡು ನೋಡುತ್ತಿದ್ದರು! ಅವರು ”ಅದೇಕೆ ಹಾಗೆ ನೋಡುತ್ತೀರಿ?“ ಎಂದು ಕೇಳಿದರು. ನಾಗಮಹಾಶಯರು ”ತಮ್ಮನ್ನು ನೋಡುವುದಕ್ಕೆ ಬಂದಿದ್ದೇನೆ; ಅದಕ್ಕೇ ನೋಡುತ್ತೇನೆ" ಎಂದರು. </span>
</p>
<p>
<span> ಸ್ವಲ್ಪ ಕಾಲ ಮಾತುಕಥೆಗಳಾದಮೇಲೆ ಶ್ರೀ ರಾಮಕೃಷ್ಣರು “ಈ ಕಡೆ ಪಂಚವಟಿಗೆ ಹೋಗಿ ಸ್ವಲ್ಪ ಧ್ಯಾನಮಾಡಿಕೊಂಡು ಬನ್ನಿ” ಎಂದು ಹೇಳಿದರು.</span>
</p>
<p>
<span> ಸುಮಾರು ಅರ್ಧಘಂಟೆ ಹೊತ್ತು ಧ್ಯಾನಮಾಡಿಕೊಂಡು ಸುರೇಶ ನಾಗಮಹಾಶಯರು ಮತ್ತೆ ಪರಮಹಂಸರ ಕೊಠಡಿಗೆ ಹಿಂದಿರುಗಿ ಬಂದರು. ಆಮೇಲೆ ಪರಮಹಂಸರು ಅವರನ್ನು ಜೊತೆಯಲ್ಲಿ ಕರೆದುಕೊಂಡು ದೇವಮಂದಿರಗಳನ್ನು ತೋರಿಸಲು ಹೊರಟರು. </span>
</p>
<p>
<span> ಪರಮಹಂಸರು ಮುಂದೆ ಮುಂದೆ ಹೊರಟರು. ಸುರೇಶನೂ ನಾಗಮಹಾಶಯರೂ ಅವರ ಹಿಂದೆ ಹೋಗುತ್ತಿದ್ದರು. ಪರಮಹಂಸರ ಕೊಠಡಿಗೆ ಸೇರಿದ ಹಾಗೆ ಮೊದಲು ಸಿಕ್ಕುವುದು ಹನ್ನೆರಡು ಶಿವ ಮಂದಿರಗಳು. ರಾಮಕೃಷ್ಣರು ಒಂದೊಂದು ಮಂದಿರದೊಳಕ್ಕೂ ಹೋಗಿ, ಹೇಗೆ ಹೇಗೆ ಶಿವಲಿಂಗಕ್ಕೆ ಪ್ರದಕ್ಷಿಣೆ ನಮಸ್ಕಾರಗಳನ್ನು ಮಾಡುತ್ತಿದ್ದರೋ ನಾಗಮಹಾಶಯರೂ ಹಾಗೆಯೇ ಪ್ರದಕ್ಷಿಣೆ ನಮಸ್ಕಾರಗಳನ್ನು ಮಾಡಿದರು. ಸುರೇಶನು ಬ್ರಾಹ್ಮಮತದವನು; ಆತನು ದೇವತೆಗಳನ್ನು ನಂಬುತ್ತಿರಲಿಲ್ಲ; ಆದ್ದರಿಂದ ಸುಮ್ಮನೆ ನೋಡುತ್ತ ಬಂದನು. ಆಮೇಲೆ ವಿಷ್ಣುಮಂದಿರ; ಇಲ್ಲೂ ಮೊದಲಿನ ಹಾಗೆ ಪ್ರದಕ್ಷಿಣೆ ನಮಸ್ಕಾರಗಳನ್ನು ಮಾಡಿ ರಾಮಕೃಷ್ಣರು ಶ್ರೀ ಶ್ರೀ ಭವತಾರಿಣಿ (ಕಾಳಿ) ಯ ಮಂದಿರಕ್ಕೆ ಎದುರಾಗಿ ಹೊರಟರು. </span>
</p>
<p>
<span> ಶ್ರೀ ಶ್ರೀ ಭವತಾರಿಣೀ ಮಂದಿರವನ್ನು ಹೊಕ್ಕ ಕೂಡಲೆ ರಾಮ ಕೃಷ್ಣನ ಭಾವವು ಬದಲಾಗಿಹೋಯಿತು. ಇದನ್ನು ನೋಡಿ ನಾಗಮಹಾಶಯ ಸುರೇಶರಿಗೆ ಆಶ್ಚರ್ಯವಾಯಿತು. ಚಂಚಲನಾದ ಹುಡುಗನು ಹೇಗೆ ತಾಯಿಯ ಸೆರಗನ್ನು ಹಿಡಿದುಕೊಂಡು ಆಕೆಯ ನಾಲ್ಕು ಕಡೆಯೂ ಸುತ್ತುತ್ತಿರುತ್ತಾನೋ, ಹಾಗೇ ಶ್ರೀ ರಾಮಕೃಷ್ಣರೂ ಶ್ರೀ ಭವತಾರಿಣಿಗೆ ಪ್ರದಕ್ಷಿಣೆ ಮಾಡಲು ಮೊದಲುಮಾಡಿದರು. ಆಮೇಲೆ ಶ್ರೀ ಮಹಾದೇವನ ಮತ್ತು ಅಮ್ಮನವರ ಪಾದಪದ್ಮಗಳಲ್ಲಿ ತಲೆಯಿಟ್ಟು ನಮಸ್ಕಾರಮಾಡಿ ತಮ್ಮ ಕೊಠಡಿಗೆ ಬಂದು ಕುಳಿತುಕೊಂಡರು. </span>
</p>
<p>
<span> ಸುಮಾರು ಐದು ಗಂಟೆಯ ಹೊತ್ತಿಗೆ ಸುರೇಶ ನಾಗಮಹಾಶಯರು ಹೊರಡಲು ರಾಮಕೃಷ್ಣರ ಅಪ್ಪಣೆಯನ್ನು ಕೇಳಿದರು. ಅವರು “ಮತ್ತೆ ಬನ್ನಿ; ಬರುತ್ತ ಹೋಗುತ್ತ ಇದ್ದರೆ ಪರಿಚಯವಾಗುತ್ತದೆ” ಎಂದರು. </span>
</p>
<p>
<span> ದಾರಿಯಲ್ಲಿ ಬರುತ್ತ ಬರುತ್ತ ನಾಗಮಹಾಶಯರ ಮನಸ್ಸಿನಲ್ಲಿ ಸುಮ್ಮನೆ “ಯಾರು ಈತ! ಸಾಧುವೇ ಸಿದ್ಧನೇ ಮಹಾಪುರುಷನೇ ಅಥವಾ ಮತ್ತಾರಾದರೂವೋ?” ಎನ್ನಿಸುತ್ತಿತ್ತು.</span>
</p>
<p>
<span> “ಆ ದಿನದ ಆ ಭಾವಭಕ್ತಿಯ ಚಿತ್ರವು ಅವರ ಹೃದಯದಲ್ಲಿ ಶಾಶ್ವತವಾಗಿ ನಿಂತುಹೋಗಿದೆ” ಎಂದು ಸುರೇಶಬಾಬುಗಳು ಹೇಳುತ ತಿದ್ದರು. ಬೆಂಕಿಗೆ ಆಜ್ಯಾಹುತಿ ಬಿದ್ದರೆ ಹೇಗೆ ಉರಿ ಏಳೂತ್ತದೆಯೋ ಹಾಗೆ ನಾಗಮಹಾಶಯರ ಹೃದಯದಲ್ಲಿ ತೀವ್ರ ಪಿಪಾಸೆಯು ಎಚ್ಚರಗೊಂಡಿತು. ಈಶ್ವರ ಸಾಕ್ಷಾತ್ಕಾರಮಾಡಿಕೊಳ್ಳಬೇಕೆಂಬ ಆಶೆಯಲ್ಲಿ ಅವರು ಹುಚ್ಚರಂತಾದರು. ನಿದ್ರಾಹಾರಗಳೂ ನಿಂತುಹೋದುವು. ಜನಗಳೊಡನೆ ಮಾತುಕತೆಗಳೂ ನಿಂತುಹೋದುವು; ಸುರೇಶರೊಡನೆ ರಾಮಕೃಷ್ಣರ ಪ್ರಸ್ತಾಪವನ್ನು ಮಾತ್ರ ಎತ್ತುತ್ತಿದ್ದರು. </span>
</p>
<p>
<span> ಸುಮಾರು ಒಂದು ವಾರವಾದ ಮೇಲೆ ಮತ್ತೆ ಅವರಿಬ್ಬರೂ ಪರಮಹಂಸರನ್ನು ನೋಡುವುದಕ್ಕೆ ಹೋದರು. ಹುಚ್ಚರಂತಿದ್ದ ನಾಗಮಹಾಶಯರನ್ನು ನೋಡಿದ ಕೂಡಲೆ ರಾಮಕೃಷ್ಣರಿಗೆ ಭಾವಾವೇಶವುಂಟಾಗಿ “ಬನ್ನಿ; ನೀವು ಬಂದದ್ದು ಒಳ್ಳೆಯ ಕೆಲಸವಾಯಿತು. ನಾನು ನಿಮಗೋಸ್ಕರ ಇಷ್ಟು ದಿನವೂ ಕಾದುಕೊಂಡು ಕುಳಿತಿದ್ದೇನೆ” ಎಂದರು. ಆಮೇಲೆ ನಾಗಮಹಾಶಯರ ಹತ್ತಿರ ಕುಳಿತುಕೊಂಡು “ಭಯವೇಕೆ? ನಿಮಗೆ ಒಳ್ಳೆ ಉಚ್ಚಸ್ಥಿತಿ ಪ್ರಾಪ್ತವಾಗಿದೆ” ಎಂದು ಹೇಳಿ ಆ ದಿನವೂ ಅವರಿಬ್ಬರನ್ನೂ ಪಂಚವಟಿಗೆ ಹೋಗಿ ಧ್ಯಾನಮಾಡುವಂತೆ ಹೇಳಿದರು. ಅವರು ಧ್ಯಾನಕ್ಕೆ ಹೋದಮೇಲೆ ಸ್ವಲ್ಪಹೊತ್ತು ಬಿಟ್ಟುಕೊಂಡು ಪರಮ ಹಂಸರೂ ಅಲ್ಲಿಗೆ ಬಂದು ನಾಗಮಹಾಶಯರನ್ನು ತಮಗೆ ತಂಬಾಕು ಸಿದ್ಧಮಾಡಿ ತರುವಂತೆ ಹೇಳಿದರು. ನಾಗಮಹಾಶಯರು ತಂಬಾಕು ಸಿದ್ಧಮಾಡಿಕೊಂಡು ಬರುವುದಕ್ಕೆ ಹೋಗಲು ರಾಮಕೃಷ್ಣರು ಸುರೇಶನನ್ನು ಕುರಿತು "ಅಲ್ಲಿ ನೋಡಿ, ಆ ಮನುಷ್ಯ ಬೆಂಕಿಯ ಹಾಗೆ </span>
<span>–</span>
<span> ಉರಿಯುವ ಬೆಂಕಿಯಹಾಗೆ!" ಎಂದರು. ಅಷ್ಟರಲ್ಲಿ ನಾಗಮಹಾಶಯರು ತಂಬಾಕನ್ನು ತಂದರು. ತಂಬಾಕಾದ ಮೇಲೆ ಅವರಿಗೆ ಕ್ರಮವಾಗಿ - ನನ್ನ ಚೌಕ ತೆಗೆದುಕೊಂಡುಬಾ, ಅಡಕೆಲೆ ಚೀಲ ತೆಗೆದುಕೊಂಡುಬಾ, ಹೂಜಿ ತೆಗೆದುಕೊಂಡುಬಾ, ಅದರಲ್ಲಿ ನೀರು ತುಂಬಿಕೊಂಡುಬಾ, ಎಂದು ಮುಂತಾಗಿ ಹೇಳಲು ಮೊದಲುಮಾಡಿದರು. ಶ್ರೀರಾಮಕೃಷ್ಣರ ಸೇವೆ ಸಿಕ್ಕಿದ್ದರಿಂದ ನಾಗಮಹಾಶಯರ ಆನಂದಕ್ಕೆ ಪಾರವಿರಲಿಲ್ಲ. ಆದರೆ, ಅವರು ತಮ್ಮ ಪಾದಧೂಳಿಯನ್ನು ಅನುಗ್ರಹಿಸಲಿಲ್ಲವೆಂಬ ಕೊರತೆಯೊಂದೇ ಮನಸ್ಸಿನಲ್ಲಿ ಬಾಧಿಸುತ್ತಿತ್ತು. </span>
</p>
<p>
<span> ಇದಾದ ಮೇಲೆ ನಾಗಮಹಾಶಯರು ಮತ್ತೊಂದು ಸಾರಿ ದಕ್ಷಿಣೇಶ್ವರಕ್ಕೆ ತಾವೊಬ್ಬರೇ ಹೋದರು. ಸುರೇಶನಿಗೆ ಬೇರೆ ಕೆಲಸವಿತ್ತು; ಆದ್ದರಿಮದ ಹೋಗುವುದಕ್ಕಾಗಲಿಲ್ಲ. ಆ ದಿನವೂ ನಾಗಮಹಾಶಯರನ್ನು ನೋಡಿ ರಾಮಕೃಷ್ಣ ಪರಮಹಂಸರಿಗೆ ಭಾವಾವೇಶವುಂಟಾಯಿತು. ಕುಳಿತುಕೊಂಡಿದ್ದವರು ಏನೋ ಪಿಟಪಿಟನೆ ಗೊಣಗುಟ್ಟುತ್ತ ಎದ್ದು ನಿಂತುಕೊಂಡರು. ಪರಮಹಂಸರ ಈ ಸ್ಥಿತಿಯನ್ನು ನೋಡಿ ನಾಗಮಹಾಶಯರಿಗೆ ಹೆದರಿಕೆಯಾಯಿತು. ರಾಮಕೃಷ್ಣರು ಅವರನ್ನು ಕುರಿತು “ನೀವು ವೈದ್ಯಮಾಡುತ್ತೀರಲ್ಲವೆ? ನನ್ನ ಹೆಜ್ಜೆ ಏನಾಗಿದೆ ನೋಡಿ ಹೇಳುತ್ತೀರಾ?” ಎಂದರು. ಪರಮಹಂಸರು ಸ್ವಾಭಾವಿಕವಾದ ರೀತಿಯಲ್ಲಿ ಮಾತನಾಡಿದ್ದನ್ನು ಕಂಡು ಸ್ವಲ್ಪ ಸಮಾಧಾನವಾಯಿತು. ನಾಗಮಹಾಶಯರು ಹೆಜ್ಜೆಯನ್ನು ಮುಟ್ಟಿ ಮುಟ್ಟಿ ನೋಡಿ ಚೆನ್ನಾಗಿ ಪರೀಕ್ಷಿಸಿ “ಎಲ್ಲಿಯೂ ಏನೂ ಕಾಣುವುದಿಲ್ಲವಲ್ಲ!” ಎಂದರು. ಪರಮಹಂಸರು “ಚೆನ್ನಾಗಿ ನೋಡಬಾರದೇ ಏನು ಇದೆ ಅಂತ?” ಎಂದರು. ನಾಗಮಹಾಶಯರ ಮನಸ್ಸಿನ ಕೊರತೆಯು ಇವೊತ್ತು ನಿವಾರಣೆಯಾಯಿತು. ಪರಮಹಂಸರ ಪಾದವನ್ನು ಮುಟ್ಟುವ ಅಧಿಕಾರವನ್ನು ಪಡೆದದ್ದರಿಂದ ತಾನು ಧನ್ಯನಾದೆನೆಂಬ ಬುದ್ಧಿಯಿಂದ ಅವರು ಆ ಪಾದವನ್ನು ಎದೆಯ ಮೇಲೂ ತಲೆಯಮೇಲೂ ಇಟ್ಟುಕೊಳ್ಳಲು ಮೊದಲುಮಾಡಿದರು. ನಾಗಮಹಾಶಯರು “ಅವರನ್ನು (ಪರಮಹಂಸರನ್ನು) ಯಾವುದಕ್ಕೂ ಕೇಳಬೇಕಾದ ಆವಶ್ಯಕತೆ ಇರಲಿಲ್ಲ; ಅವರೇ ಮನಸ್ಸಿನ ಭಾವವನ್ನು ತಿಳಿದುಕೊಂಡು ಆ ಕ್ಷಣವೇ ಮನೋಭೀಷ್ಟವನ್ನು ನೆರವೇರಿಸಿಕೊಡುತ್ತಿದ್ದರು. ಭಗವಾನ್​ ಶ್ರೀ ರಾಮಕೃಷ್ಣರು ಕಲ್ಪವೃಕ್ಷ; ಯಾರು ಯಾವುದನ್ನು ಕೇಳುತ್ತಾರೆಯೋ ಅವರು ಅದನ್ನು ಆ ಕ್ಷಣ ಪಡೆಯುತ್ತಾರೆ” ಎಂದು ಹೇಳುತ್ತಿದ್ದರು. </span>
</p>
<p>
<span> ಇಂದಿನಿಂದ ಶ್ರೀ ರಾಮಕೃಷ್ಣರು ಸಾಕ್ಷಾತ್​ ನಾರಾಯಣನ ಅವತಾರವೆಂದು ನಾಗಮಹಾಶಯರಿಗೆ ದೃಢವಾದ ನಂಬಿಕೆಯುಂಟಾಯಿತು. ಅವರು “ಪರಮಹಂಸರ ಹತ್ತಿರ ಕೆಲವು ದಿನ ಹೋಗಿ ಬಂದು ಮಾಡಿದ ಕೂಡಲೆ ತಿಳಿದುಕೊಂಡೆ - ಸಾಕ್ಷಾತ್​ ನಾರಾಯಣನು ಗುಪ್ತವಾಗಿ ದಕ್ಷಿಣೇಶ್ವರದಲ್ಲಿ ಕುಳಿತುಕೊಂಡು ತನ್ನ ಲೀಲೆಯನ್ನು ತೋರಿಸುತಿದ್ದಾನೆ ಎಂದು” ಎಂಬುದಾಗಿ ಹೇಳುತ್ತಿದ್ದರು. “ಹೇಗೆ ಗೊತ್ತಾಯಿತು?” ಎಂದು ಕೇಳಿದರೆ “ಅವರೇ ತಾವಾಗಿ ಕೃಪೆಯಿಟ್ಟು ತಿಳಿಸಿದರು. ಅವರ ಕೃಪೆಯಿಲ್ಲದಿದ್ದರೆ ಯಾರಾದರೂ ಅವರನ್ನು ತಿಳಿದುಕೊಳ್ಳಬಲ್ಲರೇನು? ಸಾವಿರ ವರ್ಷ ತಪಸ್ಸುಮಾಡಿದರೂ, ಭಗವಂತನ ಕೃಪೆಯಿಲ್ಲದಿದ್ದರೆ, ಅವನನ್ನು ಯಾರೂ ತಿಳಿದುಕೊಳ್ಳಲಾರದು” ಎನ್ನುತ್ತಿದ್ದರು. </span>
</p>
<p>
<span> ಇದಾದಮೇಲೆ ಒಂದು ದಿನ ರಾಮಕೃಷ್ಣ ಪರಮಹಂಸರು ಅವರಿಗೆ ತಮ್ಮ ದೇಹವನ್ನು ತೋರಿಸಿ - “ಇದೇನು* ನಿಮಗೆ ಗೊತ್ತಿದೆಯೇ?” ಎಂದು ಕೇಳಿದರು. ನಾಗಮಹಾಶಯರು ಕೈಮುಗಿದುಕೊಂಡು “ಸ್ವಾಮಿ, ನನ್ನಿಂದ ಹೇಳುವುದು ಸಾಧ್ಯವಿಲ್ಲ. ನಾನು ತಮ್ಮ ಕೃಪೆಯಿಂದಲೇ ತಾವು ಸಾಕ್ಷಾತ್​ ಅವನೇಯೆ (ಭಗವಂತನೇಯೆ) ಎಂದು ತಿಳಿದುಕೊಂಡಿದ್ದೇನೆ” ಎಂದರು. ಪರಮಹಂಸರು (ಈ ಉತ್ತರವನ್ನು ಕೇಳಿ) ಸಮಾಧಿಸ್ಥರಾಗಿ ನಾಗಮಹಾಶಯರ ಎದೆಯಮೇಲೆ ತಮ್ಮ ಬಲ ಹೆಜ್ಜೆಯನ್ನಿಟ್ಟರು. ತಟ್ಟನೆ ನಾಗಮಹಾಶಯರಿಗೆ ಏನೋ ಒಂದು ಭಾವೋದಯವಾದಂತಾಯಿತು. ಸಮಸ್ತ ಸ್ಥಾವರಜಂಗಮಗಳನ್ನೂ ಏನೊ ಒಂದು ದಿವ್ಯ ಜ್ಯೋತಿಯು ವ್ಯಾಪಿಸಿಕೊಂಡಿರುವುದು ಕಂಡಿತು. </span>
</p>
<p>
<span> </span>
</p>
<p>
<span>* ಪರಮಹಂಸರು ತಮ್ಮನ್ನು ಯಾವಾಗಲೂ ಹೀಗೆ ನಿರ್ದೇಶಮಾಡಿಕೊಳ್ಳುತ್ತಿದ್ದರು. </span>
</p>
<p>
<span> </span>
</p>
<p>
<span> ಅವರು “ಪರಮಹಂಸರು ಬಂದಾಗಿನಿಂದ ಜಗತ್ತಿನಲ್ಲಿ ಒಂದು ಪ್ರವಾಹವು ಹರಿಯುತ್ತಿದೆ; (ಅದರಲ್ಲಿ) ಎಲ್ಲಾ ಕೊಚ್ಚಿಕೊಂಡು ಹೋಗುತ್ತಿದೆ, ಎಲ್ಲಾ ಕೊಚ್ಚಿಕೊಂಡು ಹೋಗುತ್ತಿದೆ! ರಾಮಕೃಷ್ಣರು ಪೂರ್ಣಬ್ರಹ್ಮ ನಾರಾಯಣ; ಇಂಥ ಸರ್ವ ಭಾವಗಳ ಸಮನ್ವಯವು ಇಂದಿನವರೆಗೆ ಯಾವ ಅವತಾರದಲ್ಲಿಯೂ ಆಗಿರಲಿಲ್ಲ” ಎಂದು ಹೇಳುತ್ತಿದ್ದರು. </span>
</p>
<p>
<span> ಕೆಲವು ಕಾಲ ಹೀಗೆ ಓಡಿಯಾಡಿದ ಮೇಲೆ ಮತ್ತೊಂದು ದಿನ ನಾಗಮಹಾಶಯರು ದಕ್ಷಿಣೇಶ್ವರಕ್ಕೆ ಹೋಗಿದ್ದರು. ರಾಮಕೃಷ್ಣರು ಊಟಮಾಡಿ ವಿಶ್ರಮಿಸಿಕೊಳ್ಳುತ್ತಿದ್ದರು. ಆಗ ಜ್ಯೇಷ್ಠಮಾಸ; ಅವೊತ್ತು ಬಹು ಸೆಖೆ. ಆದ್ದರಿಂದ ನಾಗಮಹಾಶಯರ ಕೈಯಲ್ಲಿ ಬೀಸಣಿಗೆಯನ್ನು ಕೊಟ್ಟು ಬೀಸುತ್ತಿರಬೇಕೆಂದು ಹೇಳಿ ಪರಮಹಂಸರು ನಿದ್ರೆಹೋದರು; ಸ್ವಲ್ಪಹೊತ್ತು ಗಾಳಿ ಬೀಸಿದಮೇಲೆ ನಾಗಮಹಾಶಯರ ಕೈ ಸೋತು ಹೋಯಿತು; ಆದರೆ, ಪರಮಹಂಸರ ಅಪ್ಪಣೆಯಿಲ್ಲದೆ ಬೀಸುವುದನ್ನು ನಿಲ್ಲಿಸುವಹಾಗಿರಲಿಲ್ಲ. ಕ್ರಮೇಣ ಕೈ ತುಂಬ ಸೋತುಹೋಗಿ ಮುಂದೆ ಬೀಸುವುದು ಅಸಾಧ್ಯವಾಯಿತು. ರಾಮಕೃಷ್ಣರು ಆಗ ತಟ್ಟನೆ ಅವರ ಕೈಯನ್ನು ಹಿಡಿದುಕೊಂಡು ಬೀಸುವುದನ್ನು ನಿಲ್ಲಿಸಿದರು. ನಾಗಮಹಾಶಯರು “ಭಗವಾನ್​ ರಾಮಕೃಷ್ಣ ಪರಮಹಂಸರ ನಿದ್ರೆಯು ಸಾಧಾರಣ ಜನರ ನಿದ್ರೆಯಂತಲ್ಲ! ಅವರು ಯಾವಾಗಲೂ ಎಚ್ಚರವಾಗಿಯೇ ಇರುತ್ತಿದ್ದರು. ಭಗವಂತನೊಬ್ಬನನ್ನು ಬಿಟ್ಟು ಸಾಧಕ ಅಥವಾ ಸಿದ್ಧ ಪುರುಷನಲ್ಲಿ ಈ ಅವಸ್ಥೆಯು ಯಾವಾಗಲೂ ಸಂಭವವಲ್ಲ” ಎಂದು ಹೇಳುತ್ತಿದ್ದರು. </span>
</p>
<p>
<span> ಒಂದು ದಿನ ನಾಗಮಹಾಶಯರು ಶ್ರೀರಾಮಕೃಷ್ಣರ ಕೊಟಡಿಯಲ್ಲಿ ಕುಳಿತುಕೊಂಡಿದ್ದರು. ಆಗ “ಚಿದಾನಂದರೂಪಶ್ಶಿವೋಹಂ ಶಿವೋಹಂ!” ಎನ್ನುತ್ತಾ ಸ್ವಾಮಿ ವಿವೇಕಾದನಂದರ (ಆಗ ‘ನರೇಂದ್ರ’ರು) ಅಲ್ಲಿಗೆ ಬಂದರು. ಪರಮಹಂಸರು ನಾಗಮಹಾಶಯರನ್ನು ತೋರಿಸಿ ನರೇಂದ್ರರಿಗೆ “ಇವರದ್ದೇ ನಿಜವಾದ ದೀನತೆ; ಸ್ವಲ್ಪವೂ ವೇಷವಿಲ್ಲ!” ಎಂದು ಹೇಳಿದರು. ನರೇಂದ್ರರು, “ತಾವು ಹಾಗೆ ಹೇಳುವುದರಿಂದ ಹಾಗೇ ಇರಬೇಕು” ಎಂದರು. ಇಬ್ಬರಿಗೂ ಮಾತು ನಡೆಯಿತು. </span>
</p>
<p>
<span> ಮಾತಾಡುತ್ತ ಆಡುತ್ತ ನಾಗಮಹಾಶಯರು (ಜಗನ್ಮಾತೆಯನ್ನು ಉದ್ದೇಶಿಸಿ) </span>
<span>–</span>
<span> “ಎಲ್ಲವೂ ನಿನ್ನ ಇಚ್ಛೆಯಂತೆ ನಡೆಯುತ್ತದೆ. ನೀನು ಇಚ್ಛಾಮಯಿ! ನಿನ್ನ ಕೆಲಸವನ್ನು ನೀನು ಮಾಡುತ್ತೀಯೆ; ಜನಗಳು ತಾವು ಮಾಡುತ್ತೇವೆಂದುಕೊಳ್ಳುತ್ತಾರೆ” ಎಂದರು. </span>
</p>
<p>
<span> ನರೇಂದ್ರ </span>
<span>–</span>
<span> “ನಾನು ‘ಅವನು ಇವನು’ ಎಂಬುದನ್ನು ಕಾಣೆ, ನಾನೇ ಪ್ರತ್ಯಕಷ ಪರಮಾತ್ಮ. ನನ್ನೊಳಗೇ ಎಲ್ಲಾ ಬ್ರಹ್ಮಾಂಡವೂ - ಹುಟ್ಟುತ್ತದೆ, ಪ್ರಕಾಶಿಸುತ್ತದೆ, ಲಯವಾಗುತ್ತದೆ”.</span>
</p>
<p>
<span> ನಾಗಮಹಾಶಯ </span>
<span>–</span>
<span> "ತಮಗೆ ಒಂದು ಕರಿಯ ಕೂದಲನ್ನು ಬೆಳ್ಳಗೆ ಮಾಡಲು ಸಾಧ್ಯವೇ? </span>
<span>–</span>
<span> ವಿಶ್ವಬ್ರಹ್ಮಾಂಡಗಳ ಮಾತಿರಲಿ! ಅವನ ಇಚ್ಛೆ ಇಲ್ಲದಿದ್ದರೆ ಗಿಡದ ಒಂದು ಎಲೆಯೂ ಅದುರುವುದಿಲ್ಲ!"</span>
</p>
<p>
<span> ನರೇಂದ್ರ </span>
<span>–</span>
<span> “ನಾನು ಇಚ್ಛಿಸದಿದ್ದರೆ ಸೂರ್ಯಚಂದ್ರರ ಗಮನವೂ ನಿಂತುಹೋಗುತ್ತದೆ. ನನ್ನ ಇಚ್ಛೆಯಿಂದ ಈ ವಿರಾಟ್​ ಬ್ರಹ್ಮಾಂಡವು ಯಂತ್ರದ ಹಾಗೆ ಸುತ್ತುತ್ತಿದೆ”.</span>
</p>
<p>
<span> ರಾಮಕೃಷ್ಣರು ಮಂಚದಮೇಲೆ ಕುಳಿತು ಈ ಇಬ್ಬರ ಮಾತನ್ನು ಕೇಳುತ್ತಿದ್ದು ನಗುತ್ತ ನಗುತ್ತ ನಾಗಮಹಾಶಯರನ್ನು ಕುರಿತು, “ನೀವು ಏನು ಅಂತ ತಿಳಿದುಕೊಂಡಿದ್ದಿರಿ? ಅವನು ಒರೆಯಿಂದ ತೆಗೆದ ಕತ್ತಿ! ಅವನಿಗೆ ಆ ಮಾತು ಒಪ್ಪುತ್ತದೆ; ನರೇಂದ್ರನು ಆ ಮಾತನ್ನು ಹೇಳಬಹುದು” ಎಂದು ಹೇಳಿದರು. ನಾಗಮಹಾಶಯರಿಗೆ ಅಲ್ಲಿಂದ ಮುಂದೆ - ನರೇಂದ್ರ ನಾಥನು ಮನುಷ್ಯನಲ್ಲ, ರಾಮಕೃಷ್ಣಲೀಲೆಗೆ ಶಿವನು ಮನುಷ್ಯ ಶರೀರದಲ್ಲಿ ಅವತಾರಮಾಡಿದ್ದಾನೆ </span>
<span>–</span>
<span> ಎಂದು ನಂಬಿಕೆಯುಂಟಾಯಿತು. ಆದ್ದರಿಂದ, ನರೇಂದ್ರಿಗೆ ನಮಸ್ಕಾರಮಾಡಿ ಸುಮ್ಮನಾದರು. ಆಮೇಲೆ ತಮ್ಮ ಜೀವನದಲ್ಲಿ ಎಂದೂ ಅವರ ನಂಬಿಕೆಯು ಬದಲಾಯಿಸಲಿಲ್ಲ. ಯಾರೋ ಒಬ್ಬರು ದೊಡ್ಡ ಮನುಷ್ಯರು ಒಂದು ದಿನ ಅವರನ್ನು “ನೀವು ಯಾರಾದರೂ ಮುಕ್ತ ಪುರುಷರನ್ನು ದರ್ಶನಮಾಡಿದ್ದೀರಾ?” ಎಂದು ಕೇಳಿದರು. ಅದಕ್ಕೆ ನಾಗಮಹಾಶಯರು, “ಸಾಕ್ಷಾತ್​ ಮುಕ್ತಿದಾತರಾದ ಶ್ರೀರಾಮ ಕೃಷ್ಣದೇವರನ್ನೇ ದರ್ಶನಮಾಡಿದ್ದೇನೆ; ಮತ್ತು ಅವರ ಸರ್ವ ಪ್ರಧಾನ ಶಿಷ್ಯರಾದ ಶಿವಾವತಾರ ಸ್ವಾಮಿಗಳನ್ನೂ ದರ್ಶನಮಾಡಿದ್ದೇನೆ” ಎಂದು ಉತ್ತರಕೊಟ್ಟರು. </span>
</p>
<p>
<span> ಶ್ರೀರಾಮಕೃಷ್ಣರು ಯಾವುದೊಂದನ್ನು ಹೇಳಿದರೂ ನಾಗಮಹಾಶಯರು ಅದನ್ನು ವೇದವಾಕ್ಯಸ್ವರೂಪವೆಂದು ತಿಳಿಯುತ್ತಿದ್ದರು. “ಪರಮಹಂಸರು ಹಾಸ್ಯಕ್ಕಾಗಿ ಯಾವುದಾದರೂ ಒಂದು ವಿಷಯವನ್ನು ಹೇಳಿದರೂ ಅದರಲ್ಲಿಯೂ ಒಂದು ಗೂಢರಹಸ್ಯವಿರುತ್ತಿತ್ತು. ನಾನೊಬ್ಬ ದಡ್ಡ, ನನಗೆ ಅವರು ಹೇಳುವುದು ಹೇಗೆ ತಿಳಿಯುತ್ತಿತ್ತು?” ಎಂದು ಹೇಳುತ್ತಿದ್ದರು. </span>
</p>
<p>
<span> ಕೆಲವು ತಿಂಗಳು ದಕ್ಷಿಣೇಶ್ವರಕ್ಕೆ ಹೋಗಿ ಬಂದಮೇಲೆ ಪರಮಹಂಸರು ಯಾರೋ ಒಬ್ಬ ಭಕ್ತರನ್ನು ಕುರಿತು “ನೋಡು! ಡಾಕ್ಟರುಗಳು, ವಕೀಲರು, ಮೊಖ್ತ್ಯಾರರು, ದಳ್ಳಾಳಿಗಳು ಇವರಿಗೆ ನಿಜವಾದ ಧರ್ಮ ಲಾಭವಾಗುವುದು ಬಹು ಕಷ್ಟ” ಎಂದು ಹೇಳಿದ್ದು ನಾಗಮಹಾಶಯರ ಕಿವಿಗೆ ಬಿತ್ತು. ಆಮೇಲೆ ಡಾಕ್ಟರ ಸಂಬಂಧದಲ್ಲಿ ಸ್ವಲ್ಪ ವಿಶೇಷವಾಗಿ “ಒಂದಿಷ್ಟು (ಸ್ವಲ್ಪ) ಔಷಧದಲ್ಲಿ ಮನಸ್ಸು ನಿಂತುಹೋಗುತ್ತದೆ; ಹೀಗಿರುವಾಗ ವಿರಾಟ್​ ಬ್ರಹ್ಮಾಂಡದ ಭಾವವು ಮನಸ್ಸಿಗೆ ಹೇಗೆ ಬಂದಿತು?” ಎಂದರು. ಇದಕ್ಕೆ ಸ್ವಲ್ಪ ದಿನ ಮುಂಚಿನಿಂದ ನಾಗಮಹಾಶಯರಿಗೆ ತಾವು ಔಷಧಕೊಡುತ್ತಿದ್ದ ರೋಗಿಗಳ ಮೂರ್ತಿಯು ಯಾವಾಗಲೂ ಕಣ್ಣೆದುರಿಗೆ ನಿಂತಿರುತ್ತಿತ್ತು. ಇದರಿಂದ ತಮ್ಮ ಧ್ಯಾನಕ್ಕೆ ತುಂಬ ಅಡ್ಡಿಯಾಗುತ್ತಿತ್ತು. ಶ್ರೀ ರಾಮಕೃಷ್ಣರ ಮಾತನ್ನು ಕೇಳಿ ಅವರು ಮನಸ್ಸಿನಲ್ಲಿ “ಯಾವ ಕಸಬಿನಿಂದ ಈಶ್ವರಲಾಭಕ್ಕೆ ದೊಡ್ಡ ಅಡ್ಡಿಯೆಂದು ಪರಮಹಂಸರು ಹೇಳಿದರೋ ಆ ಕಸಬಿನಿಂದ ನಾನು ಅನ್ನ ಬಟ್ಟೆಗಳನ್ನು ಸಂಪಾದಿಸುವುದಿಲ್ಲ” ಎಂದು ನಿರ್ಧರಿಸಿಕೊಂಡರು. ಆ ದಿವಸವೇ ಮನೆಗೆ ಬಂದು ಔಷಧಪೆಟ್ಟಿಗೆ ವೈದ್ಯದ ಪುಸ್ತಕ ಮುಂತಾದವುಗಳನ್ನೆಲ್ಲಾ ತೆಗೆದುಕೊಂಡು ಹೋಗಿ ಗಂಗೆಯಲ್ಲಿ ಹಾಕಿ, ಆಮೇಲೆ ಗಂಗಾಸ್ನಾನಮಾಡಿಕೊಂಡು ಮನೆಗೆ ಹಿಂತಿರುಗಿ ಬಂದರು. ಸುಂಕದ ಕೆಲಸವೊಂದೇ ಈಗ ಅವರ ಜೀವಿಕೆಯಾಯಿತು. </span>
</p>
<p>
<span> ನಾಗಮಹಾಶಯರು ವೈದ್ಯವೃತ್ತಿಯನ್ನು ಬಿಟ್ಟುಬಿಟ್ಟರೆಂದು ದೀನದಯಾಳುವಿಗೆ ಪರಂಪರೆಯಾಗಿ ತಿಳಿದುಬಂತು. ಆತನು ಬಹು ವ್ಯಸನಾಕ್ರಾಂತನಾಗಿ ಕಲ್ಕತ್ತೆಗೆ ಬಂದನು. ಇದುವರೆಗೆ ನಾಗಮಹಾಶಯರು ತಂದೆಗೆ ಬದಲಿಯಾಗಿ ಸುಂಕದ ಕೆಲಸವನ್ನು ನೋಡುತ್ತಿದ್ದರು. ಈಗ ದೀನದಯಾಳುವು ತನ್ನ ಸ್ಥಾನದಲ್ಲಿ ಅವರನ್ನು ಖಾಯಂ ಮಾಡಬೇಕೆಂದು ಪಾಲ್​ ಬಾಬುಗಳನ್ನು ಕೇಳಿಕೊಂಡು ಊರಿಗೆ ಹೋದನು. ಆತನು ಕಲ್ಕತ್ತೆಗೆ ಬಂದದ್ದು ಇದೇ ಕಡೆಯ ಸಲ.</span>
</p>
<p>
<span> ಸುಂಕದ ಕೆಲಸದಲ್ಲಿ ನಾಗಮಹಾಶಯರು ತುಂಬ ಶ್ರಮಪಡಬೇಕಾಗಿರಲಿಲ್ಲ. ಆಗಾಗ್ಗೆ ಬಾಗಬಜಾರ್​ ಅಥವಾ ಖಿದಿರಪುರದ ಕಾಲುವೆಯ ಹತ್ತಿರಕ್ಕೆ ಮಾತ್ರ ಹೋಗಬೇಕಾಗುತ್ತಿತ್ತು. ವೈದ್ಯವೃತ್ತಿಯನ್ನು ಬಿಟ್ಟದ್ದರಿಂದ ಈಗ ಜಪತಪಗಳನ್ನು ಮಾಡುವುದಕ್ಕೆ ಅನುಕೂಲವಾಗಯಿತು. ದಕ್ಷಿಣೇಶ್ವರಕ್ಕೆ ಹೋಗುವುದಕ್ಕೂ ಅವಕಾಶ ಸಿಕ್ಕಿತು. ಮನೆಯಲ್ಲಿ ಗಂಗೆ ಇಡುವುದಕ್ಕೆ ಒಂದು ಒಳ್ಳೆಯ ಪರಿಷ್ಕಾರವಾದ ಸ್ಥಳವಿತ್ತು. ಅಲ್ಲಿ ಕಳಶದ ಹತ್ತಿರ ಕುಳಿತು ಅವರು ಯಾವಾಗಲೂ ಧ್ಯಾನಮಾಡುತ್ತಿದ್ದರು. ಸುಂಕದ ಕೆಲಸಕ್ಕಾಗಿ ಬಾಗಬಜಾರಿಗೆ ಹೋಗ ಬೇಕಾದ ದಿನ, ಅಲ್ಲಿ ಕಾಲುವೆಯ ಆಚೆಗೆ ತೋಟದಲ್ಲಿ ಒಂದು ನಿರ್ಜನವಾದ ಸ್ಥಳವನ್ನು ಹುಡುಕಿಟ್ಟುಕೊಂಡಿದ್ದು ಅಲ್ಲಿ ಧ್ಯಾನಮಾಡುತ್ತಿದ್ದರು. ಒಂದು ದಿನ ಹೀಗೆ ಧ್ಯಾನಮಾಡುತ್ತ ಮಾಡುತ್ತ ಅವರಿಗೆ ಏನೋ ಒಂದು ಅದ್ಭುತ ದರ್ಶನವಾಯಿತಂತೆ. ಮನೆಗೆ ಬಂದು ಸುರೇಶರನ್ನು ಕುರಿತು, ಧ್ಯಾನದಲ್ಲಿ ತಮಗೆ ಅಂದಿನವರೆಗೆ ಯಾವಾಗಲೂ ಹಾಗೆ ಆನಂದವಾಗಿರಲಿಲ್ಲವೆಂದು ಹೇಳಿದರು. </span>
</p>
<p>
<span> ರಾಮಕೃಷ್ಣರ ಹತ್ತಿರ ಹೋಗಿಬರುವುದು ಕ್ರಮೇಣ ಹೆಚ್ಚಾಗಲು ನಾಗಮಹಾಶಯರಲ್ಲಿ ಅತಿ ತೀವ್ರವಾದ ವೈರಾಗ್ಯವು ಉಂಟಾಯಿತು. ಸಂಸಾರವನ್ನು ಬಿಟ್ಟುಬಿಡಬೇಕೆಂದು ನಿಶ್ಚಯಮಾಡಿಕೊಂಡು ಅಪ್ಪಣೆ ಕೇಳುವುದಕ್ಕೋಸ್ಕರ ದಕ್ಷಿಣೇಶ್ವರಕ್ಕೆ ಹೋದರು. ಆದರೆ, ಮಂದಿರದೊಳಕ್ಕೆ ಪ್ರವೇಶಮಾಡುತ್ತಿದ್ದ ಹಾಗೇ ಪರಮಹಂಸರು ಭಾವಾವೇಶದಿಂದ “ಗೃಹಸ್ಥಾಶ್ರಮದಲ್ಲಿ ದೋಷವೇನು? ಅವನಲ್ಲಿ ಮನಸ್ಸು ನಿಂತರಾಯಿತು! ಗೃಹಸ್ಥಾಶ್ರಮ ಹೇಗೆ ಬಲ್ಲಿರಾ? ಕೋಟೆಯೊಳಗಿದ್ದುಕೊಂಡು ಯುದ್ಧ ಮಾಡುವ ಹಾಗೆ!” ಎಂದು ಹೇಳುತ್ತಿದ್ದದ್ದು ಕಿವಿಗೆ ಬಿತ್ತು. ಏನು ವಿಡಂಬನೆ! ಯಾರು ತಮ್ಮಲ್ಲಿದ್ದ ಒಂದು ಕಿಡಿಯನ್ನು ಊದಿ ಈ ದಾವಾನಲ ಉರಿಯುವಂತೆ ಮಾಡಿದರೋ ಅವರೇ “ನೀವು ಜನಕನ ಹಾಗೆ ಗೃಹಸ್ಥಾಶ್ರಮದಲ್ಲಿರಿ. ನಿಮ್ಮನ್ನು ನೋಡಿ ಗೃಹಸ್ಥರು ಯಥಾರ್ಥವಾದ ಗೃಹಸ್ಥ ಧರ್ಮವನ್ನು ಕಲಿತುಕೊಳ್ಳುವರು” ಎಂದು ಹೇಳುತ್ತಿದ್ದಾರೆ ಮಾಡುವುದೇನು ? ನಾಗಮಹಾಶಯರು “ಪರಮಹಂಸರ ಶ್ರೀಮುಖದಿಂದ ಯಾವ ಮಾತು ಒಂದು ಸಲ ಹೊರಟುಬಿಡುತ್ತಿತ್ತೋ ಅದನ್ನು ಬದಲಾಯಿಸುವುದಕ್ಕೆ ಯಾರಿಗೂ ಸಾಮರ್ಥ್ಯವಿರುತ್ತಿರಲಿಲ್ಲ. ಯಾರಿಗೆ ಯಾವುದು ಮಾರ್ಗವೋ ಅದನ್ನು ಅವರು ಎರಡು ಮಾತಿನಲ್ಲಿ ತಿಳಿಸಿಬಿಡುತ್ತಿದ್ದರು” ಎಂದು ಹೇಳುತ್ತಿದ್ದರು. </span>
</p>
<p>
<span> ಶ್ರೀರಾಮಕೃಷ್ಣರ ಅಪ್ಪಣೆಯನ್ನು ಶಿರಸಾ ವಹಿಸಿ ನಾಗಮಹಾಶಯರು ಮನೆಗೆ ಹಿಂದಿರುಗಿ ಬಂದರು. ಆದರೆ ಮನಸ್ಸಿಗೆ ತುಂಬ ವ್ಯಾಕುಲವಾಯಿತು. ಬಾಯಲ್ಲಿ ಯಾವಾಗಲೂ “ಹಾ ಭಗವಂತ ಹಾ ಭಗವಂತ!” ಎಂಬ ಮಾತುಗಳು. ಒಂದೊಂದು ಸಲ ಧೂಳಿನಲ್ಲಿ ಹೊರಳಾಡುವರು; ಒಂದೊಂದು ಸಲ ಮುಳ್ಳಿನಮೆಲೆ ಬಿದ್ದು ಮೈಯೆಲ್ಲಾ ಗಾಯವಾಗುವುದು. ಆಹಾರದ ಮೇಲೆ ಗಮನವಿಲ್ಲ; ಎಂದು ಸುರೇಶನು ಕಷ್ಟಪಟ್ಟು ಏನಾದರೂ ತಿನ್ನುವಂತೆ ಮಾಡುತ್ತಿದ್ದನೋ ಅವೊತ್ತೇ ಊಟ; ಇಲ್ಲದಿದ್ದರೆ ಇಲ್ಲ. ಹಗಲೆಲ್ಲಾ ಏನುಮಾಡುತ್ತಿದ್ರು, ಯಾವಾಗ ಎಲ್ಲಿ ಇರುತ್ತಿದ್ದರು ಒಂದೂ ಗೊತ್ತಿರುತ್ತಿರಲಿಲ್ಲ. ಮನೆಗೆ ಬರುವುದಕ್ಕೆ ಕೆಲವು ದಿನ ರಾತ್ರಿ ಹತ್ತು ಹನ್ನೆರಡು ಗಂಟೆಯಾಗುತ್ತಿತ್ತು. ಒಂದೊಂದು ದಿನ ಎರಡು ಗಂಟೆಯೂ ಆದದ್ದುಂಟು. ಸುಂಕದ ಸಾಮಾನ್ಯ ಕೆಲಸಗಳನ್ನು ಮಾಡುವುದೂ ಈಗ ನಾಗಮಹಾಶಯರಿಗೆ ಕಷ್ಟವಾಯಿತು. ಇದಕ್ಕೆ ಸ್ವಲ್ಪ ಮುಂಚೆ ರಣಜಿತ್​ ಹಾಜರಾ ಎಂಬ ಒಬ್ಬ ವ್ಯಕ್ತಿಯು ಪರಿಚಯವಾಯಿತು ರಣಜಿತನು ಬಡವ; ಆದರೆ ಅತಿ ಧರ್ಮಭೀರು; ನಾಗಮಹಾಶಯರು ಕೈಲಾಗದ ದಿವಸ ಆತನು ಸುಂಕದ ಕೆಲಸವನ್ನು ಮಾಡಿಕೊಂಡು ಹೋಗುತ್ತಿದ್ದನು. </span>
</p>
<p>
<span> ಈ ಮಧ್ಯೆ ನಾಗಮಹಾಶಯರು ಒಂದು ಸಲ ಊರಿಗೆ ಹೋಗಬೇಕಾಯಿತು. ಠಾಕೂರಣಿಯು ಅವರ ಅವಸ್ಥೆಯನ್ನು ನೋಡಿ ತುಂಬ ಹೆದರಿದರು. ಗೃಹಸ್ಥಾಶ್ರಮದಲ್ಲಿ ತನ್ನ ಪತಿಗೆ ಒಂದೆಳ್ಳಿನಷ್ಟೂ ಆಸ್ಥೆಯಿಲ್ಲವೆಂದು ಗೊತ್ತಾಯಿತು. ನಾಗಮಹಾಶಯರೂ, ಶ್ರೀ ರಾಮ ಕೃಷ್ಣರ ಚರಣದಲ್ಲಿ ಅರ್ಪಿಸಿದ ದೇಹದಿಂದ ಮುಂದೆ ಸಂಸಾರಕಾರ್ಯವಾವುದೂ ನಡೆಯುವುದಿಲ್ಲವೆಂದು ಆಕೆಗೆ ತಿಳಿಸಿಬಿಟ್ಟರು. </span>
</p>
<p>
<span> ನಾಗಮಹಾಶಯರ ಮನೆಯ ಹತ್ತಿರ ಕೈತೋಟದಲ್ಲಿ ಅವರ ತಂಗಿ ಶಾರದೆಯು ಒಂದು ಸೋರೆಗಿಡವ್ನು ಬೆಳೆಸಿದ್ದಳು. ಗಿಡವು ಬಹು ಚೆನ್ನಾಗಿ ಬೆಳೆದಿತ್ತು. ಒಂದು ದಿನ ಆ ಗಿಡದ ಹತ್ತಿರ ಯಾರೋ ಒಂದು ಹಸುವನ್ನು ಕಟ್ಟಿಹಾಕಿ ಹೋಗಿದ್ದರು. ಆದರೆ ಅದಕ್ಕೆ ಕಟ್ಟಿಹಾಕಿದ್ದ ಹಗ್ಗವು ಚಿಕ್ಕದಾಗಿದ್ದದ್ದರಿಂದ ಅದು ಮೇಲಿಂದಮೇಲೆ ಆ ಗಿಡವನ್ನು ಎಟಕಿಸಿಕೊಳ್ಳುವುದಕ್ಕೆ ಮಾಡುತ್ತಿದ್ದ ಪ್ರಯತ್ನವೆಲ್ಲಾ ನಿಷ್ಫಲವಾಗುತ್ತಿತ್ತು. ನಾಗಮಹಾಶಯರು ಹೀಗೆ ಅದರ ಪ್ರಯತ್ನವೆಲ್ಲಾ ವ್ಯರ್ಥವಾದದ್ದನ್ನು ನೋಡಿ, “ತಿನ್ನಮ್ಮಾ ತಿನ್ನು!” ಎನ್ನುತ್ತ ಅದರ ಹಗ್ಗವನ್ನು ಬಿಚ್ಚಿಹಾಕಿ ಬಿಟ್ಟರು. ಹಸುವು ಆ ಗಿಡವ್ನು ತನ್ನ ಮನಃಪೂರ್ತಿಯಾಗಿ ತಿನ್ನುವುದಕ್ಕೆ ಮೊದಲುಮಾಡಿತು. ದೀನದಯಾಳುವು ಬೆರಗಾಗಿ ಮಗನ ಈ ಕೆಲಸವನ್ನು ನೋಡುತ್ತಿದ್ದು ಆಮೇಲೆ ಅವರನ್ನು ಕುರಿತು “ನೀನಂತೂ ಸಂಪಾದನೆ ಮಾಡುವುದಿಲ್ಲ; ಸಂಸಾರಕ್ಕೆ ಉಪಯೋಗವಾದದ್ದನ್ನು ಮಾಡುವುದು ಹೋಗಲಿ, ಹೀಗೆ ಅಪಕಾರವನ್ನು ಯಾಕೆ ಮಾಡುತ್ತೀ?” ಎಂದು ಗದರಿಸಿ ಕೊಂಡನು. ಆಮೇಲೆ ಮಾತಿಗೆ ಮಾತು ಬಂದು “ವೈದ್ಯದ ಕೆಲಸವನ್ನೇನೋ ಬಿಟ್ಟು ಕೂತುಕೊಂಡೆಯಲ್ಲ, ಈಗ ಏನು ತಿಂದುಕೊಂಡು ಏನು ಮಾಡುತ್ತ ಕಾಲಹಾಕುತ್ತೀಯೆ?” ಎಂದು ಕೇಳಿದನು. </span>
</p>
<p>
<span> ನಾಗಮಹಾಶಯ </span>
<span>–</span>
<span> “ಏನು ಮಾಡಬೇಕೋ ಅದನ್ನು ಭಗವಂತ ಮಾಡಿಸುತ್ತಾನೆ; ತಾವೇನೂ ಅದಕ್ಕೋಸ್ಕರ ಚಿಂತಿಸಬೇಕಾಗಿಲ್ಲ”.</span>
</p>
<p>
<span> ದೀನದಯಾಳು </span>
<span>–</span>
<span> “ಆಹಾ ಅದು ನನಗೆ ಗೊತ್ತಿದೆ. ಇನ್ನು ಮೇಲೆ ಬರಿಯ ಮೈಯಲ್ಲಿ ತಿರುಗುತ್ತ ಕಪ್ಪೆ ತಿಂದುಕೊಂಡಿರಬೇಕು”.</span>
</p>
<p>
<span> ನಾಗಮಹಾಶಯರು ಉತ್ತರವನ್ನೇನೋ ಕೊಡಲಿಲ್ಲ. ಹೊದ್ದಿದ್ದ ಬಟ್ಟೆಯನ್ನು ಕಿತ್ತು ಹಾಕಿ ಅಂಗಳದಲ್ಲಿ ಸತ್ತು ಬಿದ್ದಿದ್ದ ಒಂದು ಕಪ್ಪೆಯನ್ನು ತಂದು ತಿನ್ನುತ್ತ ತಂದೆಯನ್ನು ಕುರಿತು “ಈ ಕ್ಷಣ ನಿಮ್ಮ ಎರಡು ಆಜ್ಞೆಗಳನ್ನೂ ನಡೆಸಿದ್ಧೇನೆ. ಉಡುವುದಕ್ಕೆ ತಿನ್ನುವುದಕ್ಕೆ ಇನ್ನು ಮೇಲೆ ಚಿಂತಿಸುವುದಿಲ್ಲ. ನೀವು ಸ್ವಸ್ಥವಾಗಿ ಕುಳಿತುಕೊಂಡು ದೇವರಧ್ಯಾನಮಾಡಿ. ತಮ್ಮ ಪಾದವನ್ನು ಮುಟ್ಟಿ ಕೇಳಿಕೊಳ್ಳುತ್ತೇನೆ; ಈ ವಯಸ್ಸಿನಲ್ಲಿ ಇನ್ನು ಸಂಸಾರದ ಚಿಂತೆಯನ್ನು ಹತ್ತಿಸಿಕೊಳ್ಳಬೇಡಿ” ಎಂದು ಹೇಳಿದರು. ಮಗನನ್ನು ಹುಚ್ಚನೆಂದು ಭಾವಿಸಿ ದೀನದಯಾಳುವು ಸೊಸೆಯನ್ನು ಕರೆದು “ಇನ್ನು ಮೇಲೆ ಅವನ ಮನಸ್ಸಿಗೆ ವಿರುದ್ಧವಾಗಿ ಯಾವುದನ್ನೂ ಮಾಡಕೂಡದು” ಎಂದು ಹೇಳಿದನು. </span>
</p>
<p>
<span> ನಾಗಮಹಾಶಯರು ಊರಲ್ಲಿದ್ದಷ್ಟು ದಿವಸವೂ ದೀನದಯಾಳುವು ಸಂಸಾರದ ಚಿಂತೆಯನ್ನು ಹತ್ತಿಸಿಕೊಳ್ಳುವುದಕ್ಕೆ ಅವಕಾಶ ಕೊಡುತ್ತಿರಲಿಲ್ಲ. ಯಾವಾಗಲೂ ಅವರಿಗೆ ಶಾಸ್ತ್ರವನ್ನು ಓದಿಹೇಳುತ್ತಿದ್ದರು. ದೀನದಯಾಳುವಿನ ಹತ್ತಿರ ಹರಟೆ ಹೊಡೆಯುವುದಕ್ಕೆ ಬರುತ್ತಿದ್ದ ಜನರನ್ನು ಕುರಿತು “ನೀವು ಬಂದು ಅಪ್ಪನ ಜೊತೆಯಲ್ಲಿ ಇನ್ನು ಮೆಲೆ ಸಂಸಾರದ ವಿಚಾರವನ್ನು ಎತ್ತಬೇಡಿ. ಹಾಗೆ ಮಾಡುವ ಹಾಗಿದ್ದರೆ ಇನ್ನು ಮೇಲೆ ಇಲ್ಲಿಗೆ ಬರಬೇಡಿ” ಎಂದು ಗದರಿಸಿ ಹೇಳಿದರು. </span>
</p>
<p>
<span> ನಾಗಮಹಾಶಯರು ಕಲ್ಕತ್ತೆಗೆ ಬಂದಮೇಲೆ ಸುರೇಶಬಾಬುವು ದೀನದಯಾಳುವಿನ ಸಮಾಚಾರವನ್ನು ಕೇಳಿದನು. ಅವರು “ಸಂಸಾರವೆಂಬ ಕಾಲಸರ್ಪವು ಯಾರನ್ನು ಕಚ್ಚಿಬಿಡುತ್ತದೆಯೋ ಅವರಿಗೆ ಉದ್ಧಾರವಿಲ್ಲ. ಮಹಾಮಾಯೆಯ ಕೃಪೆಯಿಲ್ಲದಿದ್ದರೆ ಏನೂ ಆಗುವುದಿಲ್ಲ” ಎಂದು ಹೇಳಿ “ಜಯ ರಾಮಕೃಷ್ಣ! ಜಯ ರಾಮಕೃಷ್ಣ! ನಮ್ಮ ತಂದೆಯಮೇಲೆ ಕೃಪೆಮಾಡು!” ಎಂದು ವ್ಯಾಕುಲರಾಗಿ ಅಳತೊಡಗಿದರು. ಆಮೇಲೆ ಸಮಾಧಾನಮಾಡಿಕೊಂಡು “ಇವೊತ್ತಿಗೂ ನಮ್ಮ ತಂದೆಗೆ ವಿಷಯಚಿಂತೆ; ಈ ಹಾಳು ಸಂಸಾರದ ಯೋಚನೆ ತಪ್ಪಲಿಲ್ಲ. ಮುದುಕನಾಗಿದ್ದಾನೆ. ಕೈಲಾಗುವುದಿಲ್ಲ, ತಾನು ಎಲ್ಲಿಯೂ ಹೋಗಲಾರ, ಆದರೂ ಗ್ರಾಮಸ್ಥರು ಯಾರಾದರೂ ಅವನನ್ನು ನೋಡುವುದಕ್ಕೆ ಬಂದರೆ, ಅವರೊಡನೆ ಸಂಸಾರದ ನಾನಾ ಸಮಾಚಾರಗಳನ್ನು ಆಡುತ್ತಾನೆ” ಎಂದರು. </span>
</p>
<p>
<span> ಊರಿಂದ ಬಂದ ಮೇಲೆ ನಾಗಮಹಾಶಯರು ಒಂದು ದಿನ ಶ್ರೀರಾಮ ಕೃಷ್ಣರನ್ನು ಕುರಿತು “ದೇವರ ಮೇಲೆ ಭಾರಹಾಕಿಬಿಡುವುದಕ್ಕಾಗಲಿಲ್ಲವಲ್ಲ? ಇನ್ನೂ ಸ್ವಪ್ರಯತ್ನವು ಇದೆಯಲ್ಲಾ?” ಎಂದು ಕೇಳಿದರು ಪರಮಹಂಸರು ತಮ್ಮ ದೇಹವನ್ನು ತೋರಿಸಿ “ಈ ಕಡೆ ಗಮನವಿದ್ದರೆ ಎಲ್ಲವೂ ಸರಿಹೋಗುತ್ತದೆ” ಎಂದರು. ನಾಗಮಹಾಶಯರು “ಅವರು ಯಾರಿಂದ ಯಾವ ಕೆಲಸವನ್ನು ಮಾಡಿಸಿಕೊಳ್ಳಬೇಕೆಂದು ಇಚ್ಛೆಪಡುತ್ತಾರೋ ಅದನ್ನು ಮಾಡಿಸಿಕೊಂಡುಬಿಡುತ್ತಾರೆ. ಜೀವನಿಂದ ಯಾವುದೂ ಎಷ್ಟು ಮಾತ್ರವೂ ಸಾಧ್ಯವಲ್ಲ. ಮನುಷ್ಯರ ಮನಸ್ಸನ್ನು ಅವರು ತಮಗೆ ಹೇಗೆ ಬೇಕಾದರೆ ಹಾಗೆ ತಿದ್ದಿಕೊಳ್ಳಬಲ್ಲವರಾಗಿದ್ದರು. ಇದೇನು ಮನುಷ್ಯರು ಮಾಡುವ ಕೆಲಸವೇ?” ಎನ್ನುತ್ತಿದ್ದರು. </span>
</p>
<p>
<span> ನಾಗಮಹಾಶಯರ ತೀವ್ರ ವೈರಾಗ್ಯವನ್ನು ನೋಡಿ ಶ್ರೀರಾಮ ಕೃಷ್ಣರು ಒಂದು ದಿನ ಅವರನ್ನು ಕುರಿತು “ಮನೆಯಲ್ಲಿಯೇ ಇದ್ದು ಬಿಡಿ. ಹೇಗೋ ಅನ್ನಬಟ್ಟೆಗಳು ನಡೆದುಹೋಗುತ್ತವೆ” ಎಂದರು. </span>
</p>
<p>
<span> ನಾಗಮಹಾಶಯ </span>
<span>–</span>
<span> ಮನೆಯಲ್ಲಿ ಹೇಗೆ ಇರುವುದು? ಇತರರ ದುಃಖ ಕಷ್ಟಗಳನ್ನು ನೋಡಿಕೊಂಡು ಹೇಗೆ ಸುಮ್ಮನಿರುವುದು?</span>
</p>
<p>
<span> ರಾಮಕೃಷ್ಣ - ನಾನ ಹೇಳುತ್ತೇನಯ್ಯ, ನಮ್ಮಮ್ಮ ನಾಣೆ ಹೇಳುತ್ತೇನೆ, ಮನೆಯಲ್ಲಿದ್ದರೆ ನಿಮಗೆ ಯಾವ ದೋಷವೂ ಬರುವುದಿಲ್ಲ; ನಿಮ್ಮನ್ನು ನೋಡಿ ಜನರು ಆಶ್ಚರ್ಯಪಡುತ್ತಾರೆ. </span>
</p>
<p>
<span> ನಾಗಮಹಾಶಯ </span>
<span>–</span>
<span> ಗೃಹಸ್ಥಾಶ್ರಮದಲ್ಲಿ ಕಾಲಕಳೆಯುವುದು ಹೇಗೆ?</span>
</p>
<p>
<span> ರಾಮಕೃಷ್ಣ - ನೀವು ಮತ್ತೇನೂ ಮಾಡಬೇಕಾಗಿಲ್ಲ; ಕೇವಲ ಸಾಧುಸಂಗವನ್ನು ಮಾಡಿ. </span>
</p>
<p>
<span> ನಾಗಮಹಾಶಯ - ಸಾಧುಗಳನ್ನು ಗುರುತಿಸುವುದು ಹೇಗೆ? ನಾನೋ ದಡ್ಡ. </span>
</p>
<p>
<span> ರಾಮಕೃಷ್ಣ - ನೀವೇನು ಸಾಧುಗಳನ್ನು ಹುಡುಕಿಕೊಂಡು ಹೋಗಬೇಕಾಗಿಲ್ಲ. ನೀವು ಮನೆಯಲ್ಲಿ ಕುಳಿತುಕೊಂಡಿದ್ದರೆ ಅವರೇ ಬಂದು ನಿಮ್ಮನ್ನು ನೋಡುವರು. </span>
</p>
<p>
<span> ದಿನಗಳು ಕಳೆಯುತ್ತ ಬಂದ ಹಾಗೆ ನಾಗಮಹಾಶಯರು “ಈ ಸಂಸಾರದ ಅವಾಂತರದಲ್ಲಿ ಸಿಕ್ಕಿಕೊಂಡಿರುವವರೆಗೂ ಶಾಂತಿ ದೊರೆಯುವುದಿಲ್ಲ” ಎಂದು ಯೋಚಿಸಿ, ರಣಜಿತನಿಗೆ ಸುಂಕದ ಕೆಲಸವನ್ನು ಒಪ್ಪಿಸಿಬಿಟ್ಟು, ತಾವು ನಿಶ್ಚಿಂತರಾಗಿ ಭಗವದ್ಧ್ಯಾನದಲ್ಲಿ ಇದ್ದು ಬಿಡಬೇಕೆಂದು ನಿಶ್ಚಯಮಾಡಿಕೊಂಡರು. ಅನುಕೂಲವಾದಾಗ ಒಂದು ದಿನ ಈ ವಿಷಯವನ್ನು ಪಾಲ್​ ಬಾಬುಗಳಲ್ಲಿ ಪ್ರಸ್ತಾಪಮಾಡಿದರು. ಬಾಬುಗಳು “ಹಾಗಾದರೆ ನೀವೇನುಮಾಡುವಿರಿ?” ಎಂದು ಕೇಳಲು ಅದಕ್ಕೆ ನಾಗಮಹಾಶಯರು “ಅವನು (ರಣಜಿತ್​) ದಯವಿಟ್ಟು ಏನುಕೊಟ್ಟರೆ ಅದರಿಂದ ಹೇಗೋ ನಡೆಸಿಕೊಂಡು ಹೋಗುವುದು” ಎಂದರು. </span>
</p>
<p>
<span> ನಾಗಮಹಾಶಯರಿಂದ ಸಂಸಾರದ ಕೆಲಸಕಾರ್ಯಗಳು ನಡೆಯುವುದು ಅಸಂಭವವೆಂದೂ ಆದರೆ, ಅವರ ಸಂಸಾರದ ಅನ್ನಕ್ಕೆ ಕಷ್ಟವಾಗದಂತೆ ಏನಾದರೂ ಏರ್ಪಾಡುಮಾಡಬೇಕೆಂದು ಪಾಲ್​ ಬಾಬುಗಳು ತಿಳಿದರು. ಆದ್ದರಿಂದ, ಅವರು ರಣಜಿತನನ್ನು ಕರೆದು ಲಾಭದ ಅರ್ಧ ಭಾಗವನ್ನು ನಾಗಮಹಾಶಯರಿಗೆ ಕೊಡುವಂತೆ ಅವನನ್ನು ಒಪ್ಪಿಸಿ ಸುಂಕದ ಕೆಲಸವನ್ನು ಅವನಿಗೆ ಕೊಡಿಸಿದರು. ರಣಜಿತನಿಗೆ ನಾಗಮಹಾಶಯರ ಸ್ವಭಾವವು ಗೊತ್ತು. ಆದ್ದರಿಂದ ಎಲ್ಲಾ ಖರ್ಚು ಮಾಡಿಬಿಟ್ಟಾರೆಂದು ಹಣವಷ್ಟನ್ನೂ ಅವರಿಗೆ ಕೊಡದೆ, ನಾಗಮಹಾಶಯರ ಮನೆಯ ಸಂಸಾರವನ್ನು ನಡೆಸಿ ಮಿಕ್ಕ ದುಡ್ಡನ್ನು ದೀನದಯಾಳುವಿಗೆ ಮಣಿಯಾರ್ಡರು ಮಾಡಿ ಕಳುಹಿಸಿಬಿಡುತ್ತಿದ್ದನು. </span>
</p>
<p>
<span> ಈ ಏರ್ಪಾಡಿನ ಮಾತು ಕೇಳಿ ರಾಮಕೃಷ್ಣರ “ಅದು ಸರಿ; ಅದು ಸರಿ!” ಎಂದರು. </span>
</p>
<p>
<span> ನಾಗಮಹಾಶಯರು ನಿಶ್ಚಿಂತರಾಗಿ ಉಗ್ರತರವಾದ ತಪಸ್ಸಿನಲ್ಲಿ ಮಗ್ನರಾದರು. ಮತ್ತು ಯಾವಾಗ ನೋಡಲಿ ರಾಮಕೃಷ್ಣರ ಹತ್ತಿರಕ್ಕೆ ಹೋಗಿ ಬರಲು ಮೊದಲು ಮಾಡಿದರು. ಇದಕ್ಕೆ ಮುಂಚೆ ಭಾನುವಾರ ಮತ್ತು ರಜದ ದಿವಸಗಳಲ್ಲಿ ಅವರು ದಕ್ಷಿಣೇಶ್ವರಕ್ಕೆ ಹೋಗುತ್ತಿರಲಿಲ್ಲ. ಅವರು “ಎಷ್ಟೋ ವಿದ್ವಾಂಸರು, ಬುದ್ಧಿವಂತರು, ಗಣ್ಯರು ಮಾನ್ಯರು ಭಾನುವಾರ ಪರಮಹಂಸರ ಹತ್ತಿರಕ್ಕೆ ಹೋಗುತ್ತಾರೆ; ನಾನು ದಡ್ಡ, ಅವರ ಮಾತು ನನಗೆ ಅರ್ಥವಾಗುತ್ತದೆಯೆ?” ಎನ್ನುವರು. ಆದ್ದರಿಂದ ಇದುವರೆಗೆ ರಾಮಕೃಷ್ಣ ಪರಮಹಂಸರ ಇತರ ಭಕ್ತರೊಡನೆ ಅವರಿಗೆ ಗುರುತಾಗಿರಲಿಲ್ಲ. ಈಗ ಯಾವಾಗಲೂ ಹೋಗಿಬರುವಂತಾದ್ದರಿಂದ ಕೆಲಕೆಲವರೊಡನೆ ಪರಿಚಯವಾಗುವುದಕ್ಕೆ ಮೊದಲಾಯಿತು. </span>
</p>
<p>
<span> ಒಂದು ದಿವಸ ರಾತ್ರಿ ಗಿರಿಶಚಂದ್ರ ಘೋಷರು* ಇಬ್ಬರು ಸ್ನೇಹಿತರೊಡನೆ ದಕ್ಷಿಣೇಶ್ವರಕ್ಕೆ ಬಂದರು. ಅವರು ರಾಮಕೃಷ್ಣರ ಕೊಠಡಿಗೆ ಬಂದು ನೋಡಲು, ಅದರ ಒಂದು ಮೂಲೆಯಲ್ಲಿ ಕೈಕಟ್ಟಿಕೊಂಡು ಅತಿ ದೀನಹೀನಭಾವದಲ್ಲಿ ಒಬ್ಬ ಮನುಷ್ಯನು ಕುಳಿತಿದ್ದದ್ದನ್ನು ನೋಡಿದರು. ಆ ಮನುಷ್ಯನ ಮೈಯೆಲ್ಲಾ ತುಂಬ ಒಣಗಿಹೋಗಿದೆ; ಆದರೆ ಎರಡು ಕಣ್ಣುಗಳು ಮಾತ್ರ ಜ್ವಲಿಸುತ್ತಿವೆ! ಪರಮಹಂಸರು ಅವರಿಗೂ ಗಿರಿಶರಿಗೂ ಪರಿಚಯಮಾಡಿಕೊಟ್ಟರು. ಎಂಥ ಒಳ್ಳೆಯ ಹೊತ್ತಿನಲ್ಲಿ ನೋಡಿದರೋ, ಈ ಮೊದಲನೆಯ ಪರಿಚಯದಿಂದಲೇ ನಾಗಮಹಾಶಯರಿಗೂ ಗಿರಿಶರಿಗೂ ಸ್ನೇಹವು ಹುಟ್ಟಿತು. </span>
</p>
<p>
<span> </span>
</p>
<p>
<span>* ಬಂಗಾಳಾ ದೇಶದ ಸುಪ್ರಸಿದ್ಧ ನಟರು ಮತ್ತು ನಾಟಕ ಕರ್ತರು. </span>
</p>
<p>
<span> </span>
</p>
<p>
<span> ನಾಗಮಹಾಶಯರು ಪ್ರಾಯಿಕವಾಗಿ ಸಾಯಂಕಾಲ ಗಂಗಾತೀರದಲ್ಲಿ ಸಂಚಾರಮಾಡುತ್ತಿದ್ದರು. ಒಂದು ದಿನ ಹೀಗೆ ಸಂಚಾರಮಾಡುತ್ತ ಅಲ್ಲಿ ತರುಣ ವಯಸ್ಸಿನ ಸೌಮ್ಯಮೂರ್ತಿಯಾದ ಯುವಕನೊಬ್ಬನು ಸಂಚಾರ ಮಾಡುತ್ತಿದ್ದದ್ದನ್ನು ನೋಡಿದರು. ಆತನು ರಾಮಕೃಷ್ಣರ ಒಬ್ಬ ಭಕ್ತನಿರಬೇಕೆಂದು ನಾಗಮಹಾಶಯರು ಎಂದುಕೊಂಡರು. ಆ ಯುವಕನೊಡನೆ ಪರಿಚಯಮಾಡಿಕೊಂಡು ವಿಚಾರಿಸಲು ತಮ್ಮ ಊಹೆಯು ನಿಜವೆಂದು ಗೊತ್ತಾಯಿತು. ಆತನೇ ಸ್ವಾಮಿ ತುರೀಯಾನಂದರು (ಆಗ ‘ಹರಿರಾಜ’). ತುರೀಯಾನಂದರ ಕಠೋರ ಬ್ರಹ್ಮಚರ್ಯೆಯ ವಿಚಾರವನ್ನು ಹೇಳುತ್ತ ಹೇಳುತ್ತ ನಾಗಮಹಾಶಯರು “ಹಾಗಿಲ್ಲದಿದ್ದರೆ ಪರಮಹಂಸರ ಕೃಪೆಗೆ ಪಾತ್ರರಾಗುತ್ತಿದ್ದರೇನು?” ಎನ್ನುತ್ತಿದ್ದರು. </span>
</p>
<p>
<span> ನಾಗಮಹಾಶಯರು ಈ ಕಾಲದಿಂದ ಜುಬ್ಬ, ಜೋಡು ಹಾಕಿಕೊಳ್ಳುವುದನ್ನು ಬಿಟ್ಟುಬಿಟ್ಟು ಯಾವಾಗಲೂ ಒಂದು ಭಾಗಲಪುರೀ ಧಾವಳಿಯನ್ನು ಮಾತ್ರ ಹಾಕಿಕೊಂಡಿರುತ್ತಿದ್ದರು. ಆಹಾರ ಸಂಬಂಧವಾಗಿ ರಾಮಕೃಷ್ಣರು ಅವರಿಗೆ “ಈಶ್ವರೇಚ್ಛೆಯಿಂದ ಯಾವಾಗ ಎಂಥ ಆಹಾರ ದೊರೆಯುತ್ತದೆಯೋ, ಅದನ್ನೇ ತಿಂದುಬಿಡಿ; ನಿಮಗೆ ಇದರಲ್ಲಿ ವಿಧಿನಿಷೇಧವೇನೂ ಇಲ್ಲ; ಅದರಿಂದ ಯಾವ ದೋಷವೂ ಬರುವುದಿಲ್ಲ” ಎಂದು ಹೇಳುತ್ತಿದ್ದರು. ಆದ್ದರಿಂದ, ಆಹಾರ ವಿಚಾರದಲ್ಲಿ ನಾಗಮಹಾಶಯರು ಯಾವ ಕಟ್ಟುನಿಟ್ಟಾದ ನಿಯಮಗಳನ್ನೂ ಇಟ್ಟುಕೊಂಡಿರಲಿಲ್ಲ. ಯಾವಾಗ ಏನು ಸಿಕ್ಕಿದರೆ ಅದನ್ನು ತಿಂದುಬಿಡುತ್ತಿದ್ದರು. ಸಾಧಾರಣವಾಗಿ ಅವರ ಆಹಾರವು ಅತ್ಯಲ್ಪವಾಗಿರುತ್ತಿತ್ತು. ಅದೂ ಸಾಯಂಕಾಲ ಮಾತ್ರ ಎರಡು ತುತ್ತು ಅನ್ನ. “ಎಷ್ಟು ದಿನ ದೇಹವಿರುತ್ತದೆಯೋ ಅಷ್ಟು ದಿನವೂ ಸ್ವಲ್ಪ ಸ್ವಲ್ಪ ಟ್ಯಾಕ್ಸ್​ (ತೆರಿಗೆ) ಕೊಡಲೇಬೇಕು” ಎನ್ನುವರು. ಒಳ್ಳೆಯದು ಕೆಟ್ಟದು ಎಂಬ ನಾಲಗೆಯ ಚಾಪಲ್ಯವನ್ನು ಜಯಿಸುವುದಕ್ಕೋಸ್ಕರ ಅವರು ತಮ್ಮ ಊಟದಲ್ಲಿ ಉಪ್ಪನ್ನಾಗಲಿ, ಸಿಹಿಯನ್ನಾಗಲಿ ಸೇರಿಸುತ್ತಿರಲಿಲ್ಲ. (ಹಾಗಾದರೇ) ನಾಲಗೆಗೆ “ಸುಖದ ಮೇಲೆ ಇಚ್ಛೆ ಹೋಗುತ್ತದೆ” ಎನ್ನುವರು. </span>
</p>
<p>
<span> ನಾಗಮಹಾಶಯರ ಮನೆಯಲ್ಲಿ ಅರ್ಧವನ್ನು ಬಾಡಿಗೆಗೆ ಕೊಟ್ಟಿತ್ತು. ಕೀರ್ತಿವಾಸನೆಂಬ ಮೇದಿನೀಪುರದ ಮನುಷ್ಯನೊಬ್ಬನು ಅಲ್ಲಿ ಸಂಸಾರ ಸಹಿತವಾಗಿ ವಾಸಮಾಡಿಕೊಂಡಿದ್ದನು. ಅವನು ಅಕ್ಕಿಯ ವ್ಯಾಪಾರವನ್ನು ಮಾಡುತ್ತಿದ್ದನು. ಆದ್ದರಿಂದ ಆಗಾಗ್ಗೆ ಮನೆಯಲ್ಲಿ ತುಂಬ ತವುಡು ಬೀಳುತ್ತಿತ್ತು. ನಾಗಮಹಾಶಯರಿಗೆ ಒಂದು ದಿನ ಈ ತವುಡನ್ನು ತಿಂದು ಜೀವಧಾರಣ ಮಾಡಿಕೊಳ್ಳೋಣವೆಂದು ತೋರಿತು. “ಯಾವುದೋ ಒಂದನ್ನು ತಿಂದು ಪ್ರಾಣಹಿಡಿದುಕೊಂಡಿದ್ದರಾಯಿತು. ಒಳ್ಳೆಯದು ಕೆಟ್ಟದು ಎಂಬ ರುಚಿಯನ್ನೇಕೆ ನೋಡುತ್ತಹೋಗಬೇಕು?” ಎಂದು ಕೊಂಡರು. ಆಮೇಲೆ ಉಪ್ಪನ್ನಾಗಲಿ, ಸಿಹಿಯನ್ನಾಗಲಿ ಹಾಕಿಕೊಳ್ಳದೆ ಬರಿಯ ಗಂಗಾಜಲದಲ್ಲಿ ಆ ತವುಡನ್ನು ಕಲಸಿಕೊಂಡು ತಿಂದರು. ಅವರು ಎರಡು ದಿನ ಹೀಗೆ ಮಾಡಿದಮೇಲೆ ಕೀರ್ತಿವಾಸನಿಗೆ ಇದು ತಿಳಿದು ತವುಡನ್ನೆಲ್ಲಾ ತೆಗೆಸಿಹಾಕಿದನು. ಅಲ್ಲಿಂದ ಮುಂದೆ ಆತನು ತವುಡನ್ನು ಮನೆಯಲ್ಲಿ ಸೇರಿಸುತ್ತಿರಲಿಲ್ಲ. ನಾಗಮಹಾಶಯರು “ತವುಡು ತಿನ್ನುತ್ತಿದ್ದದ್ದರಿಂದ ನನಗೆ ಏನೂ ತೊಂದರೆಯಾಗಲಿಲ್ಲ; ಇನ್ನೂ ದೇಹವು ತುಂಬ ಹಗುರವಾಗಿ ಕಾಣುತ್ತಿತ್ತು. ಹಗಲೂ ರಾತ್ರಿ ಆಹಾರದ ವಿಚಾರವನ್ನೇ ಮಾಡುತ್ತ ಹೋದರೆ ಭಗವದ್ಧ್ಯಾನಮಾಡುವುದು ಯಾವಾಗ? ಸ್ಮರಣ ಮನನಗಳನ್ನು ಮಾಡುವುದು ಯಾವಾಗ? ಯಾವಾಗ ನೋಡಲಿ ಈ ತಿಂಡಿ ಚೆನ್ನಾಗಿದೆ ಈ ತಿಂಡಿ ಚೆನ್ನಾಗಿಲ್ಲ ಎಂಬ ಮಾತುಕತೆ ವಿಚಾರಗಳಲ್ಲಿಯೇ ಇದ್ದರೆ ಅದೇ ಒಂದು ಐಲು ಹಿಡಿದುಹೋಗುತ್ತದೆ” ಎಂದು ಹೇಳುತ್ತಿದ್ದರು. ನಾಗಮಹಾಶಯರು ಸಾಧುಸಜ್ಜನರೆಂದು ಕೀರ್ತಿವಾಸನು ಅವರಲ್ಲಿ ತುಂಬ ಶ್ರದ್ಧಾಭಕ್ತಿಗಳನ್ನಿಟ್ಟುಕೊಂಡಿದ್ದನು. ಮನೆಗೆ ಭಿಕಾರಿಗಳು ಬಂದು ನಾಗಮಹಾಶಯರಿಗೆ ಭಿಕ್ಷ ಹಾಕುವುದಕ್ಕೆ ಆಗದಿದ್ದರೆ ತಾನು ಸಹಾಯ ಮಾಡುತ್ತಿದ್ದನು. “ಮಾವನ ಮನೆಯು ದೊಡ್ಡ ರಸ್ತೆಯ ಮೇಲ್ಭಾಗದಲ್ಲಿದ್ದದ್ದರಿಂದ ಅಲ್ಲಿಗೆ ನಿತ್ಯವೂ ಅನೇಕ ಭಿಕ್ಷುಕರು ಬರುತ್ತಿದ್ದರು. ಆದರೆ ಯಾರೂ ಬರಿಯ ಕಯ್ಯಲ್ಲಿ ಹಿಂತಿರುಗುತ್ತಿರಲಿಲ್ಲ” ಎಂದು ಸುರೇಶನು ಹೇಳುತ್ತಿದ್ದನು. ಒಂದು ದಿನ ಒಬ್ಬ ವೃದ್ಧ ವೈಷ್ಣವನು ನಾಗಮಹಾಶಯರ ಮನೆಗೆ ಬಂದನು. ಒಂದು ನಾಲ್ಕು ಅವಲಕ್ಕಿ ಕಾಳು ಹೊರತು ಆಹಾರ ಪದಾರ್ಥ ಮತ್ತಾವುದೂ ಅವೊತ್ತು ಇರಲಿಲ್ಲ. ಕೀರ್ತಿವಾಸನೂ ಆಗ ಮನೆಯಲ್ಲಿರಲಿಲ್ಲ. ಆದ್ದರಿಂದ ನಾಗಮಹಾಶಯರು ಆ ಭಿಕ್ಷುಕನ ಹತ್ತಿರಕ್ಕೆ ಬಂದು ಅತಿ ವಿನೀತಭಾವದಿಂದ “ಇವೊತ್ತು ಮನೆಯಲ್ಲಿ ಮತ್ತೇನೂ ಇಲ್ಲ, ನಾಲ್ಕು ಅವಲಕ್ಕಿಕಾಳು ಮಾತ್ರ ಇದೆ; ಅದನ್ನೇ ತೆಗೆದುಕೊಂಡು ಹೋಗುತ್ತೀಯೇನು?” ಎಂದು ಕೇಳಿದರು. ಆ ವೃದ್ಧ ವೈಷ್ಣವನು ಅವರ ಶ್ರದ್ಧೆಯನ್ನು ನೋಡಿ ತುಂಬ ಸಂತೋಷಪಟ್ಟು ಅವಲಕ್ಕಿಯನ್ನು ತೆಗೆದುಕೊಂಡು ಹೋದನು.</span>
</p>
<p>
<span> ಸುರೇಶನು “ನನಗೂ ನಾಗಮಹಾಶಯರಿಗೂ ಮುವ್ವತ್ತು ಮುವ್ವತ್ತೈದು ವರ್ಷದ ಪರಿಚಯ. ಆದರೆ ಅವರು ಯಾವಾಗಲೂ ತಿಂಡಿ ತಿಂದದ್ದನ್ನು ಅರಿಯೆ; ದೇವರ ಪ್ರಸಾದ ಅಥವಾ ಪರಮಹಂಸರ ಉತ್ಸವಗಳ ಪ್ರಸಾದ ಹೊರತು ಭಕ್ಷ್ಯ ಭೋಜ್ಯಗಳನ್ನು ತಿನ್ನುತ್ತಿರಲಿಲ್ಲ - ನಾಲಗೆಗೆ ಸುಖೇಚ್ಛೆಯುಂಟಾಗುತ್ತದೆ ಎನ್ನುವರು. ಅವರು ತಾವು ಒಳ್ಳೊಳ್ಳೆಯ ಪದಾರ್ಥಗಳನ್ನು ತಿನ್ನುತ್ತಿರಲಿಲ್ಲ. ಆದರೆ ಇತರರಿಗೆ ಮಾತ್ರ ಕೈಬಿಟ್ಟು ಕೊಟ್ಟು ತಿನ್ನುಸುತ್ತಿದ್ದರು” ಎಂದು ಹೇಳುತ್ತಿದ್ದನು. </span>
</p>
<p>
<span> ನಾಗಮಹಾಶಯರು ಲೌಕಿಕ ವಿಷಯ ವಿಚಾರಗಳನ್ನು ಸ್ವಲ್ಪವೂ ಮಾಡುತ್ತಿರಲಿಲ್ಲ; ಇತರರು ಯಾರಾದರೂ ಮಾಡಿದರೆ ಉಪಾಯವಾಗಿ ಅದನ್ನು ನಿಲ್ಲಿಸುತ್ತಿದ್ದರು. “ಜಯ ರಾಮಕೃಷ್ಣ, ಇವೊತ್ತೇನು ಮಾತು ತೆಗೆದಿರಿ! ದೇವರ ಮಾತನ್ನಾಡಿ! ಜಗನ್ಮಾತೆಯ ಮಾತನ್ನಾಡಿ” ಎನ್ನುವರು. ಯಾವುದಾದರೂ ಒಂದು ಕಾರಣದಿಂದ ಯಾರ ಮೇಲಾದರೂ ಕೋಪ ಬಂದರೆ ತಮ್ಮ ಹತ್ತಿರ ಏನು ಸಿಕ್ಕಿದರೆ ಅದನ್ನು ತೆಗೆದುಕೊಂಡು ತಮ್ಮ ದೇಹವನ್ನು ಅತಿ ಕ್ರೂರವಾಗಿ ಹೊಡೆದುಕೊಳ್ಳುತ್ತಿದ್ದರು. ಯಾವಾಗಲೂ ಯಾರನ್ನೂ ಬೈದವರಲ್ಲ; ಯಾರಿಗೂ ವಿರುದ್ಧವಾಗಿ ಮಾತನಾಡಿದವರಲ್ಲ; ಒಂದು ಸಾರಿ ಒಬ್ಬ ಮನುಷ್ಯನ ಸಂಬಂಧವಾಗಿ ಅವರ ಬಾಯಿಂದ ಒಂದು ವಿರುದ್ಧವಾದ ಮಾತು ಹೊರಟುಹೋಯಿತು. ಆಗ ಹತ್ತಿರ ಒಂದು ಕಲ್ಲು ಬಿದ್ದಿತ್ತು. ಅದನ್ನು ತೆಗೆದುಕೊಂಡು ಅವರು ತಮ್ಮ ತಲೆಯನ್ನು ಮೇಲಿಂದಮೇಲೆ ಕುಟ್ಟಿಕೊಳ್ಳುವುದಕ್ಕೆ ಮೊದಲುಮಾಡಿದರು. ತಲೆ ಒಡೆದು ಧಾರಾಳವಾಗಿ ರಕ್ತಹರಿಯುವುದಕ್ಕೆ ಮೊದಲಾಯಿತು. ಸುಮಾರು ಒಂದು ತಿಂಗಳವರೆಗೂ ಆ ಗಾಯವು ಒಣಗಲಿಲ್ಲ. ಇದನ್ನು ಕುರಿತು ಅವರು “ಹಾಗಾದದ್ದು ಸರಿ; ಇಂಥ ದುಷ್ಟನಿಗೆ ಅಂಥ ಶಾಸ್ತಿಯಾಗಲೇಬೇಕು” ಎನ್ನುತ್ತಿದ್ದರು. </span>
</p>
<p>
<span> ಅರಿಷಡ್ವರ್ಗಗಳನ್ನು ಜಯಿಸಲು ಅವರು ತುಂಬ ಉಪವಾಸ ಮಾಡುತ್ತಿದ್ದರು; ಅಷ್ಟೇಕೆ, ಐದಾರು ದಿನಗಳವರೆಗೆ ನಿರ್ಜಲೋಪವಾಸವನ್ನು ಮಾಡುತ್ತಿದ್ದರು. ಒಂದು ಸಾರಿ ಹೀಗೆ ದೀರ್ಘೋಪವಾಸ ಮಾಡಿದಮೇಲೆ ಅವರು ಅಡಿಗೆ ಮಾಡಿಕೊಳ್ಳುತ್ತ ಕುಳಿತುಕೊಂಡಿದ್ದರು. ಆ ಸಮಯಕ್ಕೆ ಸರಿಯಾಗಿ ಸುರೇಶಚಂದ್ರನು ಅವರಲ್ಲಿಗೆ ಬಂದನು. ಆತನನ್ನು ನೋಡಿದ ಕೂಡಲೆ ನಾಗಮಹಾಶಯರಿಗೆ ಏನೋ ಒಂದು ದುರ್ಭಾವವು ಹುಟ್ಟಿತೆಂದು ತೋರುತ್ತದೆ. ಆದ್ದರಿಂದ “ನನ್ನ ಅಪರಾಧವು ಇನ್ನೂ ಹೋಗಿಲ್ಲ” ಎನ್ನುತ್ತ ಅಡಿಗೆಗೆಂದು ಇಟ್ಟಿದ್ದ ಗಡಿಗೆಯನ್ನು ಒಡೆದುಹಾಕಿದರು. ತಮ್ಮನ್ನು ಬೈದುಕೊಳ್ಳುತ್ತ ಬೈದುಕೊಳ್ಳುತ್ತ ಸುರೇಶನಿಗೆ ನಮಸ್ಕಾರ ಮಾಡುವುದಕ್ಕೆ ಮೊದಲುಮಾಡಿದರು. ಅವೊತ್ತು ಅವರಿಗೆ ಅನ್ನಾಹಾರಗಳಿಲ್ಲ. ಎರಡು ಕಾಸಿಗೆ ಪುರಿ ಎರಡು ಕಾಸಿಗೆ ಬತ್ತಾಸು ಕೊಂಡುಕೊಂಡು ತಿಂದು ಇದ್ದುಬಿಟ್ಟಿದ್ದರು. </span>
</p>
<p>
<span> ನಾಗಮಹಾಶಯರು ತಲೆನೋವಿನ ಬಾಧೆಯಿಂದ ಸ್ನಾನಮಾಡುವುದನ್ನು ಬಿಟ್ಟುಬಿಡಬೇಕಾಯಿತು. ಆಮೇಲೆ ಅವರು ಬದುಕಿರುವವರೆಗೂ ಉಳಿದ ಇಪ್ಪತ್ತು ವರ್ಷಗಳೂ ಅವರು ಸ್ನಾನಮಾಡಲಿಲ್ಲ. ಆದ್ದರಿಂದ ಅವರ ಶರೀರವು ತುಂಬ ಒರಟಾಗಿ ಕಾಣುತ್ತಿತ್ತು. ಸಾಲದ್ದಕ್ಕೆ ಕಠೋರ ಸಾಧನೆಯಿಂದ ಅವರ ಒಳಗಿನ ದೀನತೆಯು ಅಂಗಪ್ರತ್ಯಂಗಗಳಲ್ಲಿಯೂ ಹೊರಗೆ ಕಾಣುತ್ತಿತ್ತು. ಗಿರಿಶರು “ಅಹಂಭಾವವನ್ನು ನಾಗಮಹಾಶಯರು ತಲೆಯಮೇಲೆ ಮಟುಕಿ ಮಟುಕಿ ಕತ್ತು ಮುರಿದು ಹಾಕಿದ್ದರು. ಅದು ತಲೆ ಎತ್ತುವುದಕ್ಕೆ ತ್ರಾಣವಿರಲಿಲ್ಲ” ಎಂದು ಹೇಳಿದ್ದಾರೆ. ದಾರಿಯಲ್ಲಿ ಹೋಗುತ್ತಿರುವಾಗ ಅವರು ಯಾವಾಗಲೂ ಯಾರನ್ನೂ ಹಿಂದೆ ಹಾಕಿ ತಾವು ಮುಂದೆ ಹೋಗಲಾರರು. ಅತಿ ಸಾಮಾನ್ಯ ಬಡ ಬಗ್ಗರಿಗೂ ದಾರಿಬಿಟ್ಟುಕೊಟ್ಟು ತಾವು ಹಿಂದೆ ಹೋಗುತ್ತಿದ್ದರು. ಯಾರ ನೆರಳನ್ನೂ ತುಳಿಯುತ್ತಿರಲಿಲ್ಲ. ಯಾರ ಹಾಸಿಗೆಯ ಮೇಲೂ ಕೂಡುತ್ತಿರಲಿಲ್ಲ. ಮತ್ತೊಬ್ಬರು ತಂಬಾಕನ್ನು ಸಿದ್ಧಮಾಡಿಕೊಟ್ಟರೆ ತಾವು ಸೇವಿಸುತ್ತಿರಲಿಲ್ಲ; ಆದರೆ ತಾವು ಎಲ್ಲರಿಗೂ ತಂಬಾಕನ್ನು ಮಾಡಿಕೊಡುತ್ತಿದ್ದರು. ತಮಗೆ ಇಷ್ಟರಾದವರು ಸಿಕ್ಕಿದರೆ ಚಿಲುಮೆಯ ಮೇಲೆ ಚಿಲುಮೆ ಮಾಡಿಕೊಟ್ಟು ತೆಗೆದುದಕೊಳ್ಳುವಂತೆ ಮಾಡುತ್ತಿದ್ದರು. ತಾವೂ ತೆಗೆದು ಕೊಳ್ಳುತ್ತಿದ್ದರು. ಅಷ್ಟೇಕೆ, ಯಾರಾದರೂ ಹೊರಟರೆ ನಾಗಮಹಾಶಯರು ಅವರನ್ನು ಬಿಡದೆ “ಇನ್ನೊಂದು ಚಿಲುಮೆಯನ್ನು ತೆಗೆದುಕೊಂಡುಹೋಗಿ” ಎಂದು ಹೇಳಿ ಅವರನ್ನು ಕೂಡಿಸುತ್ತಿದ್ದರು; ಆಮೇಲೆ ಅಂಥ ಎಷ್ಟೋ ‘ಇನ್ನೊಮದು ಚಿಲುಮೆ’ಗಳು ಆಗಿಹೋಗುತ್ತಿದ್ದುವು. ಅವರು “ನಾನು ಅಧಮರಿಗಿಂತಲೂ ಅಧಮ; ನನ್ನಿಂದ ಯಾವ ಕೆಲಸವೂ ಆಗುವಹಾಗಿಲ್ಲ; ಆದ್ದರಿಂದ ನಿಮ್ಮೆಲ್ಲರಿಗೂ ತಂಬಾಕನ್ನಾದರೂ ಮಾಡಿಕೊಟ್ಟು ಕೃಪೆಯನ್ನು ಸಂಪಾದಿಸಿದರೆ ಈ ಜನ್ಮ ಸಾರ್ಥಕವಾಗುತ್ತದೆ” ಎನ್ನುವರು. </span>
</p>
<p>
<span> ನಾಗಮಹಾಶಯರು ರಾಗಮಾರ್ಗದ (ಪರಾಭಕ್ತಿಯ) ಸಾಧಕರಾದರೂ ವಿಧ್ಯುಕ್ತ ಭಕ್ತಿಮಾರ್ಗದಲ್ಲಿ ವಿಶೇಷ ಪಕ್ಷಪಾತವುಳ್ಳವರಾಗಿದ್ದರು. ತಾವು ಹೇಗೆ ಉಗ್ರ ಸಾಧನಗಳನ್ನು ಮಾಡುತ್ತಿದ್ದರೋ ಹಾಗೇ ಇತರರೂ ಮಾಡುವಂತೆ ಉಪದೇಶಿಸುತ್ತಿದ್ದರು. ಈ ವಿಚಾರವಾಗಿ ಸುರೇಶನೊಡನೆ ಒಂದು ದಿನ ತರ್ಕವಿತರ್ಕಗಳು ನಡೆದುವು. ನಾಗಮಹಾಶಯರು ಜೊತೆಯಲ್ಲಿ ಎಂಟು ಹತ್ತು ಸಲ ದಕ್ಷಿಣೇಶ್ವರಕ್ಕೆ ಹೋಗಿ ಬಂದ ಮೇಲೆ ಸುರೇಶನು ಏನೋ ಒಂದು ಕೆಲಸದ ನಿಮಿತ್ತವಾಗಿ ಕ್ವೆಟ್ಟಾಕ್ಕೆ ಹೋಗಬೇಕಾಗಿ ಬಂತು. ಹೊರಡುವುದಕ್ಕೆ ಮುಂಚೆ ರಾಮಕೃಷ್ಣರ ಹತ್ತಿರ ದೀಕ್ಷೆಯನ್ನೂ ಸಾಧನಕ್ಕೆ ಉಪದೇಶವನ್ನೂ ತೆಗೆದುಕೊಳ್ಳಬೇಕೆಂದು ನಾಗಮಹಾಶಯರು ಸುರೇಶನನ್ನು ಪೀಡಿಸಿದರು. ಸುರೇಶನಿಗೆ ಮಂತ್ರ ತಂತ್ರಗಳಲ್ಲಿ ಆಗ ನಂಬಿಕೆಯಿರಲಿಲ್ಲವಾದ್ದರಿಂದ ನಾಗಮಹಾಶಯರೊಡನೆ ವಿಸ್ತಾರವಾಗಿ ವಾದಿಸುವುದಕ್ಕೆ ಮೊದಲುಮಾಡಿದನು. ಕೊನೆಗೆ ರಾಮಕೃಷ್ಣರತು ಹೇಗೆ ಹೇಳುವರೋ ಹಾಗೆ ನಡೆದುಕೊಳ್ಳತಕ್ಕದ್ದೆಂದು ನಿಶ್ಚಿತವಾಯಿತು. ಮರುದಿನ ಇಬ್ಬರೂ ದಕ್ಷಿಣೇಶ್ವರಕ್ಕೆ ಹೋಗಿ ಸೇರಿದ ಕೂಡಲೆ ನಾಗಮಹಾಶಯರು ಸುರೇಶರ ದೀಕ್ಷೆಯ ವೃತ್ತಾಂತವನ್ನು ಎತ್ತಿದರು. ರಾಮಕೃಷ್ಣರು “ಅಯ್ಯಾ, ಈತ ಹೇಳುವುದು ಸರಿ! ದೀಕ್ಷೆ ತೆಗೆದುದಕೊಂಡು ಸಾಧನ ಭಜನಗಳನ್ನು ಮಾಡಬೇಕು; ನೀವು ಅವರ ಮಾತನ್ನು ಯಾಕೆ ಗೌರವಿಸುವುದಿಲ್ಲ?” ಎಂದರು. ಸುರೇಶನು “ಮಂತ್ರದಲ್ಲಿ ನನಗೆ ನಂಬಿಕೆಯಿಲ್ಲ” ಎಂದನು. ಆಮೇಲೆ ರಾಮಕೃಷ್ಣರು ನಾಗಮಹಾಶಯರನ್ನು ಕುರಿತು “ಈಗ ಅವರಿಗೆ ಅದರ ಆವಶ್ಯಕತೆ ಬಂದಿಲ್ಲ; ಬರುತ್ತದೆ, ಬರುತ್ತದೆ, ಮುಂದೆ ಬರುತ್ತದೆ!” ಎಂದರು. </span>
</p>
<p>
<span> ಕೆಲವುಕಾಲ ಕ್ವೆಟ್ಟಾದಲ್ಲಿ ಇದ್ದಮೇಲೆ ಸುರೇಶನ ಮನಸ್ಸಿನಲ್ಲಿ ದೀಕ್ಷೆ ತೆಗೆದುಕೊಳ್ಳಬೇಕೆಂಬ ಆತುರ ಹುಟ್ಟಿತು. ಆದ್ದರಿಂದ ಕಲ್ಕತ್ತೆಗೆ ಹೋಗಿ ಪರಮಹಂಸರ ಹತ್ತಿರ ದೀಕ್ಷೆ ತೆಗೆದುಕೊಳ್ಳಬೇಕೆಂದು ನಿಶ್ಚಯ ಮಾಡಿಕೊಂಡನು. ಆದರೆ ಕಲ್ಕತ್ತೆಗೆ ಬಂದಾಗ ಶ್ರೀರಾಮಕೃಷ್ಣರ ಲೀಲೆಯು ಅವಸಾನಪ್ರಾಯವಾಗಿತ್ತು. ಅವಕಾಶವಿದ್ದಾಗ ನಾಗಮಹಾಶ್ಯರ ಮಾತು ಕೇಳಲಿಲ್ಲವಲ್ಲ ಎಂದು ಸುರೇಶನಿಗೆ ತುಂಬ ವ್ಯಥೆಯಾಯಿತು. ರಾಮಕೃಷ್ಣರ ಅವತಾರ ಮುಗಿದಮೇಲಂತೂ ಅದು ಬಹು ಪ್ರಬಲವಾಯಿತು. ಆದ್ದರಿಂದ ರಾತ್ರಿ ನಿತ್ಯವೂ ಗಂಗಾತೀರಕ್ಕೆ ಹೋಗಿ ಕುಳಿತುಕೊಂಡು, ಅಲ್ಲಿ ಪತಿತಪಾವನೆಯಾದ ಜಾಹ್ನವಿಗೆ ತನ್ನ ಮನಸ್ಸಿನ ದುಃಖವನ್ನು ಹೇಳಿಕೊಳ್ಳುತ್ತಿದ್ದನು. ಒಂದು ದಿನ ರಾತ್ರಿ ಅನ್ನ ನೀರು ಬಿಟ್ಟು (ಪ್ರಾಯೋಪವೇಶ ಮಾಡುವವರಂತೆ) ಗಂಗಾತೀರದಲ್ಲಿಯೇ ಇದ್ದು ಬಿಟ್ಟನು. ಬೆಳಗಾದಮೇಲೆ ನೋಡುತ್ತಾನೆ - ಭಗವಾನ್​ ರಾಮಕೃಷ್ಣರು ಗಂಗಾಮಧ್ಯದಿಂದ ಎದ್ದು ಬರುತ್ತಿದ್ದಾರೆ! ಸುರೇಶನಿಗೆ ಅತ್ಯಾಶ್ಚರ್ಯವಾಯಿತು. ಪರಮಹಂಸರು ಹತ್ತಿರಕ್ಕೆ ಬಂದು ಅವನ ಕಿವಿಯಲ್ಲಿ ಬೀಜ ಮಂತ್ರೋಪದೇಶಮಾಡಿದರು. ಸುರೇಶನು ಅವರ ಪಾದಧೂಳಿಯನ್ನು ತೆಗೆದುಕೊಳ್ಳುವ ಹೊತ್ತಿಗೆ ಅವರ ಮೂರ್ತಿಯು ಅಂತರ್ಧಾನವಾಗಿಬಿಟ್ಟಿತು. </span>
</p>
<p>
<span> ಹೀಗೆ ಸುಮಾರು ನಾಲ್ಕು ವರ್ಷ ಕಳೆದುಹೋಯಿತು. ಕ್ರಮವಾಗಿ ಭಗವಾನ್​ ಶ್ರೀ ರಾಮಕೃಷ್ಣರ ಲೀಲಾವಸಾನವಾಗುವ ಸಮಯವು ಹತ್ತಿರಕ್ಕೆ ಬರುತ್ತಿದೆ; ದಕ್ಷಿಣೇಶ್ವರದಲ್ಲಿದ್ದ ಆನಂದದ ಸಂತೆಯು ಕಳೆದುಹೋಗಿದೆ. ಕಲ್ಕತ್ತೆಗೆ ಉತ್ತರದಲ್ಲಿರುವ ಕಾಶೀಪುರದಲ್ಲಿ ರಾಣೀ ಕಾತ್ಯಾಯನಿಯ ಅಳಿಯ ಗೋಪಾಲಬಾಬುವಿನ ತೋಟದಲ್ಲಿ ರಾಮ ಕೃಷ್ಣರು ಹಾಸಿಗೆ ಹಿಡಿದು ಮಲಗಿದ್ದರು. ಅವರು ಸ್ವಸ್ವರೂಪವನ್ನು ಸಂವರಣಮಾಡುವುದಕ್ಕೆ ಹೆಚ್ಚು ತಡವಿಲ್ಲವೆಂದು ನಾಗಮಹಾಶಯರು ತಿಳಿದುಕೊಂಡರು. ಈಗ ಯಾವಗಲೂ ಅವರ ಹತ್ತಿರ ಹೋಗುವುದಕ್ಕಾಗುವುದಿಲ್ಲ. “ಪರಮಹಂಸರ ಯಾತನೆಯ ಮಾತಿರಲಿ, ಅದನ್ನು ನೆನೆಸಿಕೊಂಡರೂ ಹೃದಯವು ಒಡೆದುಹೋಗುತ್ತದೆ. ಅವರು ತಮ್ಮ ಮನಃಪೂರ್ವಕವಾಗಿ ದೇಹದಲ್ಲಿ ರೋಗವನ್ನು ಉಳಿಸಿಕೊಂಡು, ಅದರ ಯಾತನೆಯನ್ನು ನಾನು ಯಾವರೀತಿಯಲ್ಲಿಯೂ ಕಡಮೆಮಾಡುವುದು ಸಾಧ್ಯವಲ್ಲದೆ ಇದ್ದ ಮೇಲೆ, ಅವರ ಹತ್ತಿರ ಹೋಗುವುದಿಲ್ಲವೆಂದೇ ನಿಶ್ಚಯ ಮಾಡಿಕೊಂಡು ಮನೆಯಲ್ಲಿ ಕೂತುಕೊಂಡಿದ್ದೆ. ಎಂದೋ ಯಾವಾಗಲೋ ಹೋಗಿ ಅವರ ದರ್ಶನಮಾಡಿಕೊಂಡುಬರುತ್ತಿದೆ” ಎನ್ನುತ್ತಿದ್ದರು. ರಾಮಕೃಷ್ಣರ ದೇಹದಲ್ಲೆಲ್ಲಾ ಉರಿ ಹತ್ತಿದ್ದಾಗ ಅವರು ಒಂದು ದಿನ ನಾಗಮಹಾಶಯರನ್ನು ನೋಡಿ “ಅಯ್ಯಾ, ಇಲ್ಲಿ ಬಾಪ್ಪ; ಬಂದು ನನ್ನ ಹತ್ತಿರ ಕೂತುಕೊ, ನಿನ್ನ ತಂಪಾದ ದೇಹವನ್ನು ಮುಟ್ಟಿಕೊಂಡಿದ್ದರೆ ನನ್ನ ದೇಹ ತಣ್ಣಗಿರುತ್ತದೆ” ಎಂದು ಹೇಳಿ ಬಹಳ ಹೊತ್ತು ನಾಗಮಹಾಶಯರನ್ನು ಆಲಿಂಗನ ಮಾಡಿಕೊಂಡು ಕುಳಿತಿದ್ದರು. </span>
</p>
<p>
<span> ಸುರೇಶನು ಕ್ವೆಟ್ಟಾದಿಂದ ಬಂದು ಪರಮಹಂಸರನ್ನು ನೋಡುವುದಕ್ಕೆ ಹೋಗಲು ಅವರು “ಆ ಡಾಕ್ಟರು ಎಲ್ಲಿ? ಆತನಿಗೆ ತುಂಬ ವೈದ್ಯ ಗೊತ್ತು ಅಲ್ಲವೆ? ಆತನನ್ನು ಒಂದು ಸಲ ಬರಹೇಳು ಮತ್ತೆ!” ಎಂದರು. ಸುರೇಶನು ಬಂದು ನಾಗಮಹಾಶಯರಿಗೆ ಈ ವರ್ತಮಾನವನ್ನು ತಿಳಿಸಿದನು. ನಾಗಮಹಾಶಯರು ಕಾಶೀಪುರಕ್ಕೆ ಬರಲು ರಾಮಕೃಷ್ಣರು ಅವರನ್ನು ನೋಡಿ “ಓಹೋ ಬಂದಿರಾ? ಬಹಳ ಒಳ್ಳೆಯದಾಯಿತು ಇಲ್ಲಿ ನೋಡಿ, ಡಾಕ್ಟರುಗಳು ಕವಿರಾಜರು ಎಲ್ಲರೂ ಕೈಬಿಟ್ಟುಬಿಟ್ಟಿದ್ದಾರೆ! ನಿಮಗೇನಾದರೂ ಮಾಯ ಮಂತ್ರ ಗೊತ್ತಿದೆಯೋ? ಗೊತ್ತಿದ್ದರೆ ಅದರಿಂದ ಏನಾದರೂ ಉಪಕಾರವಾಗುತ್ತೆಯೇನೋ ನೋಡಿ!” ಎಂದರು. ನಾಗಮಹಾಶಯರು ತಲೆಬಗ್ಗಿಸಿಕೊಂಡು ಸ್ವಲ್ಪ ಯೋಚಿಸಿ, ರಾಮಕೃಷ್ಣರ ವ್ಯಾದಿಯನ್ನು ಮಾನಸಿಕ ಶಕ್ತಿಬಲದಿಂದ ತಮ್ಮ ದೇಹದೊಳಕ್ಕೆ ಎಳೆದುಕೊಂಡು ಬಿಡಬೇಕೆಂದು ನಿಶ್ಚಯಿಸಿಕೊಂಡರು. ಇದ್ದಕ್ಕಿದ್ದ ಹಾಗೆ ಅವರ ಮೈಯಲ್ಲಿ ಒಂದು ಅಪೂರ್ವವಾದ ಉತ್ತೇಜನವು ಕಂಡುಬಂದಿತು. “ಹುಂ ಹುಂ ಗೊತ್ತಿದೆ! ತಮ್ಮ ಕೃಪೆಯಿಂದ ಎಲ್ಲಾ ಗೊತ್ತಿದೆ; ರೋಗವನ್ನು ಈಗ ವಾಸಿಮಾಡಿಬಿಡುತ್ತೇನೆ” ಎನ್ನುತ್ತ ಪರಮಹಂಸರ ಮುಂದಕ್ಕೆ ಹೋದರು. ರಾಮಕೃಷ್ಣರು ಅವರ ಅಭಿಪ್ರಾಯವನ್ನು ತಿಳಿದುಕೊಂಡು ಅವರನ್ನು ತಮ್ಮಿಂದ ದೂರವಾಗಿ ತಳ್ಳಿ “ಹೌದು ನಿಮ್ಮಿಂದ ಆಗುತ್ತೆ ರೋಗ ವಾಸಿಮಾಡುವುದಕ್ಕೆ ಆಗುತ್ತೆ!” ಎಂದರು. </span>
</p>
<p>
<span> ಪರಮಹಂಸರು ಅಂತರ್ಧಾನವಾಗುವುದಕ್ಕೆ ಐದಾರು ದಿನ ಮೊದಲು ನಾಗಮಹಾಶಯರು ಮತ್ತೊಂದು ದಿನ ಅವರನ್ನು ನೋಡುವುದಕ್ಕೆ ಹೋಗಿದ್ದರು. ಮನೆಯೊಳಕ್ಕೆ ಇನ್ನೂ ಹೋಗುತ್ತಿದ್ದ ಹಾಗೆಯೇ ರಾಮಕೃಷ್ಣರು “ಎಲ್ಲಾದರೂ ಒಂದು ನೆಲ್ಲಿಯ ಕಾಯಿ ಸಿಕ್ಕುತ್ತದೆಯೇ? ಬಾಯೆಲ್ಲಾ ಕೆಟ್ಟುಹೋಗಿದೆ; ಒಂದು ನೆಲ್ಲಿಯ ಕಾಯನ್ನು ಅಗಿದರೆ ನಾಲಗೆ ಚೊಕ್ಕಟವಾಗುತ್ತದೆಂದು ತೋರುತ್ತದೆ” ಎನ್ನುತ್ತಿದ್ದದ್ದು ಕೇಳಿತು. ಅಲ್ಲಿಗೆ ಬಂದಿದ್ದ ಭಕ್ತರಲ್ಲೊಬ್ಬರು “ಮಹಾಶಯರೇ, ಈಗ ನೆಲ್ಲಿಯ ಕಾಯಿನ ಕಾಲವಲ್ಲ; ಈಗ ಎಲ್ಲಿಂದ ತರೋಣ!” ಎಂದರು. ಪರಮಹಂಸರ ಬಾಯಿಂದ ನೆಲ್ಲಿಯ ಕಾಯಿನ ಮಾತು ಬಂದಮೇಲೆ ಅದು ನಿಶ್ಚಯವಾಗಿ ಎಲ್ಲಿಯೋ ಸಿಕ್ಕಲೇ ಬೇಕು </span>
<span>–</span>
<span> ಎಂದು ನಾಗಮಹಾಶಯರು ಯೋಚಿಸತೊಡಗಿದರು. ಪರಮಹಂಸರಿಗೆ ಯಾವಾಗ ಏತರಮೇಲೆ ಅಭಿಲಾಷೆ ಹುಟ್ಟುತ್ತಿತ್ತೋ ಅದು ಆಗ ಒಂದಲ್ಲದಿದ್ದರೆ ಮತ್ತೊಂದು ವಿಧದಲ್ಲಿ ಬರುತ್ತದೆಂದು ಅವರಿಗೆ ಗೊತ್ತು. ಒಂದು ದಿನ ರಾಮಕೃಷ್ಣರಿಗೆ ಕಿತ್ತಲೆ ಹಣ್ಣು ತಿನ್ನಬೇಕೆಂದು ಆಸೆಯಾಯಿತು. ಸ್ವಾಮಿ ಅದ್ಭುತಾನಂದರಿಗೆ (ಆಗ ಅವರನ್ನು ‘ಲಾಠೂ’ ಎಂದು ಕರೆಯುತ್ತಿದ್ದರು) ಅದನ್ನು ತಿಳಿಸಿದರು. ಸ್ವಲ್ಪ ಹೊತ್ತಿಗೆ ನಾಗಮಹಾಶಯರು ಕಿತ್ತಲೆ ಹಣ್ಣನ್ನೇ ತೆಗೆದುಕೊಂಡು ದಕ್ಷಿಣೇಶ್ವರಕ್ಕೆ ಬಂದರು. ಪರಮಹಂಸರು ಅದನ್ನು ಎಷ್ಟೋ ಸಂತೋಷದಿಂದ ತಿಂದರು. ಈ ಸಂಗತಿಯನ್ನು ಯೋಚಿಸಿಕೊಳ್ಳುತ್ತ ಯೋಚಿಸಿಕೊಳ್ಳುತ್ತ ಯಾರಿಗೂ ಏನೂ ಹೇಳದೆ ನಾಗಮಹಾಶಯರು ನೆಲ್ಲಿಯ ಕಾಯನ್ನು ಹುಡುಕಿಕೊಂಡು ಹೊರಟರು. ಎರಡು ಎರಡೂವರೆ ದಿವಸವಾಯಿತು. ಅವರ ಮುಖವೇ ಇಲ್ಲ; ಆಗ ಅವರು ತೋಟದಿಂದ ತೋಟಕ್ಕೆ ನೆಲ್ಲಿಯ ಕಾಯನ್ನು ಹುಡುಕಿಕೊಂಡು ತಿರುಗುತ್ತಿದ್ದರು. ಮೂರನೆಯ ದಿವಸ ನೆಲ್ಲಿಯ ಕಾಯನ್ನು ತೆಗೆದುಕೊಂಡು ರಾಮಕೃಷ್ಣರ ಹತ್ತಿರಕ್ಕೆ ಬಂದರು. ನೆಲ್ಲಿಯ ಕಾಯನ್ನು ಕಂಡ ಕೂಡಲೆ ಪರಮಹಂಸರು ಮಗುವಿನ ಹಾಗೆ ಆನಂದಪಡುತ್ತ “ಆಹಾ, ಇಷ್ಟು ಸೊಗಸಾದ ನೆಲ್ಲಿಯ ಕಾಯನ್ನು ನೀವು ಈಗ ಎಲ್ಲಿಂದ ತಂದಿರಿ?” ಎಂದು ಕೇಳಿದರು. ಆಮೇಲೆ ಪರಮಹಂಸರು ರಾಮಕೃಷ್ಣಾನಂದರನ್ನು (ಆಗ “ಶಶೀಬಾಬು”) ಕರೆದು ನಾಗಮಹಾಶಯರ ಊಟಕ್ಕೆ ಏರ್ಪಾಡು ಮಾಡಬೇಕೆಂದು ಹೇಳಿದರು. ನಾಗಮಹಾಶಯರು ಪರಮಹಂಸರ ಹತ್ತಿರ ಕುಳಿತು ಅವರಿಗೆ ಗಾಳಿ ಬೀಸುತ್ತಿದ್ದರು. ಅಡಿಗೆ ಸಿದ್ಧವಾಗಿದೆಯೆಂದು ರಾಮಕೃಷ್ಣಾನಂದರು ವರ್ತಮಾನಕೊಟ್ಟರು. ಆದರೆ ನಾಗಮಹಾಶಯರು ಏಳಲಿಲ್ಲ. ಕೊನೆಗೆ ಶ್ರೀರಾಮಕೃಷ್ಣರು ಊಟಕ್ಕೋಸ್ಕರ ಕೆಳಕ್ಕೆ ಹೋಗಬೇಕೆಂದು ಅಪ್ಪಣೆಯನ್ನಿತ್ತರು. ಅವರು ಕೆಳಕ್ಕಿಳಿದುಬಂದು ಮಣೆಯ ಮೇಲೆ ಕುಳಿತರು. ಆದರೆ ತಿಂಡಿ ತೀರ್ಥಗಳನ್ನು ಮುಟ್ಟಲಿಲ್ಲ; ಊಟಮಾಡಬೇಕೆಂದು ಎಲ್ಲರೂ ಹೇಳಿದರು. ಆದರೆ ನಾಗಮಹಾಶಯರು ಮಾತ್ರ ಸುಮ್ಮನೆ ಕುಳಿತಿದ್ದರು. ಅವೊತ್ತು ಏಕಾದಶೀ ಉಪವಾಸ; ಪರಮಹಂಸರು ದಯೆಮಾಡಿ ಪ್ರಸಾದ ಕೊಟ್ಟರೆ ವ್ರತಭಂಗವಾಗಲಿ ಇಲ್ಲದಿದ್ದರೆ ಬೇಡವೆಂದು ಅವರ ಮನಸ್ಸು. ಆದರೆ ಅದನ್ನು ಯಾರಿಗೂ ಹೇಳಿಲ್ಲ, ನಾಗಮಹಾಶಯರು ಯಾವಾಗ ಏನೂ ತಿನ್ನಲಿಲ್ಲವೋ ಅದನ್ನು ರಾಮಕೃಷ್ಣಾನಂದರು ಹೋಗಿ ಪರಮಹಂಸರಿಗೆ ತಿಳಿಸಿಬಿಟ್ಟರು. ರಾಮಕೃಷ್ಣರು “ಅವರ ಎಲೆಯನ್ನು ಇಲ್ಲಿಗೆ ತೆಗೆದುಕೊಂಡುಬಾ” ಎಂದರು. ಅದರಂತೆ ಅದನ್ನು ತಂದು ರಾಮಕೃಷ್ಣಾನಂದರು ಪರಮಹಂಸರ ಎದುರಿಗೆ ಹಿಡಿಯಲು ಅವರು ಆ ಪದಾರ್ಥಗಳೆಲ್ಲದರ ರುಚಿಯನ್ನೂ ಸ್ವಲ್ಪ ಸ್ವಲ್ಪ ನೋಡಿ ನೋಸಿ “ಈಗ ತೆಗೆದುಕೊಂಡುಹೋಗು ತಿನ್ನುತ್ತಾರೆ” ಎಂದು ಹೇಳಿದರು. ರಾಮಕೃಷ್ಣಾನಂದರು ಆ ಎಲೆಯನ್ನು ಮತ್ತೆ ನಾಗಮಹಾಶಯರಿಗೆ ತಂದುಕೊಡಲು ನಾಗಮಹಾಶಯರು </span>
<span>–</span>
<span> "ಪ್ರಸಾದ - ಪ್ರಸಾದ </span>
<span>–</span>
<span> ಮಹಾಪ್ರಸಾದ“ ಎನ್ನುತ್ತಾ ನಮಸ್ಕಾರಗಳನ್ನು ಮಾಡಿ, ಆಮೇಲೆ ಊಟಮಾಡುವುದಕ್ಕೆ ಮೊದಲುಮಾಡಿದರು. ಎಲೆ ಸಹಿತವಾಗಿ ಎಲ್ಲವೂ ಹೊಟ್ಟೆಗೆ ಹೊರಟುಹೋಯಿತು. ಪ್ರಸಾದವೆಂದರೆ ನಾಗಮಹಾಶಯರು ಯಾವುದನ್ನೂ ಬಿಸಾಡುತ್ತಿರಲಿಲ್ಲ. ರಾಮಕೃಷ್ಣಾನಂದರು ”ಆಹಾ! ಆ ದಿವಸ ನಾಗಮಹಾಶಯರಲ್ಲಿ ಒಂದು ಅಪೂರ್ವವಾದ ಭಾವವನ್ನು ನೋಡಿದ ಹಾಗಾಯಿತು!" ಎನ್ನುತ್ತಿದ್ದರು. ಈ ಸಂಗತಿ ನಡೆದಮೇಲೆ ರಾಮಕೃಷ್ಣರ ಭಕ್ತರು ನಾಗಮಹಾಶಯರಿಗೆ ಪ್ರಾಯಿಕವಾಗಿ ಎಲೆಯಲ್ಲಿ ಪ್ರಸಾದ ಕೊಡುತ್ತಿರಲಿಲ್ಲ. ಯಾವಾಗಲಾದರೂ ಕೊಡಬೇಕಾದರೆ ಪ್ರತಿಯೊಬ್ಬರೂ ಜಾಗರೂಕರಾಗಿದ್ದು ಅವರು ಪ್ರಸಾದವನ್ನು ತಿಂದಾದ ಕೂಡಲೆ ಎಲೆಯನ್ನು ಅವರ ಕೈಯಿಂದ ಕಿತ್ತುಕೊಂಡು ಬಿಡುತ್ತಿದ್ದರು. ಯಾವ ಹಣ್ಣಿನಲ್ಲಿ ಬೀಜವಿರುತ್ತದೆಯೋ ಅಂತಹದನ್ನು ಬೀಜ ತೆಗೆದು ಕೊಡುತ್ತಿದ್ದರು. ಕ್ರಿ.ಶ. ೧೮೮೬ನೆಯ ಶ್ರಾವಣ ೩೧ನೆಯ ತೇದಿಯಲ್ಲಿ ಭಾನುವಾರ ಸಂಕ್ರಮಣದ ದಿವಸ ರಾಮಕೃಷ್ಣ ಪರಮಹಂಸರು ತಮ್ಮ ಲೀಲೆಯನ್ನು ಮುಗಿಸಿದರು. ಈ ವರ್ತಮಾನವನ್ನು ತಿಳಿದು ನಾಗಮಹಾಶಯರು ಶ್ಮಶಾನಕ್ಕೆ ಹೋದರು. ಮನೆಗೆ ಬಂದ ಮೇಲೆ ಆ ದಿನ ನಿರ್ಜಲೋಪವಾಸವನ್ನು ಮಾಡಿಬಿಟ್ಟರು. </span>
</p>
<p>
<span> ಪರಮಹಂಸರ ಅಂತರ್ಧಾನವಾದಮೇಲೆ, ಭಕ್ತರೆಲ್ಲರೂ ಸ್ವಾಮಿ ವಿವೇಕಾನಂದರನ್ನು ಆಶ್ರಯಿಸಿದರು. ಸ್ವಾಮಿಗಳು ಅವರ ಯೋಗಕ್ಷೇಮವನ್ನು ನೋಡಿಕೊಳ್ಳುತ್ತಿದ್ದರು. ಆಗ ನಾಗಮಹಾಶಯರು ಊಟವಿಲ್ಲದೆ ಒಂದು ಕಂಬಳಿಹೊದ್ದುಕೊಂಡು ಮಲಗಿಬಿಟ್ಟಿದ್ದಾರೆ, ಸ್ನಾನ ಶೌಚಾದಿಗಳಿಗೆ ಕೂಡ ಎದ್ದಿಲ್ಲ ಎಂದು ಅವರಿಗೆ ವರ್ತಮಾನ ಬಂತು. ನರೇಂದ್ರನಾಥರು ಸ್ವಾಮಿ ಅಖಂಡಾನಂದರನ್ನೂ (ಆಗ ‘ಗಂಗಾಧರ’ರು) ತುರೀಯಾನಂದರನ್ನೂ ಜೊತೆಯಲ್ಲಿ ಕರೆದುಕೊಂಡು ನಾಗಮಹಾಶಯರ ಮನೆಗೆ ಹೋದರು. ಎಷ್ಟೋ ಕೂಗಿದ ಮೇಲೆ ನಾಗಮಹಾಶಯರು ಎದ್ದರು. ಅವರನ್ನು ನೋಡಿ ನರೇಂದ್ರರು “ಸ್ವಾಮೀ, ಇವೊತ್ತು ನಾವೆಲ್ಲರೂ ನಿಮ್ಮಲ್ಲಿಗೆ ಭಿಕ್ಷಕ್ಕೆ ಬಂದಿದ್ದೇವೆ” ಎಂದರು. ನಾಗಮಹಾಶಯರು ಆ ಕ್ಷಣವೇ ಅಂಗಡಿಗೆ ಹೋಗಿ ನಾನಾ ವಿಧವಾದ ಸಾಮಾನುಗಳನ್ನು ಕೊಂಡು ತಂದರು. ಈ ಮಧ್ಯೆ ಮನೆಗೆ ಬಂದಿದ್ದ ಮೂರು ಜನ ಅತಿಥಿಗಳೂ ಸ್ನಾನಮಾಡಿಕೊಂಡು ಬಂದು ನಾಗಮಹಾಶಯರ ಮುರುಕು ಮಂಚದ ಮೇಲೆ ಕುಳಿತುಕೊಂಡು ರಾಮಕೃಷ್ಣ ಪರಮಹಂಸರ ವಿಚಾರವಾಗಿ ಮಾತನಾಡುತ್ತ ಇದ್ದರು. ಅಡಿಗೆಯಾದ ಮೇಲೆ ಮೂರು ಎಲೆ ಹಾಕಿ ಬಡಿಸಿದರು. ಸ್ವಾಮಿಗಳೂ ಮತ್ತೊಂದು ಎಲೆ ಹಾಕಿಸಿ ಅದಕ್ಕೂ ಬಡಿಸಿದರು. ಆಮೇಲೆ ಈ ಎಲೆಯಲ್ಲಿ ಕುಳಿತುಕೊಳ್ಳಬೇಕೆಂಬ ನಾಗಮಹಾಶಯರನ್ನು ನಿರ್ಬಂಧಪಡಿಸಲು, ಅವರು ಏನುಮಾಡಿದರೂ ಕೂತುಕೊಳ್ಳಲಿಲ್ಲ. ಸ್ವಾಮಿಗಳು “ಒಳ್ಳೆಯದು ಬಿಡಿ; ಅವರು ಆಮೇಲೆ ಊಟಮಾಡಲಿ” ಎಂದರು. ಊಟಮಾಡಿ ವಿಶ್ರಮಿಸಿಕೊಳ್ಳುತ್ತ ಕುಳಿತಿರುವಾಗ ನರೇಂದ್ರನಾಥರು ನಾಗಮಹಾಶಯರನ್ನು ಪುನಃ ಬಲವಂತಪಡಿಸಿದರು. ನಾಗಮಹಾಶಯರು “ಹಾ ಹಾ ಇಂದಿಗೂ ಈ ದೇಹದ ಮೇಲೆ ಭಗವಂತನಿಗೆ ಕೃಪೆ ಬರಲಿಲ್ಲ. ಇದಕ್ಕೆ ತಿಂಡಿ ಹಾಕುವುದಕ್ಕೆ ನನ್ನಿಂದಾಗದು” ಎಂದರು. ಸ್ವಾಮಿಗಳು “ನೀವು ಊಟಮಾಡಲೇ ಬೇಕು, ಇಲ್ಲದಿದ್ದರೆ ನಾವು ಹೋಗುವುದಿಲ್ಲ” ಎಂದರು. ಎಷ್ಟೋ ಹೇಳಿ ಕೇಳಿದ ಮೆಲೆ ಅವೊತ್ತು ನಾಗಮಹಾಶಯರು ಊಟಮಾಡಿದರು. </span>
</p>
<p>
<span> ರಾಮಕೃಷ್ಣರ ಮೇಲೆ ಮುಗಿದ ಮೇಲೆ ಬಾಗಬಜಾರಿನ ನಿವಾಸಿ ಸುಪ್ರಸಿದ್ಧ ಭಕ್ತ ಶ್ರೀಯುತ ಬಲರಾಮಬಸುಗಳು ನಾಗಮಹಾಶಯರನ್ನು ಪುರೀ ಪಟ್ಟಣದಲ್ಲಿ ವಾಸಮಾಡಬೇಕೆಂದು ಕೇಳಿಕೊಂಡರು. ನವದ್ವೀಪದಲ್ಲಿರಬೇಕೆಂದು ಪಾಲ್​ ಬಾಬುಗಳು ಅವರನ್ನು ಎಷ್ಟೋ ಕೇಳಿಕೊಂಡರು; ಅವರಿಗೆ ಆಗುವ ಖರ್ಚುಗಳನ್ನೆಲ್ಲಾ ಕೊಡುತ್ತೇವೆಂದು ಒಪ್ಪಿಕೊಂಡರು. ನಾಗಮಹಾಶಯರು “ಪರಮಹಂಸರು ನನ್ನನ್ನು ಮನೆಯಲ್ಲಿರು ಎಂದು ಹೇಳಿದ್ದಾರೆ; ಅವರ ಮಾತನ್ನು ಒಂದು ಕೂದಲೆಳೆಯಷ್ಟು ಕೂಡಾ ಮೀರಲು ನನಗೆ ಸಾಧ್ಯವಿಲ್ಲ” ಎಂದು ಎಲ್ಲರ ಮಾತನ್ನೂ ಮೀರಿ ಶ್ರೀರಾಮಕೃಷ್ಣರ ಆದೇಶವನ್ನು ಮಾತ್ರ ಶಿರಸಾವಹಿಸಿ ತಮ್ಮ ಊರಿಗೆ ಹೋಗಿ ಮನೆಯಲ್ಲಿದ್ದುಬಿಟ್ಟರು. </span>
</p>
<p>
<span> ಈ ಸಮಯದಲ್ಲಿ ಭಾಗ್ಯಕುಲದ ಕುಂಡುಬಾಬುಗಳು ನಾಗಮಹಾಶಯರಿಗೆ ತಿಂಗಳಿಗೆ ೫೦ ರೂಪಾಯಿ ಸಂಬಳ ಕೊಡುವುದಾಗಿಯೂ ಅವರು ತಮ್ಮ ಮನೆಯ ವೈದ್ಯರಾಗಿರಬೇಕೆಂದೂ ಕೇಳಿಕೊಂಡರು. ಆದರೆ ಅವರು ಅದಕ್ಕೆ ಒಪ್ಪಲಿಲ್ಲ. </span>
</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಐದನೆಯ ಅಧ್ಯಾಯ</h1>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಊರಿನಲ್ಲಿ ವಾಸ</h1>
<p>
<span> ನಾಗಮಹಾಶಯರು ಊರಿನಲ್ಲಿದ್ದುಕೊಂಡು ಸರ್ವ ಪ್ರಯತ್ನದಿಂದಲೂ ಪಿತೃಸೇವೆ ಮಾಡುವುದಕ್ಕೆ ಮೊದಲುಮಾಡಿದರು. ದೀನದಯಾಳುವಿಗೆ ಈಗ ಕೈಯಲ್ಲಿ ಸಾಗದು. ನಾಗಮಹಾಶಯರು ಎಷ್ಟೋ ವೇಳೆ ಆತನನ್ನು ಕೈಹಿಡಿದುಕೊಂಡು ಕರೆದುಕೊಂಡುಹೋಗಿ ಸ್ನಾನ ಶೌಚಾದಿಗಳನ್ನು ಮಾಡಿಸಿ ಕರೆದುದಕೊಂಡು ಬರುವರು; ಪರಿಷ್ಕಾರವಾಗಿ ಹಾಸಿಗೆ ಹಾಸಿಕೊಡುವರು; ಎಂದು ಯಾವುದನ್ನು ತಿನ್ನಬೇಕೆಂದು ಆಸೆಯಾದರೆ ಅಂದು ಅದನ್ನು ಕಷ್ಟಪಟ್ಟಾದರೂ ತಂದುಕೊಡುವರು. ದೀನದಯಾಳುವು ಒಂದುಸಲ ಆಕ್ಷೇಪಣೆಮಾಡುತ್ತ, “ದುರ್ಗಾಚರಣನು ಸಂಪಾದಿಸಲಿಲ್ಲ; ಎಷ್ಟೋ ಜನರು (ನವರಾತ್ರಿಯಲ್ಲಿ) ದುರ್ಗಾಪೂಜೆ ಮಾಡುತ್ತಾರೆ; ನಮಗೆ ಶಕ್ತಿ ಇದ್ದಿದ್ದರೆ ನಾವೂ ಮಾಡಬಹುದಾಗಿತ್ತು; ಆದರೆ ಆ ಅದೃಷ್ಟವಿಲ್ಲ” ಎಂದನಂತೆ. ನಾಗಮಹಾಶಯರು ಅದನ್ನು ತಿಳಿದು ಆ ವರ್ಷದಿಂದ ಮುಂದೆ ಪ್ರತಿವರ್ಷವೂ ತಂದೆಯ ಸಂತೋಷಕ್ಕೋಸ್ಕರ ದುರ್ಗಾಪೂಜೆ, ಕಾಳೀಪೂಜೆ, ಜಗದ್ಧಾತ್ರೀಪೂಕೆ, ಸರಸ್ವತೀಪೂಜೆ ಮುಂತಾದ ಪೂಜೆಗಳಿಗೆ ಏರ್ಪಾಡು ಮಾಡಿಸಿದರು. ದೀನದಯಾಳುವಿಗೆ ಒಂದು ಕ್ಷಣವಾದರೂ ಸಂಸಾರದ ಚಿಂತೆಯನ್ನು ಹತ್ತಿಸಿಕೊಳ್ಳುವುದಕ್ಕೆ ಅವಕಾಶಕೊಡುತ್ತಿರಲಿಲ್ಲ. ಯಾವಾಗಲೂ ಆತನ ಹತ್ತಿರ ಕುಳಿತುಕೊಂಡು ಪುರಾಣ ಶಾಸ್ತ್ರ ಮುಂತಾದವುಗಳನ್ನು ಓದುತ್ತಿದ್ದರು. ಹೀಗೆ ಮಗನ ಸಂತತವಾದ ಪ್ರಯತ್ನದಿಂದ ತಂದೆಯ ಮನಸ್ಸು ಕ್ರಮವಾಗಿ ಬದಲಾಯಿಸಿ ಹೋಯಿತು. ನಾಗಮಹಾಶಯರ ಈ ಸಾರಿ ಶಾರದಾ ಉತ್ಸವಕ್ಕೆ ಬೇಕಾದ ಸಾಮಾನುಗಳನ್ನು ಕೊಂಡುಕೊಳ್ಳುವುದಕ್ಕೆ ಕಲ್ಕತ್ತೆಗೆ ಬಂದವರು ಸುರೇಶನನ್ನು ಕುರಿತು “ಅವನ (ದೀನದಯಾಳುವಿನ) ಮನಸ್ಸು ಕ್ರಮವಾಗಿ ಬದಲಾಯಿಸಿದೆ. ವಿಷಯಚಿಂತೆಯು ಇನ್ನು ಅವನನ್ನು ಪೀಡಿಸುವುದಿಲ್ಲ. ಹಗಲೂ ರಾತ್ರಿ ಕೇವಲ ಭಗವಚ್ಚಿಂತೆಯಲ್ಲಿಯೂ ಈಶ್ವರ ಪ್ರಸಂಗದಲ್ಲಿಯೂ ಕಳೆಯುತ್ತಾನೆ” ಎಂದು ಹೇಳಿದರು. </span>
</p>
<p>
<span> ಪೂರ್ವಬಂಗಾಳಾ ದೇಶವು ತಂತ್ರಪ್ರಧಾನವಾದ ದೇಶ; ಅಲ್ಲಿ ಶುದ್ಧ ಭಕ್ತಿಗಿಂತಲೂ ಸಿದ್ಧಿಗಳಮೇಲೆ ಅದರ ಬಹಳ. ಸ್ವಾಮಿ ವಿವೇಕಾನಂದರು ಒಂದು ದಿನ ಸುರೇಶಚಂದ್ರ ಚಕ್ರವರ್ತಿಗಳನ್ನು ಕುರಿತು “ಅಯ್ಯಾ ನಿಮ್ಮ ಬಂಗಾಳಾ ದೇಶದಲ್ಲಿ ಕೇವಲ ವೈಷ್ಣವ ಮತ್ತು ತಾಂತ್ರಿಕರ ಪ್ರಭುತ್ವವೇ ಕಂಡುಬರುತ್ತಿದೆ. ಇಷ್ಟು ವಾಮಾಚಾರ ಮತ್ತು ಸಿದ್ಧಿಗಳ ದೇಶವು ಕಣ್ಣಿಗೆ ಹೆಚ್ಚಾಗಿ ಬಿದ್ದಿಲ್ಲ” ಎಂದರಂತೆ. ಶ್ರೀರಾಮಕೃಷ್ಣ ಪರಮ ಹಂಸರು ಒಂದು ದಿನ ನಾಗಮಹಾಶಯರನ್ನು ಕುರಿತು “ನಿಮ್ಮ ದೇಶದಲ್ಲಿ ಒಳ್ಳೆಯ ಸಾಧುಗಳಿದ್ದಾರೆಯೇನಯ್ಯ?” ಎಂದು ಕೇಳಿದರಂತೆ. ಅವರು “ಗಂಗೆಯಿಲ್ಲದ ದೇಶದಲ್ಲಿ ಭಕ್ತರು ಇರುವುದಕ್ಕೆ ಇಷ್ಟಪಡುವುದಿಲ್ಲ. ಇತರ ಕಡೆಯಲ್ಲಿ ತಾರ್ಕಿಕನಾಗಬಹುದು, ಪಂಡಿತನಾಗಬಹುದು; ಗಂಗಾಮಾತೆಯ ತೀರದಲ್ಲಿ ಜನ್ಮವೆತ್ತದಿದ್ದರೆ ಶುದ್ಧ ಭಕ್ತಿ ಬರುವುದಿಲ್ಲ” ಎನ್ನುತ್ತಿದ್ದರು. ನಾಗಮಹಾಶಯರು ಊರಿಗೆ ಬಂದು ವಾಸಮಾಡುವುದಕ್ಕಿಂತ ಸ್ವಲ್ಪ ಮುಂಚೆಯಿಂದ ಶ್ರೀ ನಟವರಗೋಸ್ವಾಮಿಗಳೂ ಶ್ರೀ ವಿಜಯಕೃಷ್ಣಗೋಸ್ವಾಮಿಗಳೂ ಪೂರ್ವಬಂಗಾಳಾದಲ್ಲಿ ಶುದ್ಧ ಭಕ್ತಿಯಮೇಲೆ ಉಪನ್ಯಾಸಮಾಡುತ್ತಿದ್ದರು. </span>
</p>
<p>
<span> ವಿಜಯಕೃಷ್ಣರು ರಾಮಕೃಷ್ಣರ ಭಕ್ತರೆಂಬುದು ನಾಗಮಹಾಶಯರಿಗೆ ಗೊತ್ತು. ಊರಿಗೆ ಬಂದಮೇಲೆ ಒಂದುಸಾರಿ ನಾಗಮಹಾಶಯರು ಡಾಕಾಕ್ಕೆ ಹೋಗಬೇಕಾಗಿ ಬಂತು; ಈ ಸುಯೋಗವು ದೊರೆತಾಗ ಅವರು ವಿಜಯಕೃಷ್ಣರನ್ನು ಹೋಗಿ ನೋಡಿದರು. ವಿಜಯರು ನಾಗಮಹಾಶಯರನ್ನು ಗುರುತಿಸಲಿಲ್ಲ; ಆದರೆ ಸಾಧನಾಜನ್ಯವಾದ ಸೂಕ್ಷ್ಮ ಅಂತರ್ದೃಷ್ಟಿಯ ಬಲದಿಂದ ಯಾರೋ ಒಬ್ಬ ಮಹಾಪುರುಷನು ದೀನ ಹೀನ ಹುಚ್ಚನಂತೆ ತನಗೆ ದರ್ಶನಕೊಡಲು ಬಂದಿದ್ದಾನೆಂದು ತಿಳಿದು ಕೊಂಡರು. ಮಾತು ಮಾತಿನಮೇಲೆ ಅವರು ರಾಮಕೃಷ್ಣರ ಭಕ್ತರೆಂದು ಗೊತ್ತಾದಮೇಲೆ ವಿಜಯರಿಗೆ ಪರಮಾನಂದವಾಯಿತು. ನಾಗಗಮಹಾಶಯರನ್ನು ತಮ್ಮ ಪರಮ ಆತ್ಮೀಯರಂತೆ ಭಾವಿಸಿ ಆಲಿಂಗನೆ ಮಾಡಿಕೊಂಡು ಪೂರ್ಣಶ್ರದ್ಧಾಭಕ್ತಿಯನ್ನು ತೋರಿಸಲು ಮೊದಲುಮಾಡಿದರು. ವಿಜಯರನ್ನು ನೋಡಿ ನಾಗಮಹಾಶಯರಿಗೂ ಸಂತೋಷವಾಯಿತು; ಆದರೆ “ಪರಮಹಂಸರನ್ನು ನೋಡಿದಮೇಲೂ ಅವರಿಗೆ (ವಿಜಯ) ಇತರ ಸಾಧುಗಳ ಮೇಲೆ ಮನಸ್ಸು ಹೋಗುತಿತ್ತಲ್ಲ ಇದೊಂದು ಆಶ್ಚರ್ಯದ ಸಂಗತಿ” ಎನ್ನುತ್ತಿದ್ದರು; (ವಿಜಯರು ವಿಖ್ಯಾತ ಬಾರದಿಯ ಬ್ರಹ್ಮಚಾರಿಯ ಹತ್ತಿರ ಹೋಗಿ ಬರುತ್ತಿದ್ದರು) ಮತ್ತು “ಗೋಸ್ವಾಮಿ ಮಹಾಶಯರಂಥ ಮಹಾತ್ಮರಿಗೂ ಮತಿಭ್ರಮಣೆಯುಂಟಾದಮೇಲೆ ಮಿಕ್ಕವರ ಮಾತೇನು?” ಎನ್ನುವರು. ವಿಜಯರು ರಾಮಕೃಷ್ಣರ ಹತ್ತಿರ ಕುಳಿತುಕೊಂಡು ಕಣ್ಣುಮುಚ್ಚಿಕೊಂಡು ಧ್ಯಾನಮಾಡುತ್ತಾರೆಂದು ಕೇಳಿ ಗಿರಿಶಬಾಬುಗಳು “ಯಾರನ್ನು ರೆಪ್ಪೆ ಹೊಡೆಯದೆ ನೋಡಬೇಕೋ ಅಂಥವರ ಮುಂದೆ ಕಣ್ಣು ಮುಚ್ಚಿಕೊಂಡು ಕೂತುಕೊಳ್ಳುವವನು ಎಂಥ ಮನುಷ್ಯ!” ಎಂದರಂತೆ. ಈ ಮಾತನ್ನು ಹೇಳಿ ನಾಗಮಹಾಶಯರು ಗಿರಿಶಬಾಬುಗಳ ವಿದ್ಯಾವಿವೇಕಗಳನ್ನು ವಿಶೇಷವಾಗಿ ಹೊಗಳುತ್ತಿದ್ದರು ಮತ್ತು “ಜಯ ರಾಮಕೃಷ್ಣ, ಜಯ ರಾಮಕೃಷ್ಣ” ಎನ್ನುತ್ತ ಗಿರಿಶರನ್ನು ಉದ್ದೇಶಿಸಿ ಕೈಮುಗಿಯುತ್ತಿದ್ದರು.</span>
</p>
<p>
<span> ಪೂರ್ವಬಂಗಾಳಾದಲ್ಲಿ ಬಾರದಿಯ ಬ್ರಹ್ಮಚಾರಿಗೆ ತುಂಬ ಹೆಸರು ವಾಸಿಯಿತ್ತು. ಆ ಬ್ರಹ್ಮಚಾರಿಯ ಶಿಷ್ಯನಾದ ಬ್ರಹ್ಮಾನಂದ ಭಾರತಿಯ ನಿರ್ಬಂಧದಿಂದ ನಾಗಮಹಾಶಯರು ಒಂದು ಸಾರಿ ಬಾರದಿಗೆ ಹೋದರು. ಬ್ರಹ್ಮಾನಂದನ ಮೊದಲ ಹೆಸರು ತಾರಾಕಾಂತ ಗಂಗೋಪಾಧ್ಯಾಯ. ತಾರಾಕಾಂತನು ವಕೀಲಿ ಕೆಲಸವನ್ನು ಮಾಡುತ್ತ ತಿಂಗಳಿಗೆ ಸುಮರು ೨೦೦-೨೫೦ ರೂಪಾಯಿ ಸಂಪಾದಿಸುತ್ತಿದ್ದನು. ಸಂಕೀರ್ತನ ಸಾಧು ಸೇವೆ ಸಾಧನಭಜನಗಳು ಇವುಗಳಲ್ಲಿ ತಾರಾಕಾಂತನಿಗೆ ತುಂಬ ಉತ್ಸಾಹವಿತ್ತು. ಆದ್ದರಿಂದ ತನ್ನ ಕಸಬನ್ನು ಬಿಟ್ಟು ಆತನು ಸಾಧನಭಜನಗಳಿಗೆ ಮನಸ್ಸು ಕೊಟ್ಟನು. ತಾರಾಕಾಂತನು ನಾಗಮಹಾಶಯರ ಹತ್ತಿರಕ್ಕೆ ಯಾವಾಗಲೂ ಬರುತ್ತಿದ್ದನು; ಒಂದೊಂದು ಸಾರಿ ಹತ್ತು ಹನ್ನೆರಡು ದಿನದವರೆಗೆ ದೇವಭೋಗದಲ್ಲಿ ಇದ್ದುಬಿಡುತ್ತಿದ್ದನು. ಸ್ವಲ್ಪದಿನದ ಮೇಲೆ ಆತನು ಮೇಲೆ ಹೇಳಿದ ಬ್ರಹ್ಮಚಾರಿಯ ಹತ್ತಿರ ಹೋಗಿಬರುವುದಕ್ಕೆ ಮೊದಲು ಮಾಡಿದನು. ಕೆಲವು ವೇಳೆ ತಾನು ಬ್ರಹ್ಮಚಾರಿಯ ಶಿಷ್ಯನೆಂದು ಹೇಳಿಕೊಳ್ಳೂವನು; ಮತ್ತೆ ಕೆಲವು ವೇಳೆ ಬ್ರಹ್ಮಚಾರಿಗೆ ಪೂರ್ವಜನ್ಮದಲ್ಲಿ ಗುರುವಾಗಿದ್ದನೆಂದು ಹೇಳಿಕೊಳ್ಳುವನು. ಒಂದು ದಿನ ದೇವಭೋಗಕ್ಕೆ ಬಂದು ನಾಗಮಹಾಶಯರ ಹತ್ತಿರ ತನಗೆ ಪೂರ್ವಜನ್ಮ ಸ್ಮರಣಶಕ್ತಿ ಇದೆಯೆಂದೂ, ತಾನು ಚಂದ್ರಲೋಕ, ಸೂರ್ಯಲೋಕ, ಬ್ರಹ್ಮಲೋಕ ಮುಂತಾದವುಗಳಿಗೆ ಹೋಗಿಬರಬಲ್ಲನೆಂದೂ, ಧರ್ಮಕರ್ಮಗಳೆಲ್ಲವೂ ಮಿಥ್ಯೆಯೆಂದೂ ಜ್ಞಾನವೊಂದೇ ಸತ್ಯವೆಂದೂ ಹೇಳುವುದಕ್ಕೆ ಮೊದಲು ಮಾಡಿದನು. ತಾರಾಕಾಂತನ ಈ ಭಾವಾಂತರವನ್ನು ನೋಡಿ ನಾಗಮಹಾಶಯರು “ನಿಜವಾದ ಗುರುವಿನ ಮತ್ತು ಉಪದೇಶಕನ ಆಶ್ರಯವಿಲ್ಲದಿದ್ದರೆ ಉಚ್ಚ ಉಚ್ಚ ಸಾಧಕರೂ ಅಡ್ಡದಾರಿಗೆ ಹೋಗುತ್ತಾರೆ” ಎಂದರು. ಬ್ರಹ್ಮಚಾರಿಯನ್ನು ನೋಡುವುದಕ್ಕೆ ಹೋಗಬೇಕೆಂದು. ಆತನು ನಾಗಮಹಾಶಯರಿಗೆ ಮಧ್ಯೆ ಮಧ್ಯೆ ಹೇಳುತ್ತಿದ್ದನು. ಒಂದು ಸಾರಿ ಆತನ ಹಿಂಸೆಗೆ ಸಿಕ್ಕಿ ನಾಗಮಹಾಶಯರು ಒಪ್ಪಿಕೊಂಡರು. ಸಾಧುಗಳ ದರ್ಶನಕ್ಕೆ ಹೋಗುತ್ತಿದ್ದದ್ದರಿಂದ (ಬರಿಯ ಕೈಯಲ್ಲಿ ಹೋಗಬಾರದೆಂದು) ನಾರಾಯಣಗಂಜಿನಿಂದ ಸ್ವಲ್ಪ ಹಣ್ಣು ಹಂಪಲು ಮಿಠಾಯಿಗಳನ್ನು ಕೊಂಡುಕೊಂಡು ಹೊರಟರು. ಬ್ರಹ್ಮಚಾರಿಯ ಹತ್ತಿರ ಹೋಗಿ ಅವುಗಳನ್ನು ಉಪಾಹಾರವಾಗಿ ಸಮರ್ಪಿಸಿದರು. ಆದರೆ ಬಾರದೀ ಬ್ರಹ್ಮಚಾರಿಯು ಅವುಗಳಲ್ಲಿ ಒಂದು ಕಣವನ್ನೂ ಮುಟ್ಟದೆ ಹತ್ತಿರ ನಿಂತಿದ್ದ ಒಂದು ಗೂಳಿಗೆ ಅವುಗಳೆಲ್ಲವನ್ನೂ ಕೊಟ್ಟುಬಿಟ್ಟನು. ಆಮೇಲೆ ನಾಗಮಹಾಶಯರ ಒಣಗಿದ ದೇಹ, ಜಡೆಕಟ್ಟಿದ ಕೂದಲು, ದೀನ ಹೀನ ವೇಷಗಳನ್ನು ನೋಡಿ ಅವರನ್ನು ಹಾಸಯಮಾಡುವುದಕ್ಕೆ ಮೊದಲು ಮಾಡಿದನು. ನಾಗಮಹಾಶಯರು ತಲೆ ಬಗ್ಗಿಸಿಕೊಂಡು ಕುಳಿತಿದ್ದರು. ಹೀಗೆ ಅವರು ಯಾವ ಉತ್ತರವನ್ನೂ ಕೊಡದೆ ಇದ್ದದ್ದನ್ನು ನೋಡಿ, ಬ್ರಹ್ಮಚಾರಿಯು ತುಂಬ ಉತ್ತೇಜಿತನಾಗಿ ಶ್ರೀರಾಮಕೃಷ್ಣರಿಗೆ ವಿರೋಧವಾದ ನಾನಾ ಮಾತುಗಳನ್ನು ಆಡತೊಡಗಿದನು. ನಾಗಮಹಾಶಯರಿಗೆ ಇನ್ನು ಸಹಿಸಲಾಗಲಿಲ್ಲ. ಕೋಪದಿಂದ ಅವರ ಮೈಯಲ್ಲಿ ಬೆಂಕಿ ಹೊರಡುವ ಹಾಗಾಯಿತು. ತಟ್ಟನೆ ನೋಡಲು ಅವರ ಎದುರಿಗೆ ಕೃಷ್ಣಪಿಂಗಳ ವರ್ಣದ ಒಂದು ಭಯಂಕರ ಭೈರವ ಮೂರ್ತಿಯು ಬ್ರಹ್ಮಚಾರಿಯನ್ನು ಕಿತ್ತೆಸೆಯುವುದಕ್ಕೆ ಅಪ್ಪಣೆಯನ್ನು ಕೇಳುತ್ತಿತ್ತು. ಆದರೆ ನಾಗಮಹಾಶಯರು ಕೋಪವನ್ನು ಬಿಟ್ಟು “ಹಾ ಠಾಕೂರ್​! ತಮ್ಮ ಆಜ್ಞೆಯನ್ನು ಮೀರಿ ನಾನು ಸಾಧು ದರ್ಶನಕ್ಕೆಂದು ಏಕೆ ಬಂದೆ? ನನಗೆ ಇಂಥ ಬುದ್ಧಿ ಭ್ರಮಣೆ ಏಕೆ ಉಂಟಾಯಿತು?” ಎನ್ನುತ್ತ ತಲೆಯನ್ನು ಚಚ್ಚಿಕೊಳ್ಳಲು ಮೊದಲುಮಾಡಿದರು. ಆಮೇಲೆ “ಹಾ ರಾಮಕೃಷ್ಣ, ಹಾ ರಾಮಕೃಷ್ಣ” ಎನ್ನುತ್ತ ಎನ್ನುತ್ತ ಅಲ್ಲಿಂದ ಓಡಿ, ಬ್ರಹ್ಮಚಾರಿಯ ದೃಷ್ಟಿಯಿಂದ ಹೊರಗಾದಮೇಲೆ, ನಿಧಾನವಾಗಿ ನಡೆಯುತ್ತ ಹೋದರು. ಮನೆಗೆ ಹೋಗಿ, ಇನ್ನು ಮುಂದೆ ಸಾಧು ದರ್ಶನಕ್ಕೆ ಹೋಗುವುದಿಲ್ಲವೆಂದು ಪ್ರತಿಜ್ಞೆಮಾಡಿದರು. ಯಾರಾದರೂ ಸಾಧುದರ್ಶನದ ವಿಚಾರವನ್ನು ಹೇಳಿದರೆ ಅವರು “ಆಪನಾತೇ ಆಪನಿಥೇಕೋ, ಜೇವೊನಾ ಮನ ಕಾರು ಘರೇ”* ಎನ್ನುತ್ತಿದ್ದರು. </span>
</p>
<p>
<span> </span>
</p>
<p>
<span>* ಎಂದರೆ “ನಿನ್ನಲ್ಲಿ ನೀನು ಇರು; ಮನಸ್ಸೇ, ಯಾರ ಮನೆಗೂ ಹೋಗಬೇಡ!” ಎಂದರ್ಥ. ಇದು ಒಂದು ಹಾಡಿನ ಪಲ್ಲವಿ. </span>
</p>
<p>
<span> </span>
</p>
<p>
<span> ನಾಗಮಹಾಶಯರಿಗೆ ಯಾವ ಸಾಂಸಾರಿಕ ಘಟನೆಯಿಂದಲೂ ಮನಸ್ಸು ಕದಲುತ್ತಿರಲಿಲ್ಲ; ಆದರೆ ಗುರುನಿಂದೆಯನ್ನು ಕೇಳಿದರೆ ಈ “ಅಕ್ರೋಧಪರಮಾನಂದ” ಸಾಧಕರ ಸ್ಥೈರ್ಯವು ಕಳಚಿಹೋಗುತ್ತಿತ್ತು. ನಾರಾಯಣಗಂಜಿನ ಒಬ್ಬಾತನು ಒಂದು ದಿನ ನಾಗಮಹಾಶಯರ ಮಾವನ ಮನೆಯಿಂದ ಬಂದು, ರಾಮಕೃಷ್ಣರ ಪ್ರಸ್ತಾಪವೆತ್ತಿ ಕೆಲವು ಸಲ್ಲದ ದೋಷಾರೋಪಣೆಗಳನ್ನು ಮಾಡಿದನು. ನಾಗಮಹಾಶಯರು ಬಹಳ ವಿನೀತಭಾವದಿಂದ ಆತನನ್ನು ಸುಮ್ಮನಿರೆಂದು ಹೇಳಿದರು: ಆದರೆ ಅವರು ಎಷ್ಟೆಷ್ಟು ವಿನಯವನ್ನು ತೋರಿಸುತ್ತ ಹೋದರೋ ಅಷ್ಟೂ ಅಷ್ಟು ಆತನು ಮೀರಿಹೋಗುತ್ತಿದ್ದನು. ಆಮೇಲೆ ನಾಗಮಹಾಸಯರು “ಈ ಮನೆಯಲ್ಲಿ ಕುಳಿತು ಪರಮಹಂಸರಮೇಲೆ ಸುಳ್ಳೂ ದೋಷಾರೋಪಣೆಗಳನ್ನು ಮಾಡಕೂಡದು” ಎಂದರು. ಆವಾಗಲೂ ಆತನು ಸುಮ್ಮನಾಗಲಿಲ್ಲ. ಕೊನೆಗೆ “ನೀವು ಈ ಕ್ಷಣ ಇಲ್ಲಿಂದ ಹೊರಟುಹೋಗಿ; ಇಲ್ಲದಿದ್ದರೆ ಇವೊತ್ತು ತುಂಬ ಅನರ್ಥವಾಗುತ್ತದೆ” ಎಂದು ಎಚ್ಚರಿಸಿದರು. ಅದರಿಂದಲೂ ಆತನಿಗೆ ಪ್ರಜ್ಞೆ ಬರಲಿಲ್ಲ. ನಾಲಗೆಯಿಂದ ಸ್ವರವು ಮೇಲೆ ಏರುತ್ತಿದ್ದು ಮತ್ತೂ ಒಂದು ಗ್ರಾಮ ಹೆಚ್ಚಿತು. “ನಾಗಮಹಾಶಯರಿಗೆ ಕಣ್ಣಿನಿಂದ ಕೆಂಡ ಉದುರುವ ಹಾಗಾಯಿತು; ಕೋಪದಿಂದ ಜ್ಞಾನಶೂನ್ಯರಾಗಿ ಆ ಮನುಷ್ಯನ ಬೆನ್ನ ಮೇಲೆ ಜೋಡಿನಿಂದ ಹೊಡೆಯುತ್ತ ”ಎದ್ದು ಹೋಗು ಇಲ್ಲಿಂದ ಲೌಡೀ ಮಗನೆ! ಇಲ್ಲಿ ಕೂತುಕೊಂಡು ಪರಮಹಂಸರನ್ನು ಬೈಯುತ್ತೀಯಾ?“ ಎಂದು ಅಟ್ಟಿದರು. ಆತನು ದೇವಭೋಗ ಗ್ರಾಮದ ಒಬ್ಬ ಗಣ್ಯ ಮನುಷ್ಯ. ಆದ್ದರಿಂದ ಏಟುತಿಂದುಕೊಂಡು ಹೋಗುತ್ತ, ”ಒಳ್ಳೇದು ಇರಲಿ, ನೀವೆಂಥ ಸಾಧುಗಳೆಂಬುದು ಗೊತ್ತಾಗುತ್ತದೆ; ಇದಕ್ಕೆ ಜಾಗ್ರತೆಯೇ ಶಿಕ್ಷೆಯಾದೀತು!“ ಎಂದು ಹೋದನು. ಆ ಮಾತಿಗೆ ನಾಗಮಹಾಶಯರು ಹುಬ್ಬನ್ನು ಕೂಡ ಕದಲಿಸದೆ ”ಗುರುವೇ! ನಿಮ್ಮನ್ನು ನಿಂದಿಸುವ ಇಂಥ ಜನರನ್ನು ಇಲ್ಲಿಗೆ ಏಕೆ ತಂದುಬಿಡುತ್ತೀರಿ! ಈ ಗೃಹಸ್ಥಾಶ್ರಮ ಹಾಳಾಯಿತು!“ ಎನ್ನುವುದಕ್ಕೆ ಮೊದಲು ಮಾಡಿದರು. ಅವರು ಶಾಂತರಾದಮೇಲೆ ಆ ಮನುಷ್ಯನೇ ಕೆಲವು ದಿನಗಳ ನಂತರ ತಿರುಗಿ ಬಂದು ನಾಗಮಹಾಶಯರ ಕ್ಷಮೆಯನ್ನು ಬೇಡಿಕೊಂಡನು. ಅವರು ಹರಿಯುವ ನೀರಿನ ಹಾಗೆ! ಆತನಿಗೆ ಅಭಯಕೊಟ್ಟು ಹತ್ತಿರ ಕೂರಿಸಿಕೊಂಡು ತಂಬಾಕನ್ನು ಮಾಡಿಕೊಟ್ಟು ಅದನ್ನು ಸೇವಿಸುವಂತೆ ಮಾಡಿದರು. ಆತನು ಮನೆಗೆ ಹೋಗುವಾಗ ಜೊತೆಯಲ್ಲಿ ದೀಪವನ್ನು ತೆಗೆದುಕೊಂಡು. ಸ್ವಲ್ಪದೂರ ಹೋಗಿ ಬಿಟ್ಟುಬಂದರು. ಸಾಧುಕೊಟ್ಟ ಜೋಡಿನ ಏಟಿನಿಂದ ಆತನಿಗೆ ವಿವೇಕೋದಯವಾಯಿತು. ಗಿರಿಶಬಾಬುಗಳು ಈ ಸಂಗತಿಯನ್ನು ತಿಳಿದು, ನಾಗಮಹಾಶಯರು ಕಲ್ಕತ್ತೆಗೆ ಬಂದಾಗ, ಅವರನ್ನು ಕುರಿತು ”ನೀವು ಜೋಡುಹಾಕಿಕೊಳ್ಳುವುದಿಲ್ಲವಲ್ಲ, ಹೊಡೆಯುವುದಕ್ಕೆ ನಿಮಗೆ ಜೋಡು ಎಲ್ಲಿ ಇತ್ತು?“ ಎಂದು ಕೇಳಿದರು. ನಾಗಮಹಾಶಯರು ”ಆತನ ಜೋಡು ತಗೊಂಡೇ ಆತನನ್ನು ಹೊಡೆದೆ“ ಎಂದು ಉತ್ತರಕೊಟ್ಟು ಜಯರಾಮಕೃಷ್ಣ, ಜಯರಾಮಕೃಷ್ಣ!” ಎನ್ನುತ್ತ ನಮಸ್ಕಾರ ಮಾಡಲಾರಂಭಿಸಿದರು. ಗಿರಿಶರು “ನಾಗಮಹಾಶಯರು ನಿಜವಾಗಿಯೂ ಹೆಡೆ ಇರುವ ನಾಗಪ್ಪನೇ!” ಎನ್ನುತ್ತಿದ್ದರು. </span>
</p>
<p>
<span> ಒಂದು ದಿನ ಶರಚ್ಚಂದ್ರ ಚಕ್ರವರ್ತಿಗಳು ನಾಗಮಹಾಶಯರ ಜೊತೆಯಲ್ಲಿ ಬೇಲೂರ ಮಠಕ್ಕೆ ಹೋಗಿದ್ದರು. ಹೊಳೆ ಹಾಯುವುದಕ್ಕೋಸ್ಕರ ದೋಣಿಯಲ್ಲಿ ಕುಳಿತುಕೊಂಡರು. ಅದರಲ್ಲಿ ನಾನಾ ಪ್ರಕೃತಿಯ ಯಾತ್ರಿಕ ಜನಗಳಿದ್ದರು. ದೋಣಿಯು ಲಾಲಬಾಬುಗಳ ಘಟ್ಟದ ಹತ್ತಿರಕ್ಕೆ ಬಂದಕೂಡಲೆ ಮಠವು ಕಣ್ಣಿಗೆ ಬಿತ್ತು. ನಾಗಮಹಾಶಯರು ಅದನ್ನು ತೋರಿಸುತ್ತ ನಮಸ್ಕಾರಮಾಡಿದರು. ಅವರು ಹಾಗೆ ಮಾಡುವುದನ್ನು ನೋಡಿ ಆ ದೋಣಿಯಲ್ಲಿದ್ದ ಒಬ್ಬಾತನು ಮಠವನ್ನು ನಾನಾ ತರವಾಗಿ ಬೈಯುವುದಕ್ಕೆ ಮೊದಲು ಮಾಡಿದನು. ಇನ್ನಿಬ್ಬರು ಮೂವರು ಆತನನ್ನು ಉತ್ಸಾಹದಿಂದ ಅನುಮೋದಿಸಿ ತಾವೂ ಆ ಮಾತಿನಲ್ಲಿ ಸೇರಿದರು. ನಾಗಮಹಾಶಯರಿಗೆ ಇನ್ನು ಸುಮ್ಮನೆ ಇರುವುದಕ್ಕಾಗಲಿಲ್ಲ. ಮೊದಲು ಬೈದವನ ಮುಖವನ್ನು ತಿವಿಯುತ್ತ “ನೀವು ಕಂಡಿರುವುದೇನು - ಹೆಂಗಸು, ರೂಪಾಯಿ! ನಿಮಗೆ ಮಠದ ವಿಚಾರವೇನು ಗೊತ್ತು? ಸುಮ್ಮನೆ ಕಣ್ಣು ಮುಚ್ಚಿಕೊಂಡು ಕುಳಿತುಕೊಳ್ಳಿ! ಅನ್ಯಾಯವಾಗಿ ಸಾಧುಗಳನ್ನು ಬೈಯುವ ನಿಮ್ಮ ನಾಲಗೆ ಹಾಳಾಯಿತು!” ಎಂದು ಗದರಿಸಿದರು. ಬೈದವನು ನಾಗಮಹಾಶಯರ ಉನ್ನತ ಮೂರ್ತಿಯನ್ನು ನೋಡಿ ಅಂಬಿಗನಿಗೆ “ನಿಲ್ಲಿಸಯ್ಯಾ, ನಿಲ್ಲಿಸಯ್ಯಾ! ದೋಣಿ ನಿಲ್ಲಿಸು; ನಾನು ಇಲ್ಲಿಯೇ ಇಳಿದುಹೋಗುತ್ತೇನೆ” ಎಂದು ಹೇಳಿದನು. ಪೂಜ್ಯಪಾದ ವಿವೇಕಾನಂದ ಸ್ವಾಮಿಗಳು ಶರಚ್ಚಂದ್ರ ಚಕ್ರವರ್ತಿಗಳಿಂದ ಈ ವೃತ್ತಾಂತವನ್ನು ಅರಿತು “ಅಂಥ ಸ್ಥಳಗಳಲ್ಲಿ ನಾಗಮಹಾಶಯರಂಥ ಸಿಂಹವಿರುವುದು ಅತ್ಯಾವಶ್ಯಕ” ಎಂದರು. ಮತ್ತೊಂದು ಸಾರಿ “ಅವರೇನು ಇಮಿಟೇಷನ್​ ಚಿನ್ನವೇನಯ್ಯ? ಚೊಕ್ಕ ಬಂಗಾರ!” ಎಂದು ಹೇಳಿದ್ದರು. </span>
</p>
<p>
<span> ಬಾರದೀ ಬ್ರಹ್ಮಚಾರಿಯ ಒಬ್ಬ ಶಿಷ್ಯನು ಆಗಾಗ್ಯೆ ನಾಗಮಹಾಶಯರ ಹತ್ತಿರ ಬರುತ್ತಿದ್ದನು. ಈ ಸಂಗತಿ (ಪು. ೭೩-೭೪) ನಡೆದಮೇಲೆ ಒಂದು ದಿನ ಆತನು ಬಂದು “ಒಂದು ವರ್ಷದೊಳಗಾಗಿ ನೀವು ರಕ್ತಕಾರಿ ಸಾಯಬೇಕೆಂದು ಬ್ರಹ್ಮಚಾರಿಗಳು ಶಾಪಕೊಟ್ಟಿದ್ದಾರೆ” ಎಂದು ಹೇಳಿದನು. ನಾಗಮಹಾಶಯರು “ನಕ್ಕು ಬಿಟ್ಟು ಅದರಿಂದ ನನ್ನ ಒಂದು ರೋಮವೂ ಅಲ್ಲಾಡುವುದಿಲ್ಲ” ಎಂದರು. ವರ್ಷವಾಯಿತು. ಆಗ ಶಾಪವು ನಿಷ್ಫಲವಾದದ್ದನ್ನು ನೋಡಿ, ಆತನು ಬ್ರಹ್ಮಚಾರಿಯ ಸಹವಾಸವನ್ನು ಬಿಟ್ಟು ನಾಗಮಹಾಶಯರ ಶಿಷ್ಯನಾದನು. ಮತ್ತು ಜ್ಞಾನಮಾರ್ಗವನ್ನು ಬಿಟ್ಟು ಭಕ್ತಿಮಾರ್ಗದಲ್ಲಿ ಬಹುಬೇಗ ಉನ್ನತಿಯನ್ನು ಪಡೆದನು. “ಬಾರದೀ ಬ್ರಹ್ಮಚಾರಿಯು ಗೃಹಸ್ಥ ಜನರಿಗೆ ವೇದಾಂತ ಜ್ಞಾನದ ಮಾತನ್ನು ಹೇಳಿ ಅನೇಕರ ಮೆದುಳನ್ನು ಕೆಡಿಸಿಬಿಟ್ಟಿದ್ದಾನೆ. ಗೃಹಸ್ಥರಿಗೆ ಜ್ಞಾನ ವಿಚಾರವನ್ನು ತಿಳಿಸುವುದು ಬೊಗಳುಸನ್ನಿಯಿಂದ ನರಳುವ ರೋಗಿಯ ಕೂಗಾಟದ ಹಾಗೆ” ಎನ್ನುತ್ತಿದ್ದರು. </span>
</p>
<p>
<span> ನಾಗಮಹಾಶಯರ ಮನೆಗೆ ಒಂದು ದಿನ ಒಬ್ಬ ಸಂನ್ಯಾಸಿಯು ಬಂದಿದ್ದನು. ಆತನು ತ್ಯಾಗಿ </span>
<span>–</span>
<span> ಮೈ ಮೇಲಿನ ಬಟ್ಟೆಯ ವಿಚಾರದಲ್ಲಿ; ವಿರಕ್ತ - ನಿರೀಹ ಸದ್ಗೃಹಸ್ಥರ ವಿಚಾರದಲ್ಲಿ ಈಶ್ವರಾನುಗ್ರಹವೆಷ್ಟಾದರೂ ಇರಲಿ, ಇಲ್ಲದಿರಲಿ, ಗಾಂಜಾದಮೇಲೆ ಬೇಕಾದಷ್ಟು ಅನುರಾಗವಿತ್ತು. ಗಾಂಜಾ ಹೊಡೆಯುವುದರಲ್ಲಿ ಅಷ್ಟು ಗಟ್ಟಿಗನಾದವನು ಮತ್ತೊಬ್ಬನಿರಲಿಲ್ಲ. ಆತನು ಬೆತ್ತಲೆ ಬರುತ್ತಿದ್ದನು; ಆದರೆ ದೂರದಿಂದಲೇ ನಾಗಮಹಾಶಯರನ್ನು ಕಂಡು ಸ್ವಲ್ಪ ಸಂಕೋಚವಾಗಿ ಬಟ್ಟೆಯನ್ನು ಸುತ್ತಿಕೊಂಡನು. ಆಮೇಲೆ ನಾಗಮಹಾಶಯರ ಹತ್ತಿರಕ್ಕೆ ಹೋಗಿ ಸಿದ್ಧಿಗಳ ಪ್ರಸ್ತಾಪವನ್ನು ತೆಗೆದನು. ನಾಗಮಹಾಶಯರು “ಇವೆಲ್ಲಾ ಹೇಐವಾದವು ಮತ್ತು ಶುದ್ಧ ಭಕ್ತಿಯನ್ನು ಪಡೆಯುವುದಕ್ಕೆ ಅಡ್ಡಿಯಾಗತಕ್ಕವು” ಎಂದರು. ಸಂನ್ಯಾಸಿಯು ಈ ಮಾತನ್ನು ಲಕ್ಷ್ಯವೇ ಮಡದೆ “ನಾನು ಬೇಕಾದರೆ ಗೊಬ್ಬರವನ್ನು ತಿಂದುಕೊಂಡು ಏಳು ದಿನ ಇರಬಲ್ಲೆ” ಎಂದನು. </span>
</p>
<p>
<span> ನಾಗಮಹಾಶಯ </span>
<span>–</span>
<span> ಅದರಲ್ಲೇನು ದೊಡ್ಡಸ್ತಿಕೆ? ನಾಯಿ ತನ್ನ ಜೀವಮಾನದಲ್ಲೆಲ್ಲಾ ಅದನ್ನು ತಿಂದುಕೊಂಡಿರಬಲ್ಲುದು. </span>
</p>
<p>
<span> ಸಂನ್ಯಾಸಿ-ನಾನು ನನ್ನ ಜೀವಮಾನದಲ್ಲೆಲ್ಲಾ ಬೆತ್ತಲೆ ಇದ್ದೇನೆ. </span>
</p>
<p>
<span> ನಾಗಮಹಾಶಯ </span>
<span>–</span>
<span> ಇತರ ಎಷ್ಟೋ ಜೀವಜಂತುಗಳು ಗಿಡಮರಗಳನ್ನಾಶ್ರಯಿಸಿಕೊಂಡು ಇವೆ. ಇದರಲ್ಲಿ ತಾನೇ ಹೊಗಳಿಕೊಳ್ಳುವಂಥ ವಿಷಯವೇನಿದೆ? </span>
</p>
<p>
<span> ಸಂನ್ಯಾಸಿಯು ಹೀಗೆ ಮತ್ತೆ ಮತ್ತೆ ಸಿದ್ಧಿಗಳ ಪ್ರಸ್ತಾಪವನ್ನೆತ್ತಿದನು. ನಾಗಮಹಾಶಯರ ಭಕ್ತರಾದ ನಟವರರು ಇನ್ನು ಮುಂದೆ ಅವಕಾಶಕೊಡಲಿಲ್ಲ; ಸುಮ್ಮನಾಗಬೇಕೆಂದು ಸಂನ್ಯಾಸಿಗೆ ಸಂಜ್ಞೆ ಮಾಡಿದರು. ಸಿದ್ಧಿಸಂಬಂಧದಲ್ಲಿ ನಾಗಮಹಾಶಯರು “ಅದೇನು ಐದು ನಿಮಿಷದ ಕೆಲಸ; ಐದು ನಿಮಿಷ ಕೂತುಕೊಂಡುಬಿಟ್ಟರೆ ಯಾವ ಸಿದ್ಧಿಯನ್ನು ಬೇಕಾದರೂ ಪಡೆಯಬಹುದು” ಎನ್ನುತ್ತಿದ್ದರು. </span>
</p>
<p>
<span> ಸಾಧಾರಣವಾಗಿ ಇಂಥ ಸಂನ್ಯಾಸಿಗಳೇ ಆಗ ಪೂರ್ವಬಂಗಾಳಾದಲ್ಲಿ ಕಂಡುಬರುತ್ತಿದ್ದರು. ಗೌರವವಿದ್ದದ್ದೂ ಅಂಥವರಿಗೇಯೆ. ನಾಗಮಹಾಶಯರ ದೀನ ಹೀನಭಾಗ, ಮಲಿನವೇಷ, ಅದರಲ್ಲಿಯೂ ಇತರ ಸಾಮಾನ್ಯ ಜನರ ಹಾಗೆ ಸಂಸಾರದ ಸಮಸ್ತ ಕಾರ್ಯಕರ್ಮಗಳನ್ನೂ ಮಾಡುವುದು ಇವುಗಳನ್ನೆಲ್ಲಾ ನೋಡಿ ಮೊದಲು ಮೊದಲು ಯಾರೂ ಅವರನ್ನು ಸಾಧುಮಹಾಪುರುಷರೆಂದು ತಿಳಿಯಲಾಗುತ್ತಿರಲಿಲ್ಲ. ಆದರೆ ಒಂದು ಸಾರಿ ಅವರೊಡನೆ ಮಾತನಾಡಿದರಿಗೆ “ಇವರು ದೀನ ಹೀನ ಗೃಹಸ್ಥ; ಮನುಷ್ಯದೇಹದಲ್ಲಿರುವ ದೇವತೆ” ಎಂದು ಗೊತ್ತಾಗುತ್ತಿತ್ತು. ಶರಚ್ಚಂದ್ರ ಚಕ್ರವರ್ತಿಗಳ ನೆಂಟರಾದ ದೀನಬಂಧು ಮುಖ್ಯೋಪಾಧ್ಯಾಯರೆಂಬವರು ಒಂದು ದಿನ ಅವರ ಜೊತೆಯಲ್ಲಿ ದೇವಭೋಗಕ್ಕೆ ಹೋದರು. ದೀನಬಂಧುಗಳು ಸಂಗೀತಗಾರರು; ನಾಗಮಹಾಶಯರು ಅವರ “ಪ್ರಸಾದ ಪದಾವಳಿ”ಯನ್ನು ಕೇಳಿ ಪರಮ ಸಂತೋಷವನ್ನು ಪಡೆದರು. “ಇಂಥ ಮಹಾಪುರುಷರನ್ನು ನನ್ನ ಜೀವಮಾನದಲ್ಲಿ ಮತ್ತೊಬ್ಬರನ್ನು ದರ್ಶನಮಾಡಿಲ್ಲ. ಶಾಸ್ತ್ರದಲ್ಲಿ ವಿದುರ ಮುಂತಾದ ಮಹಾತ್ಮರ ವೃತ್ತಾಂತವನ್ನು ಕೇಳಿದ್ದೆ; ನಾಗಮಹಾಶಯರನ್ನು ನೋಡಿದ ಮೇಲೆ, ಇವರು ಅವರಿಗಿಂತ ಏತರಲ್ಲೂ ಕಡಮೆ ಅಲ್ಲವೆಂದೆನಿಸುತ್ತದೆ. ವಿದುರನು ನಾಗಮಹಾಶಯರ ದೇಹದಲ್ಲಿ ಪುನಃ ಜನ್ಮವೆತ್ತಿದ್ದಾನೆಂದು ನನಗೆ ತೋರುತ್ತದೆ” ಎಂದು ಈ ದೀನಬಂಧುಗಳು ಹೇಳುತ್ತಿದ್ದರು. </span>
</p>
<p>
<span> ಚಕ್ರವರ್ತಿಗಳ ಮಾವನಾದ ಮದನಮೋಹನ ಬಾರುಡೀ ಮಹಾಶಯರಿಗೆ ತಮ್ಮ ಅಳಿಯನು ನಾಗಮಹಾಶಯರ ಹತ್ತಿರ ಸೇರಿ ಓದುಬರಹ ಮತ್ತು ಸಾಮಾನ್ಯವಾದ ಸಂಸಾರ ಧರ್ಮಗಳಲ್ಲಿ ಉದಾಸೀನನಾಗಿಬಿಟ್ಟಿದ್ದಾನೆಂದು ಜನರಿಂದ ಕರ್ಣಾಕರ್ಣಿತವಾಗಿ ತಿಳಿಯಬಂತು. ಸದ್ಯದ ಅವಸ್ಥೆ ಏನು ಎಂದು ತಿಳಿದುಕೊಳ್ಳುವುದಕ್ಕೋಸ್ಕರ ಮದನಬಾಬುವು ಒಂದು ದಿನ ದೇವಭೋಗಕ್ಕೆ ಬಂದರು. ನಾಗಮಹಾಶಯರನ್ನು ಕಂಡಮೇಲೆ ಅವರ ಚಿಂತೆಯು ದೂರವಾಯಿತು. ನಾಗಮಹಾಶಯರ ಆದರ, ಅಕಪಟವೂ ಸರಳವೂ ಆದ ನಡತೆ, ಮತ್ತು ಅತಿಥಿಸತ್ಕಾರ ಇವುಗಳಿಂದ ಮದನ ಬಾಬುಗಳು ಪರಮ ಪ್ರೀತರಾಗಿ “ನಮ್ಮ ಅಳಿಯಂದಿರು ಇಂಥ ಮಹಾಪುರುಷರ ಹತ್ತಿರ ಹೋಗಿಬರಲು ಮೊದಲುಮಾಡಿದರೆ, ಭಯಕ್ಕಾಗಲಿ ಚಿಂತೆಗಾಗಲಿ ಯಾವ ಕಾರಣವೂ ಇರುವುದಿಲ್ಲ” ಎಂದರು. </span>
</p>
<p>
<span> ಶ್ರೀರಾಮಕೃಷ್ಣ ಪರಮಹಂಸರು “ಹೂವು ಅರಳಿದರೆ ಭ್ರಮರಗಳಿಗೆ ಹೇಳಿಕಳುಹಿಸಬೇಕಾದ್ದಿಲ್ಲ” ಎನ್ನುತ್ತಿದ್ದರು. ಯಾರು ನಿಜವಾಗಿ ಸಾಧು ಸಂಗವನ್ನು ಅಪೇಕ್ಷಿಸುವವರೋ ಯಾರು ಧರ್ಮದಲ್ಲಿ ಅನುರಕ್ತರಾದವರೋ ಅಂಥವರು ಒಬ್ಬೊಬ್ಬರಾಗಿ ನಾಗಮಹಾಶಯರನ್ನು ನೋಡುವುದಕ್ಕೆ ಬರಲು ಮೊದಲು ಮಾಡಿದರು. ಕ್ರಮೇಣ ದೂರ ದೂರಾಂತರಗಳಿಂದಲೂ ಜನಗಳು ಬರಲಾರಂಭಿಸಿದರು. ಕೆಲವುವೇಳೆ ಮುನಸಿಫ್​ ಡೆಪ್ಯುಟಿ ಮುಂತಾದ ದೊಡ್ಡ ಸರ್ಕಾರಿ ಅಧಿಕಾರಿಗಳೂ ಬರುತ್ತಿದ್ದರು. ಅವರು ಠಾಕೂರಣಿಗೆ “ಪರಮಹಂಸರ ದಯೆಯೂ ಕೊನೆಯ ಆಶೀರ್ವಾದವೂ ಈಗ ಪೂರ್ಣವಾಗಿವೆ. ಯಾರು ಇಲ್ಲಿಗೆ ಬರುತ್ತಾರೋ ಅವರೆಲ್ಲರೂ ನಿಜವಾದ ಧರ್ಮಾನುರಾಗಿಗಳು; ಪರಮಹಂಸರು ನನಗೆ ಹಾಗೆ ಹೇಳಿದ್ದಾರೆ. ಅವರನ್ನೆಲ್ಲಾ ತುಂಬ ಆದರಮಾಡು; ನಿನಗೆ ಮಂಗಳವಾಗುತ್ತದೆ” ಎಂದು ಹೇಳಿದ್ದರು. </span>
</p>
<p>
<span> ಸರ್ಕಾರದ ನೌಕರರು ಬಂದರೆ ನಾಗಮಹಾಶಯರು ಅವರಿಗೆ ಗೌರವದಿಂದ ಅಭಿವಾದನಮಾಡುತ್ತಿದ್ದರು. “ಮಹಾಶಕ್ತಿಯ ಇಚ್ಛೆಯಿಂದ ಇಂಗ್ಲಿಷರು ಈ ದೇಶಕ್ಕೆ ರಾಜರಾಗಿದ್ದಾರೆ; ಇವರನ್ನು ಅಗೌರವ ಮಾಡಿದರೆ ಭಗವತಿಗೆ ಅಸಮಾಧಾನವಾಗುತ್ತದೆ” ಎನ್ನುವರು. ಅವರಿಗೆ ಇಂಗ್ಲಿಷರ ಪ್ರಭುತ್ವದಲ್ಲಿ ತುಂಬ ಪಕ್ಷಪಾತ. “ಮಹಾರಾಣಿಯು ಶಕ್ತಿಯ ಅಂಶದಿಂದ ಜನಿಸಿದ್ದಾಳೆ; ಆಕೆಯ ಪುಣ್ಯದಿಂದಲೇ ಇಂಗ್ಲಿಷಿನವರಿಗೆ ಅಭ್ಯುದಯವುಂಟಾಗಿದೆ. ಇವರ ಆಳಿಕೆಯಲ್ಲಿ ಪ್ರಜೆಗಳು ಸುಖವಾಗಿರುತ್ತಾರೆ” ಎನ್ನುವರು. ಯುದ್ಧ ಕದನಗಳ ವಿಚಾರವಾಗಿ “ಜಗತ್ತಿನಲ್ಲಿ ರಜೋಗುಣದ ಪ್ರಭಾವದಿಂದ ಮಾರಾಮಾರಿ ನಡೆಯುತ್ತಿದೆ. ಸಾತ್ವಿಕವೃತ್ತಿಯಲ್ಲಿಲ್ಲದಿದ್ದರೆ ಹಿಂಸಾವೃತ್ತಿಯು ನಿಲ್ಲುವುದಿಲ್ಲ” ಎನ್ನುವರು. </span>
</p>
<p>
<span> ನಾಗಮಹಾಶಯರನ್ನು ನೋಡುವುದಕ್ಕೆ ಬಂದವರಿಗೆ ಅವರು ಏನಾದರೂ ತಿಂಡಿ ಕೊಡದೆ ಬಿಡುತ್ತಿರಲಿಲ್ಲ. ಎರಡು ಮೂರು ದಿನ ಪ್ರಯಾಣಮಾಡಿಕೊಂಡು ಬಂದವರಿಗೆ ಮಲಗಲು ಸ್ಥಳ ಹಾಸಿಗೆಗಳನ್ನು ಕೊಡುತ್ತಿದ್ದರು. ಯಾರಿಗೆ ಎಷ್ಟು ದಿನ ಇಷ್ಟ ಬಂದರೆ ಅವರು ಅಷ್ಟು ದಿನ ಇರಬಹುದಾಗಿತ್ತು. ಪೂಜಾ ಮಂಟಪದ ಎದುರಿಗಿದ್ದ ದಕ್ಷಿಣ ದಿಕ್ಕಿನ ಮನೆಯು ಅತಿಥಿಗಳಿಗೆಂದು ಗೊತ್ತಾಗಿತ್ತು. ಅತಿಥಿಸತ್ಕಾರದ ವಿಚಾರದಲ್ಲಿ ಈ ಸಾಮಾನ್ಯ ಗೃಹಸ್ಥ ಕುಟುಂಬದ ಪ್ರತಿಯೊಬ್ಬರಿಗೂ ಅಸಾಮಾನ್ಯವಾದ ಆದರವಿತ್ತು. ದೀನದಯಾಳುವು “ಬಲದಿಂದಲೋ ಛಲದೊಂದಲೋ ಅತಿಥಿಗಳು ತಿಂದರೆ ಅದರ ಫಲದಿಂದ ಸ್ವರ್ಗಪ್ರಾಪ್ತಿಯಾಗುತ್ತದೆ. ಏನಾದರೂ ಆಗಲಿ, ಅತಿಥಿಗಳು ಈ ದೀನ ದರಿದ್ರನ ಗುಡಿಸಲಿಗೆ ಬಂದು ಎರಡು ಹಿಡಿ ಅನ್ನವನ್ನು ಪಡೆಯುತ್ತಾರಲ್ಲ ಇದೇ ನನ್ನ ಪರಮ ಸೌಭಾಗ್ಯ!” ಎನ್ನುತ್ತಿದ್ದನು. ನಾಗಮಹಾಶಯರು “ಇದೆಲ್ಲಾ ಪರಮಹಂಸರ ಲೀಲೆ! ಅವರು ಲೀಲಾಶರೀರದಲ್ಲಿ ಒಬ್ಬರೇ ಆಗಿದ್ದರು. ಈಗ ಅವರೇ ನಾನಾ ರೂಪದಲ್ಲಿ ನನ್ನ ಮೇಲೆ ಕೃಪೆಮಾಡಲು ಬರುತ್ತಿದ್ದಾರೆ” ಎನ್ನುತ್ತಿದ್ದರು. ಅವರು ಅತಿಥಿಗಳನ್ನು ನಿಜವಾಗಿಯೂ ನಾರಾಯಣ ಬುದ್ಧಿಯಿಂದ ಸೇವೆ ಮಾಡುತ್ತಿದ್ದರು. </span>
</p>
<p>
<span> ಒಂದು ದಿನ ನಾಗಮಹಾಶಯರಿಗೆ ಹೊಟ್ಟೆ ಶೂಲೆ ಬಂದು ಅದರ ಯಾತನೆಯಿಂದ ಮಧ್ಯೆ ಮಧ್ಯೆ ಜ್ಞಾನ ತಪ್ಪಿಹೋಗುತ್ತಿತ್ತು. ಮನೆಯಲ್ಲಿ ಅಕ್ಕಿ ಇರಲಿಲ್ಲ. ಈ ಸ್ಥಿತಿಯಲ್ಲಿ ಇದ್ದಕ್ಕಿದ್ದ ಹಾಗೆ ಎಂಟು ಹತ್ತು ಜನ ಮನೆಗೆ ಬಂದರು. ಆಗ ಅವರು ಆ ಬಾಧೆಯಲ್ಲಿಯೇ ಅಂಗಡಿಗೆ ಹೊರಟರು. ಅವರು ಯಾವಾಗಲೂ ಮೂಟೆಗಳನ್ನು ಕೂಲಿಯವರ ಕೈಯಲ್ಲಿ ಹೊರಿಸುತ್ತಿರಲಿಲ್ಲ. ಕೊಂಡುಕೊಂಡ ಸಾಮಾನುಗಳನ್ನು ತಾವೇ ತಲೆಯಮೇಲೆ ಹೊತ್ತುಕೊಂಡು ಬರುತ್ತಿದ್ದರು. ಆ ದಿವಸ ಅಕ್ಕಿಯ ಗಂಟನ್ನು ತಲೆಯ ಮೇಲೆ ಹೊತ್ತುಕೊಂಡು ಬರುತ್ತಿರುವಾಗ ಅವರಿಗೆ ಶೂಲೆಯ ಬಾಧೆಯು ಹೆಚ್ಚಾಯಿತು. ಹೋಗುತ್ತ ಹೋಗುತ್ತ ದಾರಿಯಲ್ಲಿ ಬಿದ್ದು “ಹಾ ಹಾ! ರಾಮಕೃಷ್ಣದೇವನು ಈ ದಿನ ಏನು ಮಾಡಿಬಿಟ್ಟ! ಈ ಹಾಳು ಮೂಳೆ ಮಾಂಸಗಳ ಪಂಜರವು ಈ ದಿವಸ ಭಗವಂತನ ಸೇವೆ ಮಾಡಲಾರದೆ ಹೋಯಿತಲ್ಲ!” ಎನ್ನುತ್ತ ಕುಳಿತರು. ವೇದನೆಯು ಸ್ವಲ್ಪ ಕಡಮೆಯಾದ ಮೇಲೆ ಮೂಟೆಯನ್ನು ಹೊತ್ತುಕೊಂಡು ಮನೆಗೆ ಹೋದರು. ಬಂದಿದ್ದ ಅತಿಥಿಗಳಿಗೆ ನಮಸ್ಕರಿಸಿ “ಅಯ್ಯೋ ತಮ್ಮಲ್ಲಿ ನಾನು ತಪ್ಪು ಮಾಡಿದ್ದೇನೆ. ತಮ್ಮ ಸೇವೆಗೆ ತಡವಾಯಿತು” ಎಂದು ಹೇಳಿಕೊಂಡರು. </span>
</p>
<p>
<span> ಒಂದು ದಿನ ರಾತ್ರಿ ಐದಾರು ಜನ ಫಲಾಹಾರದ ಅತಿಥಿಗಳು ಬಂದರು. ಆದರೆ ನಾಗಮಹಾಶಯರ ಮನೆಯಲ್ಲಿ ಅರಳು ಅವಲಕ್ಕಿ ಯಾವುದೂ ಇರಲಿಲ್ಲ. ಅಂಗಡಿಗಳು ಮುಚ್ಚಿದ್ದುವು. ಆದ್ದರಿಂದ ಠಾಕೂರಣಿಯು ಅಕ್ಕಿ ತೆಗೆದುಕೊಂಡು ಅದಕ್ಕೆ ಬದಲಾಗಿ ಅರಳು ಅವಲಕ್ಕಿ ಏನನ್ನಾದರೂ ತರುವುದಕ್ಕೆ ಹೊರಟರು. ಚಕ್ರವರ್ತಿಗಳಿಗೆ ಅದನ್ನು ನೋಡಿ ಸಿಟ್ಟು ಬಂತು. ನಾಗಮಹಾಶಯರು ಮಾತ್ರ “ಇದೆಲ್ಲಾ ಭಗವಂತನ ಇಚ್ಛೆ ಭಗವಂತನ ದಯೆ; ನನ್ನ ಪರೀಕ್ಷೆ ಮಾತ್ರ” ಎಂದು ಹೇಳಿದರು. </span>
</p>
<p>
<span> ಒಂದು ದಿನ ಮಳೆಗಾಲದಲ್ಲಿ ಇಬ್ಬರು ಅತಿಥಿಗಳು ಅವರ ಮನೆಗೆ ಬಂದರು. ಆ ದಿನ ಪ್ರಬಲವಾದ ಮಳೆ ಬಿಡದೆ ಸುರಿಯುತ್ತಿತ್ತು. ನಾಗಮಹಾಶಯರ ಮನೆಯಲ್ಲಿ ನಾಲ್ಕು ಕೋಣೆಗಳಿದ್ದುವು; ಅವುಗಳಲ್ಲಿ ಮೂರರಲ್ಲಿಯೂ ಛಾವಣಿಯು ಸೋರಿ ನೀರು ಸುರಿಯುತ್ತಿತ್ತು. ಒಂದು ಮಾತ್ರ ಸರಿಯಾಗಿತ್ತು. ಅದರಲ್ಲಿಯೇ ನಾಗಮಹಾಶಯರು ಮಲಗುತ್ತಿದ್ದರು. ಬಂದ ಅತಿಥಿಗಳಿಗಿಬ್ಬರಿಗೂ ಊಟ ಉಪಚಾರಗಳಾದುವು. ಆದರೆ ಮಲಗುವುದೆಲ್ಲಿ? ನಾಗಮಹಾಶಯರು ಠಾಕೂರಣಿಯವರನ್ನು ಕುರಿತು “ಇವೊತ್ತು ನಮ್ಮ ಪರಮಭಾಗ್ಯ! ಈ ಸಾಕ್ಷಾತ್​ ನಾರಾಯಣರಿಗೋಸ್ಕರ ಒಂದು ಸ್ವಲ್ಪ ಕಷ್ಟವನ್ನು ಸಹಿಸಲಾರೆಯಾ? ಬಾ ನಾವು ಆ ಮೂಲೆಯಲ್ಲಿ ಕುಳಿತುಕೊಂಡು ಭಗವದ್ಧ್ಯಾನ ಮಾಡುತ್ತ ರಾತ್ರಿಯನ್ನು ಕಳೆಯೋಣ!” ಎಂದು ಹೇಳಿ ಅತಿಥಿಗಳಿಗೆ ಒಳ್ಳೆಯ ಕೊಠಡಿಯನ್ನು ಬಿಟ್ಟುಕೊಟ್ಟು ತಾವಿಬ್ಬರೂ ಮನೆಯ ಒಂದು ಮೂಲೆಯಲ್ಲಿ ಕುಳಿತು ಕೊಂಡು ರಾಮಕೃಷ್ಣ ನಾಮಸ್ಮರಣೆಯನ್ನು ಮಾಡುತ್ತ ರಾತ್ರಿಯನ್ನು ಕಳೆದರು. </span>
</p>
<p>
<span> ಸಾಮಾನ್ಯ ಗೃಹಸ್ಥರ ಮನೆಯ ಖರ್ಚುವೆಚ್ಚಗಳಂತೆ ನಾಗಮಹಾಶಯರ ಮನೆಯ ಖರ್ಚುವೆಚ್ಚಗಳು ತಿಂಗಳಿಗಿಷ್ಟೆಂದು ನಿಯತವಾಗಿರಲಿಲ್ಲ. ಕಂಟ್ರಾಕ್ಟು ಕೆಲಸದಲ್ಲಿ ವರ್ಷದ ಉದ್ದಕ್ಕೂ ಒಂದೇ ಸಮನಾಗಿ ಲಾಭ ಬರುತ್ತಿರಲಿಲ್ಲ; ಹಾಗೇ ಮನೆಗೆ ಬರುವ ಅತಿಥಿಗಳ ಸಂಖ್ಯೆಯೂ ಗೊತ್ತಿರುತ್ತಿರಲಿಲ್ಲ. ಆದ್ದರಿಂದ ಆಗಾಗ್ಗೆ ಮನೆಯಲ್ಲಿ ಸಾಮಾನುಗಳು ಇಲ್ಲದೆ ಹೋಗುತ್ತಿದ್ದುವು. ಕೈಯಲ್ಲಿ ಕಾಸು ಇರುತ್ತಿರಲಿಲ್ಲ. ನಾಗಮಹಾಶಯರು ಆಗ ನಾರಾಯಣಗಂಜು ಮುಂತಾದ ಸ್ಥಳಗಳಲ್ಲಿ ಗುರುತಾದ ಅಂಗಡಿಗಳಿಂದ ಸಾಲ ತಂದು ವರ್ಷದ ಕೊನೆಯಲ್ಲಿ ರಣಜಿತನು ಕಳುಹಿಸುವ ಹಣದಿಂದ ಸಾಧ್ಯವಾದಷ್ಟು ಮಟ್ಟಿಗೆ ಆ ಸಾಲಗಳನ್ನು ತೀರಿಸಿಬಿಡುತ್ತಿದ್ದರು. ಅಂಗಡಿಗಳಲ್ಲಿ ನಾಗಮಹಾಶಯರಿಗೆ ಇದ್ದ ಗೌರವವು, ಎಷ್ಟೋ ಸಾಹುಕಾರರಿಗೂ ಇರಲಿಲ್ಲ. ಒಂದು ಅಂಗಡಿಯಿಂದ ವರ್ತನೆಯಾಗಿ ಸಾಮಾನು ತರುವುದು ಅವರ ಪದ್ಧತಿಯಾಗಿತ್ತು. “ಸತ್ಯವನ್ನು ಅನುಸರಿಸುತ್ತಿದ್ದರೆ, ಆ ಸತ್ಯವೇ ಸರ್ವದಾ ಕಾಪಾಡುತ್ತದೆ; ಭಗವಂತನು ಅವರಿಗೆ ಅಗತ್ಯವಾಗಿ ಕೃಪೆ ತೋರಿಸುವರು” ಎನ್ನುತ್ತಿದ್ದರು. ಯಾರಲ್ಲಿ ಅವರು ಸಾಮಾನು ತೆಗೆದುಕೊಳ್ಳುತ್ತಿದ್ದರೋ ಅವರಿಗೆ ಇವರಲ್ಲಿ ವಿಶೇಷ ಭಕ್ತಿ. ಅವರಿಗೆಂದರೆ ಮಿಕ್ಕವರಿಗೆ ಕೊಡುವ ದರದಲ್ಲಿ ದಳ್ಳಾಳಿಯನ್ನು ಬಿಟ್ಟುಕೊಡುತ್ತಿದ್ದರು. ನಾಗಮಹಾಶಯರಿಗೆ ಅದು ಗೊತ್ತಾದರೆ “ಮಿಕ್ಕವರಿಗೆ ಕೊಟ್ಟ ಹಾಗೇ ನನಗೂ ಕೊಡಿ; ದಳ್ಳಾಳಿ ವಜಾಮಾಡಬೇಡಿ” ಎನ್ನುವರು. ನಾಗಮಹಾಶಯರು ಒಳ್ಳೆಯ ಕ್ರಿಯಾವಂತರೆಂದೂ ಅವರ ಕೈಯಿಂದ ಬೋಣಿಯಾದ ದಿವಸ ವ್ಯಾಪಾರವು ಚೆನ್ನಾಗಿ ಆಗುವುದೆಂದೂ ಅಂಗಡಿಯವರಲ್ಲಿ ಒಂದು ನಂಬಿಕೆಯಿತ್ತು. ಆದ್ದರಿಂದ ಕೊನೆಗೆ, ಬೆಸ್ತರವಳು ತನ್ನ ಮೀನನ್ನು ಕೊಂಡುಕೊಳ್ಳಬೇಕೆಂದೂ ಕವಾಡಿಗಳೂ ತನ್ನ ಹಾಲನ್ನು ಕೊಂಡುಕೊಳ್ಳಬೇಕೆಂದೂ ಅವರನ್ನು ಕೇಳಿ ಕೊಳ್ಳುತ್ತಿದ್ದರು. ಒಂದು ದಿನ ಹಾಲು ಹೆಚ್ಚಾಗಿ ಬೇಕಾಗಿದ್ದದ್ದರಿಂದ ಅದನ್ನು ಒಬ್ಬ ಕವಾಡಿಗನಿಂದ ಕೊಂಡುಕೊಂಡು, ಚಿಲ್ಲರೆ ಇಲ್ಲದ್ದರಿಂದ ಅವನ ಕೈಗೆ ಒಂದು ರೂಪಾಯಿ ಕೊಟ್ಟರು. ಅವರು ಬಾಕಿಯನ್ನು ಹಿಂದಕ್ಕೆ ಯಾವಾಗಲೂ ಕೇಳುತ್ತಿರಲಿಲ್ಲ. ಅದರಂತೆ ಈಗಲೂ ಅವರು ಕೇಳಲಿಲ್ಲ; ಕವಾಡಿಗನೂ ಹಿಂದಕ್ಕೆ ಕೊಡಲಿಲ್ಲ. ಮತ್ತೊಂದು ದಿನ ಅವನ ಹತ್ತಿರವೇ ಹಾಲು ಕೊಂಡುಕೊಂಡು ನಾಗಮಹಾಶಯರು ಅವೊತ್ತಿನ ದುಡ್ಡನ್ನು ಲೆಕ್ಕಾಚಾರಮಾಡಿ ಕೊಟ್ಟುಬಿಟ್ಟರು; ಹಿಂದಿನ ಬಾಕಿಯ ಪ್ರಸ್ತಾಪವನ್ನೆತ್ತಲೇ ಇಲ್ಲ; ಹಾಲಿನವನು </span>
<span>–</span>
<span> ಈ ಹುಚ್ಚ ಎಲ್ಲೋ ಮರೆತುಬಿಟ್ಟಿದಾನೆ, ಎಂದುಕೊಂಡು ತಾನೂ ಬಾಕಿಯ ಪ್ರಸ್ತಾಪವನ್ನತ್ತದೆಯೇ ಅವೊತ್ತಿನ ದುಡ್ಡನ್ನು ತೆಗೆದುಕೊಂಡು ಹೊರಟುಹೋದನು. ನಾನು ಆಗಾಗ್ಯೆ ಅವರ ಜೊತೆಯಲ್ಲಿ ಅಂಗಡಿಗೆ ಹೋಗಿ ನೋಡಿದ್ದೇನೆ </span>
<span>–</span>
<span> ಅವರು ಯಾವಾಗಲೂ ಚೌಕಶಿ ಮಾಡುತ್ತಿರಲಿಲ್ಲ. ಅಂಗಡಿಯವನು ಯಾವ ಬೆಲೆಯನ್ನು ಹೇಳಿದರೆ ಆ ಬೆಲೆಯನ್ನು ಕೊಡುತ್ತಿದ್ದರು. ಒಂದು ದಿನ ನಾಗಮಹಾಶಯರನ್ನು ನೋಡುವುದಕ್ಕೆಂದು ಬಂದು ಒಬ್ಬಾತನು ಅವರ ಮನೆಯಲ್ಲಿಯೇ ಖಾಯಿಲೆ ಮಲಗಿದನು. ಅವರು ಎಷ್ಟೋ ಆದರದಿಂದ ರೋಗಿಗೆ ಶುಶ್ರೂಷೆ ಮಾಡಿದರು. ವಾಸಿಯಾದ ಮೇಲೆ ಆತನನ್ನು ಅವರ ಮನೆಗೆ ಕಳುಹಿಸುವುದಕ್ಕೋಸ್ಕರ ನಾವಿಬ್ಬರೂ ಒಂದು ದೋಣಿಯನ್ನು ಬಾಡಿಗೆಗೆ ಗೊತ್ತುಮಾಡಿಕೊಂಡು ಬರುವುದಕ್ಕೆಂದು ಹೋದೆವು. ಅಂಬಿಗನು ಯದ್ವಾತದ್ವಾ ಬಾಡಿಗೆ ಕೇಳಿದ್ದರಿಂದ ನಾನು ಚೌಕಶಿ ಮಾಡುವುದಕ್ಕೆ ಹೋದೆ; ನಾಗಮಹಾಶಯರು ನನ್ನನ್ನು ಗದರಿಸಿ “ಯಾಕೆ ಸುಮ್ಮನೆ ಜಗಳ ಆಡುತ್ತೀಯೆ, ಇವರು ಯಾವಾಗಲೂ ಸುಳ್ಳು ಹೇಳುವುದಿಲ್ಲ” ಎಂದರು. ಅಂಬಿಗನು ಕೇಳಿದ ಬಾಡಿಗೆಯೇ ನಿಷ್ಕರ್ಷೆಯಾಯಿತು. ಬಂದು ರೋತಿಯನ್ನು ಅದರಲ್ಲಿ ಕೂರಿಸಿದೆವು. ಆತನ ಹತ್ತಿರ ದುಡ್ಡು ಕಾಸು ಏನೂ ಇರಲಿಲ್ಲ. ಆದ್ದರಿಂದ ನಾಗಮಹಾಶಯರೇ ಬಾಡಿಗೆಯನ್ನು ಕೊಟ್ಟರು. ಹೀಗೆ ಅವರು ಅನೇಕರಿಗೆ ದಾರಿಯ ಖರ್ಚನ್ನೂ ಕೊಡಬೇಕಾಗುತ್ತಿತ್ತು. </span>
</p>
<p>
<span> ಈ ರೀತಿ ಅಪರಿಮಿತವಾದ ಖರ್ಚಿನಿಂದ ನಾಗಮಹಾಶಯರು ಸ್ವಲ್ಪ ಸಾಲಕ್ಕೆ ಸಿಕ್ಕಿಕೊಳ್ಳಬೇಕಾಯಿತು. ಆ ಸಾಲವನ್ನು ತೀರಿಸಿಬಿಡುತ್ತೇವೆಂದು ಯಾರಾದರೂ ಹೇಳಿದರೆ ಅವರು ಒಪ್ಪುತ್ತಿರಲಿಲ್ಲ. ಪೂಜ್ಯಪಾದ ವಿವೇಕಾನಂಲದ ಸ್ವಾಮಿಗಳೂ ಅಮೇರಿಕಾದಿಂದ ಹಿಂದಿರುಗಿ ಬಂದು ನಾಗಮಹಾಶಯರ ಸಾಲದ ವಿಚಾರವನ್ನು ಕೇಳಿ ತಾವು ಸಹಾಯ ಮಾಡುವುದಾಗಿ ಪ್ರಸ್ತಾಪ ಮಾಡಿದರು. ನಾಗಮಹಾಶಯರು “ಸಂನ್ಯಾಸಿಗಳು ನನ್ನ ವಿಚಾರದಲ್ಲಿ ಇಷ್ಟೊಂದು ಕೃಪೆಮಾಡಿದ್ದೇ ನನಗೆ ಯಥೇಚ್ಛವಾಯಿತು. ಪಾಲ್​ ಬಾಬುಗಳು ಕೊಡುವ ಹಣದಿಂದಲೇ ಹೇಗೋ, ಕಷ್ಟದಲ್ಲಿಯೋ ಸುಖದಲ್ಲಿಯೋ, ನನ್ನ ಸಂಸಾರವು ನಡೆದುಕೊಂಡು ಹೋಗುತ್ತಿದೆ” ಎಂದುಬಿಟ್ಟರು. ಸಾಲಕ್ಕೋಸ್ಕರ ನಾನು ಚಿಂತಿಸುತ್ತಿದ್ದದ್ದನ್ನು ಕಂಡಾಗ “ಸಂಪಾದನೆಯಾಗದಿದ್ದರೆ ಉಪವಾಸವಾದರೂ ಇರಬಹುದು, ಗೃಹಸ್ಥ ಧರ್ಮವನ್ನು ಬಿಡಲಾರೆ; ನೀವು ಈ ಅಲ್ಪ ವಿಚಾರಗಳನ್ನು ಮನಸ್ಸಿಗೆ ಹತ್ತಿಸಿಕೊಳ್ಳಬೇಡಿ. ಭಗವಾನ್​ ರಾಮ ಕೃಷ್ಣನು ಏನಾಗಬೇಕೋ ಅದನ್ನು ಮಾಡಿಸುತ್ತಾನೆ” ಎನ್ನುತ್ತಿದ್ದರು. </span>
</p>
<p>
<span> ನಾಗಮಹಾಶಯರು ಯಾವಾಗಲೂ ಆಳನ್ನು ಇಟ್ಟುಕೊಂಡಿರಲಿಲ್ಲ. ಅವರು ಊರಿನಲ್ಲಿದ್ದಾಗ ಜನರನ್ನು ನೇಮಿಸಿ ಮನೆಯನ್ನು ರಿಪೇರಿ ಮಾಡಿಸುವ ಪದ್ಧತಿ ಇರಲಿಲ್ಲ. ಅವರು ಬೇರೆ ಊರಿಗೆ ಹೋಗಿದ್ದಾಗ ಠಾಕೂರಣಿಯವರು ಗಿಡಗೆಂಟೆಗಳನ್ನು ಕೀಳಿಸಿ, ಛಾವಣಿಯನ್ನು ಸರಿಪಡಿಸಿ ಮನೆ ರಿಪೇರಿ ಮಾಡಿಸುತ್ತಿದ್ದರು. ಒಂದುಸಾರಿ ನಾಗಮಹಾಶಯರು ಬಹುಕಾಲ ಊರಿನಲ್ಲಿಯೇ ನಿಂತುಬಿಟ್ಟಿದ್ದರಿಂದ ಮನೆಯೆಲ್ಲಾ ಶಿಥಿಲವಾಗಿ ಛಾವಣಿಯಿಂದ ನೀರು ಇಳಿಯುವ ಹಾಗಯಿತು. ಆಗ ಠಾಕೂರಣಿಯವರು ಮನೆಗೆ ಹೊಸದಾಗಿ ಛಾವಣಿ ಹೊದಿಸುವುದಕ್ಕೆ ಒಬ್ಬ ಕೆಲಸಗಾರನನ್ನು ನೇಮಿಸಿದರು. ಅವನು ಮನೆಯೊಳಕ್ಕೆ ಕಾಲಿಟ್ಟ ಕೂಡಲೆ ನಾಗಮಹಾಶಯರು ವ್ಯಥೆಪಟ್ಟುಕೊಳ್ಳುವುದಕ್ಕೆ ಮೊದಲಾಯಿತು. ಅವನನ್ನು ಕೂರಿಸಿ ತಂಬಾಕನ್ನು ಸಿದ್ಧಮಾಡಿಕೊಟ್ಟರು. ಸ್ವಲ್ಪ ಹೊತ್ತಿನ ಮೇಲೆ ಆತನು ಛಾವಣಿಯ ಮೇಲೆ ಕೆಲಸಕ್ಕೆ ಮೊದಲುಮಾಡಿದನು. ನಾಗಮಹಾಶಯರು ಒದ್ದಾಡಿಕೊಳ್ಳುತ್ತ ಅವನನ್ನು ಇಳಿದು ಬರಬೇಕೆಂದರು. ಎಷ್ಟೋ ವಿನಯದಿಂದ ಬೇಡಿಕೊಂಡರು. ಆದರೆ ಏನು ಮಾಡಿದರೂ ಅವನು ಇಳಿಯಲಿಲ್ಲ. ಆಗ ನಾಗಮಹಾಶಯರಿಗೆ ಸುಮ್ಮನಿರಲಾಗಲಿಲ್ಲ. ತಲೆತಲೆ ಬಡಿದುಕೊಳ್ಳೂತ್ತ “ಅಯ್ಯೋ ಗುರುದೇವ! ಈ ಗೃಹಸ್ಥಾಶ್ರಮದಲ್ಲಿರಬೇಕೆಂದು ನನಗೆ ಏಕೆ ಅಪ್ಪಣೆ ಮಾಡಿಹೋದಿರಿ? ನನ್ನ ಸುಖಕ್ಕೋಸ್ಕರ ಜನರು ಕಷ್ಟಪಡುತ್ತಿರುವುದನ್ನು ನೋಡಬೇಕಾಯಿತು! ಈ ಗೃಹಸ್ಥಾಶ್ರಮ ಹಾಳಾಗಲಿ!” ಎನ್ನುವುದಕ್ಕೆ ಮೊದಲು ಮಾಡಿದರು. ಅವರ ಗೋಳಾಟವನ್ನು ನೋಡಿ ಕೆಲಸಗಾರನು ಕೆಳಕ್ಕೆ ಇಳಿದುಬಂದನು. ಇನ್ನೂ ಇಳಿದುಬರುತ್ತಿದ್ದ ಹಾಗೆಯೇ ನಾಗಮಹಾಶಯರು ಅವನಿಗೆ ತಂಬಾಕು ಸಿದ್ಧಮಾಡಿಕೊಟ್ಟು, ಗಾಳಿ ಹಾಕುವುದಕ್ಕೆ ಮೊದಲುಮಾಡಿದರು. ಅವನ ಆಯಾಸ ಪರಿಹಾರವಾದಮೇಲೆ, ಒಂದು ದಿನದ ಪೂರ್ತಿ ಕೂಲಿಯನ್ನು ಕೊಟ್ಟು ಅವನನ್ನು ಕಳುಹಿಸಿದರು. </span>
</p>
<p>
<span> ದೋಣಿಯಲ್ಲಿ ಕುಳಿತರೆ ನಾಗಮಹಾಶಯರು ಅಂಬಿಗನನ್ನು ದೋಣಿ ನಡೆಸಗೊಡುತ್ತಿರಲಿಲ್ಲ; ತಾವೇ ಹುಟ್ಟುಹಾಕುತ್ತಿದ್ದರು. ಮಿಕ್ಕ ಪ್ರಯಾಣಿಕರು ಅವರು ದೋಣಿ ನಡೆಸುವುದನ್ನು ತಪ್ಪಿಸಬೇಕೆಂದು ಬೇಕಾದಷ್ಟು ಪ್ರಯತ್ನಮಾಡುತ್ತಿದ್ದರು. ಆದರೆ ಅವರು ಯಾರ ಮಾತನ್ನೂ ಕೇಳುತ್ತಿರಲಿಲ್ಲ. ಆದ್ದರಿಂದ ಕೈಲಾದಮಟ್ಟಿಗೂ ಯಾರೂ ಅವರನ್ನು ತಮ್ಮ ದೋಣಿಯನ್ನು ಹತ್ತಗೊಡಿಸುತ್ತಿರಲಿಲ್ಲ. ಮಳೆಗಾಲದಲ್ಲಿ ದೇವಭೋಗ ಗ್ರಾಮದಲ್ಲೆಲ್ಲಾ ನೀರುತುಂಬಿಕೊಳ್ಳುವುದರಿಂದ ದೋಣಿಯಿಲ್ಲದೆ ಮನೆಯಿಂದ ಮನೆಗೆ ಹೋಗುವುದಕ್ಕಾಗುವುದಿಲ್ಲ. ನಾಗಮಹಾಶಯರಿಗೆ ಸ್ವಂತ ದೋಣಿಯಿರಲಿಲ್ಲ. ಠಾಕೂರಣಿಯವರು ನೆರೆ ಹೊರೆಯವರ ಸಹಾಯದಿಂದ, ಮುಂಚೆಯೇ ಸೌದೆ ಮುಂತಾದ ಸಾಮಾನುಗಳನ್ನು ಶೇಖರಿಸಿಟ್ಟುಕೊಳ್ಳುತ್ತಿದ್ದರು. </span>
</p>
<p>
<span> ಪ್ರತಿನಿತ್ಯವೂ ಸಾಯಂಕಾಲದ ಹೊತ್ತು ನಾಗಮಹಾಶಯರು ಧೂಪದೀಪಾದಿಗಳಿಂದ ರಾಮಕೃಷ್ಣ ಪರಮಹಂಸರ ಪಠಕ್ಕೆ ಪೂಜೆ ಮಾಡುತ್ತಿದ್ದರು. ಭಕ್ತರು ಸೇರಿದರೆ ಭಜನೆಯಾಗುತ್ತಿತ್ತು. ಆದರೆ ಅವರು ಭಜನೆ ಮಾಡುವವರ ಜೊತೆಯಲ್ಲಿ ಸಾಮಾನ್ಯವಾಗಿ ಸೇರುತ್ತಿರಲಿಲ್ಲ; ನಡುವೆಯ ಒಂದು ಪಕ್ಕದಲ್ಲಿ ಕುಳಿತು ಎಲ್ಲರಿಗೂ ತಂಬಾಕು ಮಾಡಿಕೊಡುತ್ತಿದ್ದರು. ಅವರಿದ್ದರೆ ಕೀರ್ತನ ಭಜನೆಗಳಲ್ಲಿ ತುಂಬ ಕಳೆ ಇರುತ್ತಿತ್ತು. ಕೀರ್ತನೆಯ ಕೊನೆಯಲ್ಲಿ ಮಾತ್ರ ಅವರು ರಾಮಕೃಷ್ಣರ ಹೆಸರಿನಲ್ಲಿ ಜಯಧ್ವನಿಮಾಡುತ್ತಿದ್ದರು. ಕೇವಲ ಭಜನೆಯೊಂದರಲ್ಲೇ ಏಕೆ, ನಾಗಮಹಾಶಯರ ಮನೆಯ ಪ್ರತಿಯೊಂದು ಕ್ರಿಯಾಕಲಾಪಗಳಲ್ಲಿಯೂ ಪೂರ್ಣ ಭಕ್ತ್ಯುತ್ಸಾಹಗಳು ಕಂಡುಬರುತ್ತಿದ್ದುವು. ಒಂದು ವರ್ಷ ಶರಚ್ಚಂದ್ರ ಚಕ್ರವರ್ತಿಗಳು ಸರಸ್ವತಿ ಪೂಜೆಯ ದಿನ ಅವರ ಮನೆಗೆ ಹೋಗಿದ್ದರು. ಅವರು ಮಧ್ಯೆ ಮಧ್ಯೆ ಚಕ್ರವರ್ತಿಗಳಿಂದ ಶಾಸ್ತ್ರ ವ್ಯಾಖ್ಯಾನವನ್ನು ಕೇಳುತ್ತಿದ್ದರು. ಒಂದೇ ಶ್ಲೋಕಕ್ಕೆ ಶಾಸ್ತ್ರ ವ್ಯಾಖ್ಯಾನವನ್ನು ಕೇಳುತ್ತಿದ್ದರು. ಒಂದೇ ಶ್ಲೋಕಕ್ಕೆ ಬೇರೆ ಬೇರೆ ವ್ಯಾಖ್ಯಾನವನ್ನು ಕೇಳಿ ಅವರು </span>
<span>–</span>
<span> “ಇದೂ ನಿಜ ಅದೂ ನಿಜ! ಯಾರು ಎಂಥ ಅಧಿಕಾರಿಗಳೋ ನೋಡಿಕೊಂಡು ಅವರಿಗೆ ತಕ್ಕಹಾಗೆ ವ್ಯಾಖ್ಯಾನಮಾಡಿದೆ. ಇದರಲ್ಲಿ ವ್ಯಾಖ್ಯಾನಕಾರರ ದೋಷವೇನೂ ಇಲ್ಲ” ಎಂದರು. ಅವರು ಬಹುರೂಪಿಯಾಗಿರುವ ಕಥೆಯನ್ನು ಹೇಳಿ “ಈಶ್ವರನಿಗೆ ಅನಂತರೂಪಗಳು; ಯಾರು ಯಾರು ಅವನನ್ನು ಯಾವ ಯಾವ ರೀತಿಯಲ್ಲಿ ತಿಳಿದುಕೊಂಡಿದ್ದಾರೋ ಅವರವರು ಆಯಾ ರೀತಿಯಲ್ಲಿ ವರ್ಣಿಸಿರುತ್ತಾರೆ. ಅವರ ಸ್ವರೂಪವೆಂಥದೆಂಬುದನ್ನು ಯಾರಿಗೂ ಹೇಳುವುದು ಸಾಧ್ಯವಲ್ಲ” ಎಂದರು. ಆಮೇಲೆ ಮಂಟಪದಲ್ಲಿಟ್ಟಿದ್ದ ದೇವೀ ಮೂರ್ತಿಯನ್ನು ತೋರಿಸಿ, “ಇದೆಲ್ಲಾ ನಿಜ; ಈ ದೇವ ದೇವಿಯರ ಸಾಧನವನ್ನು ಮಾಡಿ ಎಷ್ಟು ಜನ ಮುಕ್ತರಾಗಿ ಹೋಗಿದ್ದಾರೆ!” ಎನ್ನುತ್ತ ಮೇಲಿಂದಮೇಲೆ ದೇವಿಗೆ ನಮಸ್ಕಾರಮಾಡಲು ಮೊದಲು ಮಾಡಿದಲರು. ಪುರೋಹಿತರು ಬೇಕಾದಷ್ಟು ಪೂಜಾ ಸಾಮಗ್ರಿಗಳನ್ನಿಟ್ಟುಕೊಂಡು ಮಂಟಪದ ತುಂಬ ಪೂಜೆಮಾಡುತ್ತಿದ್ದರು. ನಾಗಮಹಾಶಯರು ಮತ್ತೆ ದೇವೀ ಮೂರ್ತಿಯನ್ನು ನೋಡಿ, “ಮಾತೆಯು ಸಾಕ್ಷಾತ್​ ವಿದ್ಯಾರೂಪಿಣಿ! ಅವಳ ಕೃಪೆಯುಂಟಾಗದಿದ್ದರೆ ಯಾರಿಗಾದರೂ ಅವಿದ್ಯೆಯಿಂದ ಪಾರಾಗುವುದಕ್ಕಾಗುತ್ತದೆಯೆ? ಮಾತೆಯು ನನ್ನನ್ನು ಮೂರ್ಖನನ್ನಾಗಿ ಮಾಡಿ ಶೂದ್ರರ ಮನೆಯಲ್ಲಿ ಹಾಕಿದ್ದಾಳೆ; ನನಗೆ ಶಾಸ್ತ್ರಾಧಿಕಾರವಿಲ್ಲ; ಆದ್ದರಿಂದ ತಾವು ಶಾಸ್ತ್ರ ವಿಷಯವನ್ನು ವಿವರಿಸಿ ನನ್ನ ಮೇಲೆ ಕೃಪೆಮಾಡಿ!” ಎಂದು ಕೇಳಿಕೊಂಡರು. ಅವರಿಗೆ ದೇವರಲ್ಲಿ ಅಂಥ ದೃಢವಾದ ಭಕ್ತಿಯನ್ನು ನೋಡಿ ನನಗೆ, ನಾಗಮಹಾಶಯರು ದೇವತಾಸಿದ್ಧರು, ಬ್ರಹ್ಮಜ್ಞರಲ್ಲ, ಎನ್ನಿಸಿತು. ನಾನು ಇತ್ತ ಕಡೆ ಹೀಗೇ ಯೋಚಿಸುತ್ತಿದ್ದೆ, ಅವರು ಆ ಮಧ್ಯೆ ಎಲ್ಲಿಗೋ ಅಲ್ಲಿಂದ ಎದ್ದು ಹೋಗಿ ಬಿಟ್ಟಿದ್ದರು. ಹುಡುಕಿಕೊಂಡುಹೋಗಿ ನೋಡಲು, ಅಡಿಗೆ ಮನೆಯ ಹಿಂದೆ ಒಂದು ಮಾವಿನ ಮರದ ಕೆಳಗೆ ನಿಂತುಕೊಂಡಿದ್ದಾರೆ. ಆಗ ಅವರಿಗೆ ಪೂರ್ಣ ಭಾವಾವೇಶ </span>
<span>–</span>
<span> “ಮಾತೆಯು ನಮ್ಮ ಆ ಹುಲ್ಲು ಮಣ್ಣುಗಳ ಮೂರ್ತಿಯಲ್ಲಿ ಬದ್ಧಳಾಗಿದ್ದಾಳೇನು? ಅವಳು ಅನಂತ ಸಚ್ಚಿದಾನಂದಮಯಿ; ಮಹಾ ವಿದ್ಯಾಸ್ವರೂಪಣಿ” ಎನ್ನುತ್ತಿದ್ದರು. ಹೀಗೆನ್ನುತ್ತ ಎನ್ನುತ್ತ ಗಭೀರ ಸಮಾಧಿಯಲ್ಲಿ ಮಗ್ನರಾದರು. ಸುಮಾರು ಅರ್ಧಘಂಟೆಯ ಮೇಲೆ ಆ ಸಮಾಧಿಯು ಇಳಿಯಿತು. ಆಮೇಲೆ ಈ ವಿಷಯವನ್ನು (ಚಕ್ರವರ್ತಿಗಳು) ಠಾಕೂರಣಿಗೆ ತಿಳಿಸಲು ಅವರು “ಅಯ್ಯಾ, ನೀನೇನೋ ಅವರ ಈ ಅವಸ್ಥೆಯನ್ನು ಇವೊತ್ತು ಹೊಸದಾಗಿ ನೋಡುತ್ತೀಯೆ. ಒಂದೊಂದು ದಿವಸ ಎರಡು ಮೂರು ಗಂಟೆಯಾದರೂ ಅವರಿಗೆ ಪ್ರಜ್ಞೆ ಬರುವುದಿಲ್ಲ; ಒಂದೊಂದು ದಿವಸವಂತೂ, ಅವರು ದೇಹಬಿಟ್ಟು ಹೊರಟೇ ಹೋಗಿಬಿಟ್ಟರೇನೋ ಎನ್ನಿಸಿಬಿಡುತ್ತದೆ” ಎಂದು ಹೇಳಿದರು. </span>
</p>
<p>
<span> ಆಗಾಗ್ಯೆ, ತುಂಬ ಜನಗಳು ಬಂದು ಸೇರಿದರೆ, ಅವರು “ತಾಯಿ! ಇದೇನಮ್ಮಾ!” ಎನ್ನುತ್ತ ವೇಷ ಮರೆಸಿಕೊಂಡು ಕಲ್ಕತ್ತೆಗೆ ಓಡಿಹೋಗಿ ಬಿಡುತ್ತಿದ್ದರು. ಅಲ್ಲದೆ, ರಾಮಕೃಷ್ಣ ಭಕ್ತರನ್ನು ನೋಡಬೇಕೆಂದು ಯಾವಾಗಲಾದರೂ ಮನಸ್ಸಿಗೆ ಆತುರ ಹತ್ತಿದರೆ ಆ ಕೂಡಲೆ ಕಲ್ಕತ್ತೆಗೆ ಹೋಗಿಬಿಡುತ್ತಿದ್ದರು. ಮತ್ತು ಪ್ರತಿ ವರ್ಷವೂ ದುರ್ಗಾಪೂಜೆಗೆ ಮುಂಚೆ ಪೂಜೆಯ ಸಾಮಾನುಗಳನ್ನು ಕೊಂಡುಕೊಳ್ಳುವುದಕ್ಕಾಗಿಯೂ ಕಲ್ಕತ್ತೆಗೆ ಹೋಗುತ್ತಿದ್ದರು. </span>
</p>
<p>
<span> ಒಂದುಸಾರಿ ನವದ್ವೀಪದಿಮದ ಇಬ್ಬರು ಸಾಧುಗಳು ನಾಗಮಹಾಶಯರನ್ನು ದರ್ಶನಮಾಡಬೇಕೆಂದು ದೇವಭೋಗಕ್ಕೆ ಬಂದರು, ಆದರೆ ಆಗ ಅವರು ಊರಲ್ಲಿಲ್ಲದ್ದರಿಮದ ಮೂರು ದಿನ ಅಲ್ಲಿದ್ದು ಆಮೇಲೆ ನವದ್ವೀಪಕ್ಕೆ ಹಿಂತಿರುಗಿ ಹೊರಟುಹೋದರು. ಈ ವೃತ್ತಾಂತವು ಠಾಕೂರಣಿಯವರಿಂದ ತಿಳಿದುಕೊಂಡದ್ದಾಗಿದೆ. </span>
</p>
<p>
<span> ತುರೀಯಾನಂದ ಸ್ವಾಮಿಗಳು ಜ್ಞಾನಾನಂದರವನ್ನು ಕರೆದುಕೊಂಡು ನಾಗಮಹಾಶಯರನ್ನು ದರ್ಶನಮಾಡುವುದಕ್ಕೆಂದು ಒಂದುಸಾರಿ ದೇವ ಭೋಗಕ್ಕೆ ಬಂದರು. ಆಗ ಮಳೆಗಾಲ; ದಾರಿಯೆಲ್ಲಾ ಮುಚ್ಚಿಹೋಗಿ ದೇವಭೋಗ ಗ್ರಾಮವು ಒಂದು ಅಖಂಡ ಜಲರಾಶಿಯಾಗಿತ್ತು. ಆದ್ದರಿಂದ ಇಬ್ಬರು ಸ್ವಾಮಿಗಳೂ ದೋಣಿಮಾಡಿಕೊಂಡು ನೆಟ್ಟಗೆ ನಾಗಮಹಾಶಯರ ಮನೆಯೊಳಕ್ಕೇ ಬಂದಿಳಿದರು. ನಾಗಮಹಾಶಯರು ಅವರನ್ನು ನೋಡಿದ ಕೂಡಲೆ “ಜಯ ರಾಮಕೃಷ್ಣ! ಜಯ ರಾಮಕೃಷ್ಣ!” ಎನ್ನುತ್ತ ನೀರಿನೊಳಕ್ಕೆ ಹಾರಿದರು </span>
<span>–</span>
<span> ಮೈ ಮೇಲೆ ಜ್ಞಾನವಿಲ್ಲ! ಸಂನ್ಯಾಸಿಗಳಿಬ್ಬರೂ ಕಷ್ಟಪಟ್ಟು ಅವರನ್ನು ನೀರಿನಿಂದ ಎತ್ತಬೇಕಾಯಿತು. </span>
</p>
<p>
<span> ಅಮೇರಿಕಾದಿಂದ ಹಿಂತಿರುಗಿ ಬಂದಮೇಲೆ, ಸ್ವಾಮಿ ವಿವೇಕಾನಂದರಿಗೆ ದೇವಭೋಗಕ್ಕೆ ಹೋಗಿ ಹಳ್ಳಿಯ ಸುಖ ಸ್ವಾತಂತ್ರ್ಯಗಳನ್ನು ಅನುಭವಿಸಬೇಕೆಂದೂ ಅಲ್ಲಿಯ ಜನಗಳಂತೆಯೇ ಸ್ನಾನ ಶೌಚಾದಿಗಳನ್ನು ಆಚರಿಸಿಕೊಂಡು ಇರಬೇಕೆಂದೂ ಅಪೇಕ್ಷೆಯಾಯಿತು. ಆಗ ನಾಗಮಹಾಶಯರು ಸ್ವಾಮಿಗಳಿಗೋಸ್ಕರ ಶೌಚ ಸ್ನಾನ ಮೊದಲು ಗೊಂಡು ಎಲ್ಲಕ್ಕೂ ಆದರದಿಂದ ಏರ್ಪಾಡು ಮಾಡಿದರು; ಆದರೆ ಅವರು ಬದುಕಿರುವಾಗ ಸ್ವಾಮಿಗಳು ದೇವಭೋಗಕ್ಕೆ ಪ್ರಯಾಣಮಾಡಲಾಗಲಿಲ್ಲ. </span>
</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಆರನೆಯ ಅಧ್ಯಾಯ</h1>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಗೃಹಸ್ಥಾಶ್ರಮ ಮತ್ತು ಗುರುಸ್ಥಾನ</h1>
<p>
<span> ಕಲ್ಕತ್ತೆಗೆ ಬಂದು ನಾಗಮಹಾಶಯರು ಎಲ್ಲಕ್ಕಿಂತಲೂ ಮುಂಚೆ ಕಾಳೀಘಟ್ಟಕ್ಕೆ ಹೋಗಿ ಕಾಳೀದರ್ಶನವನ್ನು ಮಾಡುತ್ತಿದ್ದರು; ಆಮೇಲೆ ಕುಮಾರಟುಲಿಯಲ್ಲಿದ್ದ ಮನೆಗೆ ಹೋಗಿ ಅಲ್ಲಿ ಬಟ್ಟೆಬರಿಗಳನ್ನಿಟುಟ ಬರಿಯ ಕಾಲಿನಲ್ಲಿಯೇ ಗಿರೀಶಬಾಬುಗಳ ಮನೆಗೆ ಹೋಗುತ್ತಿದ್ದರು; “ಐದು ನಿಮಿಷ ಕಾಲ ಗಿರಿಶಬಾಬುಗಳ ಹತ್ತಿರ ಕುಳಿತುಕೊಂಡರೆ, ಜೀವದ ಭವರೋಗವು ಹೋಗಿಬಿಡುತ್ತದೆ” ಎನ್ನುವರು. “ಗಿರಿಶಬಾಬುಗಳ ಬುದ್ಧಿ ಎಂಥಾದ್ದೆಂದರೆ, ಅವರು ದೃಷ್ಟಿಮಾತ್ರದಿಂದ ಜನರ ಹೃದಯತಲವನ್ನು ಭೇದಿಸಿ ನೋಡಬಲ್ಲವರಾಗಿದ್ದರು. ಈ ಬುದ್ಧಿಯ ಬಲದಿಂದಲೇ ಗಿರಿಶಬಾಬುಗಳು ಎಲ್ಲರಿಗಿಂತಲೂ ಮುಂಚೆ ಗುರುಮಹಾರಾಜರನ್ನು ಅವತಾರಪುರುಷರೆಂದು ಗುರುತಿಸಿದರು” ಎನ್ನುವರು. ಗಿರಿಶರ ಹೆಸರು ಹೇಳಿದರೆ ಸಾದರ ಪ್ರಣಾಮಮಾಡುವರು. ರಾಮಕೃಷ್ಣ ಪರಮಹಂಸರ ಭಕ್ತರಲ್ಲಿ ಗಿರಿಶರಿಗೆ ಅವರು ಉಚ್ಚ ಸ್ಥಾನವನ್ನು ಕೊಟ್ಟಿದ್ದರು. </span>
</p>
<p>
<span> ನಾಗಮಹಾಶಯರು ಒಂದು ಸಲ ದುರ್ಗಾಪೂಜೆಗಿಂತ ಮುಂಚೆ ಕಲ್ಕತ್ತೆಗೆ ಬಂದಾಗ ಚಕ್ರವರ್ತಿಗಳು ಅವರ ಜೊತೆಯಲ್ಲಿ ಗಿರಿಶಬಾಬುಗಳ ಮನೆಗೆ ಹೋದರು; ನಾಗಮಹಾಶಯರನ್ನು ನೋಡಿ ಗಿರಿಶಬಾಬುಗಳು ಮೇಲಿನಿಂದ ಇಳಿದುಬಂದು ಆದರಮಾಡಿ ಅವರನ್ನು ಮೇಲಕ್ಕೆ ಕರೆದು ಕೊಂಡುಹೋದರು. ನಾಗಮಹಾಶಯರು ಜಮಖಾನದ ಮೇಲೆ ಕುಳಿತುಕೊಳ್ಳುತ್ತಿರಲಿಲ್ಲ. ಆದ್ದರಿಂದ ನೆಲದಮೇಲೆ ಕುಳಿತುಕೊಳ್ಳಲು, ಅಲ್ಲಿದ್ದ ದೊಡ್ಡ ಮನುಷ್ಯರು ಜಮಖಾನದ ಮೇಲೆ ಕುಳಿತುಕೊಳ್ಳಿ ಎಂದು ಮತ್ತೆ ಮತ್ತೆ ಹೇಳಿದರು. ಗಿರಿಶರು “ಅವರನ್ನು ಬಲವಂತಪಡಿಸಬೇಕಾದ ಆವಶ್ಯಕತೆ ಇಲ್ಲ; ಅವರಿಗೆ ಹೇಗೆ ಅನುಕೂಲವೋ ಹಾಗೆ ಕುಳಿತುಕೊಳ್ಳಲಿ” ಎಂರು. ನಾಗಮಹಾಶಯರು ಕುಳಿತುಕೊಂಡ ಮೇಲೆ ಗಿರಿಶಬಾಬುಗಳು ಅವರನ್ನು ರಾಮಕೃಷ್ಣ ಪರಮಹಂಸರ ವೃತ್ತಾಂತವನ್ನು ಹೇಳಬೇಕೆಂದು ಕೇಳಿದರು. </span>
</p>
<p>
<span> ನಾಗಮಹಾಶಯರು </span>
<span>–</span>
<span> “ನಾನು ಮೂರ್ಖ, ದುರಾಚಾರ, ಅವರನ್ನು ಹೇಗೆ ಅರಿಯಬಲ್ಲೆ? ಗುರುಮಹಾರಾಜರ ಪಾದಪದ್ಮದಲ್ಲಿ ನನಗೆ ಭಕ್ತಿಯುಂಟಾಗುವಂತೆ ತಾವು ನನ್ನ ಮೇಲೆ ಕೃಪೆಮಾಡೋಣವಾಗಲಿ!” </span>
</p>
<p>
<span> ನಾಗಮಹಾಶಯರ ದೀನತೆಯನ್ನು ನೋಡಿ ಅಲ್ಲಿದ್ದ ಜನರು ಮಾತಿಲ್ಲದೆ ಅವರನ್ನು ನೋಡುತ್ತಿದ್ದರು. ಗಿರಿಶರು “ಹಾಗಲ್ಲದೆ ಅವರನ್ನು ಅವತಾರಪುರುಷರೆಂದು ಗೌರವಿಸುತ್ತೇನೇನು? ಯಾರ ಕೃಪಾಗುಣದಿಂದ ಮನುಷ್ಯನಿಗೆ ಇಂಥ ಸ್ತಿತಿಯು ಬರುತ್ತದೆಯೋ, ಅಂಥವರನ್ನು ದೇವರೆಂದು ಹೇಳದಿದ್ದರೆ ಆಗುತ್ತದೆಯೇ?” ಎಂದರು. ರಾಮಕೃಷ್ಣ ಪರಮಹಂಸರ ಸಂಬಂಧವಾಗಿ ನಾನಾ ವಿಧವಾದ ಮಾತುಕಥೆಗಳಾದಮೇಲೆ, ಅವರು ಹೊರಟುಹೋದರು.</span>
</p>
<p>
<span> ಒಂದು ಭಾನುವಾರ, ಅವರು ಸುರೇಶಬಾಬುಗಳನ್ನೂ, ಚಕ್ರವರ್ತಿಗಳನ್ನೂ ಕರೆದುಕೊಂಡು ಆಲಂಬಜಾರ ಮಠಕ್ಕೆ ಹೋದರು. ಆ ದಿನ ಅಲ್ಲಿ ತುರೀಯಾನಂದ, ನಿರ್ಮಲಾನಂದ, ನಿರಂಜನಾನಂದ, ಪ್ರೇಮಾನಂದ, ತ್ರಿಗುಣಾತೀತ ಮುಂತಾದ ಅನೇಕರು ಬಂದಿದ್ದರು. ನಾಗಮಹಾಶಯರು ಎಲ್ಲರಿಗೂ ನೆಲಮುಟ್ಟಿ ನಮಸ್ಕಾರಮಾಡಿದರು. ಅವರು ಬರುತ್ತಲೂ ಮಠದಲ್ಲಿ ಒಂದು ಮಹಾ ಹರ್ಷದ ಕೋಲಾಹಲವುಂಟಾಯಿತು. ಆಗ ರಾಮಕೃಷ್ಣಾನಂದರು ಮಂಗಳಾರತಿ ಮಾಡುತ್ತಿದ್ದರು. ನಾಗಮಹಾಶಯರು ಜಾಗಟೆ ಬಾರಿಸಿದರು. ಆಮೇಲೆ ಪ್ರಸಾದವಿನಿಯೋಗಕ್ಕಾಗಿ ಎಲ್ಲರೂ ಕುಳಿತುಕೊಂಡರು. ಕಾಶೀಪುರದ ತೋಟದಲ್ಲಿ ಪ್ರಸಾದ ಕೊಟ್ಟಾಗ ಎಲೆಯನ್ನು ತಿಂದದ್ದು ಮೊದಲುಗೊಂಡು ಅವರಿಗೆ ಎಲೆಯಲ್ಲಿ ಪ್ರಸಾದವನ್ನು ಕೊಡುತ್ತಿರಲಿಲ್ಲ; ಆದ್ದರಿಂದ ಬಟ್ಟಲಿನಲ್ಲಿ ಕೊಟ್ಟರು. ಪ್ರಸಾದವನ್ನು ತೆಗೆದುಕೊಂಡಮೇಲೆ ನಾಗಮಹಾಶಯರು ಯಾರು ಬೇಡವೆಂದರೂ ಕೇಳದೆ ಅದನ್ನು ತೊಳೆದು ತಂದಿಟ್ಟು, ಎಲ್ಲರಿಗೂ ತಂಬಾಕನ್ನು ಮಾಡಿಕೊಟ್ಟರು. ಆ ರಾತ್ರಿ ಎಲ್ಲರೂ ಮಠದಲ್ಲಿಯೇ ಇದ್ದರು. ಭಯಂಕರವಾದ ಬೇಸಗೆಯ ದಗೆ; ಆದ್ದರಿಂದ ಸುರೇಶಬಾಬುವೂ ಚಕ್ರವರ್ತಿಗಳೂ ಬಿಸಿಲುಮಚ್ಚಿನ ಮೇಲೆ ಹೋಗಿ ಮಲಗಿಕೊಂಡರು. ನಾಗಮಹಾಶಯರು ರಾತ್ರಿಯೆಲ್ಲಾ ಕುಳಿತುಕೊಂಡೇ ಕಾಲಕಳೆದರು. ಮರುದಿನ ಬೆಳಗ್ಗೆ ಸುರೇಶ ಮುಂತಾದವರು ಮಠದಿಂದ ಹೊರಟರು. ಚಕ್ರವರ್ತಿಗಳು ಮಠಕ್ಕೆ ಹೋದದ್ದು ಇದೇ ಮೊದಲು. ಸ್ವಾಮಿಗಳು ಅವರಿಗೆ ಆಗಾಗ್ಗೆ ಬರುತ್ತಿರುವಂತೆ ಹೇಳಿಕಳುಹಿಸಿದರು. </span>
</p>
<p>
<span> ನಾಗಮಹಾಶಯರು ಬಹುದಿವಸದವರೆಗೆ ದಕ್ಷಿಣೇಶ್ವರವನ್ನು ನೋಡಿರಲಿಲ್ಲ; ಆದ್ದರಿಂದ ಒಂದು ದಿನ ಸುರೇಶ ಮತ್ತು ಶರಚ್ಚಂದ್ರ ಚಕ್ರವರ್ತಿಗಳೊಡನೆ ಅಲ್ಲಿಗೆ ಹೊರಟರು. ದಾರಿಯಲ್ಲಿ ಪರಮಹಂಸರ ಕೊನೆಯ ಲೀಲಾಸ್ಥಾನವಾದ ಕಾಶೀಪುರತೋಟ; ಸುರೇಶಬಾಬುವು ಅದನ್ನು ಚಕ್ರವರ್ತಿಗಳಿಗೆ ಬೆರಳಿನಿಂದ ತೋರಿಸಿದನು. ಕಾಶೀಪುರದ ಹೆಸರು ಕೇಳಿದರೆ ನಾಗಮಹಾಶಯರಿಗೆ ಮರ್ಮಯಾತನೆಯಾಗುತ್ತಿತ್ತು; ಮೈನಡುಗುತ್ತಿತ್ತು; ಈಗ ಆ ತೋಟವನ್ನು ನೋಡುವುದಕ್ಕೆ ಅವರು ತಿರುಗಲಿಲ್ಲ; ಆದರೆ ಅವರ ಮುಖವು ಅಷ್ಟಕ್ಕೇ ಬಿಳಿಚಿಕೊಂಡಿತು. ಶ್ರೀ ರಾಮಕೃಷ್ಣರಿಗೆ ಗಂಟಲು ಹುಣ್ಣಿನಿಂದ ದೇಹಾವಸಾನವಾದ ಪ್ರಸ್ತಾಪ ಬರಲು, ನಾಗಮಹಾಶಯರು </span>
<span>–</span>
<span> “ಲೀಲೆ! ಲೀಲೆ! ಲೀಲಾರ್ಥವಾಗಿ, ಜೀವರನ್ನು ಉದ್ಧಾರಮಾಡುವುದಕ್ಕಾಗಿ ಅವರು ರೋಗವನ್ನು ಹೊತ್ತುಕೊಂಡರು” ಎನ್ನುವುದಕ್ಕೆ ಮೊದಲುಮಾಡಿದರು. ಇದಾದಮೇಲೆ ನಾಗಮಹಾಶಯರು ತಮ್ಮ ಜೀವನದಲ್ಲಿ ಪುನಃ ಆ ತೋಟದ ದಾರಿಯಲ್ಲಿ ಬರಲಿಲ್ಲ. </span>
</p>
<p>
<span> ದಕ್ಷಿಣೇಶ್ವರಕ್ಕೆ ಬಂದಮೇಲೆ ನಾಗಮಹಾಶಯರು ಮಹಾದ್ವಾರದಲ್ಲಿ ಸಾಷ್ಟಾಂಗ ನಮಸ್ಕಾರಮಾಡಿದರು. ದಕ್ಷಿಣೇಶ್ವರವನ್ನು ಚಕ್ರವರ್ತಿಗಳೂ ಇದಕ್ಕೆ ಮುಂಚೆ ನೋಡಿರಲಿಲ್ಲವಾದ ಕಾರಣ ಸುರೇಶಬಾಬುಗಳು ಶ್ರೀರಾಮಕೃಷ್ಣರ ಸಾಧನ ಸ್ಥಲ, ಬಿಲ್ವಮೂಲ, ಪಂಚವಟಿ ಮುಂತಾದವುಗಳನ್ನು ಒಂದೊಂದಾಗಿ ತೋರಿಸುತ್ತ ಹೋದರು. ನಾಗಮಹಾಶಯರು ಯಂತ್ರದಿಂದ ನೂಕಲ್ಪಟ್ಟಂತೆ ಅವರ ಹಿಂದೆ ಹಿಂದೆ ತಿರುಗುತ್ತಿದ್ದರು; ಆದರೆ ಅವರ ಮನಸ್ಸು ಎಲ್ಲಿತ್ತೋ ಹೇಳುವಂತಿರಲಿಲ್ಲ. ಕೊನೆಗೆ ಪರಮಹಂಸರ ಕೋಣೆಯ ಎದುರಿಗೆ ಹೋದರು. ಅದರ ಹತ್ತಿರ ಬಂದಕೂಡಲೆ ನಾಗಮಹಾಶಯರು </span>
<span>–</span>
<span> “ಹಾ ಗುರುಮಹಾರಾಜ! ನಾನು ಏನು ನೋಡುವುದಕ್ಕೆ ಬಂದೆ!” ಎಂದು ಕುಕ್ಕರಿಸಿಕೊಂಡರು. ಚಕ್ರವರ್ತಿಗಳು ಹಿಡಿದು ಎತ್ತಿದರು. ಆದರೆ ಏನೇನು ಮಾಡಿದರೂ ಅವರನ್ನು ಪರಮಹಂಸರ ಕೋಣೆಯೊಳಗೆ ಕರೆದುಕೊಂಡು ಹೋಗುವುದಕ್ಕಾಗದೆ ಹೋಯಿತು. “ಇನ್ನೇನು ನೋಡುವುದಕ್ಕೆ ಬರಲಿ? ಈ ಜನ್ಮದಲ್ಲಿ ನೋಡುವುದು ಕೇಳುವುದು ಎಲ್ಲಾ ಹೋಯಿತು!” ಎಂದರು. ತಿರುಗಿ ಅವರು ಆ ಕೋಣೆಗೆ ಹೋಗಲಿಲ್ಲ. ದಕ್ಷಿಣೇಶ್ವರಕ್ಕೆ ಹೋದಾಗಲೆಲ್ಲಾ ದೂರದಿಂದಲೇ ಆ ಕೋಣೆಗೆ ನಮಸ್ಕಾರಮಾಡಿ ಬಂದುಬಿಡುತ್ತಿದ್ದರು. ಇವೊತ್ತು ಪರಮಹಂಸರ ಸೋದರಳಿಯನಾದ ಹೃದಯ ಮುಖ್ಯೋಪಾಧ್ಯಾಯನೂ ದಕ್ಷಿಣೇಶ್ವರಕ್ಕೆ ಬಂದಿದ್ದನು. ಅವನ ಹತ್ತಿರ ಒಂದು ಬಟ್ಟೆಯ ಮೂಟೆ ಇತ್ತು. ಮುಖವು ಬಾಡಿತ್ತು. ಹೃದಯನು ಈಗ ಬಟ್ಟೆ ಹೊತ್ತುಕೊಂಡು ತಿರುಗುತ್ತಾ ಅದನ್ನು ಮಾರಿ ಜೀವಿಸುತ್ತಿದ್ದಾನೆಂದು ನಾಗಮಹಾಶಯರು ಹೇಳಿದರು; ನಾಗಮಹಾಶಯರಿಗೆ ಅವನ ಪರಿಚಯವಿತ್ತು; ಆದ್ದರಿಂದ ಇಬ್ಬರೂ ರಾಮಕೃಷ್ಣ ಪರಮಹಂಸರ ಮಾತನ್ನು ಆಡುವುದಕ್ಕೆ ಮೊದಲುಮಾಡಿದರು. ಪರಮಹಂಸರ ಕೋಣೆಯ ಮುಂದೆ ಕುಳಿತುಕೊಂಡು ಹೃದಯನು ಶ್ಯಾಮಾದೇವಿಯ ಮೇಲಿನ ಮೂರು ನಾಲ್ಕು ಕೀರ್ತನೆಗಳನ್ನು ಹಾಡಿದನು. ಅನೇಕ ಮಾತುಕತೆಗಳಾದಮೆಲೆ ಹೃದಯನು </span>
<span>–</span>
<span> “ನೀವೆಲ್ಲಾ ಅವರ ಕೃಪೆಯಿಂದ ಹೇಗಾಗಿ ಬಿಟ್ಟಿದ್ದೀರಿ! ನನಗೆ ಈಗಲೂ ಮನೆ ಮನೆಯ ಬಾಗಿಲಿಗೆ ಅಲೆಯುತ್ತ ಹೊಟ್ಟೆ ಹೊರೆದುಕೊಳ್ಳುವುದೇ ಕೆಲಸವಾಗಿದೆ. ಮಾವನು ನನ್ನ ಮೇಲೆ ಕೃಪೆಮಾಡಲಿಲ್ಲ” ಎನ್ನುತ್ತಾ ಹುಡುಗನ ಹಾಗೆ ಅಶಾಂತನಾಗಿ ಅಳುವುದಕ್ಕೆ ಹಿಡಿದನು. ದಕ್ಷಿಣೇಶ್ವರದಿಂದ ಹಿಂತಿರುಗಿ ಬರುವಾಗ ದಾರಿಯಲ್ಲಿ ಆಲಂಬಜಾರ ಮಠಕ್ಕೆ ಹೋಗಿ ಅಲ್ಲಿ ಸಾಯಂಕಾಲದ ಪ್ರಸಾದವನ್ನು ತೆಗೆದುಕೊಂಡರು. ಸ್ವಾಮಿ ರಾಮಕೃಷ್ಣಾನಂದರು ಅವರ ಜೊತೆಯಲ್ಲಿ ಪರಮಹಂಸರ ಮಾತನ್ನಾಡುತ್ತ ಬಹುದೂರ ಹೋದರು. ಕೊನೆಗೆ ಅವರ ಅಪ್ಪಣೆಯನ್ನು ಪಡೆದು ಎಲ್ಲರೂ ಗಿರಿಶಬಾಬುಗಳ ಮನೆಗೆ ಬರಲು, ಅಲ್ಲಿಂದ ನಾಗಮಹಾಶಯರು ತಮ್ಮ ಸ್ಥಳಕ್ಕೆ ಹಿಂತಿರುಗಿ ಹೋದರು. </span>
</p>
<p>
<span> ರಾಮಕೃಷ್ಣ ಭಕ್ತ ಜನನಿಯಾದ ಶ್ರೀ ಶ್ರೀ ಮಾತಾ ಠಾಕೂರಣಿಯವರು ಈ ಸಮಯದಲ್ಲಿ ಬೇಲೂರಿನಲ್ಲಿ, ಗಂಗಾತೀರದ ಹತ್ತಿರವಿರುವ ನೀಲಾಂಬರಬಾಬುವಿನ ತೋಟದ ಮನೆಯಲ್ಲಿ, ವಾಸಮಾಡುತ್ತಿದ್ದರು. ಒಂದು ಭಾನುವಾರ, ನಾಗಮಹಾಶಯರು ಚಕ್ರವರ್ತಿಗಳಖನ್ನು ಜೊತೆಯಲ್ಲಿ ಕರೆದುಕೊಂಡು ಶ್ರೀ ಶ್ರೀ ಮಾತೆಯವರನ್ನು ದರ್ಶನಮಾಡುವುದಕ್ಕೆಂದು ಹೊರಟರು. ಚಕ್ರವರ್ತಿಗಳು ಕುಮಾರಟುಲಿಯ ಮನೆಗೆ ಹೋಗಿ ನೋಡಲು, ನಾಗಮಹಾಶಯರು ಮಾತೆಗೋಸ್ಕರ ಒಂದಿಷ್ಟು ಸೊಗಸಾದ ತಿಂಡಿಯನ್ನೂ ಒಂದು ಕೆಂಪು ಅಂಚಿನ ಸೀರೆಯನ್ನೂ ಕೊಂಡು ಕೊಂಡು ಹೊರಡುವುದಕ್ಕೆ ಸಿದ್ಧರಾಗಿದ್ದರು; ಮಧ್ಯೆ ಮಧ್ಯೆ ಮಗುವಿನ ಹಾಗೆ “ಅಮ್ಮಾ”, “ಅಮ್ಮಾ” ಎನ್ನುತ್ತಿದ್ದರು. ಕುಮಾರಟೊಲಾದಿಂದ ಆಹಿರೀಟೊಲಾಕ್ಕೆ ಹೋಗಿ ಅಲ್ಲಿ ಒಂದು ದೋಣಿ ಹತ್ತಿ ಇಬ್ಬರೂ ಬೇಲೂರಿಗೆ ತಲಪಿದರು. ಘಾಟಿಯನ್ನು ತಲುಪುತ್ತಿದ್ದ ಹಾಗೇ ನಾಗಮಹಾಶಯರು ಗಾಳಿಯಲ್ಲಿ ಬಡಿದುಕೊಳ್ಳುವ ಬಾಳೆಯ ಎಲೆಯಹಾಗೆ ನಡುಗುವುದಕ್ಕೆ ಮೊದಲುಮಾಡಿದರು. “ಜಯ ಮಾತಾ, ಜಯ ಮಾತಾ” ಎನ್ನುತ್ತ ಎನ್ನುತ್ತ ಅವರ ದೇಹವು ಸ್ವಾಧೀನ ತಪ್ಪಿ ಬೀಳುವಂತಾಯಿತು. ಸ್ವಾಮಿ ಪ್ರೇಮಾನಂದರು ದೂರದಿಂದಲೇ ನಾಗಮಹಾಶಯರನ್ನು ನೋಡಿ ಶ್ರೀ ಶ್ರೀ ಮಾತೆಗೆ ವರ್ತಮಾನ ಕೊಟ್ಟಿದ್ದರು. ಆದ್ದರಿಂದ ಇವರು ಮೇಲಕ್ಕೆ ಬಂದ ಕೂಡಲೆ ಪ್ರೇಮಾನಂದರು ನಾಗಮಹಾಶಯರನ್ನು ಹಿಡಿದು ಕೊಂಡು ಶ್ರೀ ಶ್ರೀ ಮಾತೆಯ ಹತ್ತಿರಕ್ಕೆ ಕರೆದುಕೊಂಡುಹೋಗಿ ಬಿಟ್ಟರು. ಸುಮಾರು ಅರ್ಧ ಘಂಟೆಯ ಮೇಲೆ ಅವರು ಶ್ರೀ ಮಾತೆಯವರ ಸನ್ನಿಧಿಯಿಂದ ಹೊರಕ್ಕೆ ಬಂದರು. ಆಗಲೂ ನಾಗಮಹಾಶಯರು ಭಾವಾವೇಶದಲ್ಲಿ </span>
<span>–</span>
<span> “ಅಪ್ಪನಿಗಿಂತಲೂ ಅಮ್ಮನೇ ದಯಾಳು! ಅಪ್ಪನಿಗಿಂತಲೂ ಅಮ್ಮನೇ ದಯಾಳು!” ಎನ್ನುತ್ತಿದ್ದರು. ಸ್ವಾಮಿ ಪ್ರೇಮಾನಂದರು “ಆಹಾ! ಇವೊತ್ತು ನಾಗಮಹಾಶಯರ ಮೇಲೆ ಶ್ರೀ ಮಾತೆಯವರು ಎಷ್ಟು ಕೃಪೆ ತೋರಿಸಿದರು! ನಾಗಮಹಾಶಯರು ತಂದ ತಿಂಡಿಯನ್ನು ಶ್ರೀ ಮಾತೆಯವರು ತೆಗೆದುಕೊಂಡು ತಿಂದು, ತಮ್ಮ ಕೈಯಿಂದಲೇ ಅವರಿಗೆ ಪ್ರಸಾದವನ್ನು ಕೊಟ್ಟು, ತಾಂಬೂಲವನ್ನು ಕೊಟ್ಟರು” ಎಂದರು. ಆ ಮೇಲೆ ಚಕ್ರವರ್ತಿಗಳು ಹೊರಟುಹೋದರು. ಆ ದಿನ ಶ್ರೀ ಶ್ರೀ ಮಾತೆಯವರ ದರ್ಶನವು ಅವರ ಭಾಗ್ಯದಲ್ಲಿರಲಿಲ್ಲ. </span>
</p>
<p>
<span> ಊರಿಗೆ ಹೊರಡುವುದಕ್ಕೆ ಐದಾರು ದಿನ ಮುಂಚೆ ನಾಗಮಹಾಶಯರು ಚಕ್ರವರ್ತಿಗಳೊಡನೆ ಮತ್ತೊಂದು ಸಾರಿ ಆಲಂಬಜಾರಿಗೆ ಹೋದರು. ಸುಮಾರು ಹನ್ನೊಂದು ಗಂಟೆಯ ಹೊತ್ತಿಗೆ ಚಕ್ರವರ್ತಿಗಳು ಕುಮಾರಟುಲಿಗೆ ಹೋಗಿ ನೋಡಲು ನಾಗಮಹಾಶಯರಿಗೆ ಇನ್ನೂ ಊಟವಾಗಿರಲಿಲ್ಲ. ಆಮೇಲೂ ಮಾಡಲಿಲ್ಲ; ಚಕ್ರವರ್ತಿಗಳು ಹೋದ ಕೂಡಲೆ ಅವರೊಡನೆ ಹೊರಟುಬಿಟ್ಟರು. ದಾರಿಯಲ್ಲಿ ದೇವರಿಗೋಸ್ಕರ ಹಣ್ಣು ಹಂಪಲು ನೈವೇದ್ಯದ ಸಾಮಾನು ಕೊಂಡುಕೊಂಡಾಯಿತು. ಸುಮಾರು ಒಂದೂವರೆ ಗಂಟೆಯ ಹೊತ್ತಿಗೆ ಮಠವನ್ನು ಸೇರಿದರು. ಆಗ ಸ್ವಾಮಿಗಳು ಊಟಮಾಡಿ ವಿಶ್ರಮಿಸಿಕೊಳ್ಳುತ್ತಿದ್ದರು. ನಾಗಮಹಾಶಯರಿಗೆ ಊಟವಾಗಿಲ್ಲವೆಂದು ಕೇಳಿ ಸ್ವಾಮಿ ರಾಮಕೃಷ್ಣಾನಂದರೂ ಪ್ರೇಮಾನಂದರೂ ಸರಸರನೆ ಎದ್ದು ಅವರಿಗೋಸ್ಕರ ಪೂರಿ ಮಾಡಿಸಿದರು. ದೇವರ ಗರ್ಭಗುಡಿಯ ಬಾಗಿಲು ತೆಗೆಸಿ ನೈವೇದ್ಯಮಾಡಿ ಪ್ರಸಾದವನ್ನು ಕೊಟ್ಟರು. ನಾಗಮಹಾಶಯರು ಇದೆಲ್ಲಾ ಬೇಡ ಬೇಡವೆಂದು ಅಡ್ಡಿ ಮಾಡಿದರೂ ಯಾರೂ ಕೇಳಲಿಲ್ಲ. ಪ್ರಸಾದವನ್ನು ಕೈಗೆ ಕೊಟ್ಟ ಮೇಲೆ ಅದನ್ನು “ಜಯ ರಾಮಕೃಷ್ಣ!” ಎನ್ನುತ್ತಾ ಸಂತೋಷದಿಂದ ನಲಿಯುತ್ತ ತಿಂದರು. ಚಕ್ರವರ್ತಿಗಳಿಗೂ ಪ್ರಸಾದ ಸಿಕ್ಕಿತು. ದೇವರ ಪರಿಚರ್ಯೆಯ ವಿಷಯದಲ್ಲಿ ಮಾಡಿದ್ದ ವಿಧಿ ವ್ಯವಸ್ಥೆ ಒಂದು ಎಳ್ಳಷ್ಟು ಹೆಚ್ಚು ಕಡಮೆಯಾದರೂ ರಾಮಕೃಷ್ಣಾನಂದರು ಬಹಳವಾಗಿ ರೇಗಿಬಿಡುತ್ತಿದ್ದರು; ಅದೇ ರಾಮಕೃಷ್ಣಾನಂದರೇ, ಹಿಂದೆ ರಾಜಾಧಿರಾಜರಿಗೋಸ್ಕರವೂ ಎಂದೂ ಮೀರದ ಕಟ್ಟುನಿಟ್ಟಾದ ನಿಯಮವನ್ನು ಇಂದು ನಾಗಮಹಾಶಯರಿಗೋಸ್ಕರ ಮೀರಿ ಅವೇಳೆಯಲ್ಲಿ ಗುಡಿಯ ಬಾಗಿಲನ್ನು ತೆಗೆಸಿಬಿಟ್ಟರು. ಚಕ್ರವರ್ತಿಗಳು ಸಾಯಂಕಾಲವಾದ ಮೇಲೆ ಹೊರಟುಹೋದರು. ಇದಾದ ಸ್ವಲ್ಪ ದಿನಕ್ಕೇ ನಾಗಮಹಾಶಯರು ದುರ್ಗಾಪೂಜೆಗೆ ಬೇಕಾದ ಸಾಮಾನುಗಳನ್ನು ಕೊಂಡುಕೊಂಡು ಊರಿಗಲೆ ಹೊರಟುಹೋದರು. </span>
</p>
<p>
<span> ಶ್ರೀ ಶ್ರೀ ಮಾತೆಯವರು ನಾಗಮಹಾಶಯರಿಗೆ ಒಂದು ವಸ್ತ್ರವನ್ನು ಕೊಟ್ಟಿದ್ದರು. ನಾಗಮಹಾಶಯರು ಆ ವಸ್ತ್ರವನ್ನು ತಲೆಗೆ ಸುತ್ತಿಕೊಂಡು ಅಂಗಡಿಗೆ ಪೂಜೆ ಸಾಮಾನುಗಳನ್ನು ತರುವುದಕ್ಕೆ ಹೋಗುತ್ತಿದ್ದರು. ಯಾರೋ ಒಬ್ಬ ಭಕ್ತರ ಸೂಚನೆಯಂತೆ ಅಮ್ಮನವರ ಪೂಜೋಪಚಾರಕ್ಕೆಂದು ಬೆಳ್ಳಿಯ ಹಿಡಿ ಹಾಕಿದ ಒಂದು ಬಿಳಿಯ ಚಾಮರವನ್ನು ಕೊಂಡುಕೊಂಡರು. ಪಾಲ್​ ಬಾಬುಗಳ ಹತ್ತಿರ ಮಾಡುತ್ತಿದ್ದ ಕಂಟ್ರಾಕ್ಟು ಕೆಲಸದಲ್ಲಿ ಬಂದ ದಳ್ಳಾಳಿಯನ್ನೆಲ್ಲಾ ನಾಗಮಹಾಶಯರು ಪ್ರತಿ ವರ್ಷವೂ ಪೂಜಾ ಸಾಮಗ್ರಿಗಳನ್ನು ಕೊಂಡುಕೊಳ್ಳುವುದಕ್ಕೆ ಉಪಯೋಗಿಸಿಬಿಡುತ್ತಿದ್ದರು. ಹೀಗೆ ವ್ಯಾಪಾರ ಮುಗಿಸಿಕೊಂಡು ರೈಲಿಗೆ ಹೊರಟರು. ಭಕ್ತರೊಬ್ಬರು ಅವರನ್ನು ಗಾಡಿಯಲ್ಲಿ ಕೂರಿಸಿಬರುವುದಕ್ಕೆಂದು ಹೋಗಿ, ಅವರ ಸಾಮಾನುಗಳನ್ನು ರೈಲಿನಲ್ಲಿ ಇರಿಸಿ ಬರುತ್ತಾ ತಮ್ಮ ಛತ್ರಿಯನ್ನು ಗಾಡಿಯಲ್ಲಿ ಇಟ್ಟಿದ್ದು, ಹೊರಡುವ ಆತುರದಲ್ಲಿ ಅಲ್ಲೇ ಮರೆತು ಬಂದುಬಿಟ್ಟರು. ನಾಗಮಹಾಶಯರು ಅದು ಆತನ ಛತ್ರಿಯೆಂದು ತಿಳಿದು ಅದನ್ನು ತೆಗೆದಿಟ್ಟುಕೊಳ್ಳುವುದಕ್ಕೆ ಹೋದರು. ಆದರೆ ಅಲ್ಲಿದ್ದ ಗೃಹಸ್ಥನೊಬ್ಬನು ಅದು ತನ್ನದೆಂದು ಕಿತ್ತಿಟ್ಟುಕೊಂಡನು. ನಾಗಮಹಾಶಯರು ಬಹುವಾಗಿ ಚರ್ಚಿಸಿದರು; ಆದರೆ ಅದರಿಂದೇನೂ ಫಲವಾಗಲಿಲ್ಲ. ಗಾಡಿ ಹೊರಟಮೇಲೆ, ಆತನು ಕ್ರಮಕ್ರಮವಾಗಿ ನಿದ್ರೆ ಹೋಗಿಬಿಟ್ಟು ಯಾವ ಸ್ಟೇಷನ್​ನಲ್ಲಿ ಇಳಿಯಬೇಕಾಗಿತ್ತೋ ಅದು ಬಂದು ಹೋದರೂ ಏಳಲಿಲ್ಲ. ಮೂರು ನಾಲ್ಕು ಸ್ಟೇಷನ್​ ಮುಂದೆ ಹೋದ ಮೇಲೆ ಎಚ್ಚರವಾಯಿತು. ಅಲ್ಲಿ ಇಳಿಯಲು ಹೆಚ್ಚು ಛಾರ್ಜು ಕೊಡಬೇಕಾಯಿತು. ಆದರೆ ಕೈಯಲ್ಲಿ ದುಡ್ಡಿರಲಿಲ್ಲ. ಆದ್ದರಿಂದ ಸ್ಟೇಷನ್​ ಮಾಸ್ಟರು ಆತನನ್ನು ಅಲ್ಲಿಯೇ ಹಿಡಿದು ಕೂರಿಸಿದರು. ಈ ಸಂಗತಿಯನ್ನು ಹೇಳಿ ನಾಗಮಹಾಶಯರು “ಅನ್ಯಾಯದ ಕೆಲಸಕ್ಕೆ ಕೂಡಲೆ ಫಲ ಕಾಣುತ್ತದೆ, ಆದರೂ ಮನುಷ್ಯನಿಗೆ ಜ್ಞಾನ ಬರುವುದಿಲ್ಲ” ಎನ್ನುತ್ತಿದ್ದರು. </span>
</p>
<p>
<span> ಅದೇ ಗಾಡಿಯಲ್ಲಿ ಮತ್ತೊಬ್ಬಾತನು ಒಬ್ಬ ವೇಶ್ಯೆಯನ್ನು ಕರೆದುಕೊಂಡು ಹೋಗುತ್ತಿದ್ದನಂತೆ. ಅವರಮೇಲೆ ದೃಷ್ಟಿ ಹೋದಕೂಡಲೆ ನಾಗಮಹಾಶಯರಿಗೆ, ಒಂದು ಹೆಣ್ಣು ಪಿಶಾಚಿಯು ಆ ಮನುಷ್ಯನನ್ನು ಮೆಟ್ಟಿಕೊಂಡು ಅವನ ಕುತ್ತಿಗೆಯಿಂದ ರಕ್ತವನ್ನು ಹೀರುತ್ತಿರುವಂತೆಯೂ ಅವನ ಮಾಂಸವೆಲ್ಲಾ ಮುಗಿದು ಬರಿಯ ಮೂಳೆ ಮಾತ್ರ ಉಳಿದಿರುವಂತೆಯೂ ಕಂಡಿತು. ಆದ್ದರಿಂದ ನಾಗಮಹಾಶಯರು ಚಮಕಿತರಾಗಿ “ಅಮ್ಮಾ! ಅಮ್ಮಾ!” ಎನ್ನುತ್ತ ಅರಿಚಿಕೊಂಡು ಎದ್ದರಂತೆ! ಅವರು “ನಿಜವಾಗಿ ಇದೆಲ್ಲವನ್ನೂ ಈ ನನ್ನ ಕಣ್ಣಿನಿಂದಲೇ ನೋಡಿದೆ” ಎನ್ನುತ್ತಿದ್ದರು. </span>
</p>
<p>
<span> ಈ ಸಾರಿ ದುರ್ಗಾಪೂಜೆ ಮುಗಿದ ಮೇಲೆ ನಾಗಮಹಾಶಯರು ಜಾಗ್ರತೆಯಾಗಿಯೇ ಕಲ್ಕತ್ತೆಗೆ ಬಂದರು. </span>
</p>
<p>
<span> ಈ ಸಲವೂ ಅವರು ಸುರೇಶಬಾಬುವನ್ನೂ ಚಕ್ರವರ್ತಿಗಳನ್ನೂ ಜೊತೆಯಲ್ಲಿ ಕರೆದುಕೊಂಡು ಮಧ್ಯೆ ಮಧ್ಯೆ ಆಲಂಬಜಾರ ಮಠಕ್ಕೂ ದಕ್ಷಿಣೇಶ್ವರಕ್ಕೂ ಗಿರಿಶಬಾಬುಗಳ ಮನೆಗೂ ಹೋಗಿಬರುತ್ತಿದ್ದರು. ಕುಮಾರಟುಲಿಯ ಮನೆಗೆ ಅನೇಕ ಜನರು ಅವರ ದರ್ಶನಮಾಡುವುದಕ್ಕೆ ಬರುತ್ತಿದ್ದರು. ಯಾರಾದರೂ ಏನಾದರೂ ಗೌರವವನ್ನು ತೋರಿಸಿದರೆ, ನಾಗಮಹಾಶಯರು ಅಸ್ಥಿರರಾಗಿ “ಏನು, ಈ ಹಾಳು ಅಸ್ಥಿಮಾಂಸಪಂಜರವನ್ನು ನೋಡುವುದಕ್ಕೆ ಬಂದಿರಾ?” ಗುರುಮಹಾರಾಜರ ವೃತ್ತಾಂತವೇನನ್ನಾದರೂ ಹೇಳಿ ಪ್ರಾಣವನ್ನು ತಂಪಿಸಿ“ ಎನ್ನುತ್ತಿದ್ದರು. ಗಿರಿಶಬಾಬುಗಳು ಮಧ್ಯೆ ಮಧ್ಯೆ ಅವರನ್ನು ತಮ್ಮ ಮನೆಗೆ ಊಟಕ್ಕೆ ಕರೆದುಕೊಂಡು ಹೋಗುತ್ತಿದ್ದರು. ಅವರ ಮನೆಯ ಊಟವೆಂದರೆ, ನಾಗಮಹಾಶಯರು ಅತ್ಯಂತ ಆದರದಿಂದ ಒಪ್ಪಿಕೊಳ್ಳುತ್ತಿದ್ದರು; ”ಗಿರಿಶಬಾಬುಗಳು ಇಟ್ಟ ಅನ್ನವನ್ನು ತಿಂದರೆ, ಶರೀರವೂ ಮನಸ್ಸೂ ಪರಿಶುದ್ಧವಾಗುತ್ತದೆ“ ಎನ್ನುತ್ತಿದ್ದರು. ಪರಮಹಂಸರ ಯಾವ ಶಿಷ್ಯರ ಮನೆಯೇ ಆಗಲಿ, ಅಲ್ಲಿ ನಾಗಮಹಾಶಯರು ಊಟಮಾಡುವುದಕ್ಕೆ ಹಿಂದೆಗೆಯುತ್ತಿರಲಿಲ್ಲ; ರಾಮಕೃಷ್ಣ ಭಕ್ತರ ಸಂಬಂಧದಲ್ಲಿ ಅವರು ಯಾವ ವರ್ಣಾಶ್ರಮ ಧರ್ಮವಿಚಾರವನ್ನೂ ಮಾಡುತ್ತಿರಲಿಲ್ಲ. ”ಈ ಭಕ್ತರ ಸಮಾಗಮವು ಪುರುಷೋತ್ತಮ ಕ್ಷೇತ್ರದಲ್ಲಿನ ಅನ್ನಸತ್ರಕ್ಕೆ ಸಮಾನ" ಎನ್ನುತ್ತಿದ್ದರು. </span>
</p>
<p>
<span> ಒಂದು ದಿನ ಗಿರಿಶಬಾಬುಗಳು ಊಟಕ್ಕೆ ಕರೆದು ಅವೊತ್ತು ಬಿಸಿಬೇಳೆ ಹುಳಿಯನ್ನವನ್ನು ಮಾಡಿಸಿದ್ದರು. ನಾಗಮಹಾಸಯರು ಊಟಕ್ಕೆ ಕುಳಿತಾಗ ಅವರ ಮುಂದೆ ಒಂದು ತಟ್ಟೆಯಲ್ಲಿ ಬಿಸಿಬೇಳೆ ಹುಳಿಯನ್ನ ಇನ್ನೊಂದು ತಟ್ಟೆಯಲ್ಲಿ ಪಲ್ಯ ಗೊಜ್ಜು ಮುಂತಾದ ವ್ಯಂಜನ ಪದಾರ್ಥಗಳು ಇದ್ದುವು. ವ್ಯಂಜನಗಳನ್ನೇ ಬೇರೆ ಪಾತ್ರೆಯಲ್ಲಿ ಬಡಿಸಿರುವುದನ್ನು ನೋಡಿ ಕೈ ಕೈ ಮುಗಿಯುತ್ತ </span>
<span>–</span>
<span> “ಇದರಿಂದ ಸುಖಾಭಿಲಾಷೆಯಾಗುತ್ತದೆ; ಸುಖಾಭಿಲಾಷೆಯಾಗುತ್ತದೆ! (ಆದ್ದರಿಂದ ತೆಗೆದುಬಿಡಿ)” ಎಂದು ಬೇಡಿಕೊಳ್ಳುತ್ತ ಅನ್ನದ ತಟ್ಟೆಗೇ ಸ್ವಲ್ಪ ಸ್ವಲ್ಪ ವ್ಯಂಜನಗಳನ್ನು ಹಾಕಿಕೊಂಡು ಆ ತಟ್ಟೆಯನ್ನು ತೆಗೆದಿಟ್ಟುಬಿಟ್ಟರು. ಹಾಗೇ ಗಿರಿಶಬಾಬುಗಳ ಜೊತೆಯಲ್ಲಿ ಊಟಮಾಡುತ್ತಿರುವಾಗ ಉಪ್ಪು ಬಡಿಸುವುದಕ್ಕೆ ಬಂದರೆ ಅದನ್ನು ಹಾಕಿಸಿಕೊಳ್ಳುತ್ತಿರಲಿಲ್ಲ </span>
<span>–</span>
<span> “ನಾಲಗೆಗೆ ರುಚಿಯ ಅನುಭವ ಬರುತ್ತದೆ” ಎಂದು ಅದಕ್ಕೆ ಕಾರಣವನ್ನು ಹೇಳುತ್ತಿದ್ದರು. </span>
</p>
<p>
<span> ಮತ್ತೊಂದು ದಿನ ಊಟಕ್ಕೆ ಕರೆದು ಮತ್ಸ್ಯಾಹಾರವನ್ನು ಮಾಡಿಸಿದ್ದರು. ನಾಗಮಹಾಶಯರಿಗೆ ಹೇಗಾದರೂ ಅದನ್ನು ತಿನ್ನಿಸಬೇಕೆಂದು ಗಿರಿಶಬಾಬುಗಳಿಗೆ ಆಶೆ; (ಅವರು ಮತ್ಸ್ಯ ಮಾಂಸಾದಿಗಳನ್ನು ತಿನ್ನುತ್ತಿರಲಿಲ್ಲ). ಅದಕ್ಕೆ ಸರಿಯಾಗಿ ಆಗ “ಪ್ರಸಾದಕೊಡಿ, ಪ್ರಸಾದಕೊಡಿ” ಎಂದು ಕೇಳಿದರು. ರಾಮಕೃಷ್ಣ ಪರಮಹಂಸರ ಭಕ್ತರನ್ನು “ಪ್ರಸಾದಕೊಡಿ” ಎಂದು ಬಹು ಭಕ್ತಿಯಿಂದಲೂ ಆದರದಿಂದಲೂ ಕೇಳುತ್ತಿದ್ದರು. ಆದರೆ ಆ ಮಹಾಪುರುಷರಿಗೆ ಪ್ರಸಾದ ಕೊಡುವುದಕ್ಕೆ ಯಾರಿಗೂ ಧೈರ್ಯವಿರುತ್ತಿರಲಿಲ್ಲ. ಗಿರಿಶರು ಮಾತ್ರ ಈ ಅವಕಾಶವನ್ನು ಬಿಡಲಿಲ್ಲ. "ಜಯ ರಾಮಕೃಷ್ಣ! </span>
<span>–</span>
<span> ಈ ಪ್ರಸಾದ ತೆಗೆದುಕೊಳ್ಳಿ!“ ಎನ್ನುತ್ತ ಮತ್ಸ್ಯಪಾಕವನ್ನು ಕೊಟ್ಟರು. ನಾಗಮಹಾಶಯರು ಅದನ್ನು ತಿನ್ನುತ್ತ ”ಬಹಳ ಬುದ್ಧಿವಂತಿಕೆ ಮಾಡಿದಿರಿ, ಬಹಳ ಬುದ್ಧಿವಂತಿಕೆ ಮಾಡಿದಿರಿ!" ಎಂದರು. </span>
</p>
<p>
<span> ಚಳಿಗಾಲದಲ್ಲಿ ಬೆಚ್ಚಗೆ ಹೊದ್ದುಕೊಳ್ಳುವುದಕ್ಕೆ ಸರಿಯಾದ ಹೊದಿಕೆಯಿಲ್ಲದೆ ನಾಗಮಹಾಶಯರಿಗೆ ತೊಂದರೆಯಾಗಿದೆ ಎಂದು ತಿಳಿದು, ಒಂದು ಸಾರಿ ಗಿರಿಶಬಾಬುಗಳು ಅವರಿಗೆ ಒಂದು ಕಂಬಳಿಯನ್ನು ಕಳುಹಿಸಿಕೊಟ್ಟರು. ಶ್ರೀ ದೇವೇಂದ್ರನಾಥ ಮಜುಮದಾರರು ಇದನ್ನು ಕೊಡಲು ತೆಗೆದುಕೊಂಡು ಹೋದರು. ನಾಗಮಹಾಶಯರು ಯಾರಿಂದಲೂ ಏನನ್ನೂ ತೆಗೆದುಕೊಳ್ಳುತ್ತಿರಲಿಲ್ಲವೆಂದು ಗಿರಿಶರಿಗೆ ಗೊತ್ತಿತ್ತು; ಆದ್ದರಿಂದ ದೇವೇಂದ್ರರು ಕೊಟ್ಟ ಕಂಬಳಿಯನ್ನು ತೆಗೆದುಕೊಂಡರೆಂದು ಕೇಳಿದ ಕೂಡಲೆ ಗಿರಿಶರಿಗೆ ಸಂತೋಷವಾಯಿತು. ಸ್ವಲ್ಪ ದಿವಸದ ಮೇಲೆ, ತಾವು ಕೊಟ್ಟ ಕಂಬಳಿಯನ್ನು ನಾಗಮಹಾಶಯರು ಹೊದ್ದುಕೊಳ್ಳುತ್ತಿಲ್ಲ, ಯಾವಾಗಲೂ ತಲೆಯ ಮೇಲೆ ಹೊತ್ತುಕೊಂಡಿರುತ್ತಾರೆ ಎಂಬ ವರ್ತಮಾನವು ಅವರ ಕಿವಿಗೆ ಬಿತ್ತು. ಗಿರಿಶಬಾಬುಗಳು ಕುತೂಹಲದಿಂದ ಇದು ನಿಜವೇ ಎಂದು ನೋಡಿಕೊಂಡರು ಬರಲು ದೇವೇಂದ್ರರನ್ನು ಕಳುಹಿಸಿಕೊಟ್ಟರು. ಅವರು ನೋಡಿಕೊಂಡು ಬಂದು “ನಾಗಮಹಾಶಯರು ಕಂಬಳಿಯನ್ನು ತಲೆಯಮೇಲಿಟ್ಟುಕೊಂಡು ಕುಳಿತಿದ್ದಾರೆ” ಎಂದು ತಿಳಿಸಿದರು. </span>
</p>
<p>
<span> ಕಲ್ಕತ್ತೆಯಲ್ಲಿ ಮೂರು ತಿಂಗಳಿದ್ದು ನಾಗಮಹಾಶಯರು ಪುನಃ ಊರಿಗೆ ಹೋದರು. ದೀನದಯಾಳುವಿನ ದೇಹವು ದಿನದಿನಕ್ಕೆ ಶಿಥಿಲವಾಗುತ್ತಿತ್ತು. ಆದ್ದರಿಂದ ಇನ್ನು ಮುಂದೆ ನಾಗಮಹಾಶಯರು ಕಲ್ಕತ್ತೆಗೆ ಅಷ್ಟು ಪದೇ ಪದೇ ಬರುವುದಕ್ಕಾಗುತ್ತಿರಲಿಲ್ಲ. </span>
</p>
<p>
<span> ಸ್ವಾಮಿ ವಿವೇಕಾನಂದರು ಅಮೇರಿಕಾದಿಂದ ಮೊದಲು ಸಾರಿ ಬಂದಮೇಲೆ ಚಕ್ರವರ್ತಿಗಳು ಅವರನ್ನು ದರ್ಶನಮಾಡಿಕೊಂಡು ಬರುವುದಕ್ಕೆ ಹೋಗಿದ್ದರು. ನಾಗಮಹಾಶಯರ ಹತ್ತಿರಕ್ಕೆ ಅವರು ಹೋಗಿ ಬರುವುದುಂಟೆಂದು ಕೇಳಿ ಸ್ವಾಮಿಗಳು ಚಕ್ರವರ್ತಿಗಳನ್ನು ಕುರಿತು </span>
<span>–</span>
<span> “ವಯಂ ತತ್ವಾನ್ವೇಷಾತ್​ ಹತಾಃ ಮಧುಕರ (ನಾಗ), ತ್ವಂ ಖಲುಕೃತೀ, ತತ್ತ್ವವನ್ನು ಹುಡುಕುತ್ತ ಹುಡುಕುತ್ತಲೇ ನಮ್ಮ ಜೀವನವು ವ್ಯರ್ಥವಾಗಿ ಕಳೆದುಹೋಯಿತು. ನಮ್ಮಲ್ಲಿ ನಾಗಮಹಾಶಯರೊಬ್ಬರೇ ‘ಕೃತಿ’ ಸಂತಾನ!” ಎಂದರು. ಆಮೇಲೆ ಸ್ವಾಮಿಗಳು ನಾಗಮಹಾಶಯರ ಊರಿಗೆ ಹೋಗಬೇಕೆಂದು ಇಚ್ಛೆಯನ್ನು ಸೂಚಿಸಲು ಅವರ ಅಪೇಕ್ಷೆಯನ್ನು ತಿಳಿಸಿ ಚಕ್ರವರ್ತಿಗಳು ನಾಗಮಹಾಶಯರಿಗೆ ಕಾಗದ ಬರೆದರು. </span>
</p>
<p>
<span> ಸ್ವಾಮಿಗಳು ನಮ್ಮ ದೇಶಕ್ಕೆ ಹಿಂತಿರುಗಿ ಬಂದ ವರ್ತಮಾನವನ್ನು ಕೇಳಿದ ಕೂಡಲೆ ನಾಗಮಹಾಶಯರು ಅವರನ್ನು ನೋಡಬೇಕೆಂದು ಕಲ್ಕತ್ತೆಗೆ ಬಂದರು. ಆಗ ಬೇಲೂರ ಮಠವು ಸಿದ್ಧವಾಗಿತ್ತು; ಸ್ವಾಮಿ ವಿವೇಕಾನಂದರು ಅಲ್ಲಿಯೇ ವಾಸವಾಗಿದ್ದರು. ಮಧ್ಯಾಹ್ನದ ಮೇಲೆ ನಾಗಮಹಾಶಯರು ಚಕ್ರವರ್ತಿಗಳೊಡನೆ ಬೇಲೂರಿಗೆ ಬಂದು ಸ್ವಾಮಿಗಳಿಗೆ ನೆಲಮುಟ್ಟಿ ನಮಸ್ಕಾರಮಾಡಿದರು. ಸ್ವಾಮಿಗಳ ದೇಹದಲ್ಲಿ ಆರೋಗ್ಯವಿರಲಿಲ್ಲವೆಂದು ಕೇಳಿ ನಾಗಮಹಾಶಯರು ತುಂಬ ಕಳವಳಪಟ್ಟು "ತಾವು ಬಂಗಾರದ ಮೊಹರುಗಳು ತುಂಬಿದ ಪೆಟ್ಟಿಗೆ; ಈ ದೇಹದ ರಕ್ಷಣದಿಂದ ಜಗತ್ತಿಗೆ ಕಲ್ಯಾಣವಾಗುತ್ತದೆ </span>
<span>–</span>
<span> ಎಂದು ಗುರುಮಹಾರಾಜರು ಹೇಳುತ್ತಿದ್ದರು“ ಎಂದರು. ನಾನಾ ಮಾತುಕತೆಗಳಾದ ಮೇಲೆ ಸ್ವಾಮಿಗಳು ಅವರನ್ನು ಮಠದಲ್ಲಿಯೇ ವಾಸಮಾಡುವಂತೆ ಕೇಳಿಕೊಂಡರು. ನಾಗಮಹಾಶಯರು ”ಏನುಮಾಡಲಿ! ಹೇಗೆ ಗುರುಮಹಾರಾಜರ ಆಜ್ಞೆಯನ್ನು ಮೀರಲಿ? ಅವರು ನನ್ನನ್ನು ಮನೆಯಲ್ಲಿಯೇ ಇರು ಎಂದು ಹೇಳಿಹೋಗಿದ್ದಾರೆ“ ಎಂದು ಉತ್ತರಕೊಟ್ಟರು. ನಾಗಮಹಾಶಯರು ಅಲ್ಲಿಗೆ ಬಂದಿದ್ದಕ್ಕಾಗಿ ಗೌರವವನ್ನು ಸೂಚಿಸಿ, ಸ್ವಾಮಿಗಳ ಅಪ್ಪಣೆ ಮೇರೆಗೆ, ಅವೊತ್ತು ಮಠದ ಬ್ರಹ್ಮಚಾರಿ ಮತ್ತು ಸಂನ್ಯಾಸಿಗಳಿಗೆ ಅನಧ್ಯಯನದ ರಜವನ್ನು ಕೊಟ್ಟದ್ದಾಯಿತು. ಎಲ್ಲರೂ ಬಂದು ಸ್ವಾಮಿಗಳನ್ನು ಸುತ್ತಿಕೊಂಡು ಕುಳಿತರು. ಸ್ವಾಮಿಗಳು ರಾಮ್ಕೃಷ್ಣರ ಹೆಸರನ್ನು ಹೇಳುತ್ತಿದ್ದ ಹಾಗೇ ನಾಮಹಾಶಯರು ಎದ್ದು ನಿಂತು ಗಟ್ಟಿಯಾಗಿ ”ಜಯ ರಾಮಕೃಷ್ಣ, ಜಯ ರಾಮಕೃಷ್ಣ!“ ಎನ್ನುತ್ತ ಜಯಘೋಷಮಾಡುತ್ತ ”ಅವೊತ್ತು ದಕ್ಷಿಣೇಶ್ವರಕ್ಕೆ ಹೋಗಿ ನೋಡಿದೆ, ಗುರುಮಹಾರಾಜರು ಅಲ್ಲಿರಲಿಲ್ಲ; ಅವರು ಮಠಕ್ಕೆ ಬಂದು ಕುಳಿತಿದ್ದಾರೆ!“ ಎಂದರು. ಮಠ ಮಂದಿರಾದಿಗಳನ್ನು ಮಾಡಿಸಿದ್ದು ಸರಿಯೇ ಅಲ್ಲವೇ ಎಂದು ಸ್ವಾಮಿಗಳು ಪ್ರಶ್ನೆಮಾಡಲು ನಾಗಮಹಾಶಯರು ”ಇವೆಲ್ಲಾ ಗುರುಮಹಾರಾಜರ ಇಷ್ಟದಂತೆ ಆಗಿದೆ, ಇದರಿಂದ ಜಗತ್ತಿಗೂ ಜೀವರಿಗೂ ಕಲ್ಯಾಣವಾಗುತ್ತದೆ, ಕಲ್ಯಾಣವಾಗುತ್ತದೆ! ತಮ್ಮ ದೇಹಸ್ಥಿತಿಯನ್ನು ನೋಡಿಕೊಳ್ಳಿ, ಈ ದೇಹದ ರಕ್ಷಣೆಯಿಂದ ಜಗತ್ತಿಗೆ ಮಂಗಳವಾಗುತ್ತದೆ“ ಎಂದರು. ಸ್ವಾಮಿಗಳು ಅಲ್ಲಿ ಸೇರಿದ್ದ ಭಕ್ತರನ್ನು ಮತ್ತು ಸಂನ್ಯಾಸಿಗಳನ್ನು ಕುರಿತು ”ಈಶ್ವರ ಕೃಪೆಯಿಂದ ಎಂಥ ಸ್ಥಿತಿಯುಂಟಾಗಬಹುದೆಂಬುದನ್ನು ನಾಗಮಹಾಶಯರೊಬ್ಬರನ್ನು ನೋಡಿಯೇ ತಿಳಿದುಕೊಳ್ಳಬೇಕಾಗಿದೆ! ತ್ಯಾಗ ಇಂದ್ರಿಯಸಂಯಮಗಳಲ್ಲಿ ಅವರು ನಮಗಿಂತಲೂ ಎಷ್ಟೋ ಶ್ರೇಷ್ಠರಾಗಿದ್ದಾರೆ“ ಎಂದರು. ಸ್ವಲ್ಪ ಹೊತ್ತಿನ ಮೇಲೆ ನಾಗಮಹಾಶಯರನ್ನು ದೇವರ ಮನೆಗೆ ಕರೆದುಕೊಂಡು ಹೋದರು. ಅವರು ”ಶ್ರೀಮಂದಿರ! ಶ್ರೀಮಂದಿರ!" ಎನ್ನುತ್ತ ಬಾಗಿಲಿನ ಎದುರಿಗೆ ನಮಸ್ಕಾರ ಹಾಕಲು ತೊಡಗಿದರು. </span>
</p>
<p>
<span> ಪ್ರತಿನಿತ್ಯವೂ ಬೆಳಗ್ಗೆ ಸಾಯಂಕಾಲ ಸ್ವಾಮಿಗಳು ಮಠದ ಅಂಗಳದಲ್ಲಿ ತಿರುಗಾಡುತ್ತಿದ್ದರು. ಇವೊತ್ತು ನಾಗಮಹಾಶಯರೂ ಅವರ ಹಿಂದೆ ಹಿಂದೆಯೇ ತಿರುಗುವುದಕ್ಕೆ ಹೋದರು. ರಾತ್ರಿ ಅವರು ಮಠದಲ್ಲಿ ನಿಲ್ಲುವುದಿಲ್ಲವೆಂದು ಕೇಳಿ “ಹಾಗಾದರೆ ಹೊತ್ತು ಮುಳುಗುತ್ತ ಬಂತು, ಒಂದು ದೋಣಿಯನ್ನು ನೋಡಿ” ಎಂದು ಹೇಳಿಕಳುಹಿಸಿದರು. ಹೊರಡುವಾಗ ನಾಗಮಹಾಶಯರು ಅವರಿಗೆ “ಜಯ ಶಿವಶಂಕರ, ಜಯ ಶಿವಶಂಕರ” ಎಂದು ನಮಸ್ಕಾರಮಾಡಿದರು. ಸ್ವಾಮಿಗಳು ಅವರನ್ನು ಕೈಹಿಡಿದು ಎಬ್ಬಿಸಿ “ಆಗಾಗ್ಗೆ ಬಂದು ದರ್ಶನಕೊಡುತ್ತಿರಿ; ನಮ್ಮ ಮೇಲೆ ಕೃಪೆಮಾಡಿ” ಎಂದರು. ಸ್ವಾಮಿಗಳ ಹೆಸರೆತ್ತಿದರೆ ಅವರು “ಜಯ ಶಿವಶಂಕರ!” ಎಂದು ಕೈಮುಗಿಯುತ್ತಿದ್ದರು. ಹಾಗೆಯೇ ಪಶ್ಚಿಮ ದೇಶದಲ್ಲಿ ಸ್ವಾಮಿಗಳ ಧರ್ಮಪ್ರಚಾರ ಮತ್ತು ದಿಗ್ವಿಜಯಗಳ ವೃತ್ತಾಂತ ಬಂದಾಗ ನಾಗಮಹಾಶಯರು “ಮಹಾವೀರ, ಮಹಾವೀರ!” ಎನ್ನುತ್ತ ಸಿಂಹನಾದ ಮಾಡುತ್ತಿದ್ದರು. </span>
</p>
<p>
<span> ಬಾಗಬಜಾರಿನ ಬಲರಾಮಬಸುಗಳ ಮನೆಯು ಶ್ರೀರಾಮಕೃಷ್ಣ ಪರಮಹಂಸರಿಗೆ ಅತಿ ಪ್ರಿಯವಾದ ಸ್ಥಳವಾಗಿತ್ತು. ನಾಗಮಹಾಶಯರು ಅದನ್ನು “ಶ್ರೀವಾಸನ ಅಂಗಳ” ಎನ್ನುತ್ತಿದ್ದರು.* ರಾಮಕೃಷ್ಣರ ಭಕ್ತರು ಕಲ್ಕತ್ತೆಗೆ ಬಂದರೆ ಇಲ್ಲಿಯೇ ನಿಲ್ಲುತ್ತಿದ್ದರು. ನಾಗಮಹಾಶಯರು ಮಧ್ಯೆ ಮಧ್ಯೆ ಅಲ್ಲಿಗೆ ಹೋಗಿ ಅವರ ದರ್ಶನಮಾಡಿಕೊಂಡು ಬರುತ್ತಿದ್ದರು. ಒಂದು ದಿನ ಚಕ್ರವರ್ತಿಗಳೂ ಅವರ ಜೊತೆಯಲ್ಲಿ ಅಲ್ಲಿಗೆ ಹೋಗದ್ದರು. ಅವೊತ್ತು ಸ್ವಾಮಿ ಬ್ರಹ್ಮಾನಂದರೂ ಸ್ವಾಮಿ ಪ್ರೇಮಾನಂದರೂ ಅಲ್ಲಿ ಇದ್ದು ನಾನಾ ವಿಷಯಗಳನ್ನು ಕುರಿತು ಮಾತನಾಡುತ್ತಿದ್ದರು. ನಾಗಮಹಾಶಯರು ಬಂದ ಕೂಡಲೆ ಆ ಮಾತು ನಿಂತು ಬರಿಯ ರಾಮಕೃಷ್ಣ ಪರಮಹಂಸರ ಮಾತಿಗೇ ಆರಂಭವಾಯಿತು. ಮನೆಗೆ ಹಿಂತಿರುಗಿ ಹೊರಟಾಗ ಬ್ರಹ್ಮಾನಂದರು “ನಾಗಮಹಾಶಯರು ಬಂದ ಕೂಡಲೆ ಹರಟೆ ನಿಂತುಹೋಗಿ, ನಮಗೆ ಗುರುಮಹಾರಾಜರ ಸ್ಮರಣೆಯುಂಟಾಯಿತು. ಮಿಕ್ಕ ಮಾತೆಲ್ಲಾ ಎಲ್ಲೋ ಹೋಯಿತು. ಇಂಥಾ ಮಹಾಪುರುಷರು ಇರುವುದರಿಂದ ಈಗಲೂ ಭರತಖಂಡದಲ್ಲಿ ಧರ್ಮ ಕರ್ಮಗಳು ಜಾಗೃತವಾಗಿವೆ. ನಾಗಮಹಾಶಯರು ಧನ್ಯರು!” ಎಂದರು. ನಾಗಮಹಾಶಯರೂ ರಾಮಕೃಷ್ಣ ಭಕ್ತರ ವಿಚಾರವಾಗಿ “ಇವರೆಲ್ಲಾ ಮನುಷ್ಯರ ರೂಪಿನಲ್ಲಿ ಗುರುಮಹಾರಾಜರೊಡನೆ ಲೀಲೆಗೋಸ್ಕರ ಅವತಾರಮಾಡಿದ್ದಾರೆ! ಅವರನ್ನು ತಿಳಿಯಬಲ್ಲವರಾರು, ತಿಳಿಯಬಲ್ಲವರಾರು?” ಎನ್ನುತ್ತಿದ್ದರು. </span>
</p>
<p>
<span> </span>
</p>
<p>
<span>* ಶ್ರೀವಾಸನು ಗೌರಾಂಗದೇವನ ಪ್ರಿಯ ಶಿಷ್ಯ. ಗೌರಾಂಗನು ಆತನ ಮನೆಗೆ ವಿಶೇಷವಾಗಿ ಹೋಗಿಬರುತ್ತಿದ್ದನಂತೆ. </span>
</p>
<p>
<span> </span>
</p>
<p>
<span> ಕ್ರಮೇಣ ದೀನದಯಾಳುವಿನ ಅಂತ್ಯಕಾಲವು ಸಮೀಪಿಸುತ್ತಿತ್ತು. ಕೊನೆಗಾಲದಲ್ಲಿ ಆತನು ಸಂಧ್ಯಾಪೂಜೆ ಮಾಡುತ್ತ, ಯಾವಾಗಲೂ ತುಲಸಿಯ ಮಾಲೆಯನ್ನು ಇಟ್ಟುಕೊಂಡು ಜಪಮಾಡುತ್ತಿದ್ದನು. ಸಂಸಾರದಲ್ಲಿ ಆತನಿಗೆ ಮತ್ತಾವ ಆಸಕ್ತಿಯೂ ಇರಲಿಲ್ಲ. ದೇಹದಲ್ಲಿ ಯಾವ ರೋಗವೂ ಕಾಲುಹಾಕಿಕೊಂಡಿರಲಿಲ್ಲ. ಒಂದು ದಿನ ಬೆಳಗ್ಗೆ ನಾಗಮಹಾಶಯರು ಅವನನ್ನು ಹಿಡಿದುಕೊಂಡು ಕರೆದು ತರುತ್ತಿರುವಾಗ ದಾರಿಯಲ್ಲಿ ಇದ್ದಕ್ಕಿದ್ದಹಾಗೆ ಸುಸ್ತಾಗಿ ಬಿದ್ದುಬಿಟ್ಟನು. ನಾಗಮಹಾಶಯರು ತಂದೆಯನ್ನು ಮನೆಗೆ ಎತ್ತಿಕೊಂಡುಬಂದರು. ಬರುತ್ತಿರುವಾಗಲೇ ಮುದುಕನಿಗೆ ಜ್ಞಾನವು ತಪ್ಪಿಹೋಯಿತು. ಮನೆಗೆ ಬಂದ ಮೇಲೇನೋ ಚೈತನ್ಯ ಬಂತು; ಆದರೆ ತಂದೆಗೆ ಅಂತ್ಯಕಾಲ ಸಮೀಪಿಸಿತೆಂದು ನಾಗಮಹಾಶಯರು ತಿಳಿದುಕೊಂಡು ಡಾಕ್ಟರಿಗೆ ಹೇಳಿಕಳುಹಿಸಿ ರಾಮನಾಮವನ್ನು ಶ್ರವಣಮಾಡಿಸುತ್ತಿದ್ದರು. ಮುದುಕನೂ ಜೊತೆಯಲ್ಲಿ ಉಚ್ಚಾರಣಮಾಡುತ್ತಿದ್ದನು. ಡಾಕ್ಟರು ಬಂದು ನೋಡಿದನು; ಪ್ರಬಲವಾದ ಪಾರ್ಶ್ವವಾಯು. ನಾಡೀಪರೀಕ್ಷೆ ಮಾಡಿನೋಡಲು </span>
<span>–</span>
<span> ಅಂತ್ಯ ಕಾಲವು ಸಮೀಪಿಸಿದ್ದಂತೆ ತೋರಿತು. ಇದಾದ ಕೆಲವು ಗಂಟೆಗಳ ಮೇಲೆ ಇಷ್ಟದೇವತೆಯ ಧ್ಯಾನಮಾಡುತ್ತ ಮಾಡುತ್ತ ದೀನದಯಾಳುವು, ತನ್ನ ಎಂಬತ್ತನೆಯ ವಯಸ್ಸಿನಲ್ಲಿ ದೇವಲೋಕವನ್ನು ಕುರಿತು ಪ್ರಯಾಣ ಮಾಡಿದನು. ಪಿತೃವಿಯೋಗದಿಂದ ನಾಗಮಹಾಶಯರು ಕಾತರರಾಗಲಿಲ್ಲ; ಇನ್ನೂ ಜ್ಞಾನದಿಂದ ಇದ್ದು ಪ್ರಾಣಬಿಟ್ಟನೆಂದು ಸಂತೋಷಪಟ್ಟರು. </span>
</p>
<p>
<span> ನಾಗಮಹಾಶಯರು ವಿಧ್ಯುಕ್ತವಾಗಿ ಉತ್ತರಕ್ರಿಯೆಗಳನ್ನು ಮಾಡಿದರು. ಅರಳು ಅವಲಕ್ಕಿ ತಿಂದು ಉಪವಾಸಮಾಡಿಕೊಂಡಿರುತ್ತ ಶಾಸ್ತ್ರೋಕ್ತವಾಗಿ ದಶಪಿಂಡಗಳನ್ನು ಹಾಕಿದರು. ಆಮೇಲೆ ಶ್ರಾದ್ಧ. ಜೀವನದಲ್ಲಿ ಇದೇ ಕೊನೆಯ ಕಾರ್ಯವಾದ್ದರಿಂದ ಇದನ್ನು ಸ್ವಲ್ಪ ಚೆನ್ನಾಗಿ ಮಾಡಬೇಕೆಂದು ನಾಗಮಹಾಶಯರ ಆಶೆ; ಆದರೆ ದುಡ್ಡೆಲ್ಲಿಂದ ಬರಬೇಕು? ನಾರಾಯಣಗಂಜಿನ “ರ್ಯಾಲಿ ಬ್ರದರ್ಸ್”ನಲ್ಲಿದ್ದ ನೌಕರರು ನಾಗಮಹಾಶಯರ ಸಹಾಯಕ್ಕೆಂದು ಅವರಿಗೆ ತಿಳಿಯದಹಾಗೆ ಚಂದಾ ಎತ್ತುತ್ತಿದ್ದರು. ಕರ್ಣಾಕರ್ಣಿಕೆಯಾಗಿ ನಾಗಮಹಾಶಯರು ಈ ವೃತ್ತಾಂತವನ್ನು ತಿಳಿದು, ಅದನ್ನು ನಿಲ್ಲಿಸಬೇಕೆಂದು ಅವರಿಗೆ ವಿನೀತಭಾವದಲ್ಲಿ ಹೇಳಿ ಕಳುಹಿಸಿ, ತಾವು ವಾಸವಾಗಿದ್ದ ಮನೆಯನ್ನು ಅದೇ ಗ್ರಾಮಸ್ಥನಾದ ಒಬ್ಬ ದೊಡ್ಡ ಮನುಷ್ಯನಿಗೆ ಆಧಾರಹಾಕಿ ಐನೂರು ರೂಪಾಯಿ ಸಾಲ ತೆಗೆದುಕೊಂಡರು. ಅವರ ನೆರೆಯಲ್ಲಿದ್ದ ಚೌಧುರಿಯವರ ವೃದ್ಧಪತ್ನಿಯೂ ಶ್ರಾದ್ಧಕ್ಕೆಂದು ಠಾಕೂರಣಿಯವರಿಗೆ ಸ್ವಲ್ಪ ಸಾಲಕೊಟ್ಟರು. ಉತ್ತರ ಕ್ರಿಯೆಗೆ ಸುಮಾರು ನಾನೂರು ರೂಪಾಯಿ ಖರ್ಚಾಯಿತು.</span>
</p>
<p>
<span> ತಂದೆಯ ಸಪಿಂಡೀಕರಣ ಶ್ರಾದ್ಧವನ್ನು ಮುಗಿಸಿಕೊಂಡು ನಾಗಮಹಾಶಯರು ಗಯಾಕ್ಷೇತ್ರಕ್ಕೆ ಹೋದರು. ಆಮೇಲೆ ಮುಂಡನಮಾಡಿಸಿ ಕೊಂಡು ಯಥಾ ವಿಧಿಯಾಗಿ ಮೂರು ದಿನ ಪಿಂಡಪ್ರದಾನಮಾಡಿ ಕಲ್ಕತ್ತೆಗೆ ಬಂದರು. ಸುರೇಶನಿಗೆ </span>
<span>–</span>
<span> ಅಂತ್ಯಕಾಲದಲ್ಲಿ ತಮ್ಮ ತಂದೆಯು ಸಂಸಾರದ ಸಕಲ ವಾಸನೆಯನ್ನೂ ಬಿಟ್ಟು, ವಿಷಯಚಿಂತೆಯಿಂದ ದೂರವಾಗಿ, ಜ್ಞಾನದಿಂದಿದ್ದು ದೇವರ ಧ್ಯಾನ ಮಾಡುತ್ತ ಮಾಡುತ್ತ ದೇಹತ್ಯಾತಮಾಡಿದನೆಂದು ಹೇಳಿದರು. </span>
</p>
<p>
<span> ನಾಗಮಹಾಶಯರು ತಮ್ಮ ತಂದೆಯ ಉತ್ತರಕ್ರಿಯಾದಿಗಳಿಗೆ ಸಾಲಮಾಡಿಕೊಂಡರೆಂಬ ಸಂಗತಿಯು ಪಾಲ್​ ಬಾಬುಗಳಿಗೆ ತಿಳಿಯಿತು. ಅವರು ಇನ್ನೂರು ರೂಪಾಯಿ ಮುಂಗಡ ತೆಗೆದುಕೊಂಡು ಕುಮಾರಟುಲಿಯ ಮನೆಯ ಬಾಡಿಗೆಯನ್ನು ಹೆಚ್ಚಿಸಿ, ಅಲ್ಲಿ ಹೊಸಬರನ್ನು ಒಕ್ಕಲು ತಂದಿಡಬೇಕೆಂದು ಸೂಚಿಸಿದರು. ರಣಜಿತನೂ ಇದಕ್ಕೆ ಒಪ್ಪಿದನು. ಆದರೆ ನಾಗಮಹಾಶಯರು ಇದಾವುದಕ್ಕೂ ಒಪ್ಪಲಿಲ್ಲ. ಹಿಂದಿನಿಂದಲೂ ಒಕ್ಕಲಿದ್ದ ಕೀರ್ತಿವಾಸನು ನಾಗಮಹಾಶಯರ ಉದಾರತೆಯನ್ನು ಕೇಳಿ ತಾನೇ ಹೆಚ್ಚು ಬಾಡಿಗೆ ಕೊಡುವುದಾಗಿ ಮುಂದೆ ಬಂದನು. ಆದರೆ ನಾಗಮಹಾಶಯರು </span>
<span>–</span>
<span> “ನೀವು ಹಗಲೂ ರಾತ್ರಿ ದುಡಿದು ಅಲ್ಪ ಸ್ವಲ್ಪ ಸಂಪಾದನೆಮಾಡುತ್ತೀರಿ; ಈ ಬಾಡಿಗೆ ಕೊಡುವುದಕ್ಕೇ ನಿಮಗೆ ಕಷ್ಟವಾಗಿದೆ; ಹೀಗಿರಲು, ನಾನು ಏನು ಮಾಡಿದರೂ ನಿಮ್ಮಿಂದ ಹೆಚ್ಚು ಬಾಡಿಗೆ ತೆಗೆದುಕೊಳ್ಳಲಾರೆ” ಎಂದು ಬಿಟ್ಟರು. ಅವರು ಕೀರ್ತಿವಾಸನನ್ನು ತಮ್ಮ ಮಗನಂತೆ ಪ್ರೀತಿಸುತ್ತಿದ್ದರು. ಕೀರ್ತಿವಾಸನೂ ಬಹು ಶ್ರದ್ಧಾಭಕ್ತಿಗಳಿಂದ ಅವರ ಸೇವೆ ಮಾಡುತ್ತಿದ್ದನು. ಆತನು ಈಗಲೂ ಅದೇಮನೆಯಲ್ಲಿ ವಾಸಮಾಡುತ್ತಿದ್ದಾನೆ. ನಾಗಮಹಾಶಯರು ಉಪಯೋಗಿಸುತ್ತಿದ್ದ ಕೊಟಡಿಯನ್ನೂ ಮುರುಕಲು ಮಂಚವನ್ನೂ ಬಹು ಜಾಗರೂಕತೆಯಿಂದ ನೋಡಿಕೊಳ್ಳುತ್ತಿದ್ದಾನೆ. ಠಾಕೂರಣಿಯವರು ಯಾವಾಗಲಾದರೂ ಕಲ್ಕತ್ತೆಗೆ ಬಂದರೆ ಈ ಮನೆಯಲ್ಲಿಯೇ ಇರುತ್ತಾರೆ. </span>
</p>
<p>
<span> “ಶ್ರೀ ಶ್ರೀ ಮಾತೇ”ಯವರು ಈ ಕಾಲದಲ್ಲಿ ಬಾಗಬಜಾರಿಗೆ ಬಂದಿದ್ದರು. ನಾಗಮಹಾಶಯರು ಒಂದು ದಿನ ತಿಂಡಿಯನ್ನೂ ವಸ್ತ್ರವನ್ನೂ ತೆಗೆದುಕೊಂಡು ಅವರ ದರ್ಶನಕ್ಕೆಂದು ಹೊರಟರು. ಆದರೆ ದಾರಿಯಲ್ಲಿ ಹೊಟ್ಟೆನೋವು ಬಂದು ಮುಂದೆ ನಡೆಯಲಾರದೆ ಹೋಗಿ ಒಂದು ಮನೆಯ ಜಗಲಿಯ ಮೇಲೆ ಜ್ಞಾನವಿಲ್ಲದವರಂತೆ ಬಿದ್ದಿದ್ದರು. ಒಂದು ಗಾಡಿಯನ್ನು ಬಾಡಿಗೆಗೆ ಮಾಡಿಕೊಂಡು ಸುಖವಾಗಿ ಮನೆಗೆ ಬರಬಹುದಾಗಿತ್ತು; ಹತ್ತಿರ ದುಡ್ಡೂ ಇತ್ತು; ಆದರೆ ಶ್ರೀ ಮಾತೆಯವರಿಗೋಸ್ಕರ ಕೊಂಡುಕೊಂಡದ್ದನ್ನು ಅವರಿಗೆ ಅರ್ಪಿಸದೆ ಮನೆಗೆ ಹಿಂದಿರುಗಿ ಬರುವುದು ಹೇಗೆ? ಆದ್ದರಿಂದ “ಅಯ್ಯೋ ಅಮ್ಮ” ಎಂದು ನರಳುತ್ತ ಅಲ್ಲಿಯೇ ಬಿದ್ದಿದ್ದರು. ಸುಮಾರು ಎರಡು ಗಂಟೆಯ ಮೇಲೆ ನೋವು ಇಳಿಯಲು, ಅನಂತರ ಶ್ರೀ ಶ್ರೀ ಮಾತೆಯವರ ದರ್ಶನಮಾಡಿಕೊಂಡು ರಾತ್ರಿ ಒಂಬತ್ತು ಗಂಟೆಯ ಹೊತ್ತಿಗೆ ಮನೆಗೆ ಬಂದರು. ಅವೊತ್ತಿನ ಹಿಂದಿನ ದಿನವೂ ನಾಗಮಹಾಶಯರು ಹೊಟ್ಟೆ ಶೂಲೆಯಿಂದ ತುಂಬ ನರಳಿದ್ದರು. </span>
</p>
<p>
<span> ಆ ವರ್ಷ ಕಲ್ಕತ್ತೆಯಲ್ಲಿ ಮೊದಲನೆಯ ಸಾರಿ ಪ್ಲೇಗು ಬಂದು ಬಡವರು ಐಶ್ವರ್ಯವಂತರು ಎಲ್ಲರೂ ರಾಜಧಾನಿಯನ್ನು ಬಿಟ್ಟು ಓಡಿ ಹೋಗುತ್ತಿದ್ದರು; ಆ ಮಹಾನಗರವು ಪ್ರಾಯಿಕವಾಗಿ ಜನಶೂನ್ಯವಾಗಿ ಹೋಗಿತ್ತು. ಪಾಲ್​ ಬಾಬುಗಳು ಕಲ್ಕತ್ತೆಯ ಮನೆಯ ಯೋಗಕ್ಷೇಮವನ್ನು ನಾಗಮಹಾಶಯರ ಮೇಲೆ ಹಾಕಿ ಹಳ್ಳಿಗೆ ಹೊರಟುಹೋದರು. ಒಬ್ಬ ಅಡಿಗೆಯ ಪರಿಚಾರಕ, ಒಬ್ಬ ಗುಮಾಸ್ತ, ಒಬ್ಬ ಆಳು ಮಾತ್ರ ಕಲ್ಕತ್ತೆಯ ಮನೆಯಲ್ಲಿರುತ್ತಿದ್ದರು. ಚಕ್ರವರ್ತಿಗಳು ಒಂದು ದಿನ ನಾಗಮಹಾಶಯರ ಹತ್ತಿರಕ್ಕೆ ಹೋಗಿ ನೋಡಲು, ಅವರು ಪಾಲ್​ ಬಾಬುಗಳ ಮನೆಯಲ್ಲಿ ಕುಳಿತುಕೊಂಡು, ಕಣ್ಣಿಗೆ ಕನ್ನಡಕ ಹಾಕಿಕೊಂಡು ಗೀತೆಯನ್ನು ಓದುತ್ತಿದ್ದರು. ಚಕ್ರವರ್ತಿಗಳನ್ನು ನೋಡಿ, “ಗೀತೆ ನನಗೇನು ಅರ್ಥವಾಗುತ್ತದೆ? ತಾವು ಪಂಡಿತರು, ಇದರಲ್ಲೆಲ್ಲಾ ತಮಗೇ ಅಧಿಕಾರ; ನಾನು ವಿದ್ಯಾವಂತನಲ್ಲ; ನೀವೇ ಗೀತೆಯನ್ನು ಓದಿ ಹೇಳಿ” ಎಂದು ಕೇಳಿದರು. ಅವರು ಗೀತೆಯಲ್ಲಿ, “ಕರ್ಮಣ್ಯಕರ್ಮ ಯಃ ಪಶ್ಯೇದಕರ್ಮಣಿ ಚ ಕರ್ಮ ಯಃ” ಎಂಬ ಶ್ಲೋಕವನ್ನು ಓದಿ, ಅದಕ್ಕೆ ಐದಾರು ವಿಧವಾದ ವ್ಯಾಖ್ಯಾನವನ್ನು ತಿಳಿಸಿದರು. ಆ ಎಲ್ಲಾ ಅರ್ಥಗಳನ್ನೂ ಕೇಳಿ ಅವರು ಶ್ರೀಧರಸ್ವಾಮಿಗಳ ಟೀಕೆಯನ್ನೇ ಎಲ್ಲಕ್ಕಿಂತಲೂ ಹೆಚ್ಚಾಗಿ ಶ್ಲಾಗಿಸಿದರು. ಇದಾದ ಮೂರು ದಿನದ ಮೇಲೆ ಗುಮಾಸ್ತನಿಗೆ ಪ್ಲೇಗು ತಗುಲಿತು. ಔಷಧೋಪಚಾರಗಳಿಗಾಗಿ ಒಬ್ಬ ಡಾಕ್ಟರು ಬಂದನು. ಆದರೆ ಸೇವಾ ಶುಶ್ರೂಷೆಗಳಿಗೆ ಯಾರನ್ನು ತರಬೇಕು? ಪ್ಲೇಗಿನ ರೋಗಿಯನ್ನು ಯಾರೂ ಮುಟ್ಟುತ್ತಿರಲಿಲ್ಲ. ಆದ್ದರಿಂದ, ನಾಗಮಹಾಶಯರೊಬ್ಬರೇ ರೋಗಿಯ ಶುಶ್ರೂಷೆ ಮಾಡುತ್ತ ಔಷಧಿ ಪಥ್ಯಗಳನ್ನು ಕೊಡುತ್ತಿದ್ದರು. ಈ ಮಧ್ಯೆ ಒಂದು ದಿನ ಚಕ್ರವರ್ತಿಗಳು ಅವರ ಹತ್ತಿರಕ್ಕೆ ಹೋಗಲು </span>
<span>–</span>
<span> “ಇನ್ನು ಐದಾರು ದಿನ ಇಲ್ಲಿಗೆ ಬರಬೇಡಿ!” ಎಂದರು. </span>
</p>
<p>
<span> ಚಕ್ರ. </span>
<span>–</span>
<span> “ತಾವು ಇರುವ ಕಡೆಯಲ್ಲಿ ನನಗೇನು ಭಯ?” </span>
</p>
<p>
<span> ನಾಗ. - ಲೋಕವ್ಯವಹಾರಕ್ಕೆ ಗೌರವ ಕೊಟ್ಟು ಕೊಂಡು ಹೋಗಬೇಕು. ಇದು ಸಾಂಕ್ರಾಮಿಕ ಜಾಡ್ಯ; ಆದ್ದರಿಂದ ಕೆಲವು ದಿನ ಇಲ್ಲಿಗೆ ಬರುವುದು ಉಚಿತವಲ್ಲ. </span>
</p>
<p>
<span> ಆ ಬ್ರಾಹ್ಮಣನು ಅವೊತ್ತೇ ಸತ್ತು ಹೋದನು; ಸಾಯುವುದಕ್ಕೆ ಮುಂಚೆ ತನ್ನನ್ನು ಗಂಗೆಗೆ ಕರೆದುಕೊಂಡು ಹೋಗಿಬಿಡಬೇಕೆಂದು ಹಟಮಾಡಲು, ಮತ್ತಾವ ಜನಸಹಾಯವೂ ಇಲ್ಲದೆ, ನಾಗಮಹಾಶಯರೊಬ್ಬರೇ ಆತನನ್ನು ಎತ್ತಿ ಹೊತ್ತುಕೊಂಡು ಹತ್ತಿರದ ಗಂಗಾಘಟ್ಟಕ್ಕೆ ಕರೆದುಕೊಂಡುಹೋದರು. ಅಲ್ಲಿ ಸ್ವಲ್ಪ ಹೊತ್ತಿಗೇ “ಗಂಗಾ ಗಂಗಾ” ಎನ್ನುತ್ತ ಎನ್ನುತ್ತ ನಾಗಮಹಾಶಯರ ತೊಡೆಯ ಮೇಲೆ ಆ ಬ್ರಾಹ್ಮಣನು ದೇಹತ್ಯಾಗಮಾಡಿದನು. ಆಮೇಲೆ ಲನಾಗಮಹಾಶಯರು ಪಾಲ್​ ಬಾಬುಗಳ ಆಳನ್ನು ಶವದ ಹತ್ತಿರ ಕಾವಲಿಟ್ಟು, ಅದನ್ನು ಒಪ್ಪ ಮಾಡುವುದಕ್ಕಾಗಿ ಬ್ರಾಹ್ಮಣರನ್ನು ಹುಡುಕಿಕೊಂಡು ಹೊರಟರು. ಪ್ಲೇಗಿನಲ್ಲಿ ಸತ್ತವನನ್ನು ಒಪ್ಪಮಾಡುವುದಕ್ಕೆ ಯಾರೂ ಬರುತ್ತಿರಲಿಲ್ಲ; ಆದ್ದರಿಂದ ಕಡೆಗೆ ಒಬ್ಬೊಬ್ಬರಿಗೆ ನಾಲ್ಕು ನಾಲ್ಕು ರೂಪಾಯಿನಂತೆ ಗೊತ್ತುಮಾಡಿ ಬಹುಕಷ್ಟದಿಂದ ನಾಲ್ಕೈದು ಜನರನ್ನು ಕೂಡಿ ಹಾಕಿದ್ದಾಯಿತು. ಈ ಸಂಸ್ಕಾರ ಕಾರ್ಯಕ್ಕೆ ನಾಗಮಹಾಶಯರ ಕೈಯಿಂದ ಒಟ್ಟು ಸುಮಾರು ಇಪ್ಪತ್ತೈದು ರೂಪಾಯಿ ಖರ್ಚಾಯಿತು. ಬಾಬು ಸುರೇಂದ್ರನಾಥಸೇನ, ಆಶುತೋಷಚೌಧುರಿ ಮತ್ತು ನರೇಂದ್ರ ನಾಥ ವಸು </span>
<span>–</span>
<span> ಇವರು, ಅವೊತ್ತು ನಾಗಮಹಾಶಯರನ್ನು ದರ್ಶನಮಾಡುವುದಕ್ಕೆಂದು ಹೋಗಿ ಅಲ್ಲಿದ್ದರು. ಸುರೇಂದ್ರರೂ ಆಶುತೋಷರೂ ನಾಗಮಹಾಶಯರ ಕೆಲಸವನ್ನು ನೋಡಿ ಸ್ತಬ್ಧರಾಗಿದ್ದರು; ನರೇಂದ್ರವಸು ಮಾತ್ರ </span>
<span>–</span>
<span> “ಈತ ಶುದ್ಧ ಹುಚ್ಚ!” ಎಂದರು. ಈ ಸಮಯದಲ್ಲಿ ನಾಗಮಹಾಶಯರು ಒಂದು ದಿನ ಕಾಳೀಘಟ್ಟಕ್ಕೆ ಹೋಗಿದ್ದರು. ಹಿಂತಿರುಗಿ ಬರುವಾಗ ಮೈದಾನದ ಹತ್ತಿರ ಭಕ್ತನೊಬ್ಬನನ್ನು ಕಂಡರು. ಆತನು ಅವರಿಗೆ ಕಲ್ಕತ್ತೆಯಲ್ಲಿ ಪ್ರಖ್ಯಾತವಾದ “ಈಡನ್​ ಗಾರ್ಡನ್​” ಎಂಬ ಉದ್ಯಾನವನ್ನು ತೋರಿಸುವುದಕ್ಕೆಂದು ಅವರನ್ನು ಕರೆದುಕೊಂಡು ಹೋದನು. ಅದನ್ನು ನೋಡಿ ನಾಗಮಹಾಶಯರು ಮಗುವಿನ ಹಾಗೆ ಸಂತೋಷಪಡುತ್ತ ಇದೇನು ಅದೇನು ಎಂದು ಕೇಳುತ್ತ ಬಂದರು. ಆಮೇಲೆ ಮನೆಗೆ ಹೊರಡುವ ಸಮಯದಲ್ಲಿ “ಮನುಷ್ಯನು ಕೇವಲ ಭೋಗಕ್ಕೋಸ್ಕರ ಒದ್ದಾಡುತ್ತಾನೆ. ಹೇಗೋ ಈ ದೇಹವನ್ನು ಪಡೆದಮೇಲೆ ಜನ್ಮ ಮೃತ್ಯುಗಳ ರಹಸ್ಯವನ್ನು ತಿಳಿಯುವುದಕ್ಕೆ ಪ್ರಯತ್ನಪಡುವುದನ್ನು ಬಿಟ್ಟು, ಮೇಲೆ ಮೇಲೆ ಮಧುರವಾದ ಕೆಲವು ವಿಷಯಗಳನ್ನು ಕಟ್ಟಿಕೊಂಡು ಎಲ್ಲರೂ ಮೈಮರೆತಿದ್ದಾರೆ. ಇಹವನ್ನು ಬಿಟ್ಟು ಜಾಗ್ರತೆಯಾಗಿ ಹೊರಟು ಹೋಗಲೇಬೇಕೆಂಬ ಜ್ಞಾನವಿಲ್ಲ! ಈ ಸಂಸಾರವು ಬರಿಯ ರಾಜಸಿಕ ಮತ್ತು ತಾಮಸಿಕ ವ್ಯಾಪಾರ, ಬರಿಯ ತರಾತುರಿ, ಬರಿಯ ಕಾಮಿನೀ ಕಾಂಚನಗಳ ಅಧಿಕಾರ! ಹಾ ದೇವರೆ, ಹಾ ದೇವರೆ, ನಿನ್ನದು ಏನು ವಿಚಿತ್ರ ಲೀಲೆ!” ಎಂದರು. </span>
</p>
<p>
<span> ಇದಾದಮೇಲೆ ನಾಗಮಹಾಶಯರು ಒಂದು ದಿನ ಗಿರಿಶಬಾಬುಗಳ ಮನೆಗೆ ಹೋಗಿದ್ದರು. ಪರಮಹಂಸರ ಮಾತು ನಡೆಯುತ್ತಿರುವಾಗ ಸ್ವಾಮಿ ನಿರಂಜನಾನಂದರು </span>
<span>–</span>
<span> “ಮಹಾಶಯ, ತನ್ನನ್ನು ತಾನು ದೀನ ಹೀನ ಎಂದು ತಿಳಿದುಕೊಂಡರೆ, ಮನುಷ್ಯನು ದೀನ ಹೀನನೇ ಆಗಿಹೋಗುತ್ತಾನೆ ಎಂದು ಗುರುಮಹಾರಾಜರು ಹೇಳುತ್ತಿದ್ದರು; ತಾವು ಹಗಲೂ ರಾತ್ರಿ ಹೀಗೆ ತಮ್ಮನ್ನು ದೀನ ಹೀನನೆಂದು ಭಾವಿಸಿಕೊಳ್ಳುತ್ತೀರೇಕೆ?” ಎಂದು ಕೇಳಿದರು. ನಾಗಮಹಾಶಯರು "ನನ್ನ ಕಣ್ಣಿಗೇ ಕಾಣುತ್ತಿದೆ, ನಾನು ಅತ್ಯಂತ ಹೀನ, ಅತ್ಯಂತ ಅಧಮ ಎಂತ; ಹೀಗಿರುವಾಗ ನನ್ನನ್ನು ಶಿವ ಎಂತ ಹೇಗೆ ತಿಳಿದುಕೊಳ್ಳಲಿ? ತಾವು ಆ ಮಾತು ಹೇಳಿಕೊಳ್ಳಬಹುದು; ಈ ಗಿರಿಶಬಾಬುಗಳು ಹೇಳಿಕೊಳ್ಳಬಲ್ಲರು </span>
<span>–</span>
<span> ತಾವೆಲ್ಲರೂ ಗುರುಮಹಾರಾಜರ ಭಕ್ತರು; ನನಗೆ ಅಂಥ ಭಕ್ತಿ ಇದ್ದರೆ ತಾನೆ! ತಮ್ಮ ಕೃಪೆಯಾದರೆ, ಗುರುಮಹಾರಾಜರ ಕೃಪೆಯುಂಟಾದರೆ, ನಾನು ಧನ್ಯನಾಗಿ ಹೋಗುತ್ತೇನೆ“ ಎಂದು ಉತ್ತರಕೊಟ್ಟರು. ಈ ಮಾತನ್ನು ನಾಗಮಹಾಶಯರು ಎಷ್ಟು ದೀನ ಹೀನಭಾವದಲ್ಲಿ ಹೇಳಿದರೆಂದರೆ, ಸ್ವಾಮಿ ನಿರಂಜನಾನಂದರು ಯಾವ ತರ್ಕದಿಂದಲೂ ಯುಕ್ತಿಯಿಂದಲೂ ಅದನ್ನು ಪ್ರತಿಭಟಿಸಲಾರದೆ ಹೋದರು. ಗಿರಿಶಬಾಬುಗಳು ಈ ಸಂಗತಿಯನ್ನು ಎತ್ತಿ ”ನಿಜವಾದ ದೀನತೆಯುಂಟಾದರೆ, ನಿಜವಾಗಿಯೂ ಅಹಂಬುದ್ಧಿಯು ನಾಶವಾದರೆ, ಮನುಷ್ಯನಿಗೆ ನಾಗಮಹಾಶಯರ ಅವಸ್ಥೆಯು ಬರುತ್ತದೆ. ಇಂಥ ಮಹಾಪುರುಷರುಗಳ ಪಾದಸ್ಪರ್ಶದಿಂದ ಪೃಥ್ವಿಯು ಪವಿತ್ರಳಾಗುತ್ತಾಳೆ" ಎಂದು ಹೇಳುತ್ತಿದ್ದರು. </span>
</p>
<p>
<span> ದಿವಸ ಮನೆಯಲ್ಲಿ ಕೆಲವು ಜನ ಗೃಹಸ್ಥರೊಡನೆ ಮಾತನಾಡುತ್ತ ಕುಳಿತಿದ್ದು, ನಾಗಮಹಾಶಯರು ತಮ್ಮನ್ನು “ಪಾಪದ ಮುದ್ದೆ” “ಕೀಟಕ್ಕಿಂತಲೂ ಅಲ್ಪ” ಎಂದುಕೊಳ್ಳುತ್ತಿದ್ದರು. ಹಾಗೆನ್ನುತ್ತ ಅನ್ನುತ್ತ ನಿರಂಜನಾನಂದರ ಮಾತು ಮನಸ್ಸಿಗೆ ಬರಲು "ಇವೊತ್ತು ತಾನೇ ಗಿರಿಶಬಾಬುಗಳ ಮನೆಯಲ್ಲಿ ಕೇಳಿದೆ, - ಕೀಟ ಕೀಟ ಎಂದುಕೊಂಡರೆ ಕೀಟವೇ ಆಗಿಹೋಗುತ್ತಾರೆ, ಶಿವ ಶಿವ ಎಂದುಕೊಂಡರೆ ಶಿವನಾಗಿ ಹೋಗುತ್ತಾರೆ </span>
<span>–</span>
<span> ಎಂತ. ಹಾಗಾದರೆ ಈಗ ನಾನೇನು ಮಾಡಲಿ!“ ಎಂದರು. ಸ್ವಲ್ಪ ಯೋಚನೆಮಾಡಿ ಆಮೇಲೆ ಪುನಃ ”ಆದರೆ ಸತ್ಯವಾದದ್ದನ್ನು ಅಂದುಕೊಳ್ಳುವುದರಲ್ಲಿ ದೋಷವಿಲ್ಲ; ನಾನು ನಿಜವಾಗಿಯೂ ಕೀಟ; ಕೀಟವನ್ನು ಕೀಟವೆಂದು ಕೊಂಡರೆ ತಪ್ಪಿಲ್ಲ; ನಿಜವಾದ ಮಾತಿಗೆ ತಪ್ಪೇನು? ಆದರೆ, ಗುರುಮಹಾರಾಜರ ದಯೆಯಿಂದಲೂ, ತಮ್ಮ ದಯೆಯಿಂದಲೂ, ಗಿರಿಶಬಾಬುಗಳ ದಯೆಯಿಂದಲೂ ಸತ್ಯವಾದ ಮಾತಿನ ಮೂಲಕ ಯಾವಾಗಲೂ ಅಸತ್ಯದ ದಾರಿಗೆ ಹೋಗುವುದಿಲ್ಲ“ ಎಂದು ಎಲ್ಲರಿಗೂ ಕೈಮುಗಿಯಲು ಮೊದಲುಮಾಡಿದರು. ಗುರುಮಹಾರಾಜರನ್ನು ಉದ್ದೇಶಿಸಿಯೂ ಗಿರಿಶರನ್ನು ಉದ್ದೇಶಿಸಿಯೂ ಮತ್ತೆ ಮತ್ತೆ ನಮಸ್ಕಾರಮಾಡಿದರು. ಸ್ವಲ್ಪ ಹೊತ್ತು ಕಣ್ಣು ಮುಚ್ಚಿ ಕೊಂಡಿದ್ದು ಮತ್ತೆ ”ಈ ಅಸ್ಥಿಮಾಂಸಗಳ ಪಂಜರವು ಶಿವನೆಂದು ಹೇಗೆ ಅಭಿಮಾನಪಟ್ಟುಕೊಳ್ಳಲಿ? ಗಿರಿಶಬಾಬುಗಳು ಮಹಾವೀರ, ಸಾಕ್ಷಾತ್​ ಭೈರವ; ಅವರು ವಾಸ್ತಾವಿಕವಾಗಿಯೂ ಶಿವ" ಎಂದು ಮತ್ತೆ ಗಿರಿಶ ಬಾಬುಗಳನ್ನು ಉದ್ದೇಶಿಸಿ ಕೈಮುಗಿದರು. ಆಮೇಲೆ ಅಲ್ಲಿದ್ದ ಗೃಹಸ್ಥರಿಗೋಸ್ಕರ ತಂಬಾಕು ಸಿದ್ಧಮಾಡಿಕೊಡುತ್ತ ಕುಳಿತುಕೊಂಡು </span>
<span>–</span>
<span> “ನಾನು ಇನ್ನೇನುಮಾಡಲಿ, ತಮಗೆ ತಂಬಾಕನ್ನು ಮಾಡಿಕೊಡುತ್ತೇನೆ” ಎಂದರು. </span>
</p>
<p>
<span> ನಾಗಮಹಾಶಯರು ಊರಿಗೆ ಹೋಗುವುದಕ್ಕಿಂತ ಮುಂಚೆ ರಾಮಕೃಷ್ಣಪುರದ ನಿವಾಸಿಯಾದ ಶ್ರೀ ನವಗೋಪಾಲಘೋಷರ ಮನೆಯಲ್ಲಿ ಒಂದು ದಿನ ರಾಮಕೃಷ್ಣ ಪರಮಹಂಸರ ಉತ್ಸವವಾಯಿತು. ‘ವಸುಮತಿ’ ಪತ್ರಿಕೆಯ ಮಾಲಿಕರಾದ ಶ್ರೀ ಉಪೇಂದ್ರನಾಥ ಮುಖ್ಯೋಪಾಧ್ಯಾಯರು ಅಲ್ಲಿಗೆ ಬರಬೇಕೆಂದು ನಾಗಮಹಾಶಯರನ್ನು ಕೇಳಿಕೊಂಡರು. ಚಕ್ರವರ್ತಿಗಳೂ ಅವರ ಜೊತೆಯಲ್ಲಿ ಹೋಗಿದ್ದರು. ಉತ್ಸವದ ದಿವಸ ಬೆಳಗ್ಗೆ ನಾಗಮಹಾಶಯರು ಚಕ್ರವರ್ತಿಗಳ ಜೊತೆಮಾಡಿಕೊಂಡು ಆಹೀರಿಟೊಲಾದಲ್ಲಿದ್ದ ಉಪೇಂದ್ರಬಾಬುಗಳ ಮನೆಗೆ ಹೋದರು. ಅಲ್ಲಿಂದ ಚೌಕದಲ್ಲಿ ಒಂದು ಗಾಡಿಯನ್ನು ಗೊತ್ತು ಮಾಡಲು ನಾಗಮಹಾಶಯರು “ನಾನು ನಡೆದುಕೊಂಡುಬರುತ್ತೇನೆ, ತಾವು ಗಾಡಿಯಲ್ಲಿ ಬನ್ನಿ” ಎಂದರು. ಕುದುರೆಯನ್ನು ಚಾವಟಿಯಿಂದ ಹೊಡೆದರೆ ನಾಗಮಹಾಶಯರು ನೊಂದುಕೊಳ್ಳುತ್ತಾರೆಂದು ಉಪೇಂದ್ರಬಾಬುವಿಗೆ ಗೊತ್ತಿತ್ತು. ಆದ್ದರಿಂದ ಗಾಡಿಯವನಿಗೆ (ಕುದುರೆಯನ್ನು ಹೊಡೆಯಕೂಡದೆಂದು) ಹೇಳಿದರು. ಇದಾದಮೇಲೆ, ಎಷ್ಟೋ ಕೇಳಿಕೊಂಡು, ನ?ಆಗಮಹಾಶಯರನ್ನು ಗಾಡಿಯಲ್ಲಿ ಕೂರಿಸಿದ್ದಾಯಿತು. ಗಾಡಿಯು ನವಗೋಪಾಲಬಾಬುಗಳ ಮನೆಗೆ ತಲಪಲು, ನವಗೋಪಾಲರು ನಾಗಮಹಾಶಯರನ್ನು ನೋಡಿ, “ಜಯರಾಮ, ಜಯರಾಮ!” ಎನ್ನುತ್ತ ಜಯಧ್ವನಿ ಮಾಡಲಾರಂಭಿಸಿದರು. ನಾಗಮಹಾಶಯರು ಅವರಿಗೆ ನೆಲಮುಟ್ಟಿ ನಮಸ್ಕಾರ ಮಾಡಿ, ಮನೆಯೊಳಕ್ಕೆ ಹೋಗಿ, ಬೈಟಕ್​ ಖಾನೆಯ ಒಂದು ಮೂಲೆಯಲ್ಲಿ ನಿಂತು ಕೊಂಡು ಬಂದಿದ್ದ ಭಕ್ತರಿಗೆ ಗಾಳಿಹಾಕುತ್ತಿದ್ದರು. ನವಗೋಪಾಲ ಬಾಬುವೂ ಇತರ ಗೃಹಸ್ಥರೂ ಬೇಡವೆಂದು ತಡೆದರು. ಆದರೆ ಪ್ರಯೋಜನವಾಗಲಿಲ್ಲ; ರಾಮಕೃಷ್ಣ ಪುರವು ವಿರಾಮವಿಲ್ಲದೆ ರಾಮಕೃಷ್ಣ ನಾಮದಿಂದ ಪ್ರತಿಧ್ವನಿತವಾಗುತ್ತಿದೆ. ಉತ್ಸವದ ಉಲ್ಲಾಸದಲ್ಲಿಯೂ ಭಜನೆಯ ಉತ್ಸಾಹದಲ್ಲಿಯೂ ಬಕ್ತಾದಿಗಳು ಮುಳುಗಿಹೋಗಿದ್ದಾರೆ. ಆದರೆ ನಾಗಮಹಾಶಯರಿಗೆ ಅವೊತ್ತು ಬೇರೆ ಕೆಲಸವಿಲ್ಲ; ಸೇವೆ ಮಾಡುವುದಕ್ಕೇ ತಾವು ಹುಟ್ಟಿದ್ದೋ ಎನ್ನುವ ಹಾಗಿತ್ತು; ಸ್ಥಿರವಾಗಿ, ಅಲ್ಲಾಡದೆ ನಿಂತುಕೊಂಡು ಸುಮ್ಮನೆ ಗಾಳಿಹಾಕುತ್ತಿದ್ದರು. ಆಮೇಲೆ ಭಕ್ತಾದಿಗಳು ಪ್ರಸಾದ ತೆಗೆದುಕೊಳ್ಳುವುದಕ್ಕೆಂದು ಕುಳಿತುಕೊಳ್ಳಲು, ತಾವು ಅವರ ಹಿಂದೆ ಹೋಗಿ ಕೈಮುಗಿದುಕೊಂಡು ಕುಳಿತಿದ್ದರು. ಎಲ್ಲರೂ ಎಷ್ಟೋ ವಿಧವಾಗಿ ಕೇಳಿಕೊಂಡಮೇಲೆ ಪ್ರಸಾದದ ಒಂದು ಚೂರು ಮಾತ್ರ ತೆಗೆದುಕೊಂಡರು; ತಿನ್ನುವುದಕ್ಕೆಂದು ಸಾಲಿನಲ್ಲಿ ಕೂತುಕೊಳ್ಳಲೇ ಇಲ್ಲ; ಎಲ್ಲರೂ ಬೆರಗಾಗಿ ಅವರನ್ನು ನೋಡುತ್ತಿದ್ದರು. </span>
</p>
<p>
<span> ಕಲ್ಕತ್ತೆಯಿಂದ ಹಿಂದಕ್ಕೆ ಹೊರಟಾಗ, ಎಷ್ಟೆಷ್ಟು ಹೇಳಿದರೂ ಅವರನ್ನು ಗಾಡಿಯಲ್ಲಿ ಹತ್ತಲು ಒಪ್ಪಿಸುವುದಕ್ಕಾಗಲಿಲ್ಲ. ಆದ್ದರಿಂದ ಎಲ್ಲರೂ ನಡೆದುಕೊಂಡೇ ಹೊರಟರು. ಬರುತ್ತ ಬರುತ್ತ ನಾಗಮಹಾಶಯರು “ಗುರು ಮಹಾರಾಜರು ನವಗೋಪಾಲಬಾಬುಗಳ ಕುಟುಂಬವನ್ನು ವಿದ್ಯಾಪ್ರಕೃತಿಯ ಅಂಶದಿಂದ ಹುಟ್ಟಿದವರೆಂದು ಹೇಳುತ್ತಿದ್ದರು. ಆಕೆಯ ಕೈಯಿಂದ ಊಟಮಾಡುತ್ತಿದ್ದರು; ಇವರನ್ನು ಮನುಷ್ಯರೆಂದು ತಿಳಿದುಕೊಳ್ಳುವವರು ಪಶುಗಳು” ಎಂದರು. </span>
</p>
<p>
<span> ಇದಾದ ಕೆಲವು ದಿನಗಳಿಗೆ ನಾಗಮಹಾಶಯರು ಊರಿಗೆ ಹಿಂತಿರುಗಿ ಹೊರಟುಹೋದರು. ಕಲ್ಕತ್ತೆಗೆ ಅವರು ಬಂದದ್ದು ಇದೇ ಕೊನೆಯಸಲ. </span>
</p>
<p>
<span> ಶ್ರೀ ರಾಮಕೃಷ್ಣರು ಅಂತರ್ಧಾನವಾಗಿ ನಾಗಮಹಾಶಯರು ಮೊದಲು ಸಾರಿ ಊರಿಗೆ ಬಂದು ವಾಸಮಾಡಿದಮೇಲೆ, ಒಂದು ಗುಡಿಸಲು ಹಾಕಿಕೊಂಡು ಒಬ್ಬರ ಹವ್ಯಾಸವಿಲ್ಲದೆ ಏಕಾಂಗಿಯಾಗಿ ಇದ್ದುಬಿಡೋಣವೆಂದಿದ್ದರು. ಠಾಕೂರಣಿಯವರು ಅವರ ಈ ಮನೋಗತವನ್ನು ತಿಳಿದುಕೊಂಡು “ನಾನು ನಿಮ್ಮನ್ನು ಯಾವೊತ್ತೂ ಯಾವುದಕ್ಕೋಸ್ಕರವೂ ಪೀಡಿಸಿಲ್ಲ, ಯಾವಾಗಲೂ ಪೀಡಿಸುವುದೂ ಇಲ್ಲ; ಆದ್ದರಿಂದ ನೀವು ಒಬ್ಬರೇ ಯಾಕೆ ಇರಬೇಕು?” ಎಂದು ಕೇಳಿದರು. ಸಾಧ್ವೀ ಸಹಧರ್ಮಿಣಿಯಾದ ಆಕೆಯು ಕೊಟ್ಟ ಭರವಸೆಯ ಮೇಲೆ ನಾಗಮಹಾಶಯರು ಸಂಸಾರದಲ್ಲಿಯೇ ಇದ್ದುಕೊಂಡಿದ್ದರು. ಆದರೆ ಮನೆಯಲ್ಲಿದ್ದರೂ ಅವರು ಬದುಕಿರುವ ತನಕ ಸಂನ್ಯಾಸಿ ಧರ್ಮವನ್ನು ಪಾಲಿಸಿಬಿಟ್ಟರು. ಠಾಕೂರಣಿಯವರು ಹೀಗೆಂದು ಹೇಳುತ್ತಿದ್ದರು </span>
<span>–</span>
<span> “ಅವರ (ನಾಗಮಹಾಶಯರ) ದೇಹದಲ್ಲಾಗಲಿ ಮನಸ್ಸಿನಲ್ಲಾಗಲಿ ಯಾವ ವಿಧವಾದ ಮಾನುಷ ವಿಕಾರವನ್ನಾಗಲಿ ಬದಲಾವಣೆಯನ್ನಾಗಲಿ ಯಾವಾಗಲೂ ನಾನು ನೋಡಿದ್ದಿಲ್ಲ. ‘ಜಯ ರಾಮಕೃಷ್ಣ!’ ಎನ್ನುತ್ತ, ಅವರು ಅಂಥ ಭಾವಗಳನ್ನು ಒದ್ದು ಹೊರಟುಹೋಗುತ್ತಿದ್ದರು. ಅವರು ಬೆಂಕಿಯ ಮಧ್ಯದಲ್ಲಿ ವಾಸಮಾಡಿ ಕೊಂಡಿದ್ದದ್ದೇನೋ ನಿಜ, ಆದರೆ ಒಂದು ದಿವಸವೂ ಅವರ ಮೈ ಸುಡಲಿಲ್ಲ”.</span>
</p>
<p>
<span> ನಾಗಮಹಾಶಯರು ಅವರ ಪ್ರಧನ ಭಕ್ತರಾದ ಹರಪ್ರಸನ್ನರೊಡನೆ ಒಂದು ಸಂದರ್ಭದಲ್ಲಿ “ನೋಡು, ಕೊನೆಗೆ ಹೆಣ್ಣು ಪಶು ಪಕ್ಷಿಗಳನ್ನೇ ಆಗಲಿ, ನಾನು ಹುಟ್ಟಿದಂದಿನಿಂದ, ತಾಯಿಯ ಹಾಗೆ ನೋಡುತ್ತಿದ್ದೆ” ಎಂದು ಹೇಳಿದ್ದರಂತೆ. </span>
</p>
<p>
<span> ಒಂದುಸಾರಿ, ನಾಗಮಹಾಶಯರ ಪುರೋಹಿತರ ಮನೆಗೆ ಸೇರಿದ ಇಬ್ಬರು ಅವರನ್ನು ನೋಡುವುದಕ್ಕೆ ಬಂದರು. ಇವರಲ್ಲಿ ಒಬ್ಬಾತನು ಸಾಧಕ. ಆತನ ಹೆಸರು ನವೀನಚಂದ್ರಭಟ್ಟಾಚಾರ್ಯ. ದೀನದಯಾಳುವು ತುಂಬ ಕೇಳಿಕೊಂಡದ್ದರಮೆಲೆ, ಆತನು ನಾಗಮಹಾಶಯರನ್ನು ಕುರಿತು ಗೃಹಸ್ಥ ಧರ್ಮವನ್ನು ಆಚರಿಸಿ ಸಂತಾನ ಪಡೆಯಬೇಕೆಂದು ಪ್ರಾರ್ಥಿಸಿಕೊಂಡನು. ಈ ಮಾತು ಕಿವಿಗೆ ಬಿದ್ದಕೂಡಲೆ, ನಾಗಮಹಾಶಯರು ಮೂರ್ಛೆಹೋದಂತೆ ಆಗಿ ಬಿದ್ದುಬಿಟ್ಟರು; ಮೈಯೆಲ್ಲಾ ಗಾಸಿಯಾಯಿತು. “ನಮ್ಮ ಕುಲಪುರೋಹಿತರ ಮನೆಯವರಾಗಿ, ಸಾಧಕರಾಗಿ, ತಾವು ಈ ಅಸಂಗತವಾದ ಅಪ್ಪಣೆಮಾಡಿದಿರಲ್ಲಾ!” ಎನ್ನುತ್ತ ಅವರು ತಮ್ಮ ಹತ್ತಿರ ಬಿದ್ದಿದ್ದ ಒಂದು ಇಟ್ಟಿಗೆಯ ತುಂಡಿನಿಂದ ತಮ್ಮ ತಲೆಯನ್ನು ಹೊಡೆದುಕೊಳ್ಳುವುದಕ್ಕೆ ಮೊದಲುಮಾಡಿದರು. ತಲೆ ಒಡೆದು ಝಲ ಝಲನೆ ರಕ್ತ ಬಂತು. ಆಗ ಆ ಸಾಧಕನು ಅನುತಾಪಹೊಂದಿ ತಾನು ಆಡಿದ ಮಾತನ್ನು ಹೊಂದಕ್ಕೆ ತೆಗೆದುಕೊಂಡನು. ಆಗ ನಾಗಮಹಾಶಯರು ಸ್ವಸ್ಥರಾರಿ ಆತನ ಪಾದಧೂಳಿಯನ್ನು ಸ್ವೀಕರಿಸಿದರು. </span>
</p>
<p>
<span> ಶ್ರೀ ಹರೇಂದ್ರಚಂದ್ರನಾಗರು ಹೇಳೀರುವುದೇನೆಂದರೆ </span>
<span>–</span>
<span> “ಒಂದು ದಿನ ದೀನದಯಾಳುವು ನಾಗಮಹಾಶಯರನ್ನು ಗದರಿಸಿಕೊಂಡು ‘ನಿನ್ನ ಅನ್ನ ಬಟ್ಟೆಗೇನು ಗತಿ”’ ಎಂದರು. ನಾಗಮಹಾಶಯರು ‘ಅಪ್ಪಾ, ನನ್ನ ಅನ್ನ ಬಟ್ಟೆಗೆ ಯೋಚನೆ ಏಕೆ? ಮರದಲ್ಲಿ ಬೇಕಾದಷ್ಟು ಎಲೆಗಳಿವೆ; ಮತ್ತು ನಾನು ಜೀವಮಾನದಲ್ಲಿ ಯಾವೊತ್ತೊ ಹೆಂಗಸರನ್ನು ಮುಟ್ಟಿಲ್ಲ; ತಾಯಿಯ ಹೊಟ್ಟೆಯಿಂದ ಬಿದ್ದಾಗ ಹೇಗಿದ್ದೆನೋ ಈಗಲೂ ಹಾಗೆಯೇ ಇದ್ದೇನೆ. ನಾನು ಬಟ್ಟೆ ಹಾಕಿಕೊಳ್ಳಬೇಕಾದ ಆವಶ್ಯಕತೆ ಏನು?’ ಎಂದು ಉತ್ತರಕೊಟ್ಟರು".</span>
</p>
<p>
<span> ಇದ್ದ ಒಬ್ಬ ಮಗನಿಗೆ ಸಂಸಾರದಲ್ಲಿ ವೈರಾಗ್ಯ ಬಂದದ್ದನ್ನು ನೋಡಿ ದೀನದಯಾಳುವು ಆಗಾಗ್ಗೆ ನಾಗಮಹಾಶಯರನ್ನು ಆಕ್ಷೇಪಿಸುತ್ತಿದ್ದನು. ಒಂದು ದಿನ, ಮಾತಿಗೆ ಮಾತು ಬೆಳೆದು ತಂದೆ ಮಕ್ಕಳಿಗೆ ಜಗಳ ಹತ್ತಲು ನಾಗಮಹಾಶಯರು ರೇಗಿ “ನಾನು ಈ ಜೀವಮಾನದಲ್ಲಿ ಎಂದೂ ಸ್ತ್ರೀ ಸಂಬಂಧ ಮಾಡಿಲ್ಲ; ನನಗೆ ಸಂಸಾರದಿಂದ ಏನೂ ಆಗಬೇಕಾಗಿಲ್ಲ” ಎಂದು ಉತ್ತರಕೊಟ್ಟು “ನಾಹಂ, ನಾಹಂ” ಎನ್ನುತ್ತ ಎನ್ನುತ್ತ ಬಟ್ಟೆಬರಿಗಳನ್ನು ಬೀಸಾಟು ಮನೆಯಿಂದ ಹೊರಕ್ಕೆ ಹೊರಟುಹೋದರು. ಇದನ್ನು ನೋಡಿ ಠಾಕೂರಣಿಯವರು ಅಳುವುದಕ್ಕೆ ಮೊದಲುಮಾಡಿದರು. ಅವರ ಗೋಳಾಟವನ್ನು ಕಂಡು ನಾಗಮಹಾಶಯರ ಭಕ್ತರಾದ ಶ್ರೀ ಅನ್ನದಾ ಬಾಬುಗಳು ಅವರನ್ನು ಸ್ವಲ್ಪ ದೂರದಿಂದ ಮನೆಗೆ ಹಿಂದಕ್ಕೆ ಕರೆತಂದುಬಿಟ್ಟರು. </span>
</p>
<p>
<span> ದೇವಭೋಗದಲ್ಲಿ ವಾಸವಾಗಿದ್ದ ಮಧ್ಯವಯಸ್ಸಿನ ಒಬ್ಬ ವಿಧವೆಯು ನಾಗಮಹಾಶಯರನ್ನು ದರ್ಶನಮಾಡುವುದಕ್ಕೆಂದು ಪದೇ ಪದೇ ಬರುತ್ತಿದ್ದಳು. ಆದರೆ ನಾಗಮಹಾಶಯರ ತೀಕ್ಷ್ಣ ದೃಷ್ಟಿಗೆ ಆಕೆಯ ಗುಪ್ತವಾದ ದುರಭಿಸಂಧಿಯು ಗೋಚರವಾಗದೇ ಹೋಗಲಿಲ್ಲ. ಮಧ್ಯ ವಯಸ್ಸಿನಲ್ಲಿಯೂ ಆಕೆಗೆ ಇದ್ದ ದುಷ್ಪ್ರವೃತ್ತಿಯನ್ನು ನೋಡಿ, ನಾಗಮಹಾಶಯರು ಮನಸ್ಸಿನಲ್ಲಿಯೇ ಆಕೆಯನ್ನು ಕಂಡು ಅಸಹ್ಯಪಟ್ಟುಕೊಳ್ಳುತ್ತಿದ್ದರು. ಠಾಕೂರಣಿಯವರೂ ಆಕೆಯ ಮನೋಭಾವವನ್ನರಿತು ಆಕೆಯು ಅಲ್ಲಿಗೆ ಬರುವುದನ್ನು ತಪ್ಪಿಸಿಬಿಟ್ಟರು. ನಾಗಮಹಾಶಯರು </span>
<span>–</span>
<span> "ಹಾ ಹಾ! ಈ ಅಸ್ಥಿಮಾಂಸಗಳ ಪಂಜರವನ್ನು ತಿಂದರೆ ಕಾಗೆ ನಾಯಿಗಳಿಗೂ ರುಚಿ ಹತ್ತುವುದಿಲ್ಲವೆಂದು ತೋರುತ್ತದೆ </span>
<span>–</span>
<span> ಇಂಥ ದೇಹಕ್ಕೋಸ್ಕರ ಆಕೆಗೆ ಇಂಥ ಭಾವ ಹೇಗೆ ಬಂತು! ಜಯರಾಮಕೃಷ್ಣ! ಜಯರಾಮಕೃಷ್ಣ!“ ಎನ್ನುತ್ತಿದ್ದರು. ಆಮೇಲೆ, ”ಮಾನವಜೀವನದಲ್ಲಿ ಹಲ್ಲು ಹೆಂಗಸು ಈ ಎರಡನ್ನು ಜಯಿಸುವುದು ತುಂಬ ಕಷ್ಟದ ಕೆಲಸ; ಭಗವಂತನ ದಯೆ ಉಂಟಾದರೇ ಅವುಗಳನ್ನು ವಶಮಾಡಿಕೊಳ್ಳುವುದು ಸಾಧ್ಯ“ ಎಂದರು. ಅವರ ಬಾಯಿಂದ ಆಗಾಗ್ಗೆ ಬಹಳ ಸ್ವಲ್ಪ ಸ್ವಲ್ಪ ಮಾತಿನಲ್ಲಿ, ಅತಿ ಮಹಾಸತ್ಯ ತತ್ವಗಳು ಬರುತ್ತಿದ್ದುವು. ಅವರು ಸಾಮಾನ್ಯವಾಗಿ ”ಕಾಮವನ್ನು ಬಿಟ್ಟರೇ ರಾಮ, ರತಿಯನ್ನು ಬಿಟ್ಟರೇ ಸತಿ" ಎನ್ನುತ್ತಿದ್ದರು. </span>
</p>
<p>
<span> ಕಾಮಿನೀ ವಿಚಾರದಲ್ಲಿ ಹೇಗೋ ಕಾಂಚನದ ವಿಚಾರದಲ್ಲಿಯೂ ಹಾಗೇ ಅವರು ವಿರಕ್ತರಾಗಿದ್ದರು. ಒಂದು ಸಾರಿ ನಾರಾಯಣಗಂಜಿನಲ್ಲಿ ಪಾಲ್​ ಬಾಬುಗಳ ಯಾರೋ ಒಬ್ಬ ನೆಂಟರಿಗೆ ಅತಿಸಾರವೆತ್ತಿತ್ತು. ಏನೇನು ಚಿಕಿತ್ಸೆ ಮಾಡಿದರೂ ಏನೂ ಆಗಲಿಲ್ಲ; ನಾಗಮಹಾಶಯರಿಗೆ ವೈದ್ಯದಲ್ಲಿದ್ದ ಪ್ರಖ್ಯಾತಿ ಪಾಲ್​ ಬಾಬುಗಳಿಗೆ ಗೊತ್ತಿದ್ದದ್ದರಿಂದ ಅವರು ನಾಗಮಹಾಶಯರ ಮರೆಹೊಕ್ಕರು. ನಾಗಮಹಾಶಯರು ಅವರ ಮಾತನ್ನು ತೆಗೆದುಹಾಕಲಾರದೆ ರೋಗಿಯನ್ನು ಹೋಗಿ ನೋಡಿ ಒಂದು ಹೋಮಿಯೋಪತಿಯ ಔಷಧಿಯನ್ನು ಬರೆದುಕೊಟ್ಟರು. ಪಾಲ್​ ಬಾಬುಗಳು ಈ ಔಷಧಿಯನ್ನು ತಂದು ಕೊಡಲು ರೋಗಿಗೆ ಗುಣವಾಯಿತು. ಪಾಲ್​ ಬಾಬುಗಳು ದೇವಭೋಗಕ್ಕೆ ಬಂದು ನಾಗಮಹಾಶಯರಿಗೆ ಮರ್ಯಾದೆಯೆಂದು ಮುನ್ನೂರು ರೂಪಾಯಿ ತಂದುಕೊಟ್ಟರು. ಆದರೆ ನಾಗಮಹಾಶಯರು ಅದನ್ನು ಕೈಯಲ್ಲೂ ಮುಟ್ಟಲಿಲ್ಲ. ಕೊನೆಗೆ ಪಾಲ್​ ಬಾಬುಗಳ ನಿರ್ಬಂಧ ಬಹು ಬಲವಾಯಿತು. ಆಗ ನಾಗಮಹಾಶಯರು ತುಂಬ ಕಾತರರಾಗಿ “ಹಾ ಗುರುಮಹಾರಾಜ! ನಾನು ಈ ವೈದ್ಯದಂಥ ಹೀನವೃತ್ತಿಯನ್ನು ಏಕೆ ಕಲಿಯುವಂತೆ ಮಾಡಿದಿರಿ? ಇದರಿಂದ ತಾನೇ ನಾನು ಈ ದುಃಖವನ್ನು ಅನುಭವಿಸಬೇಕಾಗಿ ಬಂದಿದೆ!” ಎಂದು ಅಳುತ್ತ ಕೂತರು. ಅವರ ಅಳುವನ್ನು ನೋಡಿ ಪಾಲ್​ ಬಾಬುಗಳು “ಅಯ್ಯಾ, ನೀವು ಎಂದೂ ಮನುಷ್ಯಮಾತ್ರರಲ್ಲ!” ಎಂದರು. </span>
</p>
<p>
<span> ಈ ಅಲೌಕಿಕ ಗೃಹಸ್ಥರ ಆಚರಣೆಗಳೆಲ್ಲವೂ ಅಲೌಕಿಕವಾಗಿಯೇ ಇದ್ದುವು. ಒಂದು ಸಾರಿ ಅವರು ಪಾಲ್​ ಬಾಬುಗಳ ಪ್ರಾರ್ಥನೆಯಂತೆ ಭೋಜೇಶ್ವರಕ್ಕೆ ಹೋಗಿದ್ದರು. ಕಲ್ಕತ್ತೆಗೆ ಹಿಂತಿರುಗಿ ಬರುವಾಗ ಪಾಲ್​ ಬಾಬುಗಳು ಅವರಿಗೆ ಸ್ಟೀಮರಿನ ಬಾಡಿಗೆಗೆಂದು ಎಂಟು ರೂಪಾಯಿಯನ್ನು ಕೊಟ್ಟು ಹೊದಿಯುವುದಕ್ಕೆ ಒಂದು ಕಂಬಳಿಯನ್ನು ಕೊಂಡುಕೊಟ್ಟಿದ್ದರು. ಭೋಜೇಶ್ವರಕ್ಕೂ ಸ್ಟೀಮರಿನ ನಿಲ್ದಾಣಕ್ಕೂ ಸುಮಾರು ಆರು ಮೈಲಿ ಇತ್ತು. ನಾಗಮಹಾಶಯರು ಅಲ್ಲಿಗೆ ಹೋಗಿ ಟಿಕೀಟು ಕೊಂಡುಕೊಳ್ಳಬೇಕೆಂದು ಹೋಗುವ ಹೊತ್ತಿಗೆ ಒಬ್ಬ ಭಿಕ್ಷುಕಳು ನಾಲ್ಕು ಮಕ್ಕಳನ್ನು ಕಟ್ಟಿಕೊಂಡು ಬಂದು ತನ್ನ ಕಷ್ಟಗಳನ್ನೆಲ್ಲಾ ಹೇಳಿಕೊಂಡು, ಬಹು ದುಃಖಪಡುತ್ತ ಅವರನ್ನು ಭಿಕ್ಷೆ ಕೇಳಿದಳು. ಅವಳ ಗೋಳಾಟವನ್ನು ನೋಡಿ ನಾಗಮಹಾಶಯರು ಅಳುತ್ತ “ತಾಯಿ, ಇದನ್ನು ತೆಗೆದುಕೊಂಡು ನಿನ್ನ ಮತ್ತು ನಿನ್ನ ಮಕ್ಕಳ ಜೀವವನ್ನು ಉಳಿಸಿ ಹೋಗು!” ಎಂದು ಪಾಲ್​ ಬಾಬುಗಳು ಕೊಟ್ಟಿದ್ದ ಕಂಬಳಿಯನ್ನೂ ಎಂಟು ರೂಪಾಯಿಯಗಳನ್ನೂ ಆಕೆಗೆ ಕೊಟ್ಟುಬಿಟ್ಟರು. ಆಕೆಯು ಎರಡು ಕೈಗಳನ್ನೂ ಎತ್ತಿ ಆಶೀರ್ವಾದ ಮಾಡುತ್ತ ಮಾಡುತ್ತ ಹೊರಟುಹೋದಳು. ನಾಗಮಹಾಶಯರು ಬಹುದೂರ ನಡೆದುಕದೊಂಡು ಬಂದಿದ್ದರಿಂದ ನಿಲ್ದಾಣದಲ್ಲಿಯೇ ಕುಳಿತುಕೊಂಡು ಸ್ವಲ್ಪ ವಿಶ್ರಾಂತಿಯನ್ನು ತೆಗೆದುಕೊಂಡರು. ಆಮೇಲೆ, ಸ್ಟೀಮರು ಹೊರಟುಹೋಗಲು, ಕಲ್ಕತ್ತೆಯ ಕಡೆಗೆ ನಡೆದುಕೊಂಡು ಹೊರಟರು. ದಾರಿಯಲ್ಲಿ ದೇವಸ್ಥಾನ ಸಿಕ್ಕಿದರೆ ಪ್ರಸಾದವನ್ನು ತೆಗೆದುಕೊಂಡು ತಿನ್ನುತ್ತಿದ್ದರು. ಇಲ್ಲದಿದ್ದರೆ ಪುರಿ. ನದೀನಾಲೆಗಳು ದೊಡ್ಡವಾಗಿದ್ದರೆ ದದೋಣಿಗೆ ದುಡ್ಡುಕೊಟ್ಟು ಹಾಯುತ್ತಿದ್ದರು. ಇಲ್ಲದಿದ್ದರೆ ಈಜಿಕೊಂಡು ಹೋಗುತ್ತಿದ್ದರು. ಅವರ ಹತ್ತಿರ ಏಳೂವರೆಯಾಣೆ ಮಾತ್ರ ಇತ್ತು. ಅದರ ಆಧಾರದಮೇಲೆ ಇಪ್ಪತ್ತೊಂಬತ್ತು ದಿವಸ ಒಂದೇ ಸಮನಾಗಿ ನಡೆದುಕೊಂಡು ಬಂದು ಕಲ್ಕತ್ತೆಗೆ ಸೇರಿದರು. </span>
</p>
<p>
<span> ಒಂದುಸಾರಿ ಕಂಟ್ರಾಕ್ಟು ಕೆಲಸವು ಬಹುದಿನದವರೆಗೆ ನಿಂತು ಹೋದದ್ದರಿಂದ ನಾಗಮಹಾಶಯರಿಗೆ ದುಡ್ಡಿನ ತಾಪತ್ರಯವು ಬಹಳವಾಯಿತು. ಕೆಲವು ದಿನ ಉಪವಾಸವೂ ಮಾಡಬೇಕಾಗಿ ಬಂತು. ಹೀಗಿರಲು ಎಷ್ಟೋ ದಿವಸದಮೇಲೆ ಒಂದು ದಿನ ಪಾಲ್​ ಬಾಬುಗಳು ಎರಡು ಸಾವಿರ ಮಣ ಉಪ್ಪನ್ನು ಕಳುಹಿಸಿದರು. ಅದನ್ನು ಮಾರಿಸುವುದಕ್ಕೋಸ್ಕರ ಅವರು ಖಿದಿರಪುರಕ್ಕೆ ಹೋದರು. ಎರಡು ಸಾವಿರ ಮಣ ವಿಲೆಮಾಡಿಸಿದ್ದಕ್ಕೆ ನ್ಯಾಯವಾಗಿ ಏಳೆಂಟು ರೂಪಾಯಿಯಾದರೂ ದಳ್ಳಾಳಿ ಬರಬೇಕಾಗಿತ್ತು. ಆದರೆ ಒಂದು ದಿನವೆಲ್ಲಾ ಬಿಸಿಲಿನಲ್ಲಿ ಒಣಗಿದರೂ ಹದಿಮೂರು ಆಣೆ ಮಾತ್ರ ಸಂಪಾದನೆಯಾಯಿತು. ದಾರಿಯಲ್ಲಿ ಬರುತ್ತಾ ಕೋಟೆಯ ಮೈದಾನದಲ್ಲಿ ಒಬ್ಬನು ಬಂದು ತನ್ನ ಗೋಳನ್ನು ಹೇಳಿಕೊಳ್ಳಲು ನಾಗಮಹಾಶಯರು ತಮ್ಮ ಒಂದು ದಿವಸದ ಸಂಪಾದನೆಯಾದ ಆ ಹದಿಮೂರು ಆಣೆಯನ್ನೂ ಅವನಿಗೆ ಕೊಟ್ಟು ಬರಿಯ ಕೈಯಲ್ಲಿ ಮನೆಗೆ ಹಿಂತಿರುಗಿ ಬಂದರು. ಮನೆಯಲ್ಲಿ ಅವೊತ್ತು ಅಕ್ಕಿಯೇ ಇರಲಿಲ್ಲ. </span>
</p>
<p>
<span> ನಾಗಮಹಾಶಯರು ಮಗುವಾಗಿದ್ದಾಗ ನಾಯಿಯೋ ಬೆಕ್ಕೋ ಕೂಗಿಕೊಂಡರೆ, ಅವರ ಮನಸ್ಸಿಗೆ ಅದು ಹಸಿವಿನಿಂದ ಕೂಗಿಕೊಳ್ಳುತ್ತಿದೆ ಎನ್ನಿಸುತ್ತಿತ್ತಂತೆ. ಅದಕ್ಕೋಸ್ಕರ ವ್ಯಾಕುಲರಾಗಿ ತಮ್ಮ ಅತ್ತೆಯ ಹತ್ತಿರಕ್ಕೆ ಹೋಗಿ “ಅಮ್ಮ, ಅವು ಯಾಕೆ ಅಳುತ್ತವೆ? ಅವಕ್ಕೇನಾದರೂ ತಿನ್ನುವುದಕ್ಕೆ ಕೊಡಬಾರದೇ!” ಎಂದು ಕೇಳುತ್ತಿದ್ದರಂತೆ. ಆಗಾಗ್ಗೆ ತಾವೂ ಏನಾದರೂ ಆಹಾರವನ್ನು ತೆಗೆದುಕೊಂಡುಹೋಗಿ ಅವಕ್ಕೆ ಕೊಟ್ಟು “ಇನ್ನು ಅಳಬೇಡಪ್ಪ; ಇಗೋ ನಾನು ತಿನ್ನುವುದಕ್ಕೆ ಕೊಟ್ಟಿದ್ದೇನೆ” ಎನ್ನುತ್ತಿದ್ದರಂತೆ. </span>
</p>
<p>
<span> ಅವರ ಮನೆಗೆ ಸೇರಿದ ಹಾಗೆ ಒಂದು ಸಣ್ಣ ಕೊಳವಿತ್ತು. ಅವರಿಗೆ ಹದಿಮೂರು ಹದಿನಾಲ್ಕು ವರ್ಷ ವಯಸ್ಸಾಗಿದ್ದಾಗ ಅವರು ಊಟ ಮಾಡಿದ ಮೇಲೆ ನಿತ್ಯವೂ ಅಲ್ಲಿಗೆ ಕೈ ಬಾಯಿ ತೊಳೆದುಕೊಳ್ಳುವುದಕ್ಕೆ ಹೋಗುತ್ತಿದ್ದರು. ಹೋಗುವಾಗ ಒಂದೆರಡು ತುತ್ತು ಕಲಸಿದನ್ನವನ್ನು ತೆಗೆದುಕೊಂಡುಹೋಗುತ್ತಿದ್ದರು. ಆ ಕೊಳದಲ್ಲಿದ್ದ ಕೆಲವು ಮೀನುಗಳನ್ನು ಅವರು ಸಾಕಿದ್ದರು. ನಾಗಮಹಾಶಯರು ಕರೆದಕೂಡಲೆ ಅವು ಬಂದು ಅವರ ಕೈಯಿಂದ ಆ ಅನ್ನವನ್ನು ತಿನ್ನುತ್ತಿದ್ದುವು. ಅವರೂ ಅವುಗಳನ್ನು ತಮ್ಮ ಕೈಯಿಂದ ಸವರಿ ಆದರಿಸುತ್ತಿದ್ದರು. ಕಲ್ಕತ್ತೆಗೆ ಓದುವುದಕ್ಕೆ ಬರುವುದಕ್ಕಿಂತ ಮುಂಚೆ ಹೀಗೆ ಮೀನುಗಳ ಕೈಯಲ್ಲಿ ಆಡುತ್ತಿದ್ದರು. ನಾಗಮಹಾಶಯರು “ಇತರ ಸಾಧಾರಣ ಜೀವಗಳಲ್ಲಿಯೂ ಸ್ವಲ್ಪ ಹೆಚ್ಚು ಕಡಮೆ ಜ್ಞಾನದ ವಿಕಾಸವು ಕಂಡುಬರುತ್ತದೆ. ಜನ್ಮ ಜನ್ಮಾಂತರದಲ್ಲಿ ಅವೂ ಕ್ರಮವಾಗಿ ಉಚ್ಚಗತಿಯನ್ನು ಪಡೆದು ಕೊನೆಗೆ ಮುಕ್ತವಾಗಿ ಹೋಗುತ್ತವೆ” ಎನ್ನುತ್ತಿದ್ದರು. </span>
</p>
<p>
<span> ಶ್ರೀ ಹರೇಂದ್ರಚಂದ್ರನಾಗರು ಹೇಳಿರುವುದೇನೆಂದರೆ </span>
<span>–</span>
<span> “ನಾನು ಒಂದು ಕಾಲದಲ್ಲಿ ನಾಗಮಹಾಶಯರ ಹತ್ತಿರ ವಿಶೇಷವಾಗಿ ಹೋಗಿ ಬರುತ್ತಿದ್ದೆ. ಆಗ ಒಂದು ದಿನ, ಬೇಸಗೆಯಾದ್ದರಿಂದ ಬೆಳಗ್ಗೆ ಅಷ್ಟು ಹೊತ್ತಿಗೇ ಹೋಗಿನೋಡಲು, ಅವರು ವರಾಂಡದಲ್ಲಿ ಕುಳಿತುಕೊಂಡು ತಂಬಾಕನ್ನು ಸೇವಿಸುತ್ತಿದ್ದರು. ನಾನು ಅಂಗಳದಲ್ಲಿ ನಿಂತುಕೊಂಡೇ ಮಾತನಾಡುತ್ತಿದ್ದೆ. ಸ್ವಲ್ಪ ಹೊತ್ತಿನಮೇಲೆ ಅಲ್ಲಿಗೆ ಎರಡು ಕಾಡು ‘ಶಾಲೀಕ’ ಪಕ್ಷಿಗಳು ಹಾರಿಬಂದು ನಾಗಮಹಾಶಯರ ಹತ್ತಿರ ಕುಳಿತು ಕೊಂಡುವು. ಅವರು ಒಂದೇ ಮನಸ್ಸಿನಲ್ಲಿ ತಂಬಾಕನ್ನು ಸೇವಿಸುತ್ತಿದ್ದದ್ದರಿಂದ ಆ ಎರಡು ಹಕ್ಕಿಗಳ ಕಡೆ ನೋಡಲಿಲ್ಲ. ಹೀಗಿರಲು ಅವರ ಮನಸ್ಸನ್ನು ತಿರುಗಿಸುವುದಕ್ಕೋಸ್ಕರ ಅವು ಅವರ ಕಾಲನ್ನು ಕುಟುಕುವುದಕ್ಕೆ ಮೊದಲುಮಾಡಿದವು. ಆಗ ಅವರು ಪ್ರೀತಿಯಿಂದ ಅವುಗಳ ಮೈಯನ್ನು ತಡವರಿಸುತ್ತ ”ಬಂದಿರಾ ತಾಯಿ! ಬನ್ನಿ. ದಿನವೂ ನಿಮಗೆ ತಿಂಡಿ ಕೊಡುತ್ತೇನೆ“ ಎಂದು ಒಂದು ಹಿಡಿ ಅಕ್ಕಿ ತಂದು ತಮ್ಮ ಕೈಯಲ್ಲಿಟ್ಟುಕೊಂಡು ತಿನ್ನಿಸಿದರು. ಆದರೆ ಈ ಒಂದು ಹಿಡಿ ಅಕ್ಕಿಯಿಂದ ಅವಕ್ಕೆ ತೃಪ್ತಿಯಾಗಲಿಲ್ಲ. ಆಗ ನಾಗಮಹಾಶಯರು ಒಂದು ಬಟ್ಟಲಿನಲ್ಲಿ ಇನ್ನಷ್ಟು ಅಕ್ಕಿಯನ್ನೂ ಮತ್ತೊಂದು ಬಟ್ಟಲಿನಲ್ಲಿ ಸ್ವಲ್ಪ ನೀರನ್ನೂ ತಂದು ಕೈಯಲ್ಲಿ ಹಿಡಿದುಕೊಂಡರು. ಎರಡು ಹಕ್ಕಿಗಳೂ ಅವರ ಕೈಮೇಲೆ ಕುಳಿತುಕೊಂಡು ತಿನ್ನುವುದಕ್ಕೆ ಮೊದಲುಮಾಡಿದುವು. ಅವಕ್ಕೆ ತೃಪ್ತಿಯಾಗಲು ನಾಗಮಹಾಶಯರು ಮತ್ತೆ ಅವುಗಳ ಮೈಯನ್ನು ತಡವರಿಸುತ್ತ ತಡವರಿಸುತ್ತ ”ಬನ್ನಿ ತಾಯಿ ಬನ್ನಿ, ಕಾಡಿಗೆ ಹೋಗಿ ಆಟ ಆಡಿಕೊಂಡು ಬೆಳಗ್ಗೆ ತಿರುಗಿ ಬನ್ನಿ“ ಎಂದರು. ಎರಡು ಹಕ್ಕಿಗಳೂ ಹಾರಿಹೋದವು. ನಾಗಮಹಾಶಯರು ”ಗುರುಮಹಾರಾಜರು ಹೇಗೆ ಹೇಗೆ ಆಟ ಆಡಿಸುತ್ತಾರೋ ಯಾರಿಗೆ ಗೊತ್ತು?" ಎನ್ನುತ್ತಿದ್ದರು. </span>
</p>
<p>
<span> ಗಿರಿಶಬಾಬುಗಳು “ಅಹಿಂಸಾ ಪರಮೋ ಧರ್ಮಃ” ಎಂಬುದಕ್ಕೆ ನಾಗಮಹಾಶಯರೇ ಶ್ರೇಷ್ಠ ದೃಷ್ಟಾಂತ ಎನ್ನುತ್ತಿದ್ದರು. ನಾರಾಯಣಗಂಜಿನ ಶಣಬು ಕಾರ್ಖಾನೆಯ ಸಾಹೇಬಜನಗಳು ದೇವ ಭೋಗಕ್ಕೆ ಆಗಾಗ್ಗೆ ಹಕ್ಕಿ ಷಿಕಾರಿಮಾಡಲು ಬರುತ್ತಿದ್ದರು. ಒಂದು ಸಲ ಬಂದೂಕದ ಸದ್ದನ್ನು ಕೇಳಿ ನಾಗಮಹಾಶಯರು ವ್ಯಾಕುಲಿತರಾಗಿ ಸಾಹೇಬರ ಹತ್ತಿರಕ್ಕೆ ಬಂದು, ಆ ಕ್ರೂರ ಕಾರ್ಯವನ್ನು ನಿಲ್ಲಿಸಬೇಕೆಂದು ನಾನಾ ವಿಧವಾಗಿ ಕೈಮುಗಿದು ಕೇಳಿಕೊಂಡರು. ಸಾಹೇಬರಿಗೆ ಅವರ ಮಾತು ಗೊತ್ತಾಗದ್ದರಿಂದ ಪುನಃ ಹಕ್ಕಿಗಳನ್ನು ಹೊಡೆಯುವುದಕ್ಕೆ ಬಂದೂಕಗಳನ್ನು ಸಿದ್ಧಮಾಡಿಕೊಂಡರು. ಆಗ ನಾಗಮಹಾಶಯರು ಅವರನ್ನು ಗದರಿಸಿ “ತಿರುಗಿ ಇಂಥ ಅನ್ಯಾಯದ ಕೆಲಸವನ್ನು ಮಾಡಬೇಡಿ!” ಎಂದು ಗರ್ಜಿಸಿದರು. ನಿಜವಾಗಿಯೂ ಈತನು ಒಬ್ಬ ಹುಚ್ಚನಾಗಿರಬೇಕೆಂದು ಸಾಹೇಬರು ಭಾವಿಸಿದರು. ಹುಚ್ಚನ ಮಾತನ್ನು ಯಾರು ಕೇಳುತ್ತಾರೆ! ಷಿಕಾರಿಗೆ ಗುರಿಯಿಟ್ಟು ಅವರು ತಿರುಗಿ ಬಂದೂಕವನ್ನು ಎತ್ತಿದರೋ ಇಲ್ಲವೋ, ಕ್ಷಣಮಾತ್ರದಲ್ಲಿ ಬಂದೂಕವನ್ನು ಹಿಡಿದುಕೊಂಡುಬಿಟ್ಟರು. ಆ ಬಡವಾದ ದೇಹದಲ್ಲಿ ಎಲ್ಲಿಂದಲೋ ನೂರು ಸಿಂಹಗಳಷ್ಟು ಬಲವು ಉದ್ಭವಿಸಿತು; ಸಾಹೇಬರು ಎಷ್ಟೆಷ್ಟು ಪ್ರಯತ್ನ ಮಾಡಿದರೂ ಬಂದೂಕವನ್ನು ಅವರ ಹಿಡಿತದಿಂದ ಕಿತ್ತುಕೊಳ್ಳುವುದಕ್ಕಾಗಲಿಲ್ಲ; ನಾಗಮಹಾಶಯರೇ ಅದನ್ನು ಅವರ ಕೈಯಿಂದ ಬಿಡಿಸಿಕೊಂಡು ಬಂದು ಮನೆಯಲ್ಲಿ ತಂದಿಟ್ಟು, ಇಂಥ ಪ್ರಾಣತೆಗೆಯುವ ಆಯುಧವನ್ನು ಮುಟ್ಟಿದ್ದಕ್ಕಾಗಿ ಕೈತೊಳೆದುಕೊಂಡರು. ಅತ್ತಕಡೆ ಆ ಸಾಹೇಬಜನಗಳೂ ನಾರಾಯಣಗಂಜಿಗೆ ಹೋಗಿ ಅವರಮೇಲೆ ಫಿರ್ಯಾದು ಮಾಡಬೇಕೆಂದು ವಿಚಾರಮಾಡುತ್ತ ಹೋದರು. ಈ ಮಧ್ಯೆ ಆ ಕಾರ್ಖಾನೆಯ ಒಬ್ಬ ನೌಕರನ ಸಂಗಡ ನಾಗಮಹಾಶಯರು ಬಂದೂಕವನ್ನು ಹಿಂದಕ್ಕೆ ಕಳುಹಿಸಿಕೊಟ್ಟರು. ಆತನಿಂದ ನಾಗಮಹಾಶಯರ ಸಾಧುಚರಿತ್ರವನ್ನು ಕೇಳಿ, ಆ ಸಾಹೇಬರಿಗೂ ಅವರಲ್ಲಿ ತುಂಬ ಗೌರವವುಂಟಾಯಿತು; ಅಲ್ಲಿಂದಾಚೆಗೆ ಅವರು ದೇವಭೋಗ ಗ್ರಾಮಕ್ಕೆ ಪುನಃ ಷಿಕಾರಿಗೆ ಬರುತ್ತಿರಲಿಲ್ಲ. </span>
</p>
<p>
<span> ಸಾಧುಪ್ರಾಣಿಗಳ ಪೀಡೆಯನ್ನು ನೋಡಿದರೆ ನಾಗಮಹಾಶಯರು ತುಂಬ ವ್ಯಾಕುಲಿತರಾಗುತ್ತಿದ್ದರು. ಅವರ ಮನೆಯ ದಕ್ಷಿಣಕ್ಕೆ ಒಂದು ಸಣ್ಣ ಕೊಳವಿತ್ತು; ವರ್ಷವರ್ಷವೂ ಪ್ರವಾಹ ಬಂದು ಬಂದು ಅದರಲ್ಲಿ ಬೇಕಾದಷ್ಟು ಮೀನುಗಲು ಸೇರಿರುತ್ತಿದ್ದುವು. ಒಂದು ದಿನ ಒಬ್ಬ ಬೆಸ್ತರವನು ಆ ಕೊಳದಲ್ಲಿ ಮೀನು ಹಿಡಿದು ಪದ್ಧತಿಯ ಪ್ರಕಾರ ನಾಗಮಹಾಶಯರಿಗೆ ಅದರಲ್ಲಿ ಒಂದು ಭಾಗವನ್ನು ಕೊಡುವುದಕ್ಕೆ ಹೋದನು. ಆಗ ಮೀನುಗಳು ಇನ್ನೂ ಜೀವದಿಂದ ಇದ್ದು, ಬುಟ್ಟಿಯಲ್ಲಿ ಒದ್ದಾಡುತ್ತಿದ್ದದ್ದನ್ನು ನೋಡಿ ನಾಗಮಹಾಶಯರಿಗೆ ತುಂಬ ವ್ಯಥೆಯಾಯಿತು. ಆಗ ಆ ಮೀನುಗಳಿಗೆಲ್ಲಾ ಏನು ಬೆಲೆಯಾಗುವುದೆಂದು ಆ ಬರಸ್ತರವನನ್ನು ಕೇಳಿ ಅವನು ಬೆಲೆಯನ್ನು ಹೇಳಲು, ಆ ಮೀನುಗಳನ್ನೆಲ್ಲಾ ಆ ಬೆಲೆಗೇ ಕೊಂಡುಕೊಂಡು ಅವುಗಳನ್ನು ಪುನಃ ಆ ಕೊಳಕ್ಕೇ ಬಿಟ್ಟುಬಿಟ್ಟರು. </span>
</p>
<p>
<span> ಮತ್ತೊಂದು ದಿನ, ಇನ್ನೊಬ್ಬ ಬೆಸ್ತರವನು ಅವರ ಮನೆಯ ಹತ್ತಿರ ಇದ್ದ ಕೊಳದಲ್ಲಿ ಮೀನುಹಿಡಿದು ನಾಗಮಹಾಶಯರ ಮನೆಗೆ ಮಾರುವುದಕ್ಕೆ ಬಂದನು. ಅವೊತ್ತೂ ಹಾಗೇ ಅವನು ಹಿಡಿದಿದ್ದ ಮೀನುಗಳನ್ನೆಲ್ಲಾ ಕೊಂಡುಕೊಂಡು ಜಾಗ್ರತೆಯಾಗಿ ಅವುಗಳನ್ನು ಕೊಳಕ್ಕೆ ಬಿಡಿಸಿಬಿಟ್ಟರು. ಬೆಸ್ತರವನು ಬೆರಗಾಗಿ, ಮೀನಿನ ಬೆಲೆಯೂ ಬುಟ್ಟಿಯೂ ಬಂದದ್ದೇ ತಡ, ಅಲ್ಲಿಂದ ಓಡಿಯೇ ಹೋದನು. ಅಲ್ಲಿಂದ ಮುಂದೆ ಎಂದೂ ನಾಗಮಹಾಶಯರ ಮನೆಯ ಎಲ್ಲೆಯನ್ನು ದಾಟಿ ಒಳಕ್ಕೆ ಬರಲಿಲ್ಲ. </span>
</p>
<p>
<span> ನಾಗಮಹಾಶಯರ ಮನೆಯಲ್ಲಿ ಪ್ರತಿವರ್ಷವೂ ದುರ್ಗಾಪೂಜೆ ನಡೆಯುತ್ತಿತ್ತು; ಆದರೆ ಯಾವಾಗಲೂ ಪಶುಬಲಿಯನ್ನು ಕೊಡುತ್ತಿರಲಿಲ್ಲ. ಕೊನೆಗೆ ಒಂದು ಹಾವನ್ನೂ ಅವರು ಎಂದೂ ಹಿಂಸಿಸುತ್ತಿರಲಿಲ್ಲ, ಒಂದು ಸಾರಿ, ಒಂದು ನಾಗರಹಾವು ಅವರ ಮನೆಯ ಅಂಗಳದಲ್ಲಿ ಕಂಡು ಬಂತು. ಮನೆಯವರೆಲ್ಲರೂ ಗಾಬರಿಯಾದರು. ಠಾಕೂರಣಿಯವರು “ಆ ಹಾವನ್ನು ಕೊಲ್ಲಬೇಕಲ್ಲವೇ?” ಎಂದರು. ನಾಗಮಹಾಶಯರು “ವನದ ಹಾವು ಕಚ್ಚುವುದಿಲ್ಲ, ಮನದ ಹಾವೇ ಕಚ್ಚುವುದು!” ಎಂದು ಉತ್ತರಕೊಟ್ಟು ಹಾವಿನ ಮುಂದೆ ಕೈಮುಗಿದುಕೊಂಡು “ನೀನು ‘ಮನಸಾ’ ದೇವಿ! ಕಾಡಿನಲ್ಲಿರಬೇಕು, ದರಿದ್ರನ ಗುಡಿಸಲನ್ನು ಬಿಟ್ಟು ನಿನ್ನ ಸ್ಥಳಕ್ಕೆ ಹೊರಟುಹೋಗು!” ಎಂದು ಹೇಳಿದರು. ಬೆರಳುಗಳಿಂದ ಚಿಟಿಕಿ ಹೊಡೆಯುತ್ತ ಹೊಡೆಯುತ್ತ ದಾರಿ ತೋರಿಸಿಕೊಂಡು ಹೋಗಲು, ಅದೂ ತನ್ನ ಹೆಡೆಯನ್ನು ಮುಚ್ಚಿಕೊಂಡು ಅವರ ಹಿಂದೆಯೇ ಹೋಗಿ ಕಾಡನ್ನು ಸೇರಿಕೊಂಡಿತು. ಈ ಘಟನೆಯನ್ನು ಹೇಳಿ ಅವರು "ನಾವು ಕೆಟ್ಟದ್ದನ್ನು ಮಾಡದೇ ಹೋದರೆ ಜಗತ್ತಿನಲ್ಲಿ ಯಾರೂ ಕೆಟ್ಟದ್ದನ್ನು ಮಾಡುವುದಿಲ್ಲ. ಯಾರು ಹೇಗೆ ಮಾಡಿದರೆ ಜಗತ್ತು ಅವರಿಗೂ ಹಾಗೆಯೇ ಮಾಡುತ್ತದೆ </span>
<span>–</span>
<span> ಕನ್ನಡಿಯಲ್ಲಿ ನಮ್ಮ ಪ್ರತಿಬಿಂಬವನ್ನು ನೋಡಿಕೊಳ್ಳುವ ಹಾಗೆ! ನಾವು ಹ್ಯಾಗೆ ಹ್ಯಾಗೆ ಅಂಗಭಂಗಿಗಳನ್ನು ಮಾಡಿದರೆ, ಪ್ರತಿಬಿಂಬವೂ ಹಾಗೇ ಅಂಗಭಂಗಿಗಳನ್ನು ಮಾಡುತ್ತದೆ!" ಎನ್ನುತ್ತಿದ್ದರು. </span>
</p>
<p>
<span> ಶ್ರೀ ರಾಮಕೃಷ್ಣ ಮಠವು ವರಾಹ ನಗರದಲ್ಲಿದ್ದಾಗ ಅಲ್ಲಿ ಒಂದು ದಿನ ಒಂದು ಹಾವಿನ ಮರಿ ಬಂತಂತೆ. ಅದನ್ನು ನೋಡಿ ಎಲ್ಲರೂ ಅದನ್ನು ಕೊಂದುಹಾಕುವುದಕ್ಕೆ ಪ್ರಯತ್ನಪಡುತ್ತಿದ್ದರಂತೆ; (ಇದನ್ನು ಗಿರಿಶರು ಹೇಳುತ್ತಿದ್ದರು). ಅಷ್ಟು ಹೊತ್ತಿಗೆ ನಾಗಮಹಾಶಯರು ಬಂದು “ನಾಗರಾಜ, ನಾಗರಾಜ” ಎಂದು ಅದನ್ನು ಉಪಚರಿಸುತ್ತ ತೊಂದರೆ ಯಾಗದ ಸ್ಥಳದಲ್ಲಿ ಬಿಟ್ಟುಬಂದರು. ಅವರು “ನಮ್ಮ ಬುದ್ಧಿಯ ದೋಷದಿಂದ (ಹೊರಗೆ) ದೋಷವನ್ನು ಕಂಡು ನಾವೇ ಕಷ್ಟವನ್ನು ತಂದು ಕೊಳ್ಳುತ್ತೇವೆ; ಬುದ್ಧಿಯು ಈಶ್ವರನ ಪಾದಪದ್ಮದಲ್ಲಿ ನಿಶ್ಚಲವಾಗಿ ನಿಂತುಬಿಟ್ಟರೆ, ಆಮೇಲೆ ಯಾವುದೂ ಕೆಟ್ಟದೆಂದು ತೋರುವುದಿಲ್ಲ” ಎನ್ನುತ್ತಿದ್ದರು. </span>
</p>
<p>
<span> ಒಂದು ಸಾರಿ ಅವರನ್ನು ಹಾವು ಕಚ್ಚಿತು. ಅವರು ಕೊಳದ ಸೋಪಾನದಲ್ಲಿ ಕಾಲನ್ನು ನೀರೊಳಗಿಟ್ಟುಕೊಂಡು ಮುಖವನ್ನು ತೊಳೆದು ಕೊಳ್ಳುತ್ತಿದ್ದರು. ಆಗ ಒಂದು ಹಾವು ಅವರ ಎಡ ಹೆಜ್ಜೆಯ ಹೆಬ್ಬೆರಳನ್ನು ಹಿಡಿದುಕೊಂಡಿತು. ನಾಗಮಹಾಶಯರು ಇದನ್ನು ತಿಳಿದು ಸ್ಥಿರವಾಗಿ ನಿಂತುಕೊಂಡಿದ್ದರು; ಸ್ವಲ್ಪ ಹೊತ್ತಿನಮೇಲೆ ಅದು ಕಾಲನ್ನು ಬಿಟ್ಟು ಹೊರಟುಹೋಯಿತು. ಠಾಕೂರಣಿಯವರು ಇದನ್ನು ಕೇಳಿ ಬಹು ಚಿಂತಾಕ್ರಾಂತರಾದರು. ಆದರೆ ನಾಗಮಹಾಶಯರು ಮಾತ್ರ “ಏನೂ ಆಗಲಿಲ್ಲ; ತನ್ನ ಆಹಾರ ಎಂತ ತಿಳಿದುಕೊಂಡು ನೀರಹಾವು ಹಿಡಿದುಕೊಂಡಿತ್ತು; ಆಮೇಲೆ ಹೊರಟುಹೋಯಿತು” ಎಂದು ಉತ್ತರ ಕೊಟ್ಟು ಬಿಟ್ಟರು. </span>
</p>
<p>
<span> “ಪ್ರತಿಯೊಂದು ಜೀವದಲ್ಲಿಯೂ ಒಬ್ಬನೇ ಪರಮಾತ್ಮನು ವಿರಾಜಿಸುತ್ತಿದ್ದಾನೆ” ಎಂದು ಅವರು ಹೇಳುತ್ತಿದ್ದರು. ‘ಯಾವಾಗಲೂ ಯಾಕೆ ಎರಡು ಕೈಗಳನ್ನೂ ಮುಗಿದುಕೊಂಡಿರುತ್ತೀರಿ?’ </span>
<span>–</span>
<span> ಎಂದು ಯಾರಾದರೂ ಕೇಳಿದರೆ ‘ಪ್ರತಿಯೊಂದು ಪ್ರಾಣಿಯಲ್ಲಿಯೂ ಅವನು ಪ್ರತ್ಯಕ್ಷವಾಗಿ ಕಾಣುತ್ತಿದ್ದಾನೆ!’ ಎನ್ನುತ್ತಿದ್ದರು. ಮರದ ಒಂದು ಎಲೆಯನ್ನು ಕಿತ್ತರೂ ಅವರು ನೊಂದುಕೊಳ್ಳುತ್ತಿದ್ದರು. ಅವರ ಮನೆಯ ಅಡಿಗೆ ಮನೆಯ ಹಿಂದೆ ಒಂದು ಮಾವಿನ ಮರವಿತ್ತು; ಭಕ್ತನೊಬ್ಬನು ಅದರ ಎಲೆಯೊಂದನ್ನು ಸೀಳುತ್ತಿದ್ದದ್ದನ್ನು ನೋಡಿ ಅವರು “ಹಾ! ಅವಕ್ಕೂ ಸುಖದುಃಖಗಳ ಅನುಭವವುಂಟು!” ಎಂದರು. </span>
</p>
<p>
<span> ಅವರ ಮನೆಯ ಪೂರ್ವದಿಕ್ಕಿನ ಕೋಣೆಯ ಹಿಂದೆ ಒಂದು ಬಿದಿರಿನ ಮೆಳೆಯಿತ್ತು. ಅದರ ಕೊಂಬೆಗಳು ಆಗಾಗ್ಗೆ ಮನೆಯೊಳಗೆ ತಲೆಹಾಕುತ್ತಿದ್ದುವು. ಅವುಗಳನ್ನು ಅವರು ಏನು ಮಾಡಿದರೂ ಕಡಿದುಹಾಕಗೊಡಿಸುತ್ತಿರಲಿಲ್ಲ. “ನಾವು ತಿದ್ದಲಾರದ್ದನ್ನು ಮುರಿದುಹಾಕುವುದು ನ್ಯಾಯವೇ” ಎಂದು ಕೇಳುತ್ತಿದ್ದರು. </span>
</p>
<p>
<span> ಅವರು ಯಾವಾಗಲೂ ಒಂದು ಸೊಳ್ಳೆಯನ್ನು ಕೂಡಾ ಕೊಂದದ್ದಿಲ್ಲ; ಹಾಸಿಗೆಯಲ್ಲಿದ್ದ ತಗಣೆಯನ್ನೂ ನೋಯಿಸುತ್ತಿರಲಿಲ್ಲ. ಇರುವೆ ಮೈಮೇಲೆ ಹತ್ತಿದರೆ, ಎಷ್ಟೋ ಜಾಗರೂಕತೆಯಿಂದ ಅದನ್ನು ಎತ್ತಿ ಸರಿಯಾದ ಜಾಗದಲ್ಲಿ ಬಿಡುತ್ತಿದ್ದರು. ಕೆಲವು ವೇಳೆ, ಅವರ ಮನಸ್ಸಿನ ಸ್ಥಿತಿ ಹೇಗಿರುತ್ತಿತ್ತೆಂದರೆ, ಹೆಜ್ಜೆ ಇಟ್ಟರೆ ಹುಳು ಹುಬಟೆಗಳು ಕಾಲಿಗೆ ಸಿಕ್ಕಿ ಎಲ್ಲಿ ಸಾಯುತ್ತವೆಯೋ ಎಂಬ ಹೆದರಿಕೆಯಿಂದ ಅವರು ರಸ್ತೆಯಲ್ಲಿ ತಿರುಗಾಡುತ್ತಿರಲಿಲ್ಲ; ಕೊನೆಗೆ ಉಸಿರುಬಿಟ್ಟರೆ ವಾಯುಮಂಡಲದ ಕ್ರಿಮಿಕೀಟಗಳು ಸತ್ತಾವೆಂಬ ಹೆದರಿಕೆಯಿಂದ ಕೆಲವುಸಲ ಅವರ ಉಸಿರೂ ಕಟ್ಟಿಹೋಗುತ್ತಿತ್ತು. </span>
</p>
<p>
<span> ಒಂದು ದಿನ ಭಕ್ತನೊಬ್ಬನು ನಾಗಮಹಾಶಯರ ಮನೆಯ ವರಾಂಡದೊಳಗೆ ಕುಳಿತರಲು, ಪೂರ್ವದ ಕಡೆ ಬೊಂಬಿನ ಕಂಬಕ್ಕೆ ಗೆದ್ದಲು ಹತ್ತಿದ್ದದ್ದು ಕಣ್ಣಿಗೆಬಿತ್ತು. ಕೂಡಲೆ ಆತನು ಎದ್ದು ಆ ಕಂಬವನ್ನು ಗಟ್ಟಿಯಾಗಿ ಬಡಿಯಲು, ಗೂಡೆಲ್ಲಾ ಬಿದ್ದುಹೋಯಿತು; ಎಷ್ಟೋ ಹುಳುಗಳು ನಿರಾಶ್ರಯವಾಗಿ ಮಣ್ಣಿನಲ್ಲಿ ಬಿದ್ದುಬಿಟ್ಟವು. ನಾಗಮಹಾಶಯರು ಅದೇ ವರಾಂಡದಲ್ಲಿ ಕುಳಿತಿದ್ದವರು “ಅಯ್ಯೊ, ಅಯ್ಯೊ, ಏನು ಮಾಡಿದೆ! ಪಾಪ, ಅವು ಇಷ್ಟುದಿನ ಈ ಕಂಬವನ್ನು ಆಶ್ರಯಿಸಿ ಕೊಂಡು ಮನೆ ಬಾಗಿಲು ಕಟ್ಟಿಕೊಂಡು ವಾಸಮಾಡುತ್ತಿದ್ದುವು; ಇವೊತ್ತು ನೀನು ಅವುಗಳ ಆಶ್ರಯವನ್ನು ನಾಶಪಡಿಸಿ ತುಂಬ ಅನ್ಯಾಯ ಮಾಡಿಬಿಟ್ಟೆ” ಎಂದು ಕಣ್ಣೀರು ಸುರಿಸಲು ಮೊದಲುಮಾಡಿದರು. ಭಕ್ತನು ಅದನ್ನು ನೋಡಿ ಸ್ತಬ್ಧನಾಗಿ ನಿಂತುಕೊಂಡುಬಿಟ್ಟನು. ಕೊನೆಗೆ ನಾಗಮಹಾಶಯರು ಈ ನಿರಾಶ್ರಯವಾದ ಹುಳುಗಳ ಎದುರಿಗೆ ಹೋಗಿ “ನೀವು ಪುನಃ ಮನೆ ಕಟ್ಟಿಕೊಳ್ಳಿ, ಇನ್ನು ಭಯವಿಲ್ಲ” ಎಂದರು. ಅವು ಪುನಃ ಯಥಾಕಾಲದಲ್ಲಿ, ಕಂಬಕ್ಕೆ ಹತ್ತಿಕೊಂಡು ಹುತ್ತವನ್ನು ಮಾಡಲು, ಆ ಕಂಬವು ಕಸಿದುಕೊಂಡುಬಿತ್ತು. ಆದರೂ ನಾಗಮಹಾಶಯರು ಅದನ್ನು ಮುಟ್ಟಗೊಡಿಸುತ್ತಿರಲಿಲ್ಲ. </span>
</p>
<p>
<span> ಸುರೇಶಬಾಬುವು ಹೀಗೆ ಹೇಳಿದ್ದಾನೆ </span>
<span>–</span>
<span> "ನಾಗಮಹಾಶಯರು ಯಾವಾಗಲೂ ಗೋವಿನಲ್ಲಿ ತುಂಬ ಭಕ್ತಿ ಇಟ್ಟುಕೊಂಡಿದ್ದರು. ಅವರು ಶಾಸ್ತ್ರವಿಧಿಯನ್ನನುಸರಿಸಿ ಯಾವಾಗಲಾದರೂ ಗೋದಾನವನ್ನಾಗಲಿ ಗೋಪೂಜೆಯನ್ನಾಗಲಿ ಮಾಡಿದ್ದರೋ ಇಲ್ಲವೋ ನಾನರಿಯೆ; ಆದರೆ ಕೇವಲ ಬಾಲ್ಯದಿಂದಲೂ ಅವರು ಹಸುವನ್ನು ಕಂಡರೆ ನಮಸ್ಕಾರ ಮಾಡುತ್ತಿದ್ದರು, ಮತ್ತು ಆಗಾಗ್ಗೆ ಹಸುವನ್ನು ಕಂಡರೆ ನಮಸ್ಕಾರ ಮಾಡುತ್ತಿದ್ದರು, ಮತ್ತು ಆಗಾಗ್ಗೆ ಹಸುಗಳ ಪಾದಧೂಳಿಯನ್ನು ತೆಗೆದು ಧರಿಸಿಕೊಳ್ಳುತ್ತಿದ್ದದ್ದನ್ನು ನಾನೇ ನನ್ನ ಕಣ್ಣಿನಿಂದಲೇ ನೋಡಿದ್ದೇನೆ. ಒಂದು ಸಾರಿ ಅವರು ಒಂದು ಕಬ್ಬಿನ ಜಲ್ಲೆಯನ್ನು ತಂದಿದ್ದರು; ಒಂದು ಹಸುಬಂದು ಅದರ ಗರಿಗೆ ಬಾಯಿ ಹಾಕುವುದಕ್ಕೆ ಹೋಯಿತು; ನಾಗಮಹಾಶಯರು ಅದನ್ನು ತಿಳಿದು ತುಂಬ ಆದರದಿಂದ ಅದನ್ನು ಆ ಹಸುವಿಗೆ ತಿನ್ನುವುದಕ್ಕೆ ಕೊಟ್ಟು ಕೊನೆಗೆ ಅದಕ್ಕೆ, ದೇವತೆಯೆಂಬ ಜ್ಞಾನದಿಂದ, ನಮಸ್ಕಾರಮಾಡಿದರು. ಕಬ್ಬನ್ನು ತುಂಡು ತುಂಡು ಮಾಡಿ ಅವುಗಳನ್ನು ತಿನ್ನುವಂತೆ ಹಸುವಿನ ಮೈಯನ್ನು ತಡವರಿಸುತ್ತ ಉಪಚರಿಸಿದರು. ಆಮೇಲೆ ಬೀಸಣಿಗೆಯಿಂದ ಅದನ್ನು ಬೀಸಿ ಮಾತಿಲ್ಲದಂತಾಗಿ ಮೂರ್ಛೆ ಹೋದಹಾಗೆ ನೆಲದಮೇಲೆ ಬಿದ್ದುಬಿಟ್ಟರು. </span>
</p>
<p>
<span>ನಾಗಮಹಾಶಯರು ಶಕ್ತಿಯ ಉಪಾಸಕರಾಗಿದ್ದರು; ಆದರೆ ಅವರು “ಪಥದಲ್ಲಾಗಲಿ ಮತದಲ್ಲಾಗಲಿ ಏನೂ ಇಲ್ಲ; ಯಾವುದಾದರೂ ಒಂದು ಮತದಲ್ಲಿ ಏಕನಿಷ್ಠೆಯುಂಟಾದರೆ, ಭಗವಂತನು ಅಂಥವನಿಗೆ ದಾರಿ ತೋರಿಸುತ್ತಾನೆ” ಎಂದು ಹೇಳುತ್ತಿದ್ದರು. ಅವರಿಗೆ ಭೇದಭಾವವಿರಲಿಲ್ಲ; ಶೈವ, ವೈಷ್ಣವ, ಬಾವುಲ, ಕರ್ತಾಭಜಾ ಮುಂತಾದ ಸಕಲ ಸಂಪ್ರದಾಯಗಳ ಸಾಧಕರನ್ನೂ ಅವರು ಗೌರವಿಸುತ್ತಿದ್ದರು. ಹಿಂದೂ ಮುಸಲ್ಮಾನ ಕ್ರೈಸ್ಥರಲ್ಲಿ ಅವರಿಗೆ ಭೇದವಿರಲಿಲ್ಲ. ಮಸೀದಿ ಅಥವಾ ಪೀರರ ಸ್ಥಾನವನ್ನು ನೋಡಿದರೆ ಅವರು ತಲೆಬಗ್ಗಿಸಿ ಸಲಾಂ ಮಾಡುತ್ತಿದ್ದರು. ಚರ್ಚನ್ನು ನೋಡಿದರೆ “ಜಯ ಜೇಸು!” ಎನ್ನುತ್ತ ಕೈ ಮುಗಿಯುತ್ತಿದ್ದರು. </span>
</p>
<p>
<span>ಸಾಧನದ ಸಂಬಂಧವಾಗಿ ಅವರು ಹೇಳುತ್ತಿದ್ದದ್ದೇನೆಂದರೆ :- “ಹಣ್ಣಿಗೋಸ್ಕರ ಮರದ ಕೆಳಗೆ ಎಚ್ಚರವಾಗಿ ಕಾದು ಕುಳಿತಿರುವಂತೆ, ಸಾಧನದಿಂದ ತನ್ನನ್ನು ಎಚ್ಚರವಾಗಿ ಇಟ್ಟುಕೊಂಡಿರಬೇಕು. ಆದರೆ ದೋಟಿ ಅವನ ಕೈಯಲ್ಲಿದೆ; ಅವನು ದಯೆಮಾಡಿ ಹಣ್ಣನ್ನು ಕೊಟ್ಟರೆ ಜೀವಗಳು ಅದನ್ನು ಪಡೆಯಬಹುದು, ಇಲ್ಲದಿದ್ದರೆ ಇಲ್ಲ. ಕೆಲವರು ನಿದ್ರೆ ಹೋಗುತ್ತಿದ್ದರೂ ಭಗವಂತನು ದಯೆಯಿಟ್ಟು ಅವರ ಬಾಯಲ್ಲಿ ಹಣ್ಣು ತಂದು ಹಾಕುತ್ತಾನೆ; ಅವರು ಮತ್ತಾವ ಸಾಧನ ಭಜನಗಳನ್ನೂ ಮಾಡಬೇಕಾದದ್ದಿಲ್ಲ; ಇವರೇ ‘ಕೃಪಾಸಿದ್ಧ’ ರಾಗತಕ್ಕವರು. ಎಲ್ಲಿಯವರೆಗೂ ಅವನು ಕೃಪೆಮಾಡುವುದಿಲ್ಲವೋ, ಅಲ್ಲಿಯವರೆಗೆ ಯಾರೂ ಅವನ ಸ್ವರೂಪವನ್ನು ತಿಳಿಯಲು ಸಮರ್ಥರಾಗುವುದಿಲ್ಲ. ಅವನು ಕಲ್ಪವೃಕ್ಷ; ಭಗವಂತನು, ಯಾರು ಏನನ್ನು ಕೇಳಿದರೆ ಅದನ್ನು ನಿಶ್ಚಯವಾಗಿಯೂ ಕೊಡುತ್ತಾನೆ; ಆದರೆ ಯಾತರಿಂದ ಜೀವನು ಪುನಃ ಪುನಃ ಜನ್ಮ ಮೃತ್ಯುವಿನ ಮಾರ್ಗದಲ್ಲಿ ಹೋಗಬೇಕಾಗುವುದೋ ಅಂಥದನ್ನು ಅಪೇಕ್ಷಿಸುವುದು ಯಾವಾಗಲೂ ಉಚಿತವಲ್ಲ. ಭಗವಂತನಲ್ಲಿ ಯಾವಾಗಲೂ ಶುದ್ಧಭಕ್ತಿ ಮತ್ತು ಶುದ್ಧ ಜ್ಞಾನಗಳಿಗೋಸ್ಕರ ಪ್ರಾರ್ಥಿಸಿಕೊಳ್ಳತಕ್ಕದ್ದು ಉಚಿತ. ಹಾಗಾದರೆ ಜೀವನು ಸಂಸಾರಬಂಧನವನ್ನು ಹರಿದುಹಾಕಿ ಭಗವತ್ಕೃಪೆಯಿಂದ ಮುಕ್ತನಾಗಬಲ್ಲನು. ಸಂಸಾರದ ಯಾವ ವಿಷಯವನ್ನು ಅಪೇಕ್ಷಿಸಿದರೂ ಅದರಿಂದ ಜೀವನಿಗೆ ಸಂಕಟಗಳು ಬಂದೇ ಬರುತ್ತವೆ. ಆದರೆ ಯಾರು ಭಗವಂತ ಭಕ್ತ ಭಗವತ್ಪ್ರಸಂಗಗಳಲ್ಲಿ ಕಾಲ ಕಳೆಯುತ್ತಾನೋ ಅವನಿಗೆ ತಾಪತ್ರಯ ಪೀಡೆಯು ನಿವಾರಣೆಯಾಗುತ್ತದೆ”.</span>
</p>
<p>
<span>ಸಿದ್ಧಿ ಸಂಬಂಧದಲ್ಲಿ ಅವರು ಹೇಳುತ್ತಿದ್ದದ್ದೇನೆಂದರೆ </span>
<span>–</span>
<span> “ಯಥಾರ್ಥವಾದ ಸಾಧುಭಾವವನ್ನು ಪಡೆದರೆ, ಶಕ್ತಿ ಸಿದ್ಧಿ ಋದ್ಧಿ ಮುಂತಾದವುಗಳು ಸಾಧಕನನ್ನು ಯಾವಾಗಲೂ ಪ್ರಲೋಭನಗೊಳಿಸುತ್ತಿರುತ್ತವೆ. ಯಥಾರ್ಥ ಸಾಧುವಿನ ಹೃದಯದಲ್ಲಿ ಜಗತ್ತಿನಲ್ಲಿರುವ ಪದಾರ್ಥಗಳೆಲ್ಲಾ ಪ್ರತಿಬಿಂಬಗೊಳ್ಳುತ್ತವೆ; ಅವನು ಅವುಗಳ ವಿಚಾರವಾಗಿ ಚಿಂತಿಸಬೇಕಾದದ್ದಿಲ್ಲ ಯೋಚಿಸಬೇಕಾದದ್ದಿಲ್ಲ; ನೋಡಬೇಕಾದದ್ದಿಲ್ಲ ಆಡಬೇಕಾದದ್ದಿಲ್ಲ. - ಶುದ್ಧ ಸ್ಫಟಿಕದಲ್ಲಿ ಪ್ರತಿಯೊಂದು ಪದಾರ್ಥದ ಪ್ರತಿಬಿಂಬವೂ ಕಾಣಿಸುವ ಹಾಗೆ. ಆದರೆ ಇವುಗಳ ಮೇಲೆಲ್ಲಾ ಗಮನವು ಹೋದರೆ, ಅದು ಆದರ್ಶ ಜೀವನವನ್ನು ಪಡೆಯುವ ಮಾರ್ಗದಿಂದ ತಪ್ಪಿಸಿ ಬೇರೆ ಕಡೆ ಎಳೆದುಕೊಂಡು ಹೋಗುವುದು”.</span>
</p>
<p>
<span>ಯಾರ ಮನಸ್ಸಿನಲ್ಲಾದರೂ ಏನಾದರೂ ಸಂದೇಹ ಹುಟ್ಟಿದರೆ, ಅವರು ನಾಗಮಹಾಶಯರನ್ನು ಕೇಳಬೇಕಾಗಿರಲಿಲ್ಲ. ತಮ್ಮಷ್ಟಕ್ಕೆ ತಾವೇ ಅವರು ಆ ಪ್ರಸ್ತಾಪವನ್ನೆತ್ತಿ ವಿಚಾರಮಾಡುತ್ತಿದ್ದರು. ಮುಖವನ್ನು ನೋಡಿಯೇ, ಯಾರು ಎಂಥವರು, ಅವರ ಮನಸ್ಸಿನ ಭಾವವೆಂತಹುದು ಎಂದು ತಿಳಿದುಕೊಳ್ಳಬಲ್ಲವರಾಗಿದ್ದರು. ಎಷ್ಟೋ ಜನರಿಗೆ ಅವರು ಹೇಳಿದ್ದು ಪೂರ್ತಿಯಾಗಿ ನಿಜವಾಗಿದೆ. ಅವರು ಠಾಕೂರಣಿಯವರಿಗೆ “ಇವೊತ್ತು ಇಂಥಿಂಥವರು ಬರುತ್ತಾರೆ, ಈಗ ಅಂಗಡಿಗೆ ಹೋಗಬೇಕು” ಎಂದು ಅಂಥವರು ದೇವಭೋಗಕ್ಕೆ ಬರುವುದಕ್ಕಿಂತ ಮುಂಚೆಯೇ ಹೇಳಿ ಬಿಡುತ್ತಿದ್ದರು. ಯಾರ ಹೆಸರನ್ನು ಹೇಳುತ್ತಿದ್ದರೋ ಅವರೇ ಬಂದು ಬಿಡುತ್ತಿದ್ದರು. </span>
</p>
<p>
<span> ಒಂದು ದಿವಸ ಶರಚ್ಚಂದ್ರ ಚಕ್ರವರ್ತಿಗಳೂ ಅವರ ನೆಂಟರಾದ ಅಶ್ವಿನೀ ಕುಮಾರ ಚಕ್ರವರ್ತಿಗಳು ನಾಗಮಹಾಶಯರನ್ನು ನೋಡುವುದಕ್ಕೆ ಹೋಗಿದ್ದರು. ಅಶ್ವಿನೀಕುಮಾರರಿಗೆ ಹೊಟ್ಟೆ ಶೂಲೆ ಇತ್ತು; ಆದ್ದರಿಂದ ಪ್ರತಿನಿತ್ಯವೂ ಸಾರ್ಯಮಕಾಲದಿಂದ ಬೆಳಕು ಹರಿಯುವವರೆಗೂ ಒಂದೇ ಸಮನಾಗಿ ಸತ್ತಹಾಗೆ ಬಿದ್ದುಕೊಂಡಿರುತ್ತಿದ್ದರು. ದೇವಭೋಗಕ್ಕೆ ಹೋಗುವ ದಾರಿಯಲ್ಲಿಯೇ ಸಂಜೆಯಾದ್ದರಿಂದ ಆತನಿಗೆ ಯಾವಾಗ ಹೊಟ್ಟೆ ಶೂಲೆಗೆ ಆರಂಭವಾಗಿಬಿಡುತ್ತಿದೆಯೋ ಎಂಬ ದಿಗಿಲು ಉಂಟಾಯಿತು. ಆದರೆ ದೇವರ ದಯದಿಂದ ದಾರಿಯೆಲ್ಲಾ ನಿರ್ವಿಗ್ನವಾಗಿ ಸಾಗಿತು. ಊರಿಗೆ ಹೋದಮೇಲೆ ಶರಚ್ಚಂದ್ರರನ್ನು ಕರೆದು ಅಶ್ವಿನೀಕುಮಾರರು “ಶೂಲೆ ಬರುವ ಹೊತ್ತು ಮೀರಿಹೋಯಿತು!” ಎಂದು ಧೈರ್ಯ ಹೇಳಿದರು. ಅದಕ್ಕೆ ಹಿಂದೆ ಐದು ತಿಂಗಳಿಂದ ರಾತ್ರಿ ಹೊತ್ತು ಬಾಯಿಗೆ ನೀರು ಹಾಕಿಲ್ಲದಿದ್ದ ಮನುಷ್ಯ ಅವೊತ್ತು ಪುಷ್ಕಳವಾಗಿ ಊಟಮಾಡಿ ನಿದ್ರೆಮಾಡಿಬಿಟ್ಟನು. ಹೀಗೆ, ಅವರು ದೇವಭೋಗದಲ್ಲಿ ಮೂರು ದಿವಸವಿದ್ದರು. ಮೂರು ದಿನವೂ ಯಾವ ತೊಂದರೆಯೂ ಇಲ್ಲದೆ ಕಳೆದು ಹೋಯಿತು. ಅಶ್ವಿನೀಕುಮಾರರು “ನನ್ನ ಜನ್ಮಾಂತರ ಪಾಪದ ಫಲವಾದ ಈ ಉತ್ಕಟವ್ಯಾಧಿಯು ಅಂಥ ಮಹಾಪುರುಷರ ಗಾಳಿ ತಗುಲಿ ವಾಸಿಯಾಗಿಹೋಯಿತು. ನಾನು ಆವಾಗಿನಿಂದ ಅವರನ್ನು ಆಶ್ರಯಿಸಿ ಕೊಂಡಿದ್ದಿದ್ದರೆ ನನ್ನ ನರಜನ್ಮವು ಸಾರ್ಥಕವಾಗಿ ಹೋಗುತ್ತಿತ್ತು” ಎಂದರು. </span>
</p>
<p>
<span> ಒಂದು ದಿನ ದೇವಭೋಗದ ಒಬ್ಬ ಬ್ರಾಹ್ಮಣ ಹುಡುಗನಿಗೆ ಸಿಡುಬು ಎದ್ದಿತ್ತು. ವಿಧವೆಯಾದ ಅವನ ತಾಯಿಯು ಸಾಯುವಂತಿದ್ದ ಆ ಹುಡುಗನನ್ನು ನಾಗಮಹಾಶಯರ ಮನೆಯಲ್ಲಿ ತಂದುಹಾಕಿ ಹೋದಳು. ದೇವರ ದಯದಿಂದ ಹುಡುಗನಿಗೆ ಆರೋಗ್ಯವಾಯಿತು. ಸುರೇಶಬಾಬುವು ಇದರ ವಿಚಾರವಾಗಿ ಪ್ರಶ್ನೆ ಮಾಡಲು ನಾಗಮಹಾಶಯರು “ಹುಡುಗನಿಗೆ ವಾಸಿಯಾದದ್ದೇನೋ ನಿಜ; ಆದರೆ ಆ ವಿಚಾರವಾಗಿ ನಾನು ಹೇಳತಕ್ಕದ್ದೇನೂ ಇಲ್ಲ” ಎಂದರಂತೆ. </span>
</p>
<p>
<span>ಒಂದುಸಾರಿ, ಚೈತ್ರಮಾಸದಲ್ಲಿ, ನಾಗಮಹಾಶಯರ ಮನೆಯ ಉತ್ತರದಲ್ಲಿದ್ದ ಚೌಧುರಿಗಳ ಮನೆಗೆ ಬೆಂಕಿಬಿತ್ತು, ಗಾಳಿಯೆದ್ದು ನೋಡು ನೋಡುತ್ತಿದ್ದ ಹಾಗೆಯೇ ಬೆಂಕಿಯು ದೊಡ್ಡದಾಯಿತು. ಚೌಧುರಿಗಳ ಮನೆಗೂ ನಾಗಮಹಾಶಯರ ಮನೆಗೂ ಸುಮಾರು ೨೫-೩೦ ಮೊಳ ದೂರವಿರಬಹುದು. ಆದ್ದರಿಂದ ಅವರ ಮನೆಯ ಹತ್ತಿರಕ್ಕೂ ಕಿಡಿಗಳು ಬಂದು ಬೀಳುತ್ತಿದ್ದುವು. ಬೆಂಕಿಯನ್ನು ಆರಿಸುವುದಕ್ಕೆಂದು ಬೀದಿಯವರೆಲ್ಲರೂ ಪ್ರಯತ್ನಪಟ್ಟರು. ನಾಲ್ಕುಕಡೆಯೂ ಗದ್ದಲವೋ ಗದ್ದಲ. ನಾಗಮಹಾಶಯರೊಬ್ಬರು ಮಾತ್ರ ಅಲ್ಲಾಡದೆ ಬೆಂಕಿಯ ಎದುರಿಗೆ ಕೈಮುಗಿದುಕೊಂಡು ನಿಂತಿದ್ದರು. ಠಾಕೂರಣಿಯವರು ದಿಗಿಲು ಪಟ್ಟುಕೊಂಡು ಮನೆಯಲ್ಲಿದ್ದ ಬಟ್ಟೆಬರೆ ಹಾಸಿಗೆ ಹೊದ್ದಿಕೆಗಳನ್ನು ಹೊರಗೆ ಹಾಕುತ್ತಿದ್ದರು. ನಾಗಮಹಾಶಯರು “ಈಗಲೂ ಇಷ್ಟೊಂದು ಅಪನಂಬಿಕೆಯೆ? ಈ ಹಾಳು ಬಟ್ಟೆಬರಿಗಳನ್ನು ಕಟ್ಟಿಕೊಂಡು ಆಗುವುದೇನು? ಇವೊತ್ತು ಬ್ರಹ್ಮನು ಮನೆಯ ಹತ್ತಿರಕ್ಕೇ ಬಂದಿದ್ದಾನೆ; ಈಗ ಅವನ ಪೂಜೆ ಮಾಡಬೇಕೇ, ಬಟ್ಟೆಬರಿಗಳನ್ನು ಕಟ್ಟಿಕೊಂಡು ಒದ್ದಾಡಬೇಕೇ? ಜಯ ಠಾಕೂರ! ಜಯ ಠಾಕೂರ!” ಎನ್ನುತ್ತ ಮನೆಯ ಅಂಗಳದಲ್ಲಿ ತಾಳಹಾಕುತ್ತ ಕುಣಿಯುವುದಕ್ಕಾರಂಭಿಸಿದರು. ಆಮೇಲೆ “ಕೃಷ್ಣ ಬದುಕಿಸಿದರೆ ಸಾಯುವವರು ಯಾರು; ಕೃಷ್ಣ ಸಾಯಿಸಿದರೆ ಬದುಕಿಸುವವರು ಯಾರು?” ಎಂದರು. ಚೌಧುರಿಗಳ ಮನೆಯನ್ನು ಸುಟ್ಟು ಬೂದಿಮಾಡಿ ಯಜ್ಞೇಶ್ವರನು ತೃಪ್ತನಾದನು. ನಾಗಮಹಾಶಯರ ಮನೆಯ ಒಂದು ಹುಲ್ಲುಕಡ್ಡಿಯೂ ಸುಡಲಿಲ್ಲ.</span>
</p>
<p>
<span>ಅರ್ಧೋದಯ ಪುಣ್ಯಕಾಲ ಬಂದಿದ್ದ ವರ್ಷ, ನಾಗಮಹಾಶಯರು ಪುಣ್ಯಕಾಲಕ್ಕೆ ಮೂರು ನಾಲ್ಕು ದಿವಸ ಹಿಂದೆ ಊರಿಗೆ ಬಂದರು. ಇಂತಹ ಸಮಯದಲ್ಲಿ ಅವರು ಮನೆಗೆ ಬಂದುಬಿಟ್ಟದ್ದನ್ನು ನೋಡಿ ದೀನದಯಾಳುವು “ಈ ಪುಣ್ಯಕಾಲದಲ್ಲಿ ಗಂಗಾಸ್ನಾನಕ್ಕೆಂದು ಎಷ್ಟೊಂದು ಜನರು ಗಂಗೆಗೆ ಪ್ರಯತ್ನಪೂರ್ವಕವಾಗಿ ಬರುತ್ತಾರೆ; ನೀನು ಮಾತ್ರ ಗಂಗಾತೀರವನ್ನು ಬಿಟ್ಟು ಊರಿಗೆ ಓಡಿಬಂದಿದ್ದೀಯೆ! ನಿನ್ನ ಧರ್ಮಕರ್ಮಗಳ ಮರ್ಮ ನನಗೆ ಸ್ವಲ್ಪವೂ ಗೊತ್ತಾಗದ್ದಾಗಿದೆ! ಈಗಲೂ ಇನ್ನೂ ಮೂರು ನಾಲ್ಕು ದಿನ ಪುರಸತ್ತು ಇದೆ. ನನ್ನನ್ನು ಒಂದು ಸಲ ಭಾಗೀರಥೀ ತೀರಕ್ಕೆ ಕರೆದು ಕೊಂಡು ಹೋಗು” ಎಂದನು. ನಾಗಮಹಾಶಯರು “ನಿಜವಾದ ಭಕ್ತಿ ಇದ್ದರೆ, ಭಾಗೀರಥಿಯು ಮನೆಗೇ ಬಂದು ದರ್ಶನಕೊಡುತ್ತಾಳೆ; ಅದಕ್ಕೋಸ್ಕರ ಎಲ್ಲಿಗೂ ಹೋಗಬೇಕಾಗಿಲ್ಲ” ಎಂದರು. ಕ್ರಮವಾಗಿ ಸ್ನಾನದ ದಿನವು ಬಂತು. ಹರಕಾಮಿನಿ, ಕೈಲಾಸವಸು ಮುಂತಾದ ನಾಗಮಹಾಶಯರ ಭಕ್ತರು ಅವೊತ್ತು ದೇವಭೋಗಕ್ಕೆ ಬಂದಿದ್ದರು. ಪುಣ್ಯಕಾಲದ ಸಮಯಕ್ಕೆ ನಾಗಮಹಾಶಯರ ಮನೆಯ ಆಗ್ನೇಯದ ಮೂಲೆಯಲ್ಲಿ ಅಂಗಳದ ನೆಲವು ಒಡೆದು, ಪ್ರಬಲವಾದ ವೇಗದಿಂದ ನೀರು ಚಿಮ್ಮುತ್ತಿದ್ದದ್ದು ಹರಕಾಮಿನಿಯ ಕಣ್ಣಿಗೆ ಬಿತ್ತು. ಕ್ರಮವಾಗಿ ನೀರು ಕಲಕಲನೆ ಹರಿದು ಅಂಗಳವನ್ನು ತುಂಬಿ ಹರಿಯುವುದಕ್ಕೆ ಮೊದಲಾಯಿತು. ನಾಗಮಹಾಶಯರು ಮನೆಯೊಳಗೆ ಇದ್ದರು. ಜನಗಳ ಗದ್ದಲವಾಗಲು ಹೊರಕ್ಕೆ ಬಂದು “ಮಾತಾ ಪತಿತಪಾವನೀ! ಮಾತಾ ಭಾಗೀರಥೀ” ಎನ್ನುತ್ತ ಪ್ರವಾಹದ ಮುಂದೆ ಸಾಷ್ಟಾಂಗ ನಮಸ್ಕಾರಮಾಡಿದರು; ಆಮೇಲೆ ಆ ನೀರನ್ನು ಬೊಗಸೆಯಲ್ಲಿ ತೆಗೆದುಕೊಂಡು ತಲೆಯಮೇಲೆ ಹಾಕಿಕೊಂಡು ತಿರಿಗಿ ನಮಸ್ಕಾರಮಾಡಿ, ಅಲ್ಲಿಂದ ಹೊರಟುಹೋದರು. ಆಮೇಲೆ ಮನೆಯವರೆಲ್ಲರೂ ಸ್ನಾನಮಾಡುವುದಕ್ಕೆ ಹೋದರು. ಈ ವರ್ತಮಾನವನ್ನು ಕೇಳಿ ಕ್ರಮವಾಗಿ ಆ ಹಳ್ಳಿಯ ಜನಗಳೆಲ್ಲಾ ಗುಂಪು ಗುಂಪಾಗಿ ಬಂದು ಸ್ನಾನಮಾಡುವುದಕ್ಕೆ ಮೊದಲು ಮಾಡಿದರು. “ಜಯಗಂಗೆ, ಜಯಗಂಗೆ!” ಎಂಬ ಧ್ವನಿಯಿಂದ ನಾಗಮಹಾಶಯರ ಮನೆಯ ಅಂಗಳವು ಪ್ರತಿಧ್ವನಿತವಾಗುತ್ತಿತ್ತು. ಸುಮಾರು ಒಂದು ಗಂಟೆಯ ಮೇಲೆ ನೀರಿನ ವೇಗವು ಕಡಮೆಯಾಯಿತು; ಕ್ರಮಕ್ರಮವಾಗಿ ಅಂಗಳದ ನೀರೂ ಇಳಿದುಹೋಯಿತು. ಈ ಘಟನೆಯನ್ನು ನೋಡಿದಂಥ ಜನರು ಇವೊತ್ತಿಗೂ ದೇವಭೋಗದಲ್ಲಿ ಜೀವಿಸಿಕೊಂಡಿದ್ದಾರೆ. ಶ್ರೀಮತೀ ಹರಕಾಮಿನಿಗೆ ಬಹು ದಿನದಿಂದ ಇದ್ದ ಗುಲ್ಮರೋಗವು ಈ ನೀರನ್ನು ಕುಡಿದದ್ದರಿಂದ ಪೂರ್ತಿಯಾಗಿ ವಾಸಿಯಾಯಿತು. ನಾಗಮಹಾಶಯರು ತಮ್ಮ ಜೀವಮಾನದಲ್ಲಿ ಎಂದೂ ಈ ವೃತ್ತಾಂತದ ಪ್ರಸ್ತಾಪವನ್ನೆತ್ತಿದವರಲ್ಲ. ಯಾರಾದರೂ ಈ ಸಂಬಂಧವಾಗಿ ಏನಾದರೂ ಕೇಳಿದರೆ ಅವರು “ಹಾಹಾ ! ಜನರು ಕಾಚನ್ನು ಕಾಂಚನ ಮಾಡುತ್ತಾರಲ್ಲ!” ಎನ್ನುತ್ತಿದ್ದರು. ಸ್ವಾಮಿ ವಿವೇಕಾನಂದರು ಈ ಘಟನೆಯನ್ನು ಕೇಳಿ “ಅಂಥ ಮಹಾಪುರುಷರ ಇಚ್ಛೆಯಿಂದ ಹೀಗಾಗುವುದೇನು ಅಸಂಭವವಲ್ಲ; ಅವರ ಅಮೋಘವಾದ ಇಚ್ಛಾಶಕ್ತಿಯಿಂದ ಜೀವರು ಉದ್ಧಾರವಾಗಿ ಹೋಗಬಲ್ಲರು!” ಎಂದುರ. </span>
</p>
<p>
<span>ಜೀವಮಾನದ ಪ್ರತಿಯೊಂದು ಘಟನೆಯಲ್ಲಿಯೂ ಅವರು ಶ್ರೀರಾಮಕೃಷ್ಣರ ಮಂಗಳಹಸ್ತವನ್ನು ನೋಡಬಲ್ಲವರಾಗಿದ್ದರು. ಒಂದು ದಿವಸ ರಾತ್ರಿ ಚಕ್ರವರ್ತಿಗಳು ಅವರ ಮನೆಯಲ್ಲಿಯೇ ಮಲಗಿದ್ದರು; ಏನೋ ಶಬ್ದವಾಗಿ ಎಚ್ಚರವಾಯಿತು. ನಾಗಮಹಾಶಯರ ಧ್ವನಿ ಕೇಳಿಸಿತು. ಅವರು ಅಡಿಗೆಮನೆಯಲ್ಲಿ ಮಲಗಿದ್ದರು. ಅಲ್ಲಿಗೆ ಓಡಿಹೋಗಿ ನೋಡಲು, ಒಂದು ಬೆಕ್ಕು ಅಟ್ಟದಮೇಲಿನಿಂದ ನಾಗಮಹಾಶಯರ ಮುಖದ ಮೇಲೆ ಹಾರಿತ್ತು. ಠಾಕೂರಣಿಯವರು ಬೇಗ ದೀಪಹತ್ತಿಸಿ ನೋಡಲು, ನಾಗಮಹಾಶಯರ ಎಡಗಣ್ಣಿನ ಬಿಳಿಯ ಗುಡ್ಡೆಯಲ್ಲಿ ಸ್ವಲ್ಪ ಭಾಗವು ತರೆದು ಹೋಗಿತ್ತು. ಠಾಕೂರಣಿಯವರು ಅಳುವುದಕ್ಕೆ ತೊಡಗಿದರು. ನಾಗಮಹಾಶಯರು “ಅದೇನೂ ಇಲ್ಲ, ಏನೂ ಇಲ್ಲ” ಎಂದು ಆಮೇಲೆ “ಈ ಹಾಳು ದೇಹದ ವಿಚಾರವನ್ನು ಏಕೆ ಯೋಚಿಸುತ್ತೀಯೆ? ಗುರು ಮಹಾರಾಜರೇ ಬೆಕ್ಕಿನ ರೂಪದಲ್ಲಿ ಬಂದು ನಾನು ಹಿಂದೆ ಮಾಡಿದ ಪಾಪಕ್ಕೆ ಶಿಕ್ಷೆ ಮಾಡಿಹೋಗಿದ್ದಾರೆ. ಇದೆಲ್ಲಾ ಕೇವಲ ಶ್ರೀರಾಮಕೃಷ್ಣರ ದಯೆಯೇ!” ಎಂದರು. ಜಗತ್ಸಂಸಾರವ್ನು ಅವರು ರಾಮಕೃಷ್ಣ ಮಯವಾದದ್ದನ್ನಾಗಿ ನೋಡುತ್ತಿದ್ದರು. ನಾವು ತುಂಬ ಪೀಡಿಸಿದ್ದರಮೇಲೆ ಕಣ್ಣಿಗೆ ಮೂರು ನಾಲ್ಕು ದಿವಸ ಒದ್ದೆಬಟ್ಟೆಯನ್ನು ಹಾಕಿಕೊಂಡಿದ್ದರು. ದೇವರ ದಯದಿಂದ ಕಣ್ಣು ಅದರಲ್ಲಿಯೇ ವಾಸಿಯಾಯಿತು. </span>
</p>
<p>
<span>ಕಲ್ಕತ್ತೆಯಲ್ಲಿ, ಒಂದುಸಲ, ಅವರ ಎರಡು ಕೈಗಳಿಗೂ ನೋವು ಬಂದಿತ್ತು. ಕೈ ಬಗ್ಗಿಸುವುದಕ್ಕಾಗುತ್ತಿರಲಿಲ್ಲ; ಕೈಮುಗಿದುಕೊಂಡು ಕುಳಿತಿರದಿದ್ದರೆ ತುಂಬ ನೋವಾಗುತ್ತಿತ್ತು. ಆಗ ಅವರು “ಯಾವಾಗಲೂ ಕೈ ಮುಗಿದುಕೊಂಡು ಇರುವುದನ್ನು ಕಲಿಸುವುದಕ್ಕೋಸ್ಕರ ಗುರು ಮಹಾರಾಜರು ಈ ವ್ಯಾಧಿಯನ್ನು ಕೊಟ್ಟಿದ್ದಾರೆ” ಎಂದರು. </span>
</p>
<p>
<span>ಹೊಟ್ಟೆಶೂಲೆಯ ನೋವು ಹೆಚ್ಚಾದಾಗಲೂ ಅವರು ಹೀಗೆಂದು ಹೇಳುತ್ತಿದ್ದರು </span>
<span>– </span>
<span>“ಜಯ ಪ್ರಭು ರಾಮಕೃಷ್ಣ, ಜಯ! ಈ ಹಾಳು ಮೂಳೆಮಾಂಸಗಳ ಪಂಜರವನ್ನು ತಮ್ಮ ಸೇವೆಗೆ ಹಾಕದೆ ಇದ್ದಾಗ, ಹೀಗೆ ಈ ರೋಗದಿಂದ ಅದಕ್ಕೆ ತಕ್ಕ ಶಾಸ್ತಿಯನ್ನು ಮಾಡಿದ್ದೀರಿ! ರಾಮಕೃಷ್ಣ ದೇವರ ಸ್ಮರಣೆಯುಂಟುಮಾಡಿದ್ದರಿಂದ ಈ ಹೊಟ್ಟೆಯ ಶೂಲೆಯೇ ಧನ್ಯ! ತಾವೂ ಧನ್ಯರು! ತಮ್ಮ ಕೃಪೆಯೂ ಧನ್ಯ! ಗುರು ಕೃಪಾ ಹಿ ಕೇವಲಂ! ಗುರು ಕೃಪಾ ಹಿ ಕೇವಲಂ! ಅನಿಮಿತ್ತವಾದ ಕೃಪೆಯನ್ನು ಬಿಟ್ಟರೆ ಜೀವನಿಗೆ ಮತ್ತಾವ ದಾರಿಯೂ ಇಲ್ಲ!” ಎನ್ನುತ್ತಿದ್ದರು. </span>
</p>
<p>
<span>ನಾಗಮಹಾಶಯರು ಯಾವಾಗಲೂ ಯಾರಿಗೂ ಶಿಕ್ಷಣ ಕೊಡುವುದನ್ನು ಒಪ್ಪಿಕೊಳ್ಳುತ್ತಿರಲಿಲ್ಲ. ಯಾರಾದರೂ ಏನಾದರೂ ತಿಳಿದುಕೊಳ್ಳಲು ಅಪೇಕ್ಷಿಸಿದರೆ ಅವರು “ಯಾರಿಗೆ ಯಾರು ತಿಳಿಸುವುದಕ್ಕೆ ಆಗುತ್ತದೆ? ಗುರುಮಹಾರಾಜರ ದಯದಿಂದ ಸಕಾಲದಲ್ಲಿ ಜೀವರ ಒಳಗಣ್ಣು ತನ್ನಷ್ಟಕ್ಕೆ ತಾನೇ ತೆರೆಯುತ್ತದೆ. ಕಣ್ಣು ಬಿಟ್ಟ ಹಾಗೆಲ್ಲಾ ಕೃಷ್ಣ ಕಾಣುತ್ತಾನೆ. ಆಗ ಯಾವಕಡೆ ನೋಡಲಿ, ಪ್ರಯೊಂದೂ ಹೊಸ ರಂಗು ಹಾಕಿದಂತೆ ಕಾಣುತ್ತದೆ!” ಎನ್ನುತ್ತಿದ್ದರು. ಆದರೆ, ಧೈರ್ಯ ಬಿಟ್ಟು ಹತಾಶರಾಗಿದ್ದ ಯಾರನ್ನಾದರೂ ಕಂಡರೆ “ಇದೇ ಕಡೆಯ ಜನ್ಮವಲ್ಲದಿದ್ದರೆ ರಾಮಕೃಷ್ಣರಲ್ಲಿ ವಿಶ್ವಾಸ ಹುಟ್ಟುವುದಿಲ್ಲ” ಎಂದು ಹೇಳಿ ಸಮಾಧಾನಪಡಿಸುತ್ತಿದ್ದರು. ಮತ್ತು "ದೇವರಲ್ಲಿ ನಿಜವಾದ ಭಕ್ತಿ ವಿಶ್ವಾಸಗಳಿದ್ದರೆ ಯಾವಾಗಲೂ ಕಾಲು ತಪ್ಪುದಾರಿಗೆ ಹೋಗುವುದಿಲ್ಲ. ಧರ್ಮ, ಅರ್ಥ, ಕಾಮ, ಮೋಕ್ಷ </span>
<span>–</span>
<span> ಈ ಚತುರ್ವರ್ಗವೂ ಲಭಿಸುತ್ತದೆ" ಎನ್ನುತ್ತಿದ್ದರು. </span>
</p>
<p>
<span>ಗಿರಿಶರು ಹೀಗೆಂದು ಹೇಳುತ್ತಿದ್ದರು:- “ನರೇನರನ್ನೂ (ಸ್ವಾಮಿ ವಿವೇಕಾನಂದ) ನಾಗಮಹಾಶಯರನ್ನೂ ಕಟ್ಟಿಹಾಕುವುದಕ್ಕೆ ಹೋಗಿ ಮಹಾಮಾಯೆಯು ತುಂಬ ಕಷ್ಟದಲ್ಲಿ ಸಿಕ್ಕಿಕೊಂಡಳು. ನರೇನರನ್ನು ಎಷ್ಟು ಕಟ್ಟಿಹಾಕಿದರೆ ಅವರು ಅಷ್ಟು ದೊಡ್ಡವರಾಗುತ್ತಿದ್ದರು; ಮಾಯೆಯ ಹಗ್ಗವೇ ಸಾಲದೆಹೋಗುತ್ತಿತ್ತು; ಕೊನೆಗೆ ನರೇನರು ಎಷ್ಟು ದೊಡ್ಡವರಾದರೆಂದರೆ ಮಾಯೆಯು ಹತಾಶಳಾಗಿ ಅವರನ್ನು ಬಿಟ್ಟುಬಿಟ್ಟಳು. ಹಾಗೆಯೇ ಮಹಾಮಾಯೆಯು ನಾಗಮಹಾಶಯರನ್ನೂ ಕಟ್ಟುವುದಕ್ಕೆ ಹೋದಳು. ಆದರೆ ಅವಳು ಎಷ್ಟೆಷ್ಟು ಕಟ್ಟುವುದಕ್ಕೆ ಹೋದರೆ ನಾಗಮಹಾಶಯರು ಅಷ್ಟಷ್ಟು ಸೂಕ್ಷ್ಮವಾಗುತ್ತ ಹೋದರು; ಕೊನೆಗೆ ಎಷ್ಟು ಸೂಕ್ಷ್ಮವಾದರೆಂದರೆ ಅವರು ಮಾಯಾಬಲೆಯ ಕಂಡಿಯಿಂದ ನುಸಿದುಕೊಂಡು ಹೊರಟುಹೋದರು”./</span>
</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಏಳನೆಯ ಅಧ್ಯಾಯ</h1>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಭಕ್ತ ಸಂಘದಲ್ಲಿ</h1>
<p>
<span> ನಾಗಮಹಾಶಯರಿಗೆ ಮಂತ್ರೋಪದೇಶ ತೆಗೆದುಕೊಂಡ ಶಿಷ್ಯರು ಯಾರೂ ಇದ್ದಂತೆ ತಿಳಿಯಬಂದಿಲ್ಲ. ಶಾಸ್ತ್ರೀಯ ವಿಧಿವ್ಯವಸ್ಥೆಗಳನ್ನು ಅವರು ಯಾವಾಗಲೂ ಮೀರುತ್ತಿರಲಿಲ್ಲ; ಯಾರಾದರೂ ಹಾಗೆ ಮಾಡಿದ್ದನ್ನು ನೋಡಿದರೆ ಅವರು ತುಂಬ ದುಃಖಿತರಾಗುತ್ತಿದ್ದರು; ಅಷ್ಟೇ ಅಲ್ಲ, ಕೋಪಿಸಿಕೊಳ್ಳುತ್ತಿದ್ದರು; ಶೂದ್ರನಿಗೆ ಮಂತ್ರೋಪದೇಶ ಮಾಡುವ ಅಧಿಕಾರವಿಲ್ಲ ಎಂಬ ವಿಧಿಯನ್ನು ಅವರು ಯಾವಾಗಲೂ ಮೀರಲಿಲ್ಲ. ಅವರ ಕೃಪೆಯಿಂದ ಅನೇಕರ ಹೃದಯದಲ್ಲಿ ಚೈತನ್ಯ ಸಂಚಾರವಾಯಿತು. ಅನೇಕ ಉಚ್ಛೃಂಖಲಜೀವನಗಳೂ ಬದಲಾಯಿಸಿದುವು. ಆದರೆ ಗುರುಶಿಷ್ಯ ಭಾವಕ್ಕೆ ಅವರ ಮನಸ್ಸಿನಲ್ಲಿ ಯಾವಾಗಲೂ ಅವಕಾಶ ದೊರೆಯಲಿಲ್ಲ. ಯಾರಾದರೂ ಅವರನ್ನು ಗುರುವೆಂದು ಕರೆದರೆ ಅವರು ತಲೆತಗ್ಗಿಸುತ್ತ “ನಾನು ಕ್ಷುದ್ರ, ಶೂದ್ರ; ನನಗೇನು ಗೊತ್ತು? ನನಗೆ ತಮ್ಮ ಪಾದ ಧೂಳಿಯನ್ನು ಕೊಟ್ಟು ನನ್ನನ್ನು ಪವಿತ್ರನಾಗಿ ಮಾಡುವುದಕ್ಕೆ ತಾವು ಬಂದಿದ್ದೀರಿ. ಗುರುಮಹಾರಾಜರ ದಯದಿಂದ ತಮ್ಮ ದರ್ಶನಲಾಭವಾಯಿತು” ಎನ್ನುತ್ತಿದ್ದರು. </span>
</p>
<p>
<span> ನಾಗಮಹಾಶಯರ ಒಬ್ಬ ಬ್ರಾಹ್ಮಣ ಭಕ್ತನು ದೀಕ್ಷೆ ಕೊಡಬೇಕೆಂದು ಅವರನ್ನು ತುಂಬ ಪೀಡಿಸಿದನು. ಅದಕ್ಕೆ ಅವರು “ನೀವು ಬ್ರಾಹ್ಮಣರು; ಅದರಲ್ಲಿಯೂ ಶಿಕ್ಷಕರು; ಆದ್ದರಿಂದ ಈ ಯೋಚನೆಯನ್ನು ನೀವು ಸರ್ವಥಾ ಬಿಟ್ಟುಬಿಡುವುದು ಉಚಿತವಾದದ್ದು. ಸಮಾಜ ಮರ್ಯಾದೆಯನ್ನೂ ಶಾಸ್ತ್ರಾನುಸರಣೆಯನ್ನೂ ಪಾಲಿಸದೆಯೇ ಜನಗಳಿಗೆ ಇಂಥ ದುರ್ಗತಿ ಬಂದಿರುವುದು; ಪರಮಹಂಸರ ಅಪ್ಪಣೆಯಂತೆ ಈ ಜೀವಮಾನದಲ್ಲಿ ನಡೆಸಿಕೊಂಡು ಹೋಗಬೇಕಾಗಿರುವ ನಿಜವಾದ ಗೃಹಸ್ಥ ಧರ್ಮದಲ್ಲಿ ಒಂದು ಕೂದಲೆಳೆಯಷ್ಟೂ ಅತ್ತಲಾಗಿ ಇತ್ತಲಾಗಿ ಹೋಗುವುದು ಸಾಧ್ಯವಲ್ಲ” ಎಂದರು. ಆಮೇಲೆ ಭಕ್ತನು ಜೋಲುಮುಖ ಹಾಕಿ ಕೊಂಡದ್ದನ್ನು ನೋಡಿ “ನೀವೇನು ಚಿಂತೆಪಡಬೇಡಿ; ಸಾಕ್ಷಾತ್​ ಸದಾಶಿವನೇ ನಿಮಗೆ ಮಂತ್ರೋಪದೇಶಕನಾದ ಗುರುವಾಗುತ್ತಾನೆ” ಎಂದು ಆಶೀರ್ವಾದ ಮಾಡಿದರು. ಕೆಲವು ದಿವಸದ ಮೇಲೆ ಆತನು ಸ್ವಾಮಿ ವಿವೇಕಾನಂದರ ಹತ್ತಿರ ದೀಕ್ಷೆಯನ್ನು ತೆಗೆದುಕೊಂಡನೆಂದು ಅವರಿಗೆ ತಿಳಿದುಬಂತು. ಅದನ್ನು ಕೇಳಿ ನಾಗಮಹಾಶಯರು ಪರಮ ಸಂತೋಷಪಟ್ಟು “ಈ ಕಾಲಕ್ಕೆ ಪರಮಹಂಸರ ಸಂನ್ಯಾಸಿ ಭಕ್ತರೇ ಜಗತ್ತಿಗೆ ದೀಕ್ಷಾಗುರುಗಳು. ಅವರಿಂದ ಯಾರು ದೀಕ್ಷೆ ತೆಗೆದುಕೊಳ್ಳುತ್ತಾರೋ ಅವರು ಧನ್ಯರಾಗುತ್ತಾರೆ” ಎಂದರು. </span>
</p>
<p>
<span> ನಾಗಮಹಾಶಯರಿಗೆ ಮಂತ್ರಶಿಷ್ಯರು ಯಾರೂ ಇಲ್ಲದಿದ್ದರೂ ಅವರ ಭಕ್ತ ಪರಿವಾರವು ದೊಡ್ಡದಾಗಿತ್ತು. ಗಿರಿಶರು “ನಾಗಮಹಾಶಯರು ಅವರ ಭಕ್ತರನ್ನು ಪ್ರೇಮ ಪೂರ್ಣಳಾದ ತಾಯಿಯಂತೆ ಯಾವಾಗಲೂ ಜಾಗರೂಕತೆಯಿಂದ ನೋಡಿಕೊಳ್ಳುತ್ತಿದ್ದರು” ಎಂದು ಹೇಳುತ್ತಿದ್ದರು. ದೂರ ಇರಲಿ, ಹತ್ತಿರ ಇರಲಿ, ಎದುರಿಗಿರಲಿ ಮರೆಯಾಗಿರಲಿ, ಅವರ ಸ್ನೇಹ ದೃಷ್ಟಿಯು ಯಾವಾಗಲೂ ಎಲ್ಲರ ಮೇಲೂ ಒಂದೇ ರೀತಿಯಾಗಿ ಬೀಳುತ್ತಿತ್ತು. ಒಂದು ಸಲ, ಅವರ ಭಕ್ತನೊಬ್ಬನಿಗೆ ಅವರನ್ನು ನೋಡುವುದಕ್ಕೋಸ್ಕರ ದೇವಭೋಗಕ್ಕೆ ಬರಬೇಕೆಂದು ತುಂಬ ಆಸೆಯಾಯಿತು. ಆತನು ಡಾಕಾ ಕಾಲೇಜಿನಲ್ಲಿ ಓದುತ್ತಿದ್ದನು. ಡಾಕಾದಿಂದ ರೈಲಿನಲ್ಲಿ ನಾರಾಯಣಗಂಜಿಗೆ ಬಂದು ಇಳಿಯುವ ಹೊತ್ತಿಗೆ ಸಂಜೆಯಾಗಿತ್ತು. ಆಗ ಮಳೆಗಾಲ; ನಾಲ್ಕು ಕಡೆಯೂ ನೀರು. ಮೊದಲೇ ರಾತ್ರಿಹೊತ್ತು; ಅದರಮೇಲೆ ಆಕಾಶದ ತುಂಬ ಮೋಡ ಮುಚ್ಚಿಕೊಂಡಿತ್ತು; ಎಡೆಬಿಡದೆ ಮಳೆ ಸುರಿಯುತ್ತಿತ್ತು. ನಾರಾಯಣಗಂಜಿನ ಶ್ರೀ ಶ್ರೀ ಲಕ್ಷ್ಮೀ ನಾರಾಯಣಜೀಯವರ ದೇವಸ್ಥಾನದ ಹತ್ತಿರದಿಂದ ದೇವಭೋಗಕ್ಕೆ ಮಳೆಗಾಲದಲ್ಲಿ ದೋಣಿಯಲ್ಲಿ ಹೋಗಬೇಕು. ಆ ಬಕ್ತನು ಇಳಿದು ನೋಡಲು ಅಲ್ಲಿ ಒಂದು ದೋಣಿಯೂ ಇರಲಿಲ್ಲ. ಆದ್ದರಿಂದ ಮತ್ತೇನೂ ತೋರದೆ ಆ ಅಗಾಧ ಜಲರಾಶಿಯನ್ನು ಈಜಿಕೊಂಡು ಹೋಗಬೇಕೆಂದು ನಿಶ್ಚಯಮಾಡಿಕೊಂಡು ನಾಗಮಹಾಶಯರನ್ನು ಸ್ಮರಿಸಿ ನೀರಿನಲ್ಲಿ ಧುಮುಕಿದನು. ಈಜುತ್ತ ಈಜುತ್ತ ರಾತ್ರಿ ಒಂಬತ್ತು ಗಂಟೆಯ ಹೊತ್ತಿಗೆ ಮೈಯೆಲ್ಲಾ ಕೊರೆತುಕೊಂಡು ಸುಸ್ತಾಗಿ ನಾಗಮಹಾಶಯರ ಮನೆಯ ಉತ್ತರದ ಕಡೆಯ ತೋಟಕ್ಕೆ ಬಂದು ತಲಪಿದನು. ಆಗಲೂ ಮಳೆ ಜೋರಾಗಿ ಬರುತ್ತಿತ್ತು. ನಾಗಮಹಾಶಯರ ತನಗೋಸ್ಕರ ಅಲ್ಲಿ ಕಾದುಕೊಂಡಿದ್ದದ್ದು ಆತನ ಕಣ್ಣಿಗೆ ಬಿತ್ತು. ಅವರು ಆತನನ್ನು ನೋಡಿದ ಕೂಡಲೆ “ಅಯ್ಯೊ, ಅಯ್ಯೊ! ಏನು ಮಾಡಿದೆ, ಏನು ಮಾಡಿದೆ! ಈ ಕಾಲದಲ್ಲಿ ಮೈದಾನದೊಳಗೆ ಎಷ್ಟೋ ಕೆಟ್ಟ ಹಾವುಗಳು ಹರಿದಾಡುತ್ತಿರುತ್ತವೆ; ಇಂಥ ಮಳೆಯ ಅವಾಂತರದಲ್ಲಿ ಬರುತ್ತಾರೆಯೇ?” ಎನ್ನುವುದಕ್ಕೆ ಮೊದಲುಮಾಡಿದರಂತೆ. ಭಕ್ತನು ಮಾತನಾಡದೆ ಅವರ ಹಿಂದೆ ಹಿಂದೆ ಹೋದನು. </span>
</p>
<p>
<span> ಮನೆ ಸೇರಿದ ಮೇಲೆ ಠಾಕೂರಣಿಯವರು ಅವನಿಗೆ ಒಂದು ಒಣಗಿದ ಬಟ್ಟೆಯನ್ನು ಕೊಟ್ಟರು; ಜೊತೆಯಲ್ಲಿ ಮೃದುಮೃದುವಾದ ಬೈಗಳನ್ನೂ ಕೊಟ್ಟರು. ಅವರ ಸ್ನೇಹಪರವಾದ ಈ ತಿರಸ್ಕಾರವನ್ನು ಕೇಳಿ ಆತನು ಅಳುತ್ತ ಅಳುತ್ತ “ನಾಗಮಹಾಶಯರನ್ನು ನೋಡದೆ ಇದ್ದು ಬಿಡುವುದಕ್ಕೆ ನನಗೆ ಆಗಲಿಲ್ಲ” ಎಂದನು (ಆತನು ಪ್ರತಿ ಶನಿವಾರವೂ ಕಾಲೇಜು) ಮುಚ್ಚಿದಕೂಡಲೆ ದೇವಭೋಗಕ್ಕೆ ಬರುತ್ತಿದ್ದನು). ಆಮೇಲೆ ಠಾಕೂರಣಿಯವರು ಅವನಿಗೆ ಅಡಿಗೆಮಾಡಬೇಕೆಂದು ಹೋಗಿ ನೋಡಲು </span>
<span>–</span>
<span> ಒಂದು ಸೀಳೂ ಒಣಗಿದ ಸೌದೆಯಿಲ್ಲ. ನಾಗಮಹಾಶಯರು ಇದನ್ನು ಕೇಳಿ ತಮ್ಮ ಮನೆಯ ದಕ್ಷಿಣದ ಕಡೆಯ ಒಂದು ಕಂಬವನ್ನು ಕಡಿಯುವುದಕ್ಕೆ ಮೊದಲು ಮಾಡಿದರು. ಭಕ್ತನು ಎಷ್ಟು ಅಡ್ಡಿಮಾಡಿದರೂ ಕೇಳಲಿಲ್ಲ. ಠಾಕೂರಣಿಯವರು ಹೇಳಿದರೂ ನಾಗಮಹಾಶಯರು ಕಂಬವನ್ನು ಕಡಿಯುತ್ತಲೇ “ಪ್ರಾಣದ ಮೋಹವನ್ನು ಬಿಟ್ಟು ಹಾವುಗಳ ಕೊಂಪೆಯಲ್ಲಿ ಈಜಿಕೊಂಡು ನನ್ನನ್ನು ನೋಡಬೇಕೆಂದು ಬಂದವರಿಗೋಸ್ಕರ, ಒಂದು ಸಾಮಾನ್ಯ ಮನೆಯ ಮೇಲಿನ ಮೋಹವನ್ನು ಬಿಡುವುದಕ್ಕಾಗುವುದಿಲ್ಲವೇ! ಪ್ರಾಣವನ್ನಾದರೂ ಕೊಟ್ಟು ಇವರಿಗೆ ಉಪಕಾರಮಾಡಬಲ್ಲೆನಾದರೆ ಈ ದೇಹ ಸಾರ್ಥಕವಾದೀತು!” ಎಂದರು. ಶ್ರೀ ನಿವೇದಿತಾ ಅವರು ಬರೆದ </span>
<span class="en">"Master as I saw Him" </span>
<span>ಎಂಬ ಗ್ರಂಥದಲ್ಲಿ ಈ ಘಟನೆಯು ವಿಸ್ತಾರವಾಗಿ ವರ್ಣಿತವಾಗಿದೆ. “ನಾಗಮಹಾಶಯರ ಅಪಾರ ಕೃಪೆಯೇ ಅವೊತ್ತು ನನ್ನನ್ನು ಕಾಪಾಡಿತು ಎಂಬುದರಲ್ಲಿ ಏನೂ ಸಂದೇಹವಿಲ್ಲ” ಎಂದು ಆ ಭಕ್ತನು ಹೇಳಿದ್ದಾನೆ. </span>
</p>
<p>
<span> ಮತ್ತೊಂದು ಸಾರಿ, ಇದೇ ಭಕ್ತನನ್ನು ನಾಗಮಹಾಶಯರು ಆತ್ಮಹತ್ಯ ಪಾಪದಿಂದ ಕಾಪಾಡಿದರು. ಆತನು ಆಗ ಕಲ್ಕತ್ತೆಯಲ್ಲಿ ವಿದ್ಯಾಸಾಗರ ಕಾಲೇಜಿನಲ್ಲಿ ಬಿ.ಎ. ಪರೀಕ್ಷೆಗೆ ಓದುತ್ತಿದ್ದನು. ಆತನು ಹೇಳಿರುವುದೇನೆಂದರೆ, "ಒಂದು ದಿನ ರಾತ್ರಿ, ನಾನು ವಿದ್ಯಾರ್ಥಿಮಂದಿರದ ಮಹಡಿಯ ಮೇಲೆ ಒಬ್ಬನೇ ತಿರುಗಾಡುತ್ತಿದ್ದೆ. ನಾಲ್ಕು ದಿಕ್ಕುಗಳೂ ಶಾಂತವಾಗಿದ್ದುವು; ಬೆಳ್ಳಗೆ ಬೆಳದಿಂಗಳು ಬಿದ್ದಿತ್ತು; ಆದರೆ ನನ್ನ ಹೃದಯದಲ್ಲಿ ಮಾತ್ರ ಅಶಾಂತಿ. ನಾಗಮಹಾಶಯರನ್ನು ನೋಡಿಲ್ಲವಲ್ಲ ಎಂಬ ವ್ಯಥೆ, ದೇವಭೋಗದ ಜ್ಞಾಪಕ </span>
<span>–</span>
<span> ಇವು ಮನಸ್ಸಿನಲ್ಲಿ ಜಾಗರಿತವಾಗಿ ಉರಿ ಹತ್ತಿತ್ತು. ನಾಗಮಹಾಶಯರ ವಿಚಾರವನ್ನು ಮಾತನಾಡಿಯಾದರೂ ಸ್ವಲ್ಪ ಸಮಾಧಾನಮಾಡಿಕೊಳ್ಳೋಣವೆಂದರೆ, ಆಗಲೂ ನನಗೆ ರಾಮಕೃಷ್ಣ ಭಕ್ತರೊಡನೆ ಪರಿಚಯವಾಗಿರಲಿಲ್ಲ. ನಾಗಮಹಾಶಯರು ಪ್ರತಿವರ್ಷವೂ ಶಾರದಾಪೂಜೆಗೆ ಸ್ವಲ್ಪ ಮುಂಚೆ ಪೂಜಾ ಸಾಮಗ್ರಿಗಳನ್ನು ಕೊಂಡು ಕೊಳ್ಳುವುದಕ್ಕೆಂದು ಕಲ್ಕತ್ತೆಗೆ ಬರುತ್ತಿದ್ದರು. ಆದರೆ ಅಲ್ಲಿಯವರೆಗೆ ಕಾಯಲು ಮನಸ್ಥೈರ್ಯವಿರಲಿಲ್ಲ. ಮನಸ್ಸು ಸುಮ್ಮನೆ ‘ಹಾ! ಇಂಥ ಮಹಾಪುರುಷರನ್ನು ಪಡೆದೂ ಬಿಟ್ಟುಬಿಟ್ಟೆ; ಆದ್ದರಿಂದ ಈ ಜೀವವನ್ನು ಇಟ್ಟುಕೊಂಡು ಆಗಬೇಕಾದದ್ದೇನು?’ ಎಂದು ಚಿಂತಿಸುತ್ತಿತ್ತು. ಹಾಗೆ ಚಿಂತಿಸುತ್ತ ಚಿಂತಿಸುತ್ತ ಮೇಲಿನಿಂದ ಬಿದ್ದು ಆತ್ಮ ಹತ್ಯ ಮಾಡಿ ಕೊಳ್ಳೋಣವೆನ್ನಿಸಿತು. ಮನಸ್ಸು ಗಟ್ಟಿಮಾಡಿಕೊಂಡು ಬೀಳುವುದಕ್ಕೆ ಹೋಗುವ ಹೊತ್ತಿಗೆ ‘ನಾಳೆ ಬೆಳಗ್ಗೆ ಅಷ್ಟು ಹೊತ್ತಿಗೇ ನಾಗಮಹಾಶಯರನ್ನು ನೋಡುತ್ತೀಯೆ’ ಎಂದು ಯಾರೋ ಹೇಳಿದಂತಾಯಿತು. ನನಗೆ ರೋಮಾಂಚವಾಗಿ ಮೈ ಜುಮ್ಮೆಂದಿತು. ಸರಸರನೆ ಮಹಡಿಯಿಂದ ಇಳಿದು ಮನೆಗೆ ಹೋಗಿ ಹಾಸಿಗೆ ಹಾಸಿ ಮಲಗಿಬಿಟ್ಟೆ; ಆಮೇಲೆ ನಿದ್ರೆಯೂ ಬಂದುಬಿಟ್ಟಿತು. ಮರುದಿನ ಬೆಳಗ್ಗೆ ಎದ್ದು, ಮುಖ ತೊಳೆದುಕೊಳ್ಳುವುದಕ್ಕೆ ಹೋಗಿರಲು, ಯಾರೋ ನನ್ನ ಹೆಸರು ಹಿಡಿದು ಕೂಗಿದರು. ಓಡಿಬಂದು ಬಾಗಿಲು ತೆಗೆದು ನೋಡಲು </span>
<span>–</span>
<span> ಒಂದು ಬಟ್ಟೆಯ ಗಂಟನ್ನು ಹಿಡಿದುಕೊಂಡು ನಾಗಮಹಾಶಯರು ನಿಂತಿದ್ದಾರೆ! ಅವರು ಭಕ್ತನನ್ನು ನೋಡಿ ಕಳವಳಗೊಂಡು, ‘ನೀವು ಯಾಕೆ ಹೀಗೆ ಮಾಡಿಬಿಟ್ಟಿರಿ? ಚಿಂತಿಸಿ ಚಿಂತಿಸಿ ನಾನು ಕಲ್ಕತ್ತೆಯಿಂದ ಬರಬೇಕಾಯಿತು. ಭಯವೇನು? ಯಾತಕ್ಕೋಸ್ಕರ ಕೊರಗುತ್ತೀರಿ? ಯಾವಾಗ ಗುರುಮಹಾರಾಜರ ರಾಜ್ಯಕ್ಕೆ ಬಂದಿರೋ ಆಗಲೇ ಚಿಂತೆ ಕೊರಗುಗಳಿಲ್ಲವಾಯಿತು. ಆತ್ಮಹತ್ಯವು ಮಹಾಪಾಪ!’ ಎಂದರು. ಆಮೇಲೆ ‘ಇಷ್ಟುದಿನವೂ ಒಂದು ಸಣ್ಣ ಗುಳಿಯಲ್ಲಿದ್ದಿರಿ, ಈಗ ಸಮುದ್ರಕ್ಕೆ ಬಂದು ಬಿದ್ದಿದ್ದೀರಿ’ ಎಂದರು“. ಸಮುದ್ರವೆಂದರೆ ರಾಮಕೃಷ್ಣಲೀಲೆಯ ಮಹಾಸಮುದ್ರ! ಆಮೇಲೆ ಈ ಭಕ್ತನನ್ನು ಒಂದು ದಿನ, ಬೇಲೂರು ಮಠಕ್ಕೆ ಕರೆದುಕೊಂಡು ಹೋಗಿ ಸಂನ್ಯಾಸಿ ಭಕ್ತರನ್ನು ಕುರಿತು ”ಈ ಬಾಬುಗಳು ಬಹು ಚಂಚಲರು; ಇವರ ಮೇಲೆ ಕೃಪೆಮಾಡಿ ಸ್ಥಿರವಾಗಿರುವಂತೆ ಮಾಡಿ; ಇವರ ಬುದ್ಧಿ ಶುದ್ಧಿಯಾಗಿದ್ದು ಗುರುಮಹಾರಾಜರು ಕೃಪೆಮಾಡುವಂತ ನೋಡಿಕೊಳ್ಳಿ" ಎಂದು ಹೇಳಿದರು. </span>
</p>
<p>
<span> ನಾಗಮಹಾಶಯರ ಹತ್ತಿರಕ್ಕೆ ಯಾವಾಗಲೂ ಹೋಗಿಬರುತ್ತಿದ್ದ ಭಕ್ತರಿಗೆ ಅವರು “ನನಗೆ ನೀವು ನನಗಿಂತಲೂ ಹೆಚ್ಚು; ನನ್ನ ಜೀವನದಿಂದ ನಿಮಗೆ ಏನಾದರೂ ಉಪಯೋಗವಾಗುವುದಾದರೆ ಆಗಲಿ! ಈ ಹಾಳು ಅಸ್ಥಿಮಾಂಸಗಳ ಪಂಜರದಿಂದ ಇನ್ನೇನಾಗುತ್ತದೆ!” ಎಂದು ಹೇಳುತ್ತಿದ್ದರು. </span>
</p>
<p>
<span> ಭಕ್ತರಲ್ಲಿ ಯಾರು ಚಿಕ್ಕವರು ಯಾರು ದೊಡ್ಡವರು ಎಂದು ಹೇಳುವ ಹಾಗಿಲ್ಲ............ ಆದರೆ ಅವರಲ್ಲಿ ಠಾಕೂರಣಿಯವರ ಹೆಸರನ್ನು ಮೊದಲು ಹೇಳಬೇಕು; ಭಕ್ತರ ಪ್ರಸ್ತಾಪ ಬಂದಾಗ ಅವರಿಗೇ ಪ್ರಥಮಸ್ಥಾನ. </span>
</p>
<p>
<span> ನಾಗಮಹಾಶಯರು ತಮ್ಮ ಮನೆಯಲ್ಲಿ ಉಳಿಸಿಕೊಂಡಿದ್ದ ಭಕ್ತಾದಿಗಳಿಗೆ ಗೊತ್ತಿದೆ. ಏನೆಂದರೆ, ಠಾಕೂರಣಿಯವರು ಬೆಳಗಿನ ಜಾವದಲ್ಲಿ ಎಲ್ಲರಿಗಿಂತಲೂ ಮುಂಚೆ ಎದ್ದು ಮನೆ ಕೆಲಸಗಳನ್ನು ಮಾಡುತ್ತಿದ್ದರು. ಗೃಹಕಾರ್ಯಗಳನ್ನೆಲ್ಲಾ ಮುಗಿಸಿಕೊಂಡು ಮಡಿಯುಟ್ಟು ಪೂಜೆಗೆ ಕುಳಿತುಕೊಳ್ಳುತ್ತಿದ್ದರು; ಆಮೇಲೆ ಅಡಿಗೆಮಾಡಿ ಅತಿಥಿ ಅಭ್ಯಾಗತರಿಗೆ ಊಟಮಾಡಿಸಿ, ಆಮೇಲೆ ನಾಗಮಹಾಶಯರಿಗೆ ಬಡಿಸಿ, ಕೊನೆಗೆ ತಾವು ಪ್ರಸಾದವನ್ನು ತೆಗೆದುಕೊಳ್ಳುತ್ತಿದ್ದರು. </span>
</p>
<p>
<span> ಠಾಕೂರಣಿಯವರು ಸಂಸಾರದ ಎಲ್ಲಾ ಕೆಲಸಗಳನ್ನೂ ತಾವೊಬ್ಬರೇ ಮಾಡುತ್ತಿದ್ದರು. ತಮ್ಮ ತಂಗಿ ಹರಕಾಮಿನಿಯ ಕೈಯಲ್ಲೂ ಏನೂ ಮಾಡಗೊಡಿಸುತ್ತಿರಲಿಲ್ಲ. ಅವರ ಯತ್ನ, ಉದ್ಯಮ, ಸೇವೆ, ಸಹನೆ, ಶೀಲತೆ ಮುಂತಾದವುಗಳು ಎಂದೂ ಕಡಮೆಯಾಗಲಿಲ್ಲವೆಂದು ಮೊದಲಿನಿಂದ ದೇವಭೋಗ ಗ್ರಾಮಕ್ಕೆ ಹೋಗಿಬರುತ್ತಿರುವ ನಾಗಮಹಾಶಯರ ಭಕ್ತರು ಹೇಳುತ್ತಾರೆ. ಹಿಂದೆ ಹೇಗೋ ಈಗಲೂ ಹಾಗೇ ಅವರು ಹತ್ತು ಕೈಯಲ್ಲಿ ಹತ್ತು ಕಡೆ ಕೆಲಸಮಾಡುತ್ತಿರುತ್ತಾರೆ. ನಾಗಮಹಾಶಯರು ಹೇಗೆ ತಮ್ಮ ಭಕ್ತರನ್ನು ಪುತ್ರ ವಾತ್ಸಲ್ಯದಿಂದ ಪ್ರೀತಿಸುತ್ತಿದ್ದರೋ ಹಾಗೇ ಠಾಕೂರಣಿಯವರನ್ನೂ ಸ್ತ್ರೀಭಕ್ತಾದಿಗಳನ್ನೂ ತಮ್ಮ ತಾಯಿಯಂತೆ ಶ್ರದ್ದಾ ಭಕ್ತಿಯೊಡನೆ ಗೌರವಿಸುತ್ತಿದ್ದರು. ನಾಗಮಹಾಶಯರ ಪುಣ್ಯಸ್ಮೃತಿಯನ್ನೂ ಪವಿತ್ರ ಭಸ್ಮರಾಶಿಯನ್ನೂ ತಳೆದು ದೇವಭೋಗ ಗ್ರಾಮವು ಈಗ ಪರಮಕ್ಷೇತವಾಗಿದೆ; ಅವರ ಸಮಾಧಿಯ ದರ್ಶನಮಾಡಬೇಕೆಂದು ಅಲ್ಲಿಗೆ ಬಹುಜನರು ಹೋಗುತ್ತಾರೆ; ಅವರಲ್ಲಿ, ನಾಗಮಹಾಶಯರು ಬದುಕಿದ್ದಾಗಲೇ ಅವರನ್ನು ದರ್ಶನಮಾಡುವುದಕ್ಕೆ ಅಲ್ಲಿಗೆ ಹೋಗಿದ್ದವರು “ಆದರೆ ಅತಿಥಿ ಸತ್ಕಾರಗಳಲ್ಲಿ ಆ ಮಹಾಪುರುಷರ ಪವಿತ್ರ ಪ್ರಭಾವವು ದೇವಭೋಗದಲ್ಲಿ ಈಗಲೂ ಜೀವಂತವಾಗಿದೆ” ಎಂದು ಹೇಳುತ್ತಾರೆ. </span>
</p>
<p>
<span> ಠಾಕೂರಣಿಯವರಿಗೆ ಯಾವಾಗಲೂ ಪತಿಯನ್ನು ಬಿಟ್ಟು ಬೇರೊಬ್ಬ ದೇವತೆಯಿರಲಿಲ್ಲ, ಈಗಲೂ ಇಲ್ಲ. ನಾಗಮಹಾಶಯರ ಪಠಕ್ಕೆ ಪೂಜೆ ಮಾಡದೆ ಅವರು ಬಾಯಿಗೆ ನೀರುಹಾಕಿದವರಲ್ಲ; ಒಂದು ವರ್ಷ ದುರ್ಗಾಷ್ಟಮಿಯ ದಿವಸ ನಾಗಮಹಾಶಯರ ಪಾದಗಳನ್ನು ಪೂಜಿಸಬೇಕೆಂದು ಠಾಕೂರಣಿಯವರಿಗೆ ಇಷ್ಟವಾಯಿತು; ನಾಗಮಹಾಶಯರು ಇದನ್ನು ಕೇಳೀ ತುಂಬ ಕೋಪಿಸಿಕೊಂಡರು. ಆದರೆ ಒಂದು ಸಮಯದಲ್ಲಿ ಅವರು ಮನೆಯ ಒಂದು ಮೂಲೆಯಲ್ಲಿ ಯಾವುದೋ ಜ್ಞಾನದಿಂದ ನಿಂತುಕೊಂಡಿದ್ದಾಗ ಠಾಕೂರಣಿಯವರು ಕಾದುಕೊಂಡಿದ್ದು ತಟ್ಟನೆ ಪಾದಗಳಲ್ಲಿ ಹೂವುಗಳನ್ನು ಅರ್ಪಿಸಿಬಿಟ್ಟರು. ನಾಗಮಹಾಶಯರು ಅದ್ನು ನೋಡಿ “ಯಾರನ್ನು ನಾನು ಪೂಜಿಸುತ್ತೇನೋ ಅವರಿಂದಲೇ ಪೂಜಾಸೇವೆಯನ್ನು ಮಾಡಿಸಿಕೊಳ್ಳಲೇ?” ಎಂದು ಕೇಳಿದರು. ಠಾಕೂರಣಿಯವರು ಮಾತ್ರ, ಪೂಜೆ ಮಾಡಿದ ಆ ಹೂವುಗಳನ್ನು ಕೂಡಿಸಿ ಒಂದು ಬಂಗಾರದ ಭರಣಿಯಲ್ಲಿ ಹಾಕಿ, ಅದನ್ನು ಕೊರಳಿಗೆ ಕಟ್ಟಿಕೊಂಡರು. </span>
</p>
<p>
<span> ಹರಪ್ರಸನ್ನರು ಮೊದಲು ನಾಗಮಹಾಶಯರ ಹತ್ತಿರ ಹೋದಾಗ ಠಾಕೂರಣಿಯವರನ್ನು ನೋಡಿ “ಸಾಧುಗಳಿಗೆ ಸ್ತ್ರೀ ಪರಿವಾರವೇಕೆ?” ಎನ್ನಿಸಿತು. ನಾಗಮಹಾಶಯರು ಅವರ ಮನಸ್ಸಿನಲ್ಲಿದ್ದದ್ದನ್ನು ತಿಳಿದು ತತ್​ಕ್ಷಣವೇ “ಏಕೆ? ಏಕೆ? ಏನು ತಪ್ಪು? ಅನ್ನಪೂರ್ಣಾದೇವಿಯು ಊಟಕ್ಕೆ ಅನುಕೂಲಮಾಡಿಕೊಟ್ಟಿದ್ದಾಳೆ!” ಎಂದರು. ಸ್ನೇಹ, ದಯೆ, ತ್ಯಾಗ, ಕ್ಷಮೆ, ಪರಾರ್ಥಪರತೆ ಮುಂತಾದವುಗಳ ಜೀವಂತ ಪ್ರತಿಮೆಯಂತೆ ಇದ್ದ ಠಾಕೂರಣಿಯವರನ್ನು ನೋಡಿದರೆ ತಪಸ್ಸು ಮೂರ್ತಿ ಮತ್ತಾಗಿ ಆದರ್ಶ ರಮಣೀರೂಪದಲ್ಲಿ ವಿರಾಜಿಸುವಂತೆ ತೋರುತ್ತಿತ್ತು. </span>
</p>
<p>
<span> ನಾಗಮಹಾಶಯರು ಬದುಕಿದ್ದಾಗ ಪ್ರತಿ ಶನಿವಾರವೂ ದೇವಭೋಗಕ್ಕೆ ಗೊತ್ತಾಗಿ ಹೋಗುತ್ತಿದ್ದ ಭಕ್ತಾದಿಗಳಿಗೆ ಠಾಕೂರಣಿಯವರು ನಾನಾ ವಿಧವಾದ ತಿಂಡಿ ತೀರ್ಥಗಳನ್ನು ಮಾಡಿಡುತ್ತಿದ್ದರು. ನಾಗಮಹಾಶಯರ ಮನೆಯಲ್ಲಿ ವರ್ಣಾಶ್ರಮ ಧರ್ಮಗಳು ಒಂದು ನೂಲೆಳೆಯಷ್ಟೂ ತಪ್ಪುವುದಕ್ಕೆ ಅವಕಾಶವಿರಲಿಲ್ಲ. ಬ್ರಾಹ್ಮಣರು ತಮ್ಮ ಕೈಯಿಂದ ಅಡಿಗೆ ಮಾಡಿಕೊಂಡು ಊಟಮಾಡಬೇಕಾಗಿತ್ತು; ಅವರ ಊಟವಾಗುತ್ತಿರುವಾಗ ನಾಗಮಹಾಶಯರು ಕೈಮುಗಿದುಕೊಂಡು ಅಂಗಳದ ಒಂದು ಕಡೆ ನಿಂತಿರುತ್ತಿದ್ದರು; ಠಾಕೂರಣಿಯವರು ಹತ್ತಿರದಲ್ಲಿದ್ದು ಉಪಚಾರ ಹೇಳುತ್ತಿದ್ದರು. ದೇವಭೋಗಕ್ಕೆ ಬಂದವರಾರಿಗೂ ತಾವು ಸಾಧುವಿನ ಆಶ್ರಮಕ್ಕೆ ಬಂದಿದ್ದೇವೆನ್ನಿಸುತ್ತಿರಲಿಲ್ಲ </span>
<span>–</span>
<span> ತಮ್ಮ ತಮ್ಮ ತಾಯಿತಂದೆಗಳ ಹತ್ತಿರದಲ್ಲಿ ಇರುವಂತೆಯೇ ತೋರುತ್ತಿತು. ನಾಗಮಹಾಶಯರು ಲೋಕಾಂತರವಾಸಿಗಳಾದಮೇಲೆ ಪೂಜ್ಯಪಾದ ಸ್ವಾಮಿ ವಿವೇಕಾನಂದರವರು ತಾವು ಮೊದಲು ಮಾತುಕೊಟ್ಟಿದ್ದರ ಮೇರೆಗೆ ಒಂದು ಸಾರಿ ದೇವಭೋಗಕ್ಕೆ ಹೋಗಿದ್ದರು. ಸ್ವಾಮಿಗಳು ಬರುತ್ತಾರೆಂದು ಕೇಳಿ ಠಾಕೂರಣಿಯವರು ಅವರಿಗೋಸ್ಕರ ಶೌಚ ಮುಂತಾದವುಗಳಿಗೂ ಕೂಡ ತಕ್ಕ ಏರ್ಪಾಡುಗಳನ್ನು ಮಾಡಿಟ್ಟಿದ್ದರು. ಸ್ವಾಮಿಗಳು ತಾವು ನಾಗಮಹಾಶಯರ ಮನೆಗೆ ಹೋದಾಗ, ಅಲ್ಲಿ ಹಳ್ಳಿಯ ಪದ್ಧತಿಯಂತೆ ಶೌಚ ಸ್ನಾನಾದಿಗಳನ್ನು ಮಾಡುತ್ತೇನೆಂದು ಹೇಳಿದ್ದರು. ಅದರಂತೆಯೇ ಸ್ವಾಮಿಗಳು ತಮ್ಮ ಪ್ರತಿಜ್ಞೆಯನ್ನು ಪೂರ್ತಿಯಾಗಿ ನಡೆಸಿಬಿಟ್ಟರು; ದೇವಭೋಗದಲ್ಲಿ ಒಂದು ದಿವಸವಿದ್ದು ಡಾಕಾದ ಕಡೆಗೆ ಹೊರಟರು; ಹೋಗುವ ವೇಳೆಗೆ ಠಾಕೂರಣಿಯವರು ಅವರಿಗೆ ಒಂದು ವಸ್ತ್ರವನ್ನು ಉಪಾಹಾರವಾಗಿ ಕೊಟ್ಟರು. ಸ್ವಾಮಿಗಳು ಆ ವಸ್ತ್ರವನ್ನು ತಲೆಗೆ ಪೇಟದ ಹಾಗೆ ಸುತ್ತಿಕೊಂಡು ನಾಗಮಹಾಶಯರ ಗುಣಕಥನ ಮಾಡುತ್ತ ಮಾಡುತ್ತ ದೇವಭೋಗದಿಂದ ಹೊರಟರು. ಈ ಪ್ರದೇಶದಲ್ಲಿ ಪ್ರಚಾರಕಾರ್ಯ ಬರುವುದಕ್ಕಿಂತ ಮುಂಚೆ ಸ್ವಾಮಿಗಳು ನಾಗಮಹಾಶಯರ ಭಕ್ತರೊಬ್ಬರನ್ನು ಕುರಿತು “ಈ ಪ್ರಾಂತಕ್ಕೆ ಹೋಗಿ ಉಪನ್ಯಾಸಮಾಡುವುದಕ್ಕೆ ಇಷ್ಟವಾಗಲಿ ಆವಶ್ಯಕತೆಯಾಗಲಿ ಇಲ್ಲ. ಯಾವ ದೇಶವು ನಾಗಮಹಾಶಯರ ಬೆಳದಿಂಗಳಿಂದ ಪ್ರಕಾಶಮಾನವಾಗಿದೆಯೋ ಅಲ್ಲಿ ನಾನು ಹೋಗಿ ಹೆಚ್ಚಾಗಿ ಏನು ಹೇಳಲಿ?” ಎಂದು ಹೇಳಿದ್ದರು. ಅದಕ್ಕೆ ಆತನು “ಆದರೆ ಅವರು ಅತಿ ಗುಪ್ತಭಾವದಲ್ಲಿದ್ದರು. ಸಾಧಾರಣವಾಗಿ ಯಾವಾಗಲೂ ಏನೂ ಹೇಳುತ್ತಿರಲಿಲ್ಲ” ಎಂದರಂತೆ. ಅದಕ್ಕೆ ಸ್ವಾಮಿಗಳು "ಬಾಯಲ್ಲಿ ಏನೂ ಹೇಳುತ್ತಿರಲಿಲ್ಲ! ನಾಗಮಹಾಶಯರಂಥ ಮಹಾಪುರುಷರ ಚಿಂತಾ ತರಂಗ </span>
<span class="en">(Thought vibration) </span>
<span>ದಿಂದ ದೇಶದ ಚಿಂತಾಪ್ರವಾಹವು ಹಿಮ್ಮೆಟ್ಟುತ್ತದೆ" ಎಂದು ಉತ್ತರಕೊಟ್ಟರು. </span>
</p>
<p>
<span> ಠಾಕೂರಣಿಯವರ ತಂಗಿ ಶ್ರೀಮತಿ ಹರಕಾಮಿನಿಯು ನಾಗಮಹಾಶಯರನ್ನು ಬಿಟ್ಟು ಮತ್ತೊಬ್ಬ ದೇವತೆಯನ್ನಾಗಲಿ, ಧರ್ಮವನ್ನಾಗಲಿ ಅರಿಯಳು. ಆಕೆಯ ಸರಳತೆ ಭಕ್ತಿಗಳನ್ನು ನೋಡಿದರೆ ಯಾರಿಗಾದರೂ ಆಶ್ಚರ್ಯವಾಗುತ್ತಿತ್ತು. ಹರಕಾಮಿನಿಯು ಆಜೀವನವೂ ತನ್ನ ಪತಿಯೊಡನೆ ತೌರುಮನೆಯಲ್ಲಿದ್ದುಬಿಟ್ಟಿದ್ದಳು. ನಾಗಮಹಾಶಯರು ಆಕೆಯನ್ನು ಹೊಟ್ಟೆಯಲ್ಲಿ ಹುಟ್ಟಿದ ಮಗಳ ಹಾಗೆ ಪ್ರೀತಿಸುತ್ತ ಆಕೆಯನ್ನು ನೋಡುವುದಕ್ಕೋಸ್ಕರವಾಗಿ ಆಗಿಂದಾಗ್ಗೆ ತಮ್ಮ ಮಾವನ ಮನೆಗೆ ಹೋಗುತ್ತಿದ್ದರು. </span>
</p>
<p>
<span> ಹರಕಾಮಿನಿಯ ಮನೆಯಲ್ಲಿ ರಟಂತೀ ಪೂಜೆಯುಂಟು; ಆದರೆ ನಾಗಮಹಾಶಯರು ಬರದೇ ಹೋದರೆ ಪ್ರತಿಮೆಯ ಪ್ರಾಣಪ್ರತಿಷ್ಠೆ ಮಾಡುತ್ತಿರಲಿಲ್ಲ, ಪೂಜೆಗೂ ಕುಳಿತುಕೊಳ್ಳುತ್ತಿರಲಿಲ್ಲ. ನಾಗಮಹಾಶಯರು ಎದುರಿಗಿದ್ದರೆ ಪ್ರತಿಮೆಯಲ್ಲಿ ದೇವಿಯು ಆವಿರ್ಭಾವವಾಗುತ್ತಾಳೆಂದು ಹರಕಾಮಿನಿಯು ತಿಳಿದುಕೊಂಡಿದ್ದಳು. </span>
</p>
<p>
<span> ಒಂದು ಸಲ ಹರಕಾಮಿನಿಯ ಮನೆಯಲ್ಲಿ ಒಂದು ಗೊನೆ ಬಾಳೆ ಹಣ್ಣು ಬಿಟ್ಟಿತ್ತು; ಅದರಲ್ಲಿ ಮೊದಲನೆಯ ಚಿಪ್ಪನ್ನು ನಾಗಮಹಾಶಯರಿಗೆ ಅರ್ಪಿಸಬೇಕೆಂದು ಆಕೆಯು ನಿಧರಮಾಡಿಕೊಂಡಿದ್ದಳು. ಆದರೆ ಅವರು ಆಗ ಕಲ್ಕತ್ತೆಗೆ ಹೋಗಿದ್ದರು. ಇತ್ತಲಾಗಿ ಹಣ್ಣು ದಿನದಿನಕ್ಕೆ ಕಳಿಯುತ್ತ ಬಂತು. ಆದ್ದರಿಂದ ಠಾಕೂರಣಿಯವರು ಆ ಗೊನೆಯನ್ನು ಕುಯ್ಯಿಸಿ ಬಿಡೆಂದು ತಂಗಿಯನ್ನು ಬಲವಂತಪಡಿಸುತ್ತಿದ್ದರು. “ಅವರು (ನಾಗಮಹಾಶಯರು) ಊರಿಗೆ ಬರುವುದಕ್ಕೆ ಇನ್ನೂ ಒಂದು ತಿಂಗಳು ತಡ” ಎಂದರು. ಆದರೆ ಹರಕಾಮಿನಿಯು ಅದನ್ನು ಕಿವಿಯ ಮೇಲೇ ಹಾಕಿಕೊಳ್ಳಲಿಲ್ಲ. ಕೊನೆಗೆ ಠಾಕೂರಣಿಯವರು ಹಟಮಾಡಿ ಗೊನೆಯನ್ನು ಕುಯ್ಯಿಸಿಬಿಟ್ಟರು; ಹರಕಾಮಿನಿಯು ಜಾಗ್ರತೆಯಾಗಿ ಒಳ್ಳೊಳ್ಳೆಯ ಹಣ್ಣನ್ನು ತೆಗೆದುಕೊಂಡು ನಾಗಮಹಾಶಯರಿಗೆಂದು ಮೀಸಲಾಗಿಟ್ಟಳು. ಮಿಕ್ಕವುಗಳನ್ನು ಖರ್ಚುಮಾಡಿಯಾಯಿತು. ಇದಾದ ಹದಿನೈದು ದಿವಸದಮೇಲೆ ನಾಗಮಹಾಶಯರು ಊರಿಗೆ ಹಿಂತಿರುಗಿ ಬಂದರು. ಹರಕಾಮಿನಿಯು ಆ ಬಾಳೆಹಣ್ಣುಗಳನ್ನು ತೆಗೆದುಕೊಂಡು ಅವರನ್ನು ನೋಡುವುದಕ್ಕೆ ಬಂದಳು. ಆಗಲೂ ಹಣ್ಣುಗಳು ಕೆಟ್ಟಿರಲಿಲ್ಲ. ನಾಗಮಹಾಶಯರು ಆಕೆಯ ಭಕ್ತಿಯಿಂದ ಪ್ರೀತರಾಗಿ ಆ ಹಣ್ಣುಗಳಲ್ಲಿ ಕೆಲವನ್ನು ತೆಗೆದುಕೊಂಡರು. </span>
</p>
<p>
<span> ನಾಗಮಹಾಶಯರು, ತಮ್ಮ ಮೇಲೆ ಪೂರ್ಣ ಭಕ್ತಿ ಇಟ್ಟುಕೊಂಡಿದ್ದವರು ಏನು ತಂದುಕೊಡಲಿ, ಅದನ್ನು ತಿರಸ್ಕರಿಸುತ್ತಿರಲಿಲ್ಲ.</span>
</p>
<p>
<span> ಹರಕಾಮಿನಿಯು ಸಂಸಾರದ ತಾಪತ್ರಯಗಳನ್ನು ಸ್ವಲ್ಪವೂ ಮನಸ್ಸಿಗೆ ಹತ್ತಿಸಿಕೊಳ್ಳುತ್ತಿರಲಿಲ್ಲ. ರೋಗ, ಶೋಕ, ಸುಖ, ದುಃಖ ಇವುಗಳು ಯಾವುವೂ ಆಕೆಯನ್ನು ಯಾವಾಗಲೂ ಕದಲಿಸಿದ್ದನ್ನು ನೋಡಿಲ್ಲ. ನಾಗಮಹಾಶಯರ ಭಕ್ತರನ್ನು ಆಕೆಯು ಎಲ್ಲ ವಿಧದಲ್ಲಿಯೂ ಸ್ವಜನದಂತೆ ಭಾವಿಸಿದ್ದಳು. </span>
</p>
<p>
<span> ನಾಗಮಹಾಶಯರು ತಮ್ಮ ಅತ್ತೆಯ ಭಕ್ತಿಭಾವವನ್ನು ತುಂಬ ಹೊಗಳುತ್ತಿದ್ದರು. ಒಂದುಸಾರಿ, ಆಕೆಯು ಕಲ್ಕತ್ತೆಗೆ ಬಂದಿದ್ದಳು. ಮಗಳು ಕುಮಾರಟುಲಿಯಲ್ಲಿ ಗಂಡನ ಮನೆಯಲ್ಲಿದ್ದಳು. ಆಕೆಯು ಪ್ರತಿದಿನವೂ ಗಂಗೆಗೆ ಹೋಗಿ ಸ್ನಾನಮಾಡಿ ತೀರದಲ್ಲಿ ಮರಳುಲಿಂಗವನ್ನು ಮಾಡಿ, ಪೂಜೆ ಮಾಡುತ್ತಿದ್ದಳು. ಒಂದು ದಿನ ಪೂಜೆಮಾಡುತ್ತ ಮಾಡುತ್ತ ನೋಡಲು - ಶಿವಲಿಂಗದ ಮೇಲುಭಾಗವು ಬಿರುಕು ಬಂದಿತ್ತು. ಅದನ್ನು ನೋಡಿ ಆಕೆಯ ಮನಸ್ಸು ಕುಗ್ಗಿಹೋಯಿತು. ಶಿವಲಿಂಗವು ಒಡೆದು ಹೋಗುವುದು ತುಂಬ ಅಮಂಗಳಸೂಚಕ; ಆದ್ದರಿಂದ ಮುದುಕಿಯು ಗಂಗಾತೀರದಲ್ಲಿ ವ್ಯಾಕುಲಳಾಗಿ ಅಳುತ್ತ ಕುಳಿತಳು. ಸಾಯಂಕಾಲವಾದರೂ ಅತ್ತೆ ಮನೆಗೆ ಬಾರದಿದ್ದದ್ದನ್ನು ನೋಡಿ ನಾಗಮಹಾಶಯರು ಆಕೆಯನ್ನು ಹುಡುಕಿಕೊಂಡು ಹೊರಟು ಒಬ್ಬಳೇ ಘಟ್ಟದಲ್ಲಿ ಅಳುತ್ತ ಕುಳಿತಿರುವುದನ್ನು ಕಂಡರು. ಆಕೆಯು ಅಳಿಯನನ್ನು ಕಂಡು ನಡೆದ ಸಂಗತಿಯನ್ನೆಲ್ಲಾ ತಿಳಿಸಲು, ಅವರು ಅಭಯವನ್ನು ಹೇಳಿ, ಅತ್ತೆಯನ್ನು ತಮ್ಮ ಜೊತೆಯಲ್ಲಿ ಮನೆಗೆ ಕರೆದುಕೊಂಡು ಬಂದರು. ಮುದುಕಿಯು ಮನೆಗೆ ಬಂದು ಒಂದು ಹಾಸಿಗೆ ಎಳೆದುಕೊಂಡು ಮಲಗಿಬಿಟ್ಟಳು; ಅವೊತ್ತು ಊಟವಿಲ್ಲ, ತಿಂಡಿಯಿಲ್ಲ. ರಾತ್ರಿ ಆಕೆಯ ಸ್ವಪ್ನದಲ್ಲಿ ಮಹಾದೇವರು ವೃಷಭವಾಹನನಾಗಿ ಬಂದು ಹಾಸಿಗೆಯ ಹತ್ತಿರ ನಿಂತುಕೊಂಡು “ಇನ್ನು ಮೇಲೆ ನೀನು ಪೂಜೆ ಮಾಡಬೇಕಾದ ಅಗತ್ಯವಿಲ್ಲ. ನಾನು ಪ್ರಸನ್ನನಾಗಿದ್ದೇನೆ” ಎಂದು ಹೇಳಿದ ಹಾಗಾಯಿತು. ಮುದುಕಿಗೆ ಆಮೇಲೆ ನಿದ್ರೆ ಬರಲಿಲ್ಲ. ಮರುದಿನ ಬೆಳಗ್ಗೆ ಏಳುತ್ತಿದ್ದ ಹಾಗೆಯೇ ಅಳಿಯನನ್ನು ಕರೆದು, ಈ ಅದ್ಭುತವಾದ ಸ್ವಪ್ನ ವೃತ್ತಾಂತವನ್ನು ಅವರಿಗೆ ತಿಳಿಸಿದಳು. ಅಲ್ಲಿಗೆ ಆಕೆಯ ಶಿವಪೂಜೆ ಮುಗಿದು ಹೋಯಿತು. ಯಾರಾದರೂ ಕೇಳಿದರೆ “ಶಿವನನ್ನೇ ಅಳಿಯನನ್ನಾಗಿ ಪಡೆದಿದ್ದೇನೆ, ಮತ್ತೆ ಬೇರೆ ಶಿವನ ಪೂಜೆ ಏಕೆ?” ಎಂದು ಪ್ರಶ್ನೆಮಾಡುತ್ತಿದ್ದಳು. ಅಳಿಯನನ್ನು ಕಂಡರೆ ದೂರದಿಂದ ನಮಸ್ಕಾರ ಮಾಡುತ್ತಿದ್ದಳು; ಮತ್ತು ಹತ್ತಿರಕ್ಕೆ ಬಂದಾಗ ಮುಸುಕು ಹಾಕಿಕೊಳ್ಳುತ್ತಿದ್ದಳು. ಆಕೆಗೆ ಆಗ ಸುಮಾರು ತೊಂಬತ್ತು ವರ್ಷ ವಯಸ್ಸಾಗಿತ್ತು; ಆದ್ದರಿಂದ ಕೇವಲ ಜಪಧ್ಯಾನಗಳನ್ನು ಮಾಡಿಕೊಂಡು ಕಾಲಕಳೆಯುತ್ತಿದ್ದಳು. </span>
</p>
<p>
<span> ಚಕ್ರವರ್ತಿಗಳು ಒಂದು ಸಾರಿ, ರಟಂತೀ ಪೂಜೆಯ ಹೊತ್ತಿಗೆ ನಾಗಮಹಾಶಯರ ಜೊತೆಯಲ್ಲಿ ಅವರ ಮಾವನ ಮನೆಗೆ ಹೋಗಿದ್ದರು. ಆಗ ನಾಗಮಹಾಶಯರ ಅತ್ತೆಯ ತಾಯಿಯೂ ಬದುಕಿದ್ದರು. ಚಕ್ರವರ್ತಿಗಳು ಆಕೆಗೆ ಭಗವದ್ಗೀತೆಯನ್ನು ಓದಿ ಹೇಳುತ್ತಿದ್ದರು. </span>
</p>
<p>
<span> ನಾಗಮಹಾಶಯರು ಮದುವೆಯಾದ ಮೇಲೆ ಮೊದಮೊದಲು ಅತ್ತೆಯ ಮನೆಯಲ್ಲಿ ಊಟ ಉಪಚಾರಗಳನ್ನು ಮಾಡುತ್ತಿದ್ದರು. ರಾಮಕೃಷ್ಣ ಪರಮಹಂಸರ ಆಶ್ರಯ ಪಡೆದಮೇಲೆ ಅಲ್ಲಿ ಊಟಮಾಡುತ್ತಿರಲಿಲ್ಲ. ಇದಕ್ಕಾಗಿ ಅವರ ಅತ್ತೆಯು ಆಗಾಗ್ಗೆ ಆಕ್ಷೇಪಣೆ ಮಾಡುತ್ತಿದ್ದಳು. </span>
</p>
<p>
<span> ನಾಗಮಹಾಶಯರ ಹೆಸರೆತ್ತಿದರೆ ಆ ಮುದುಕಿಯು ‘‘ಅಯ್ಯಾ ನಮ್ಮ ಶಿವ </span>
<span>–</span>
<span> ಅಳಿಯಂದಿರು ಲೀಲೆಯನ್ನು ಮುಗಿಸಿಕೊಂಡು ಹೊರಟು ಹೋದರು! ನಾನು, ಮಹಾಪಾಪಿಷ್ಠೆ; ಅದಕ್ಕೋಸ್ಕರವೇ ಇನ್ನೂ ಬದುಕಿದ್ದೇನೆ!" ಎನ್ನುತ್ತಿದ್ದಳು. </span>
</p>
<p>
<span> ನಾಗಮಹಾಶಯರ ತಂದೆಯ ಶ್ರಾದ್ಧ ಬಂದಾಗ ಠಾಕೂರಣಿಯವರಿಗೆ ಸಾಲ ಕೊಟ್ಟಿದ್ದ ಬ್ರಾಹ್ಮಣ ಮುದುಕಿಯೂ ಅವರ ಭಕ್ತರಲ್ಲಿ ಒಬ್ಬಳು. ಈಕೆಯು ನಾಗಮಹಾಶಯರ ನೆರೆಯಲ್ಲಿದ್ದ ಚೌಧುರಿಯವರ ಮಗಳೂ. ಆಕೆಗೆ ಕಿವಿ ಕಿವುಡು; ಮಕ್ಕಳು ಮರಿಗಳಿರಲಿಲ್ಲವಾದ್ದರಿಂದ, ತನ್ನ ಹೃದಯದಲ್ಲಿದ್ದ ಪ್ರೀತಿಯನ್ನೆಲ್ಲಾ ನಾಗಮಹಾಶಯರು ಮತ್ತು ಅವರ ಕುಟುಂಬದ ಮೇಲೆ ಎರೆದಿದ್ದಳು. ಆಕೆಯು ನಾಗಮಹಾಶಯರನ್ನು ದುರ್ಗಾಚರಣನೆಂದೂ ಠಾಕೂರಣಿಯವರನ್ನು ಸೊಸೆಯೆಂದೂ ಕರೆಯುತ್ತಿದ್ದರು. ನಾಗಮಹಾಶಯರು ಆಕೆಯನ್ನು ತಾಯಿಯಹಾಗೆ ಗೌರವಿಸುತ್ತ, ಸಂಸಾರದ ಸಕಲ ಕಾರ್ಯಗಳಲ್ಲಿಯೂ ಅವರ ಸಲಹೆ ತೆಗೆದುಕೊಳ್ಳುತ್ತಿದ್ದರು. ಜನರು ಆಕೆಯನ್ನು ಜಿಪುಣೆ ಎನ್ನುತ್ತಿದ್ದರು; ಆಕೆಯ ಹತ್ತಿರ ಕೂಡಿಹಾಕಿಕೊಂಡಿದ್ದ ನಾಲ್ಕು ಕಾಸು ಇತ್ತು. ನಾಗಮಹಾಶಯರ ಸಾಂಸಾರಿಕ ಕಷ್ಟವನು ನೋಡಿ ಅವರಿಗೇನಾದರೂ ಕೊಡಬೇಕೆಂಬ ಆಸೆಯಿತ್ತು. ಆದರೆ ಆ ಆಸೆ ಯಾವಾಗಲೂ ನೆರವೇರಲಿಲ್ಲ. ತುಂಬ ಅಗತ್ಯಬಿದ್ದರೆ ನಾಗಮಹಾಶಯರು ಆಕೆಯ ಹತ್ತಿರ ಸ್ವಲ್ಪ ಸಾಲ ತೆಗೆದುಕೊಂಡು, ದುಡ್ಡು ಬಂದ ಕೂಡಲೆ ಅದನ್ನು ತೀರಿಸಿ ಬಿಡುತ್ತಿದ್ದರು. </span>
</p>
<p>
<span> ಜನಗಳು ಬಹುವಾಗಿ ಬಂದು ಸೇರುತ್ತ ಠಾಕೂರಣಿಯವರಿಗೆ ಬಹು ಶ್ರಮವಾಗುತ್ತಿದ್ದದ್ದನ್ನು ನೋಡಿ ಆಕೆಯು ನೊಂದುಕೊಂಡು “ಸೊಸೆಯು ನಮಗೋಸ್ಕರ ದುಡಿದು ದುಡಿದು ಸಾಯುತ್ತಿದ್ದಾಳೆ” ಎನ್ನುತ್ತಿದ್ದಳು. </span>
</p>
<p>
<span> ಚೌಧುರಿಗಳ ಮನೆಯಿಂದ ನಾಗಮಹಾಶಯರ ಮನೆಗೆ ಒಂದು ರಸ್ತೆ ಬರುತ್ತಿತ್ತು. ಆ ದಾರಿಯಿಂದ ಯಾರಾದರೂ ನಾಗಮಹಾಶಯರ ಮನೆಗೆ ಬರುವುದನ್ನು ನೋಡಿದರೆ ಆಕೆಯು “ಇವರು ಸಾಧುಗಳನ್ನು ನೋಡುವುದಕ್ಕೆ ಹೋಗುತ್ತಾರೆ” ಎನ್ನುತ್ತಿದ್ದಳು. ನಾಗಮಹಾಶಯರನ್ನು ಮಹಾಪುರುಷರೆಂದು ಭಾವಿಸಿ ಆಕೆಯು ಅದರಂತೆ ಭಕ್ತಿಯನ್ನಿಟ್ಟುಕೊಂಡಿದ್ದಳು. </span>
</p>
<p>
<span> ಶ್ರೀ ಹರಪ್ರಸನ್ನರ ಹೆಂಡತಿಯಾದ ವಧೂ ಠಾಕೂರಣಿಯು ಸ್ತ್ರೀ ಭಕ್ತರಲ್ಲಿ ಮುಖ್ಯಳು. ಮೊದಲನೆಯ ಅಧ್ಯಾಯದಲ್ಲಿ ಇವರ ಪತ್ರದಿಂದ ಕೆಲವು ಭಾಗವನ್ನು ಉಪಯೋಗಿಸಿಕೊಂಡಿದೆ. ಈಕೆಯ ವಿಚಾರವಾಗಿಯೇ ಸ್ವಾಮಿ ವಿವೇಕಾನಂದರು ‘‘ನಿಮ್ಮ ಬಂಗಾಳಾದೇಶದೊಳಗಾಗಿ ಇಂಥ ಸ್ತ್ರೀ ಇರುವುದು ಈಕೆ ಒಬ್ಬಳೇ </span>
<span>–</span>
<span> ಈಕೆಯಲ್ಲಿ ಎಷ್ಟು ವಿದ್ವತ್ತು ಇದೆಯೋ ಅಷ್ಟು ಭಕ್ತಿಯೂ ಇದೆ" ಎಂದು ಹೇಳಿದ್ದು. ನಾಗಮಹಾಶಯರು ಆಕೆಯನ್ನು ‘ಅಮ್ಮಾ’ ಎಂದು ಕರೆಯುತ್ತ ನಾಲ್ಕೈದು ವರ್ಷದ ಮಗುವಿನ ಹಾಗೆ ಆಕೆಯಿಂದ ಕೈತುತ್ತು ಹಾಕಿಸಿಕೊಂಡು ಊಟಮಾಡುತ್ತಿದ್ದರು. </span>
</p>
<p>
<span> ಕುಮಾರಟುಲಿಯ ಪಾಲ್​ ಬಾಬುಗಳ ಊರು ಭೋಜೇಶ್ವರಗ್ರಾಮ. ಒಂದುಸಲ ಅಲ್ಲಿ ಪ್ಲೇಗು ಬಂದಿದ್ದಾಗ ಪಾಲ್​ ಬಾಬುಗಳು ನಾಗಮಹಾಶಯರನ್ನು ಅಲ್ಲಿಗೆ ಕರೆದುಕೊಂಡು ಹೋಗಲು, ಪ್ಲೇಗು ನಿಂತು ಹೋಯಿತು. ಹರಲಾಲಪಾಲರು ತಮ್ಮ ಗ್ರಾಮದಲ್ಲಿ ಮಾರೀಜಾಡ್ಯ ಸಂಭವಿಸಿದ್ದಾಗ ತಾವು ನಾಗಮಹಾಶಯರನ್ನು ಅಲ್ಲಿಗೆ ಕರೆದುಕೊಂಡು ಹೋಗಿದ್ದರೆಂದೂ ಅವರು ಬಂದದ್ದರಿಂದ ಮಾರೀಜಾಡ್ಯವು ನಿಂತು ಹೋಯಿತೆಂದೂ ಹೇಳಿದ್ದಾರೆ. ಒಂದುಸಾರಿ, ನಾಗಮಹಾಶಯರು ವಧೂ ಠಾಕೂರಣಿಯನ್ನು ನೋಡುವುದಕ್ಕೋಸ್ಕರ ಹರಪ್ರಸನ್ನ ಬಾಬುಗಳ ಊರಿಗೆ ಹೋಗಿದ್ದರು. ಆಕೆಯು ಅವರನ್ನು ಇದಕ್ಕೆ ಮೊದಲು ನೋಡಿರಲಿಲ್ಲ; ತನ್ನ ಗಂಡನು ಒಬ್ಬ ಸಾಧುಗಳ ಹತ್ತಿರ ಹೋಗಿ ಬರುತ್ತಿದ್ದನೆಂಬ ಮಾತನ್ನು ಕೇಳಿದ್ದಳು. ನಾಗಮಹಾಶಯರನ್ನು ನೋಡಿದಳೋ ಇಲ್ಲವೋ, ಅವರೇ ಆ ಸಾಧುಗಳಾಗಿದ್ದಿರಬೇಕೆಂದು ಆಕೆಯ ಮನಸ್ಸಿಗೆ ಎನ್ನಿಸಿತು. ಅವರಿಗೆ ಏನಾದರೂ ತಿಂಡಿಮಾಡಿಕೊಡಬೇಕೆಂದು ಆಕೆಗೆ ತುಂಬ ಆಶೆಯಿತ್ತು. ಆದರೆ ಆಗ ಆಕೆಗೆ ಯಾವುದೋ ಒಂದು ಸೂತಕ. ನಾಗಮಹಾಶಯರು ಅದನ್ನು ಲಕ್ಷ್ಯಮಾಡದೆ, ಆಕೆ ಮಾಡಿದ ತಿಂಡಿ ತೀರ್ಥಗಳನ್ನೇ ಪರಮಸಂತೋಷದಿಂದ ತಿಂದರು; ಆಕೆಯ ಸೀರೆಗೆ ತೇಪೆ ಹಾಕಿ ಹೊಲಿದಿದ್ದದ್ದನ್ನು ನೋಡಿ ಪಾಲಂಬಜಾರಿಗೆ ಹೋಗಿ ಒಂದು ಜೊತೆ ಕೆಂಪಂಚಿನ ಸೀರೆಯನ್ನು ತಂದುಕೊಟ್ಟರು. ಹೀಗೆ ಊಟಮಾಡಿದ ವೃತ್ತಾಂತವನ್ನು ಹೇಳಿ ಹರಪ್ರಸನ್ನ ಬಾಬುಗಳು “ನಮ್ಮ ಅದೃಷ್ಟ ಒಳ್ಳೆಯದು; ನಮ್ಮನ್ನು ಉದ್ಧಾರಮಾಡುವುದಕ್ಕೋಸ್ಕರವೇ ಅವರು ಮನುಷ್ಯ ಜನ್ಮವನ್ನೆತ್ತಿದ್ದಾರೆ. ಅವರ ದಯೆಯಿಂದ ನಾವು ಈ ಜನ್ಮದಲ್ಲಿ ಭಯವನ್ನು ನೀಗಿಕೊಳ್ಳಬಹುದು” ಎಂದು ಹೇಳಿದ್ದಾರೆ. </span>
</p>
<p>
<span> ಶರಚ್ಚಂದ್ರ ಚಕ್ರವರ್ತಿಗಳ ಊರು ಭೋಜೇಶ್ವರದಿಂದ ಮೂರು ಮೈಲಿ. ನಾಗಮಹಾಶಯರು ಭೋಜೇಶ್ವರಕ್ಕೆ ಹೋಗಿದ್ದಾಗ ಚಕ್ರವರ್ತಿಗಳು ಊರಿನಲ್ಲಿಯೇ ಇದ್ದರು. ಆದ್ದರಿಂದ ನಾಗಮಹಾಶಯರು ಬಂದಿದ್ದಾರೆಂದು ತಿಳಿದು ಚಕ್ರವರ್ತಿಗಳು ಅವರನ್ನು ನೋಡುವುದಕ್ಕೆ ಹೋದರು. ಅವರನ್ನು ನೋಡಿ ನಾಗಮಹಾಶಯರು “ಏನು ಮಾಡುವುದು! ಇವರು ಅನ್ನ ಕೊಡುವವರು, ಇವರ ಮಾತು ಕೇಳದೆ ಇರುವುದು ಹೇಗೆ! ಅದಕ್ಕೋಸ್ಕರವೇ ಬಂದೆ!” ಎಂದರು. ಸಾಯಂಕಾಲಕ್ಕೆ ಅವರನ್ನು ಚಕ್ರವರ್ತಿಗಳು ತಮ್ಮ ಮನೆಗೆ ಕರೆದುಕೊಂಡು ಹೋದರು. ಅಲ್ಲಿ ಅವರ ಮನೆಯ ಯಜಮಾನಿಯಾದ ಕಾತ್ಯಾಯನಿಯನ್ನು ನೋಡಿ ತುಂಬ ಸಂತೋಷಪಟ್ಟರು; ಅವರ ತಂದೆಗೆ ನಮಸ್ಕಾರಮಾಡಿದರು. ಅಲ್ಲೂ ಚಕ್ರವರ್ತಿಗಳ ಕುಟುಂಬವು ಮಾಡಿದ ಅಡಿಗೆಯನ್ನು ಊಟಮಾಡಿ ಮರುದಿನ ಭೋಜೇಶ್ವರಕ್ಕೆ ಹೊರಟರು. ಚಕ್ರವರ್ತಿಗಳು ಅವರನ್ನು ಕರೆದುಕೊಂಡು ಹೋಗುತ್ತಿರಲು ದಾರಿಯಲ್ಲಿ “ತರ್ಕರತ್ನ” ಎಂಬ ಬಿರುದನ್ನು ಪಡೆದಿದ್ದ ಒಬ್ಬ ಪಂಡಿತರು ಸಿಕ್ಕಿ “ಈ ಹುಚ್ಚನ ಜೊತೆಯಲ್ಲಿ ಎಲ್ಲಿಗೆ ಹೋಗುತ್ತೀರಿ?” ಎಂದು ಕೇಳಿದರು. ಅದಕ್ಕೆ ಅವರು “ಹುಚ್ಚರೇನೋ ನಿಜ; ಆದರೆ ನಾವು ಕಾಮಿನೀ ಕಾಂಚನಗಳನ್ನು ಕಟ್ಟಿಕೊಂಡು ಹುಚ್ಚರು, ಅವರು ಈಶ್ವರ ಭಕ್ತಿಯನ್ನು ಕಟ್ಟಿಕೊಂಡು ಹುಚ್ಚರು; ಅಷ್ಟೇ!” ಎಂದು ಉತ್ತರಕೊಟ್ಟರು. </span>
</p>
<p>
<span> ವಧೂ ಠಾಕೂರಣಿಯವರು ಮಧ್ಯೆ ಮಧ್ಯೆ ದೇವಭೋಗಕ್ಕೆ ಬಂದಿರುತ್ತಿದ್ದರು. ಅಲ್ಲಿಂದ ಡಾಕಾಕ್ಕೆ ಹಿಂತಿರುಗಿ ಹೋಗುವಾಗ ನಾಗಮಹಾಶಯರು ಅವರ ಜೊತೆಯಲ್ಲಿ ಬಹುದೂರ ಹೋಗಿ ಬಿಟ್ಟು ಬರುತ್ತಿದ್ದರು. ಒಂದು ಸಾರಿ, ಹೀಗೆ ಹೋಗುತ್ತಿರುವಾಗ ಶ್ರೀ ಲಕ್ಷ್ಮೀ ನಾರಾಯಣಜೀಯರ ಗುಡಿಯ ಹತ್ತಿರ ಒಬ್ಬ ವೃದ್ಧೆಯಾದ ವೈಷ್ಣವಿಯನ್ನು ಕಂಡರು. ಆಕೆ ಭಿಕ್ಷಕ್ಕೆ ಬರುತ್ತಿದ್ದದ್ದರಿಂದ ಅನೇಕರು ಆಕೆಗೆ ಗುರುತಾಗಿದ್ದರು. ಆದ್ದರಿಂದ ವಧೂ ಠಾಕೂರಣಿಯವರನ್ನು ನೋಡಿ ನಾಗಮಹಾಶಯರನ್ನು ಕುರಿತು “ಈಕೆ ಯಾರು?” ಎಂದು ಕೇಳಿದಳು. ನಾಗಮಹಾಶಯರು “ಸತ್ಯವಾಗಿಯೂ ಈಕೆ ನಮ್ಮ ತಾಯಿ! ಸತ್ಯವಾಗಿಯೂ ಈಕೆ ನಮ್ಮ ತಾಯಿ!” ಎಂದರು. ವೈಷ್ಣವಿಗೆ ಅರ್ಥವಾಗಿ “ಹೌದು ತಿಳಿಯಿತು; ಈಕೆ ನಿಜವಾಗಿಯೂ ನಿಮ್ಮ ತಾಯಿ; ಇಲ್ಲದಿದ್ದರೆ ನಿನ್ನ ಹೆಸರು ದೇಶವಿದೇಶಗಳಲ್ಲೆಲ್ಲಾ ಸಾಧುವೆಂದು ಪ್ರಖ್ಯಾತವಾಗುತ್ತಿತ್ತೇನಪ್ಪಾ? ಎಲ್ಲಾದರೂ ತಣ್ಣಗೆ ಬದುಕಿಕೊಂಡಿದ್ದು ದೇಶವನ್ನು ಬೆಳಗುತ್ತಿರು” ಎಂದು ಆಶೀರ್ವದಿಸಿದಳು. </span>
</p>
<p>
<span> ವಧೂ ಠಾಕೂರಣಿಯಂಥ ಹೆಂಗಸರು ಅಪರೂಪ. ದೇವಭೋಗದಲ್ಲಿ ಚಕ್ರವರ್ತಿಗಳೊಡನೆ ಮೊದಲುಸಾರಿ ಪರಿಚಯವಾದಾಗ ಆಕೆ ಬಹು ಚೆನ್ನಾಗಿ ಕೀರ್ತನೆಗಳು ಹೇಳುತ್ತಾಳೆಂದು ತಿಳಿದು, ಅವರು ಯಾವುದಾದರೂ ಒಂದೆರಡನ್ನು ಹೇಳಬೇಕೆಂದು ಕೇಳಿದರು. ಆಕೆಯು ದಾಕ್ಷಿಣ್ಯಪಟ್ಟುಕೊಳ್ಳದೆ “ಮನ ಕೇನ ಮಾಯೇರ ಚರಣ ಛಾಡಾ” (ಮನಸ್ಸೇ, ತಾಯಿಯ ಪಾದವನ್ನು ಏಕೆ ಬಿಟ್ಟೆ?) ಎಂಬ ಕೀರ್ತನೆಯನ್ನು ಹಾಡಿದಳು; ಸುಂದರವಾದ ಶಾರೀರ, ಅದರಮೇಲೆ ತನ್ಮಯಭಾವ; ಆದ್ದರಿಂದ ಎಲ್ಲರೂ ಮುಗ್ಧರಾಗಿ ಸದ್ದಿಲ್ಲದೆ ಕೇಳಿದರು. ನಾಗಮಹಾಶಯರು ಸಂತೋಷಪಟ್ಟು "ಮಾತೆಯ ಮೇಲಣ ಕೀರ್ತನೆಯನ್ನು ಮಾತೆಯೇ ಹಾಡುತ್ತಾಳೆ </span>
<span>–</span>
<span> ತನ್ನ ಸುಖಕ್ಕೋಸ್ಕರ ತಾನೇ ನರ್ತನ ಮಾಡುತ್ತ ತಾನೇ ತಾಳಹಾಕುತ್ತಾಳೆ!" ಎಂದರು. </span>
</p>
<p>
<span> ಆಕೆಯು (ವಧೂ ಠಾಕೂರಣಿ) ದೇವೀ ಸರಸ್ವತಿಯ ಅಂಶದಿಂದ ಹುಟ್ಟಿದವಳೆಂದು ನಾಗಮಹಾಶಯರು ಹೇಳುತ್ತಿದ್ದರು. ಹೀಗೆ ಮಾತೃ ಸ್ವರೂಪಣಿಯಾದ ಆಕೆಗೆ ನಾಗಮಹಾಶಯರು ತಮ್ಮ ಬಾಲ್ಯಜೀವನದ ಅನೇಕ ಸಂಗತಿಗಳನ್ನು ಹೇಳಿದ್ದರು. ಅವುಗಳಲ್ಲಿ ಬಹು ಭಾಗವು ಮೊದಲನೆಯ ಅಧ್ಯಾಯದಲ್ಲಿ ಉಕ್ತವಾಗಿದೆ. ವಧೂ ಠಾಕೂರಣಿಯಂತೆಯೇ ಆಕೆಯ ಗಂಡ ಮತ್ತು ಮಕ್ಕಳೂ ನಾಗಮಹಾಶಯರ ಪರಮ ಭಕ್ತರಾಗಿದ್ದರು. </span>
</p>
<p>
<span> ನಾಗಮಹಾಶಯರ ತಾಯಿಯಾದ ತ್ರಿಪುರಸುಂದರಿಗೆ ಒಬ್ಬ ದೊಡ್ಡಮ್ಮ ಇದ್ದರು. ಆಕೆಯ ಹೆಸರು ಮಾಧವೀ ಠಾಕೂರಣಿ. ನಾಗಮಹಾಶಯರು ಅವರನ್ನು ‘ಅಜ್ಜಿ’ ಎಂದು ಕರೆಯುತ್ತಿದ್ದರು. ಆಕೆ ಡಾಕಾ ಹತ್ತಿರ ಯಾವುದೋ ಊರಿನಲ್ಲಿದ್ದರು. ಪೂರ್ವ ಬಂಗಾಳಾ ದೇಶದಲ್ಲಿ ಈಗಲೂ ಅವರ ಹೆಸರು ಕೇಳಬರುತ್ತದೆ. </span>
</p>
<p>
<span> ಸುರೇಶಬಾಬುವಿನಿಂದ ತಿಳಿದುಬಂದಿರುವುದೇನೆಂದರೆ :- ಮಾಧವೀ ಠಾಕೂರಣಿಯವರು ಒಂದು ಸಾರಿ ಕಲ್ಕತ್ತೆಗೆ ಬಂದು ನಾಘಮಹಾಶಯರ ಮನೆಯಲ್ಲಿ ಮೂರು ನಾಲ್ಕು ದಿವಸವಿದ್ದರು. ಆಗ ಆಕೆಯು ಸ್ವಲ್ಪ ಹಾಲು ಹಣ್ಣು ಮಾತ್ರ ತೆಗೆದುಕೊಳ್ಳುತ್ತಿದ್ದಳು. ಆಕೆಯು ಆಜೀವನವೂ ಬ್ರಹ್ಮಚಾರಿಣಿಯಾಗಿದ್ದವಳು; ಸಾಧನ ಭಜನ ಅತಿಥಿಸೇವೆಗಳನ್ನು ಬಿಟ್ಟು ಆಕೆಗೆ ಬೇರೆ ಏನೂ ಕೆಲಸವಿರಲಿಲ್ಲ. ಧರ್ಮ ಸಂಬಂಧದಲ್ಲಿ ಇಷ್ಟು ಉನ್ನತಿಯನ್ನು ಪಡೆದ ಹೆಂಗಸನ್ನು ತಾವು ಮತ್ತೆಲ್ಲಿಯೂ ನೋಡಿರಲಿಲ್ಲವೆಂದೂ, ಅವರ ತ್ಯಾಗ ಎಷ್ಟು ಅಸಾಮಾನ್ಯವಾಗಿತ್ತೋ ಅವರ ಸೇವಾ ಭಾವವೂ ಅಷ್ಟು ಅತಿಶಯವಾಗಿಯೇ ಇತ್ತೆಂದೂ ನಾಗಮಹಾಶಯರು ಹೇಳುತ್ತಿದ್ದರು. ಅವರು ಆಗಾಗ್ಗೆ ಒಬ್ಬರನ್ನೊಬ್ಬರು ನೋಡುವುದಕ್ಕೆ ಹೋಗುತ್ತಿದ್ದರು. ಮಾಧವೀ ಠಾಕೂರಣಿಯು ನಾಗಮಹಾಶಯರನ್ನು “ಸಾಗರಛೇಚಾ ಮಾಣಿಕ್ಯ” ಎಂದು ಹೇಳುತ್ತಿದ್ದರು. ಆಕೆಯ ಜೀವನ ಚರಿತ್ರೆಯನ್ನು ಶ್ರೀಯುತ ಹರಪ್ರಸನ್ನ ಮಜುಮದಾರರು ‘ಉದ್ಬೋಧನ’ ಪತ್ರಿಕೆಯಲ್ಲಿ ವಿಸ್ತಾರವಾಗಿ ಬರೆದಿದ್ದಾರೆ. </span>
</p>
<p>
<span> ಗೃಹಸ್ಥ ಸ್ತ್ರೀ ಭಕ್ತರಲ್ಲಿ ಯಾರು ಗ್ರಂಥಕರ್ತರಿಗೆ ಸ್ವಂತವಾಗಿ ಪರಿಚಿತರಾಗಿದ್ದರೋ ಅಥವಾ ಮಾಧವೀ ಠಾಕೂರಣಿಯವರಂತೆ ಯಾರ ವಿಚಾರವು ನಂಬಿಕೆಗೆ ಅರ್ಹವಾದ ಕಡೆಯಿಂದ ತಿಳಿದು ಬಂದಿತ್ತೋ, ಅಂಥವರ ಹೆಸರುಗಳನ್ನು ಮಾತ್ರ ಇಲ್ಲಿ ಪ್ರಸ್ತಾಪಿಸಿದೆ. </span>
</p>
<p>
<span> ದೇವಭೋಗದ ಹತ್ತಿರ ಇರುವ ಕಾಶೀಪುರ ಗ್ರಾಮದಲ್ಲಿ ಒಬ್ಬ ಮುಸಲ್ಮಾನರವನಿದ್ದನು. ಆತನಿಗೆ ನಾಗಮಹಾಶಯರ ಮೇಲೆ ತುಂಬ ಶ್ರದ್ಧಾಭಕ್ತಿಗಳಿದ್ದುವು. “ಮುಸಲ್ಮಾನನಾದರೇನು, ಆತನಂಥ ಸಾತ್ವಿಕನನ್ನು ಬ್ರಾಹ್ಮಣರಲ್ಲಿಯೂ ನೋಡಿಲ್ಲ” ಎಂದು ನಾಗಮಹಾಶಯರು ಹೇಳುತ್ತಿದ್ದರು. ಆತನಿಗೆ ಸುಮಾರು ಎಪ್ಪತ್ತು ವರ್ಷ ವಯಸ್ಸಾಗಿತ್ತು. ಚಿಕ್ಕವಯಸ್ಸಿನಲ್ಲಿಯೇ ಹೆಂಡತಿ ಹೋದರೂ ಪುನಃ ಮದುವೆಮಾಡಿ ಕೊಂಡಿರಲಿಲ್ಲ; ಮಗನಮೇಲೆ ಸಂಸಾರ ಭರವ್ನು ಹಾಕಿ, ತಾನು ನಿಶ್ಚಿಂತನಾಗಿ ದೇವರ ಧ್ಯಾನ ಮಾಡುತ್ತ ಇದ್ದು ಬಿಟ್ಟಿದ್ದನು. ನಾಗಮಹಾಶಯರನ್ನು ನೋಡುವುದಕ್ಕೆಂದು ಆಗಾಗ್ಗೆ ಬರುತ್ತ ಅವರಿಗೆ ದೂರದಿಂದಲೇ ನೆಲಮುಟ್ಟಿ ಸಲಾಂ ಮಾಡುತ್ತಿದ್ದನು. ಆದರೆ ತಾನು ಹೀನಜಾತಿಯವನೆಂದು ಅವರ ಮನೆಯೊಳಕ್ಕೆ ಹೋಗುತ್ತಿರಲಿಲ್ಲ. ನಾಗಮಹಾಶಯರಿಗೆ ಇದಕ್ಕೋಸ್ಕರ ತುಂಬ ವ್ಯಥೆ. ಅವರೂ ಆ ಮುಸಲ್ಮಾನನಿಗೆ ತುಂಬ ಭಕ್ತಿಯಿಂದ ಕೈಮುಗಿಯುತ್ತ ಬಹು ಪ್ರೀತಿಯೊಡನೆ ಮಾತುಕತೆಗಳನ್ನಾಡುತ್ತಿದ್ದರು. ಆತನು ನಾಗಮಹಾಶಯರ ಅಭಿಪ್ರಾಯವನ್ನು ತೆಗೆದುಕೊಳ್ಳದೆ ಯಾವ ಕೆಸಲವನ್ನೂ ಮಾಡುತ್ತಿರಲಿಲ್ಲ; ಅವರ ಮಾತನ್ನು ಖುದಾವಿನ ಆಜ್ಞೆಯಂತೆ ಭಾವಿಸುತ್ತ ಅವರನ್ನು ‘ಪೀರ’ನೆಂದು ತಿಳಿದುಕೊಂಡಿದ್ದನು. ಯಾವುದಾದರೂ ಒಂದು ಬಗೆಯಲ್ಲಿ ನಾಗಮಹಾಶಯರಿಗೆ ಸೇವೆಮಾಡಬೇಕೆಂದು ಆತನಿಗೆ ಆಸೆಯಿತ್ತು; ಆದರೆ ಆತನು ಶ್ರೇಷ್ಠತರದ ಭಕ್ತನೆಂದು ನಾಗಮಹಾಶಯರು ತಿಳಿದುಕೊಂಡಿದ್ದದ್ದರಿಂದ ಅದಕ್ಕೆ ಯಾವಾಗಲೂ ಅವಕಾಶಕೊಡಲಿಲ್ಲ. </span>
</p>
<p>
<span> ಸುರೇಶಬಾಬುವು ಒಂದು ಸಲ ದೇವಭೋಗಕ್ಕೆ ಹೋಗಿ ಈ ಮುಸಲ್ಮಾನನನ್ನು ನೋಡಿದ್ದನು. ನಾಗಮಹಾಶಯರು ಆತನಿಗೆ ಈ ಮುಸಲ್ಮಾನನ ಸಂಬಂಧವಾಗಿ ಹೀಗೆ ಹೇಳಿದ್ದರು </span>
<span>–</span>
<span> “ಭಗವಂತನ ರಾಜ್ಯದಲ್ಲಿ ಜಾತಿವರ್ಣಗಳ ವಿಭಾಗವಿಲ್ಲ. ದೇವರ ಹತ್ತಿರ ಎಲ್ಲರೂ ಒಂದೇಯೆ. ಭಗವಂತನನ್ನು ಶರಣು ಹೊಂದಿದವರು, ಯಾವ ಹೆಸರಿನಿಂದಲೇ ಭಜಿಸಲಿ ಯಾವ ಭಾವದಲ್ಲೇ ಸಾಧನೆಮಾಡಲಿ, ನಿಜವಾದ ನಿಷ್ಕಪಟ ಭಾವದಿಂದ ಭಜಿಸಿದರೆ, ಭಗವಂತನು ಅಂಥವರಿಗೆ ನಿಜವಾಗಿಯೂ ಕೃಪೆ ಮಾಡುತ್ತಾನೆ. ಜಗತ್ತಿನ ನಾನಾ ಮತ ಮತ್ತು ನಾನಾ ಪಥಗಳು ಭಗವಂತನ ರಾಜ್ಯಕ್ಕೆ ಹೋಗಲು ಇರತಕ್ಕ ಬೇರೆ ಬೇರೆ ರಸ್ತೆಗಳು ಅಷ್ಟೇಯೆ. ನಿಷ್ಕಪಟವಾದ ಮನಸ್ಸಿನಿಂದಲೂ ದೃಢಭಾವದಿಂದಲೂ ಯಾವ ಭಾವದಲ್ಲಿಯಾದರೂ ಈಶ್ವರ ಸಾಕ್ಷಾತ್ಕಾರ ಮಾಡಿಕೊಳ್ಳಬಹುದು”.</span>
</p>
<p>
<span> ನಾಗಮಹಾಶಯರ ಕೃಪೆಯಿಂದ ಜೀವಮಾನವು ಬದಲಾಯಿಸಿದವರಲ್ಲಿ, ದೇವಭೋಗ ನಿವಾಸಿಯಾದ ಶ್ರೀಯುತ ಕಾಳೀಕುಮಾರ ಭೂನಿಯ ಎಂಬಾತನೊಬ್ಬನು. ಆತನು ಬಾಲ್ಯದಲ್ಲಿ ಬಹು ಬಡವನಾಗಿದ್ದನು. ಆತನ ತಾಯಿ ಒಬ್ಬ ಬ್ರಾಹ್ಮಣರ ಮನೆಯಲ್ಲಿ ಚಾಕರಿಮಾಡುತ್ತಿದ್ದಳು. ಈ ಬ್ರಾಹ್ಮಣನ ಪ್ರಯತ್ನದಿಂದ ಕಾಳೀಕುಮಾರನು ಅದೇ ಗ್ರಾಮದ ಶ್ರೀಮಂತ ನಿವಾಸಿಯಾದ ರತನಬಾಬುವಿಗೆ ದತ್ತುವಾದನು; ಆಮೇಲೆ ಯೌವನದಲ್ಲಿ ಅತಿಶಯವಾದ ಚಪಲಸ್ವಭಾವದಿಂದ ಇತ್ತಾಪಾರವನ್ನೆಲ್ಲಾ ಕಳೆದುಕೊಂಡು ಬೀದಿಯ ಭಿಕಾರಿಯಾಗಿ ನಿಂತನು. ನಾಗಮಹಾಶಯರ ಸಹವಾಸವಾದರೂ ಯೌವನದಲ್ಲಿದ್ದ ಚಾಂಚಲ್ಯವು ತಟ್ಟನೆ ಹೋಗಲಿಲ್ಲ. ಆದ್ದರಿಂದ ನಾಗಮಹಾಸಯರು ಮೊದಮೊದಲು ಅವನನ್ನು ನೋಡುತ್ತಿರಲಿಲ್ಲ. ಕಾಳೀಕುಮಾರನು ತಾನು ಮಾಡಿದ್ದ ಅಪರಾಧವನ್ನು ನೆನೆಸಿಕೊಂಡು ಯಾವಾಗಲೂ ಜೋಲು ಮನಸ್ಸಿನಿಂದ ನಾಗಮಹಾಶಯರ ಮನೆಯಲ್ಲಿ ಬಂದು ಕುಳಿತಿರುತ್ತಿದ್ದನು. ಒಂದು ದಿನ, ಚಕ್ರವರ್ತಿಗಳು ನೋಡುತ್ತಿದ್ದ ಹಾಗೆ ಯಾವುದೋ ಒಂದು ಮಾತಿನ ಪ್ರಸ್ತಾಪ ಬಂದಾಗ, ಕಾಳೀಕುಮಾರನು ನಾಗಮಹಾಶಯರ ಮನೆಯ ಕಂಬಕ್ಕೆ ತಲೆಯನ್ನು ಚಚ್ಚಿಕೊಳ್ಳುತ್ತಿದ್ದನು. ಆದರೆ ನಾಗಮಹಾಶಯರು ಆ ಕಡೆ ತಿರುಗಿನೋಡಲೂ ಇಷ್ಟಪಡಲಿಲ್ಲ; “ಎಂಥ ಘೋರಕರ್ಮಮಾಡಿದ್ದರೆ, ಭಗವಂತನು ಅಂಥ ಫಲ ಕೊಡುತ್ತಾನೆ” ಎಂದರು. ಅವರಲ್ಲಿ ಇಷ್ಟು ಕಠಿಣಭಾವವು ಹಿಂದೆ ಎಂದೂ ಕಂಡುಬಂದಿರಲಿಲ್ಲ. ಚಕ್ರವರ್ತಿಗಳು ಚಿಂತೆಗೊಂಡು ಕಾಳೀಕುಮಾರನನ್ನು ಸ್ನೇಹದೃಷ್ಟಿಯಿಂದ ನೋಡಬೇಕೆಂದು ಪ್ರಾರ್ಥಿಸಿದರು. ಆದರೆ ಚಕ್ರವರ್ತಿಗಳ ಯಾವ ಪ್ರಾರ್ಥನೆಯನ್ನೂ ಎಂದೂ ಉಪೇಕ್ಷೆ ಮಾಡದಿದ್ದ ನಾಗಮಹಾಶಯರು ಅವೊತ್ತು ಅದನ್ನು ಅಂಗೀಕರಿಸಲಿಲ್ಲ. </span>
</p>
<p>
<span> ಕ್ರಮವಾಗಿ ಆತನ ಅವಿದ್ಯಾಸಂಬಂಧವು ನೀಗಿ ಅವನು ಬೃಂದಾವನಕ್ಕೆ ಹೋದನು. ಅಲ್ಲಿಂದ ಹಿಂತಿರುಗಿ ಬಂದಮೇಲೆ ನಾಗಮಹಾಶಯರು ಅವನನ್ನು ಪ್ರೀತಿಯಿಂದ ಕಂಡರು. ಆತನು ಈಗಲೂ ಮಧ್ಯೆ ಮಧ್ಯೆ ತೀರ್ಥಯಾತ್ರೆ ಮಾಡುತ್ತ ಯಾವಾಗಲೂ ನಾಗಮಹಾಶಯರ ಪವಿತ್ರ ಜೀವನವೆಂಬ ವೇದವನ್ನು ಪಾರಾಯಣಮಾಡುತ್ತ, ಅನುಸರಿಸುತ್ತ, ಕಾಲಕಳೆಯುತ್ತಿದ್ದಾನೆ. </span>
</p>
<p>
<span> ಒಂದು ದಿನ, ಕಾಳೀಕುಮಾರನು ನಾಗಮಹಾಶಯರಿಗೆ ಉಪಾಹಾರ ಕೊಡುವುದಕ್ಕೆಂದು ಒಂದು ಗಂಟನ್ನು ತಲೆಯಮೇಲೆ ಹೊತ್ತುಕೊಂಡು ಅವರ ಮನೆಗೆ ಬಂದನಂತೆ. ಅವೊತ್ತು ಸುರೇಶಬಾಬುವು ದೇವಭೋಗಕ್ಕೆ ಬಂದಿದ್ದನು. ಆತನು ಹೇಳಿರುವುದೇನೆಂದರೆ, ನಾಗಮಹಾಶಯರು ಕಾಳೀಕುಮಾರನನ್ನು ಗದರಿಸಿ ಕೂಗಾಡಿ ಸಾಮಾನನ್ನೆಲ್ಲಾ ಹಿಂದಕ್ಕೆ ಕಳುಹಿಸಿದರು. ಅಷ್ಟೇ ಅಲ್ಲ, ಅವೊತ್ತು ಅವನನ್ನು ತಮ್ಮ ಮನೆಗೆ ಊಟಕ್ಕೆ ಕರೆದು ಸುರೇಶನೊಡನೆ ಕೂರಿಸಿ ಊಟಮಾಡಿಸಿಬಿಟ್ಟರು. </span>
</p>
<p>
<span> ಒಂದು ವರ್ಷ ಸತ್ಯಗೋಪಾಲ ಠಾಕೂರರು ಡಾಕಾಕ್ಕೆ ಕೀರ್ತನ ಮಾಡುವುದಕ್ಕೆ ಬಂದಿದ್ದರು. ಅವರ ಮೂಲಕವೇ ನಾಗಮಹಾಶಯರ ವಿಚಾರವನ್ನು ಕೇಳಿ, ಹರಪ್ರಸನ್ನ ಮಜುಮದಾರರೂ ಚಕ್ರವರ್ತಿಗಳೂ ದೇವಭೋಗಕ್ಕೆ ಅವರನ್ನು ನೋಡುವುದಕ್ಕೆ ಹೋದದ್ದು. ದೇವಭೋಗವನ್ನು ಸೇರುವ ಹೊತ್ತಿಗೆ ಸಂಜೆಯಾಗಿತ್ತು. ಮರುದಿನ ಬೆಳಗ್ಗೆ ಸತ್ಯಗೋಪಾಲರ ಮನೆಯಲ್ಲಿ ಕೀರ್ತನವು ಮೊದಲಾಗಲು ಅಲ್ಲಿಗೆ ಅತಿ ಹೀನ ದೀನಭಾವದಲ್ಲಿ ಒಬ್ಬಾತನು ಬಂದು ಸಾಷ್ಟಾಂಗ ನಮಸ್ಕಾರ ಮಾಡಿದನು. ಸತ್ಯಗೋಪಾಲರು ಅವರಿಗೆ ನೆಲಮುಟ್ಟಿ ನಮಸ್ಕಾರ ಮಾಡಿದರು. ಆಮೇಲೆ ಕೀರ್ತನೆಗೆ ಮೊದಲಾಯಿತು. ಮಧ್ಯೆ ಮಧ್ಯೆ ಸಾಧುವಿಗೆ ಅಪೂರ್ವವಾದ ಭಾಭಾವಾವೇಶವುಂಟಾಗುತ್ತಿತ್ತು. ಕೀರ್ತನ ಮುಗಿಯಲು ನಾಗಮಹಾಶಯರು “ಜಯ ರಾಮಕೃಷ್ಣ!” ಎಂದು ಧ್ವನಿಮಾಡುತ್ತ ಮಾಡುತ್ತ ಅಲ್ಲಿಂದ ಮನೆಯ ಕಡೆಗೆ ಹೊರಟರು. ಹರಪ್ರಸನ್ನರೂ ಚಕ್ರವರ್ತಿಗಳೂ ಅವರ ಹಿಂದೆ ಹಿಂದೆ ಹೋದರು. ಹರಪ್ರಸನ್ನರು ಆಗ ಡಾಕಾ ಕಲೆಕ್ಟರ ಕಛೇರಿಯಲ್ಲಿ ಪೇಷ್ಕಾರಿ ಕೆಲಸದಲ್ಲಿದ್ದರು. </span>
</p>
<p>
<span> ಹರಪ್ರಸನ್ನರು ಹುಟ್ಟಿದ ಸಂದರ್ಭದಲ್ಲಿ ಒಂದು ಕಥೆಯನ್ನು ಹೇಳುತ್ತಾರೆ. ಹುಟ್ಟಿದ ಮಗುವು ಹೊಲೆಮನೆಯಲ್ಲಿ ನಿದ್ರೆ ಮಾಡುತ್ತ ಮಲಗಿದ್ದಾಗ ತಟ್ಟನೆ ಆ ಕೊಠಡಿಯ ಬಾಗಿಲು ತೆಗೆಯಿತಂತೆ; ತಾಯಿಯು ಬೆಚ್ಚು ಬಿದ್ದು ನೋಡಲು, ನಾಲ್ಕು ಕೈಯಿನ ಒಂದು ಕಾಳೀ ಮೂರ್ತಿಯು ಮಗುವನ್ನು ಎತ್ತಿಕೊಳ್ಳುವುದಕ್ಕೆ ಕೈನೀಡಿತಂತೆ. ತಾಯಿಯು ಹೆದರಿ ಕೂಗಿಕೊಳ್ಳಲು ಆ ಮೂರ್ತಿಯು ಅಂತರ್ಧಾನವಾಗಿ ಹೋಯಿತಂತೆ. </span>
</p>
<p>
<span> ಹರಪ್ರಸನ್ನರು ಪ್ರಾಯಶಃ ಪ್ರತಿ ಶನಿವಾರವೂ ಡಾಕಾದಿಂದ ನಾಗಮಹಾಶಯರನ್ನು ನೋಡುವುದಕ್ಕೆ ಬರುತ್ತಿದ್ದರು. ಮಳೆಗಾಲದಲ್ಲಿ ಈ ಪ್ರದೇಶದಲ್ಲಿ ನೀರು ತುಂಬಿಕೊಂಡಿರುತ್ತದೆ. ಆಗ ಶನಿವಾರ ಬಂದಿತೆಂದರೆ ನಾಗಮಹಾಶಯರು ಒಂದು ದೋಣಿಯನ್ನು ನಾರಾಯಣಗಂಜಿನ ಶ್ರೀ ಲಕ್ಷ್ಮೀನಾರಾಯಣಜೀಯರ ದೇವಸ್ಥಾನದ ಹತ್ತಿರಕ್ಕೆ ತಂದು ಅವರಿಗೋಸ್ಕರ ಕಾದಿರುತ್ತ, ಹರಪ್ರಸನ್ನರು ರೈಲಿನಿಂದ ನಾರಾಯಣಗಂಜಿನಲ್ಲಿ ಬಂದಿಳಿದ ಕೂಡಲೆ, ಅವರನ್ನು ದೋಣಿಯಲ್ಲಿ ಕೂರಿಸಿ ತಾವೇ ದೋಣಿ ನಡೆಸುತ್ತಾ ಮನೆಗೆ ಕರೆದುಕೊಂಡು ಬರುತ್ತಿದ್ದರು. ಕ್ರಮೇಣ ಹರಪ್ರಸನ್ನರು ಇದಕ್ಕೆ ಅಡ್ಡಿಮಾಡಲಾರಂಭಿಸಿದರು. ಕೊನೆಗೆ ಒಂದು ದಿವಸ, ಅವರು ದೋಣಿ ಹತ್ತುವುದಕ್ಕೇ ಒಪ್ಪದಿದ್ದದ್ದರಿಂದ ಒಬ್ಬ ಹುಡುಗನನ್ನು ಗೊತ್ತು ಮಾಡಿದ್ದಾಯಿತು. ಅವನೇ ಪ್ರತಿ ಶನಿವಾರವೂ ಅವರನ್ನು ದೇವಭೋಗಕ್ಕೆ ಕರೆತಂದುಬಿಟ್ಟು ಪುನಃ ಸೋಮವಾರ ನಾರಾಯಣಗಂಜಿಗೆ ಕಳುಹಿಸಿ ಬರುತ್ತಿದ್ದನು. ಆಮೇಲೆ ಹರಪ್ರಸನ್ನರಿಗೆ ನಾರಾಯಣಗಂಜಿಗೆ ವರ್ಗವಾಯಿತು; ಆವಾಗ ಅವರು ಕೆಲವು ತಿಂಗಳಮಟ್ಟಿಗೆ ದೇವಭೋಗಗ್ರಾಮದಲ್ಲಿಯೇ ವಾಸಮಾಡಿಕೊಂಡಿದ್ದರು. ಇನ್ನು ಸ್ವಲ್ಪ ದಿನಕ್ಕೆ ಮತ್ತೆ ಡಾಕಾಕ್ಕೆ ವರ್ಗವಾಯಿತು. ಅಮೇಲೆ ಡಾಕಾದಿಂದಲೇ ಮೊದಲಿನಂತೆ ಬರುತ್ತಿದ್ದರು. </span>
</p>
<p>
<span> ಒಂದುಸಾರಿ ಏನೋ ಕಾರಣದಿಂದ ಹರಪ್ರಸನ್ನರ ಮಿದುಳು ಸ್ವಲ್ಪ ಚಂಚಲವಾಗಲು ಅವರು ರಜ ತೆಗೆದುಕೊಳ್ಳಬೇಕಾಯಿತು. ಅವರ ಹೆಂಡತಿಯು ವ್ಯಾಕುಲಳಾಗಿ ಅವರನ್ನು ನಾಗಮಹಾಶಯರ ಹತ್ತಿರ ಕರೆದುಕೊಂಡು ಹೋದರು. ಅವರು ಭಕ್ತದಂಪತಿಗಳಿಗೆ ಅಭಯಕೊಟ್ಟ ಸ್ವಲ್ಪ ಕಾಲಕ್ಕೇ ರೋಗವು ನಿರ್ಮೂಲವಾಗಿ ವಾಸಿಯಾಯಿತು. </span>
</p>
<p>
<span> ನಾಗಮಹಾಶಯರು ದೇಹತ್ಯಾಗ ಮಾಡುವುದಕ್ಕೆ ಎರಡು ಮೂರು ದಿನ ಹಿಂದೆ ಅವರು ಹರಪ್ರಸನ್ನರನ್ನು ಕುರಿತು “ನೋಡಿ, ಪರಮಹಂಸರು ಸತ್ಯವಾಗಿಯೂ ಭಗವಂತನ ಅವತಾರವಾಗಿ ಜನಿಸಿದವರು” ಎಂದು ಹೇಳಿದರಂತೆ. ನಾಗಮಹಾಶಯರ ಭಕ್ತರಲ್ಲೆಲ್ಲಾ ಹರಪ್ರಸನ್ನರು ಅವರಿಗೆ ಅತ್ಯಂತ ಪ್ರೀತಿಪಾತ್ರರಾಗಿದ್ದರು. ಅವರು “ಹರಪ್ರಸನ್ನರಿಗೆ ಎಂಥ ವೀರಭಾವವಿದೆಯೋ ಅಂಥ ಭಕ್ತಿಯೂ ಇದೆ” ಎಂದು ಹೇಳುತ್ತಿದ್ದರು. ಪೂಜ್ಯಪಾದ ಸ್ವಾಮಿ ಬ್ರಹ್ಮಾನಂದರೂ ಅವರ ಭಕ್ತಿಯಿಂದ ವಿಮೋಹಿತರಾಗಿದ್ದರು. ನಾಗಮಹಾಶಯರ ಆದರ್ಶಜೀವನವು ಹರಪ್ರಸನ್ನರಲ್ಲಿ ಪ್ರತಿಫಲಿತವಾದ ಹಾಗೆ ಮತ್ತಾರಲ್ಲೂ ಆಗಿಲ್ಲ. ಅವರನ್ನು ನೋಡಿದರೆ, ಅವರ ಬಾಯಿಂದ “ಕೃಪೆ, ಕೃಪೆ, ಅವ್ಯಾಜ ಕೃಪೆ” ಎಂಬ ಮಾತುಗಳನ್ನು ಕೇಳಿದರೆ ನಾಗಮಹಾಶಯರ ಜ್ಞಾಪಕ ಬರುತ್ತದೆ. ಅವರ ದೀನತೆ, ಭಕ್ತಿಭವ, ಪ್ರೇಮೋತ್ಸವ, ಸೇವೆ ಮುಂತಾದವುಗಳು - ನಾಗಮಹಾಶಯರನ್ನೇ ಜ್ಞಾಪಕಕ್ಕೆ ತರುತ್ತವೆ. ಹರಪ್ರಸನ್ನರು ಬಾಲ್ಯದಿಂದಲೂ ದೇವಬ್ರಾಹ್ಮಣರಲ್ಲಿ ಭಕ್ತಿಯುಳ್ಳವರಾಗಿದ್ದರು. ಇವರು ಅನೇಕ ಕೀರ್ತನೆಗಳನ್ನು ರಚಿಸಿದ್ದಾರೆ; ಭಾವಾವೇಶದಿಂದ ಅವುಗಳಲ್ಲಿ ಕೆಲವನ್ನು ಆಗಾಗ್ಗೆ ಅವರೇ ಹಾಡುತ್ತಲೂ ಇರುತ್ತಾರೆ..............</span>
</p>
<p>
<span> ನಾಗಮಹಾಶಯರು ಲೋಕಾಂತರವನ್ನೈದುವುದಕ್ಕೆ ಕೆಲವು ಗಂಟೆಗಳ ಹಿಂದೆ ಹರಪ್ರಸನ್ನರು ದೇವಭೋಗವನ್ನು ಬಿಟ್ಟು ಹೊರಟರು ಹೋದರು. ನಾಗಮಹಾಶಯರ ಅಂತಿಮಕಾಲವನ್ನು ನೋಡಲು ಅವರ ಮನಸ್ಸು ತಡೆಯಲಾರದೆ ಹೋಯಿತು. ಅವರು ತಾವು ಹುಟ್ಟಿದ ಊರನ್ನು ಬಿಟ್ಟು ಕೆಲವುದಿನ “ನಾರಾನದಿಯಾ” ಎಂಬ ಹಳ್ಳಿಯಲ್ಲಿದ್ದರು. ಈಗ ಉತ್ಕಲ ದೇಶದಲ್ಲಿದ್ದಾರೆ. </span>
</p>
<p>
<span> ಶ್ರೀ ನಟವರ ಮುಖ್ಯೋಪಾಧ್ಯಾಯರು ನಾಗಮಹಾಶಯರ ಕೊನೆಗಾಲದಲ್ಲಿ ಅವರೊಡನೆ ಸೇರಿದರು. ಅವರು ಇದ್ದದ್ದೂ ದೇವಭೋಗವೇ ಆದ್ದರಿಂದ ನಾಗಮಹಾಶಯರ ಹತ್ತಿರ ಇರಲು ಹೆಚ್ಚು ಅವಕಾಶವಿರುತ್ತಿತ್ತು. ನಟವರರ ಪೂರ್ವಜೀವಮಾನವು ಉಚ್ಛೃಂಖಲವಾಗಿದ್ದರೂ ಅದರಲ್ಲಿ ಭಕ್ತಿಯ ಬೀಜವಿತ್ತು. ನಾಗಮಹಾಶಯರು ಅವತಾರ ಪುರುಷರೆಂದು ಅವರ ನಂಬಿಕೆ. ನಾಗಮಹಾಶಯರ ತಂದೆಯ ಉತ್ತರಕ್ರಿಯಾದಿಗಳಿಗೆ ಅವರ ಮನೆಯನ್ನು ಅಡವು ಹಾಕಿ ಸಾಲ ಮಾಡಿತ್ತು. ನಟವರ ಮುಂತಾದ ಭಕ್ತರ ಸಹಾಯದಿಂದಲೇ ಠಾಕೂರಣಿಯವರು ಆ ಸಾಲವನ್ನು ತೀರಿಸಿದರು. ನಟವರರ ಪ್ರಯತ್ನದಿಂದಲೇ ನಾಗಮಹಾಶಯರ ಸಮಾಧಿಯ ಮೇಲೆ ಒಂದು ಶಿಲಾ ಮಂದಿರವು ನಿರ್ಮಿತವಾಗಿದೆ; ಅದರಲ್ಲಿ ನಾಗಮಹಾಶಯರು ಉಪಯೋಗಿಸುತ್ತಿದ್ದ ಪದಾರ್ಥಗಳೆಲ್ಲಾ ಇವೆ: ಅದರ ತಳದಲ್ಲಿ ಅವರ ಬೂದಿಯನ್ನಿಟ್ಟಿದೆ. ಬೇಲೂರ ಮಠದಲ್ಲಿ ನಡೆಯುವಂತೆ ಇಲ್ಲಿಯೂ ನಾಗಮಹಾಶಯರ ಪೂಜಾ ಸೇವಾದಿಗಳು ನಡೆಯುವಂತೆ ನಟವರರೇ ಏರ್ಪಡಿಸಿದ್ದಾರೆ. ತಮಗೆ ಯಾವುದು ಒಳ್ಳೆಯದೆಂದು ತಿಳಿದಿರುತ್ತಿತ್ತೋ ಅದಕ್ಕೋಸ್ಕರ ನಟವರರು ತಮ್ಮ ಸರ್ವಸ್ವವನ್ನೂ ಕೊಡಲು ಸಿದ್ಧರಾಗಿದ್ದರು; ಮತ್ತು ಅದನ್ನು ನಡೆಸುವುದಕ್ಕೆ ಅವರು ಯಾವಾಗಲೂ ಹಿಂತೆಗೆಯುತ್ತಿರಲಿಲ್ಲ. </span>
</p>
<p>
<span> ನಟವರರು ಒಂದುಸಾರಿ ಒಂದು ನಾಟಕವನ್ನು ಬರೆದಿದ್ದರು. ಭಕ್ತರಿಗೋಸ್ಕರವಾಗಿ ಭಗವಂತನು ಮನುಷ್ಯ ದೇಹದಲ್ಲಿ ಅವತಾರ ಮಾಡುವುದು ಮತ್ತು ಪತಿತರನ್ನು ಉದ್ಧಾರ ಮಾಡುವುದು </span>
<span>–</span>
<span> ಇದೇ ಆ ನಾಟಕದ ವಿಷಯ. ದೇವಭೋಗ ಗ್ರಾಮದಲ್ಲಿ ಆ ನಾಟಕವನ್ನು ಅಭಿನಯಿಸಿದರು. ನಾಗಮಹಾಶಯರೂ ಅದನ್ನು ನೋಡುವುದಕ್ಕೆ ಹೋಗಿದ್ದರು. ಇದರಲ್ಲಿ ನಟವರರು ನಾಗಮಹಾಶಯರ ಅಪಾರ ದಯೆ ಮತ್ತು ಅಮಾನುಷಿಕ ದೈನ್ಯಗಳನ್ನು ಚಿತ್ರಿಸಿದ್ದರು. </span>
</p>
<p>
<span> ನಾಗಮಹಾಶಯರು ನಟವರರಿಗೆ ಸ್ವಲ್ಪಸ್ವಲ್ಪ ಶಾಸ್ತ್ರ ಗ್ರಂಥಗಳನ್ನು ಓದಬೇಕೆಂದು ಹೇಳಿದ್ದರು. ಅದರಂತೆ ಅವರು ಓದಲು, ಗುರು ಕೃಪೆಯಿಂದ ಅದರ ಮರ್ಮಾರ್ಥವನ್ನು ಭೇದಿಸಿ ತಿಳಿಯುವುದರಲ್ಲಿ ಅಲೌಕಿಕ ಪ್ರತಿಭೆಯುಂಟಾಯಿತು. ಆದರೆ ನಾಗಮಹಾಶಯರನ್ನು ಹೊರತು ಅವರು ಮತ್ತಾರನ್ನೂ ಗೌರವಿಸುತ್ತಿರಲಿಲ್ಲ. ಮಧ್ಯೆ ಮಧ್ಯೆ ಚಾಕರಿ ನೌಕರಿಗಳನ್ನು ಮಾಡುತ್ತಿದ್ದರೂ ತಮ್ಮ ಕಾಲದಲ್ಲಿ ಬಹು ಭಾಗವನ್ನು ಭಗವಂತನಿಗಾಗಿ ಸಮರ್ಪಿಸಿ, ನಿಶ್ಚಿಂತರಾಗಿರುತ್ತಿದ್ದರು. ಅವರು ದೇವಭೋಗದಲ್ಲಿ ವಾಸವಾಗಿರುತ್ತಿದ್ದದ್ದೇ ಹೆಚ್ಚು ಕಾಲ. ಠಾಕೂರಣಿಯವರು ಅವರಲ್ಲಿ ಪ್ರಸ್ತಾಪಿಸದೆ ಯಾವ ಕೆಲಸವನ್ನೂ ಮಾಡುತ್ತಿರಲಿಲ್ಲ. ನಟವರರು ಯಾವಾಗಲೂ ಅವರ ಯೋಗಕ್ಷೇಮಗಳನ್ನು ನೋಡಿಕೊಳ್ಳುತ್ತಿದ್ದರು. ಠಾಕೂರಣಿಯವರು ಬೃಂದಾವನ ಕಾಶಿ ಮುಂತಾದ ಕಡೆಗಳಲ್ಲಿ ಯಾತ್ರೆ ಮಾಡಿಬಂದದ್ದು ಅವರ ಜೊತೆಯಲ್ಲಿಯೇ ಮತ್ತು ಸಹಾಯದಿಂಲೇ. ಅವರಿಗೋಸ್ಕರವಾಗಿ ನಟವರರು ಪ್ರಾಣಕೊಡುವುದಕ್ಕೂ ಹಿಂದೆಗೆಯುತ್ತಿರಲಿಲ್ಲ; ನಾಗಮಹಾಶಯರ ಭಕ್ತರೆಂದರೆ, ಅವರಿಗೆ ಪ್ರಾಣಕ್ಕಿಂತಲೂ ಹೆಚ್ಚು. ನಟವರರು ಆಗಾಗ್ಗೆ ಕಲ್ಕತ್ತೆಗೆ ಬಂದು ರಾಮಕೃಷ್ಣ ಭಕ್ತರ ಪಾದಧೂಲಿಯನ್ನು ತೆಗೆದುಕೊಂಡುಹೋಗುತ್ತಿದ್ದರು. ಆದರೆ ಸುಖವಿರಲಿ ದುಃಖವಿರಲಿ, ಬದುಕಿರಲಿ ಸಾಯಲಿ, ನಾಗಮಹಾಶಯರೊಬ್ಬರೇ ಅವರ ಅವಲಂಬನ. ನಾಗಮಹಾಶಯರ ಸ್ಮೃತಿ ರಕ್ಷಣೆಗಾಗಿ ಯಾರು ತಮ್ಮ ಜೀವಮಾನವನ್ನೇ ಧಾರೆ ಎರೆದಿದ್ದಾರೋ ಅವರು ನಿಜವಾಗಿಯೂ ಪೂಜ್ಯರು. </span>
</p>
<p>
<span> ನಾಗಮಹಾಶಯರ ಮತ್ತೊಬ್ಬ ಭಕ್ತರು ಅನ್ನದಾ ಠಾಕೂರರು. ಅವರೂ ರಾಮಕೃಷ್ಣ ಭಕ್ತರಲ್ಲಿ ಸುಪರಿಚಿತರು. ಅನ್ನದರಿಗೆ ಓದುಬರಹ ಬರುತ್ತಿರಲಿಲ್ಲ. ಆದರೆ ಅವರು ಭಕ್ತಿವಿಶ್ವಾಸಗಳಲ್ಲಿ ವೀರರು. ಅವರು ಹುಟ್ಟಿದ್ದು ಮುನಷೀಗಂಜಿನ ಹತ್ತಿರ ಇರುವ ಯಾವುದೋ ಒಂದು ಹಳ್ಳಿಯಲ್ಲಿ. ಅವರಿಗೆ ಅವಕಾಶ ಸಿಕ್ಕಿದರೆ ಸಾಕು, ನಾಗಮಹಾಶಯರ ಹತ್ತಿರ ಬಂದುಬಿಡುತ್ತಿದ್ದರು; ಮನೆಯಲ್ಲಿ ಯಾರು ತಡೆದರೂ ಕೇಳುತ್ತಿರಲಿಲ್ಲ. ತಮ್ಮ ಮನಸ್ಸಿಗೆ ಯಾವಾಗ ಯಾವುದು ತೋರಲಿ, ಅದನ್ನು ಮಾಡಿಬಿಟ್ಟ ಹೊರತು ಅವರು ಸುಮ್ಮನೆ ಕುಳಿತುಕೊಳ್ಳುತ್ತಿರಲಿಲ್ಲ; ಎಂದೂ ಅವರು ಕೆಲಸಕ್ಕೆ ಬೇಜಾರುಪಟ್ಟು ಕೊಂಡದ್ದೇ ಇಲ್ಲ. ಪರೋಪಕಾರವೆಂದರೆ, ಪ್ರಾಣಕೊಡುವುದಕ್ಕೂ ಹಿಂತೆಗೆಯುತ್ತಿರಲಿಲ್ಲ. ನಾಗಮಹಾಶಯರು ಅವರ ಅದಮ್ಯವಾದ ಉದ್ಯಮ, ಅಜೇಯಸಾಹಸ, ಅಕಪಟಭಕ್ತಿ, ಸರಳವಿಶ್ವಾಸ </span>
<span>–</span>
<span> ಇವುಗಳನ್ನು ನೂರಾರು ವಿಧದಲ್ಲಿ ಹೊಗಳುತ್ತಿದ್ದರು. ಈ “ನಿಷ್ಕಪಟನಾದ ಬ್ರಾಹ್ಮಣ”ನ ಮೇಲೆ ಅವರಿಗೆ ಅಪಾರವಾದ ವಿಶ್ವಾಸವಿತ್ತು. </span>
</p>
<p>
<span> ಹರಪ್ರಸನ್ನರು ಡಾಕಾದಲ್ಲಿದ್ದಾಗ ಅನ್ನದರು ಅವರ ಜೊತೆಯಲ್ಲಿ ಸ್ವಲ್ಪ ದಿವಸವಿದ್ದರು. ಆ ಊರಿನಲ್ಲಿದ್ದ ಒಬ್ಬ ‘ಡೆಪ್ಯುಟಿ’ಯೊಡನೆ ಅನ್ನದರಿಗೆ ಪರಿಚಯವಿತ್ತು. ಆದ್ದರಿಂದ ಅವರೊಡನೆ ಆಗಾಗ್ಗೆ ಸಂಚಾರಕ್ಕೆ ಹೋಗಿಬರುತ್ತಿದ್ದರು. ಈ ಸಮಯದಲ್ಲಿ ಅಮೇರಿಕಾದಿಂದ ಪೂಜ್ಯಪಾದ ಸ್ವಾಮಿ ವಿವೇಕಾನಂದರ ವಿಜಯ ದುಂದುಭಿಯು ಭರತಖಂಡದ ಒಂದು ತುದಿಯಿಂದ ಮತ್ತೊಂದು ತುದಿಯವರೆಗೆ ಪ್ರತಿಧ್ವನಿತವಾಗುತ್ತಿತ್ತು. ಅವರ ಸಂಬಂಧವಾಗಿ ಅನ್ನದರು ನಾಗಮಹಾಶಯರಿಂದ ಅನೇಕ ಸಂಗತಿಗಳನ್ನು ಕೇಳಿದ್ದರು. ಒಂದು ದಿನ ಅನ್ನದರು ಡೆಪ್ಯುಟಿಯ ಮನೆಗೆ ಹೋಗಿದ್ದಾಗ ವಿವೇಕಾನಂದರ ಮಾತು ಬಂತು; ಡೆಪ್ಯುಟಿಯು ಸ್ವಾಮಿಗಳ ಮೇಲೆ ಸುಳ್ಳು ರೋಷಾರೋಪಣೆಗೆ ಆರಂಭಮಾಡಿದನು. ಅನ್ನದರು ಸ್ಥಿರವಾದ ಸ್ವರದಲ್ಲಿ “ನೀವು ಡೆಪ್ಯುಟಿಗಳೆಂದು ನಿಮ್ಮ ಮಾತಿಗೆ ನಾನು ಪ್ರತಿಹೇಳುತ್ತಿಲ್ಲ. ಸಿದ್ಧಮಹಾಪುರುಷರಾದ ನಾಗಮಹಾಶಯರು ಯಾರನ್ನು ನೂರುಬಾಯಲ್ಲಿ ಹೊಗಳಿದ್ದಾರೋ, ಯಾರು ತಪೋಬಲದಿಂದಲೂ ವಿದ್ಯಾಬಲದಿಂದಲೂ ಅಮೇರಿಕಾವನ್ನು ಅಲ್ಲೋಲ ಕಲ್ಲೋಲ ಮಾಡಿಬಿಟ್ಟಿದ್ದಾರೋ, ಯಾರ ಗೌರವದಿಂದ ಭರತಖಂಡಕ್ಕೇ ಗೌರವ ಬಂದಿದೆಯೋ ಅಂಥವರ ವಿಚಾರವಾಗಿ ನೀವು ಏಕೆ ಅಲ್ಲದ ಸಲ್ಲದ ಸಂಗತಿಗಳನ್ನೆಲ್ಲಾ ಹೇಳಿ ಪಾಪ ಕಟ್ಟಿಕೊಳ್ಳುತ್ತೀರಿ?” ಎಂದರು. ಇದರಿಂದೇನೂ ಪ್ರಯೋಜನವಾಗಲಿಲ್ಲ; ಪುನಃ ನಿಂದೆಗೆ ಆರಂಭವಾಯಿತು. ಆಗ ಅನ್ನದರು ಅವರ ಎದುರಿಗೆ ಬಂದು ನಿಂತು ದೃಢವಾದ ಧ್ವನಿಯಿಂದ </span>
<span class="en">"One word more against Swamiji and you're done for" </span>
<span>(ಸ್ವಾಮಿಗಳಿಗೆ ವಿರುದ್ಧವಾಗಿ ಇನ್ನೊಂದು ಮಾತು ನಿಮ್ಮ ಬಾಯಿಂದ ಬಂದರೂ ನಿಮ್ಮನ್ನು ತೀರಿಸಿಬಿಡುತ್ತೇನೆ!) ಎಂದರು. ಅವರ ಉಗ್ರಮೂರ್ತಿಯನ್ನು ನೋಡಿ ಡೆಪ್ಯುಟಿಗಳ ಮುಖವು ಬಿಳಿಚಿಕೊಂಡಿತು. “ಇದೇನು! ಇದೇನಯ್ಯಾ, ತಮಾಷೆಗೆ ಹಾಗೆಂದರೆ ಅದಕ್ಕೇ ಕೋಪಿಸಿಕೊಳ್ಳುತ್ತಾರೆಯೆ!” ಎಂದರು. ಅನ್ನದರು ಮರುಮಾತಾಡದೆ ಅಲ್ಲಿಂದ ಹೊರಲಟುಹೋದರು; ತಿರುಗಿ ಜೀವವಿರುವವರೆಗೆ ಅವರು ಆ ಡೆಪ್ಯುಟಿಯ ಮುಖವನ್ನು ನೋಡಲಿಲ್ಲ. </span>
</p>
<p>
<span> ನಾಗಮಹಾಶಯರ ಅಂತ್ಯಕಾಲವು ಸಮೀಪಿಸಲು ಅನ್ನದರು ವ್ಯಾಕುಲರಾಗಿ ಶ್ರೀ ಶ್ರೀ ಮಾತೆಯವರಲ್ಲಿಗೆ ಜೀವನ ಭಿಕ್ಷೆಗಾಗಿ ಹೋದರು. ಶ್ರೀ ಶ್ರೀ ಮಾತೆಯವರು ಆಗ ಜಯರಾಮವಾಟಿಯಲ್ಲಿದ್ದರು. ಅನ್ನದರು ತಾರಕೇಶ್ವರದಿಂದ ಜಯರಾಮವಾಟಿಗೆ ನಡೆದುಕೊಂಡು ಹೋಗಿ ನಡೆದುಕೊಂಡು ಬಂದು, ಅಲ್ಲಿಂದ ಕಲ್ಕತ್ತೆಗೆ ಹೋಗಿ ಗಿರಿಶಬಾಬುಗಳನ್ನು ನೋಡಿದರು. ಆಮೇಲೆ ದೇವಭೋಗಕ್ಕೆ ಹಿಂತಿರುಗಿ ಬರಲು ಅಷ್ಟು ಹೊತ್ತಿಗೆ ನಾಗಮಹಾಶಯರು ಇಹಲೋಕವನ್ನು ಬಿಟ್ಟಿದ್ದರು. ಅಂತ್ಯಕಾಲದಲ್ಲಿ ಅವರನ್ನು ನೋಡಲಿಲ್ಲವಲ್ಲಾ ಎಂದು ಜೀವವಿರುವವರೆಗೂ ಕೊರಗುತ್ತಿದ್ದರು. </span>
</p>
<p>
<span> ಅನ್ನದರ ಒಬ್ಬ ತಮ್ಮನ ಸಂಬಂಧದಲ್ಲಿ ಅವರು ತುಂಬ ಚಿಂತೆ ಪಡುತ್ತಿದ್ದರು. ಆತನು ಅಣ್ಣನಿಗೆ ಪ್ರತಿಯೊಂದರಲ್ಲೂ ತಲೆಕೆಳಕು: ಅಣ್ಣನಿಗೆ ಆಚಾರ ನಿಷ್ಠೆ ಮುಂತಾದವು ಹೆಚ್ಚಾಗಿರಲಿಲ್ಲ. ಓದುಬರಹ ತಿಳಿಯದು; ತಮ್ಮನು ಪರಮ ಆಚಾರವಂತ, ವೇದಾಧ್ಯಾಯಿ; ಆದರೆ ಶುದ್ಧಾಂಗವಾಗಿ ಭಕ್ತಿಹೀನ. ಆದ್ದರಿಂದ ಅನ್ನದರು ಯಾವಾಗಲೂ “ಅವನಿಗೆ ಭಗವಾನ್​ ರಾಮಕೃಷ್ಣರ ಚರಣದಲ್ಲಿ ಭಕ್ತಿಯುಂಟಾಗುವಂತೆ ಆಶೀರ್ವಾದಮಾಡಿ” ಎಂದು ಕೇಳುತ್ತಿದ್ದರು. ನಾಗಮಹಾಶಯರ ಅಂತ್ಯಕಾಲದಲ್ಲಿ ಒಂದು ದಿನ ಆತನು ಅವರನ್ನು ನೋಡುವುದಕ್ಕೆ ಹೋಗಿದ್ದನು. ಒಂದು ದಿವಸ ರಾತ್ರಿ, ಚಕ್ರವರ್ತಿಗಳೊಡನೆ ನಾಗಮಹಾಶಯರಿಗೆ ಈಶೋಪನಿಷತ್ತನ್ನು ಓದಿ ಹೇಳಿದ್ದನು. ಒಂದುಸಲ ಬೇಲೂರ ಮಠಕ್ಕೂ ಹೋಗಿದ್ದನು. ಆದರೆ ಆತನ ಅಹಂಭಾವವು ಬಲವಾಗಿದ್ದದ್ದರಿಂದ ಎಲ್ಲಿಯೂ ಯಾವ ಸಾಧುವಿನ ಕೃಪಾಲಾಭವೂ ಆಗಲಿಲ್ಲ. ತಮ್ಮ ತಮ್ಮನು ಅವನ ಜೀವಮಾನದಲ್ಲಿ ತುಂಬ ದುಃಖವನ್ನು ಅನುಭವಿಸುತ್ತಾನೆ ಎಂದು ಅನ್ನದರು ಹೇಳುತ್ತಿದ್ದರು. ಆ ಮಾತು ನಿಜವಾಯಿತು. </span>
</p>
<p>
<span> ನಾಗಮಹಾಶಯರು ಅಂತರ್ಧಾನವಾದ ಒಂಬತ್ತು ವರ್ಷದಮೇಲೆ ಅನ್ನದರು ಆಮಶಂಕೆಯಿಂದ ಮೃತರಾದರು. ಸಾವಿನ ಹೊತ್ತಿನಲ್ಲಿ ಅವರು ನಾಗಮಹಾಶಯರ ಭಕ್ತರನ್ನು ನೋಡಬೇಕೆಂದು ಅಪೇಕ್ಷಿಸಿದರು. ಈ ವರ್ತಮಾನವು ತಿಳಿದು ಹರಪ್ರಸನ್ನರು ಅಲ್ಲಿಗೆ ಬಂದುರ. ಅವರನ್ನು ನೋಡಿ ಅನ್ನದರು ಪರಮಸಂತೋಷದಿಂದ “ಅಣ್ಣಾ, ಈ ಶರೀರ ಹೋಗುವುದಕ್ಕೆ ಹೆಚ್ಚು ತಡವಿಲ್ಲ; ಬೇರೆ ದೇಹ ಬಂದು ಜಾಗ್ರತೆಯಾಗಿ ಗುರುಮಹಾರಾಜರ ಸೇವೆಗೆ ಬರುವಂತೆ ಆಶೀರ್ವಾದಮಾಡಿ” ಎಂದು ಕೇಳಿಕೊಂಡು ಗದ್ಗದ ಸ್ವರದಿಂದ ಶ್ರೀ ರಾಮಕೃಷ್ಣ ಮತ್ತು ನಾಗಮಹಾಶಯರ ಹೆಸರನ್ನು ಜಪಿಸುವುದಕ್ಕೆ ಮೊದಲುಮಾಡಿದರು. ಆಮೇಲೆ ಸ್ವಲ್ಪ ಹೊತ್ತಿಗೆಲ್ಲಾ ಅವರ ಪ್ರಾಣಹೋಯಿತು. ಹರಪ್ರಸನ್ನರು ಈಗ ಮಾಡುತ್ತಿರುವ ಕೆಲಸದಲ್ಲಿ ಅನ್ನದರನ್ನೇ ಮುಖ್ಯ ಲಕ್ಷ್ಯವನ್ನಾಗಿ ಇಟ್ಟುಕೊಂಡು ನಾಗಮಹಾಶಯರ ಭಕ್ತರಿಗೋಸ್ಕರ ಪ್ರಾಣವನ್ನಾದರೂ ಕೊಡುತ್ತಾರೆ. </span>
</p>
<p>
<span> ಶ್ರೀಮತಿ ಹರಕಾಮಿನಿಯ ಪತಿಯಾದ ಶ್ರೀ ಕೈಲಾಸಚಂದ್ರದಾಸರು ತಮ್ಮ ಪತ್ನಿಯಂತೆಯೇ ಜೀವಮಾನದ ಸಮಸ್ತ ಶುಭಾಶುಭಗಳ ಭಾರವನ್ನೂ ನಾಗಮಹಾಶಯರಿಗೆ ಅರ್ಪಣಮಾಡಿಬಿಟ್ಟಿದ್ದರು. ಕೈಲಾಸ ಬಾಬುಗಳು ನಾಗಮಹಾಶಯರ ಸಂಸಾರದಲ್ಲಿ ಒಂದು ವಿಧವಾದ ಮನೆ ವಾರ್ತೆಯವರಂತೆ ಇದ್ದರು. ಅಂಗಡಿ ಮುಂಗಟ್ಟುಗಳಿಗೆ ಹೋಗುವುದು, ಮನೆ ಬಾಗಿಲುಗಳನ್ನು ಸರಿಮಾಡಿಸುವುದು, ಸಮಯ ಸಂದರ್ಭಗಳಲ್ಲಿ ಸಾಲಸೋಲಗಳನ್ನು ತಂದು ಸಂಸಾರವನ್ನು ನಡೆಸುವುದು </span>
<span>–</span>
<span> ಮುಂತಾದ ಕೆಲಸಗಳಲ್ಲಿ ಅವರು ಠಾಕೂರಣಿಯವರಿಗೆ ಮುಖ್ಯ ಸಹಾಯಕರಾಗಿದ್ದರು. ಅವರು ವೀರಭಾವದ ಸಾಧಕರಾಗಿದ್ದು ಪಾನಮಾಡುವ ಆಚಾರವನ್ನಿಟ್ಟು ಕೊಂಡಿದ್ದರು. ಅವರನ್ನು ನಿವೃತ್ತಿಮಾರ್ಗಕ್ಕೆ ತರಲು ನಾಗಮಹಾಶಯರು ತುಂಬ ಶ್ರಮಪಟ್ಟರು. ಅವರ ಪಾನದೋಷವನ್ನು ತಪ್ಪಿಸಲು ನಾಗಮಹಾಶಯರು ಒಂದು ದಿನ ತಾವೇ ಮಧ್ಯವನ್ನು ಕೊಂಡು ತಂದು ಅವರಿಗೆ ಮೇಲಿಂದ ಮೇಲೆ ಕುಡಿಸಿದರು; ಅವೊತ್ತಿನಿಂದ ಕೈಲಾಸರು ತಮ್ಮ ಜೀವಮಾನದಲ್ಲಿ ಮದ್ಯವನ್ನು ಮುಟ್ಟಲಿಲ್ಲ. </span>
</p>
<p>
<span> ನಾಗಮಹಾಶಯರು ಯಾರಿಂದಲೂ ಸೇವೆ ಮಾಡಿಸಿಕೊಳ್ಳುತ್ತಿರಲಿಲ್ಲ. ಆದರೆ ಕೈಲಾಸರ ವಿಚಾರದಲ್ಲಿ ಯಾವ ಮಾತೂ ನಡೆಯದು. ನಾಗಮಹಾಶಯರನ್ನು ಗದರಿಸಿ, ತಮ್ಮ ಇಚ್ಛೆ ಬಂದಂತೆ ಊಟ ತಿಂಡಿಗಳನ್ನು ಮಾಡಿಸಿಬಿಡುತ್ತಿದ್ದರು. ಅವರಿಗೆ ಹೆದರದೆ ಇದ್ದವರು ದೇವಭೋಗದಲ್ಲೇ ಯಾರೂ ಇರಲಿಲ್ಲ. </span>
</p>
<p>
<span> ಯಾವ ತರದ ಕಪಟಾಚಾರವನ್ನು ಕಾಣಲಿ ಕೈಲಾಸಬಾಬುಗಳು ಕತ್ತಿ ಹಿಡಿದುಕೊಂಡವರಂತೆ ಬಂದು ಬಿಡುತ್ತಿದ್ದರು; “ಅಂತರ್ಯಾಮಿಯಾದ ಭಗವಂತನು ಎಲ್ಲವನ್ನೂ ನೋಡುತ್ತಿರಬೇಕಾದರೆ, ಯಾರನ್ನು ಮೋಸಗೊಳಿಸುವುದು?” ಎನ್ನುತ್ತಿದ್ದರು. </span>
</p>
<p>
<span> ನಾಗಮಹಾಶಯರು ಆಬ್ರಹ್ಮಸ್ತಂಬ ಪರ್ಯಂತವಾಗಿ ಸಮಸ್ತ ಪ್ರಪಂಚದೊಡನೆಯೂ ಸೇವ್ಯ ಸೇವಕಭಾವದಿಂದ ಇದ್ದರಷ್ಟೆ; ಅವರೊಡನೆ ಕೈಲಾಸಬಾಬುಗಳಿಗೂ ಅದೇ ಭಾವವಿತ್ತು. ನಾಗಮಹಾಶಯರು ಬದುಕಿದ್ದವರೆಗೂ ಅವರ ಆಜ್ಞೆಯನ್ನು ಪರಿಪಾಲನ ಮಾಡುವುದೊಂದೇ ಕೈಲಾಸಬಾಬುಗಳ ವ್ರತವಾಗಿತ್ತು. </span>
</p>
<p>
<span> ಶ್ರೀಯುತ ಪಾರ್ವತೀಚರಣ ಮಿತ್ರರು, ಸಂಬಂಧದಲ್ಲಿ ನಾಗಮಹಾಶಯರಿಗೆ ಅಳಿಯನಾಗಬೇಕು. ಮುನಷೀಗಂಜಿನ ವಕೀಲರಾದ ರಾಜಕುಮಾರ ನಾಗಬಾಬುಗಳು ನಾಗಮಹಾಶಯರ ಜ್ಞಾತಿಗಳು; ಅವರ ಮಗಳಾದ ಶ್ರೀಮತೀ ವಿನೋದಿನೀದೇವಿಯನ್ನು ಪಾರ್ವತೀಬಾಬುಗಳು ಮದುವೆಮಾಡಿಕೊಂಡಿದ್ದರು. ಈ ದಂಪತಿಗಳು ನಾಗಮಹಾಶಯರ ಕೃಪೆಯಿಂದ ಧರ್ಮವಿಷಯದಲ್ಲಿ ತುಂಬ ಉನ್ನತಿಯನ್ನು ಪಡೆದಿದ್ದರು. ಅವರನ್ನು ನಾಗಮಹಾಶಯರು “ಲಕ್ಷ್ಮೀನಾರಾಯಣ”ರೆಂದು ನಿರ್ದೇಶ ಮಾಡುತ್ತಿದ್ದರು. ಅವರೂ ನಾಗಮಹಾಶಯರಲ್ಲಿ ಈಶ್ವರಬುದ್ಧಿಯನ್ನಿಟ್ಟುಕೊಂಡಿದ್ದರು. ನಾಗಮಹಾಶಯರ ಕೃಪೆಯಿಂದ ಅವರ ತಂಗಿ ವಿನೋದಿನಿಯು ಅನೇಕ ವಿಧವಾದ ಅಲೌಕಿಕ ದರ್ಶನಾದಿಗಳನ್ನು ಪಡೆದಿದ್ದಳಂತೆ. ಪಾರ್ವತೀಬಾಬುಗಳು ಈಗಲೂ ಠಾಕೂರಣಿಯವರಿಗೆ ತಿಂಗಳು ತಿಂಗಳಿಗೆ ಸ್ವಲ್ಪ ಹಣವನ್ನು ಕಳುಹಿಸಿಕೊಡುತ್ತಿದ್ದಾರೆ. </span>
</p>
<p>
<span> ನಾಗಮಹಾಶಯರ ಕೊನೆಗಾಲದಲ್ಲಿ ರಾಜಕುಮಾರನಾಗರು ಅವರ ಹತ್ತಿರ ಹೋಗಿ ಬರುತ್ತಿದ್ದರು. ಈಗ ಅವರು ನಾಗಮಹಾಶಯರನ್ನೇ ಜೀವನದ ಆದರ್ಶವನ್ನಾಗಿಟ್ಟುಕೊಂಡು ಧರ್ಮಮಾರ್ಗದಲ್ಲಿ ಮುಂದುವರಿಯುತ್ತಿದ್ದಾರೆ. ಅವರು ನಾಗಮಹಾಶಯರ ಸಂಬಂಧದಲ್ಲಿ ಅನೇಕ ಅಲೌಕಿಕ ಘಟನೆಗಳನ್ನು ಹೇಳುತ್ತಿರುತ್ತಾರೆ. ಅವುಗಳಲ್ಲಿ ಇದು ಒಂದು :- ನಾಗಮಹಾಶಯರ ಮನೆಯಲ್ಲಿ ಗಂಗಾಪ್ರವಾಹ ಉಕ್ಕಿಬಂದ ದಿವಸದ ಸುಮಾರಿಗೆ ಒಬ್ಬಿಬ್ಬರು ಭಕ್ತರು ಕಾಳಿಕಾಘಟ್ಟದ ಕಾಳೀದೇವಿಯನ್ನು ಅಲ್ಲಿ ಸ್ಪಷ್ಟವಾಗಿ ನೋಡಿದರಂತೆ </span>
<span>–</span>
<span> ಕಾಳೀಘಟ್ಟಕ್ಕೆ ಕಾಳೀಘಟ್ಟವೇ ಪ್ರತಿಬಿಂಬಿತವಾಗಿ ಭಕ್ತರನ್ನು ಕಾಳೀಘಟ್ಟದ ಭಾವರಾಜ್ಯದಲ್ಲಿ ತಿರುಗಿಸುತ್ತಿದ್ದಂತೆ ಆಯಿತಂತೆ. ಮತ್ತೊಂದೇನೆಂದರೆ, (ಚಕ್ರವರ್ತಿಗಳಿಗೆ ಹೇಳಿದ್ದು) - ದೀನದಯಾಳುವಿನ ಮೃತ್ಯುಕಾಲದಲ್ಲಿ ನಾಗಮಹಾಶಯರು ಹೀಗೆಂದರಂತೆ :- “ಅಪ್ಪನ ಮರಣಯಾತನೆಯನ್ನು ಕಣ್ಣಿಂದ ನೋಡಿದರೆ ಈ ಜೀವನದಲ್ಲಿ ಮಾಡಿದ ಧರ್ಮ ಕರ್ಮಗಳೆಲ್ಲಾ ವ್ಯರ್ಥವೆನ್ನಿಸುತ್ತದೆ; ಹೇ ಭಗವಾನ್​ ರಾಮಕೃಷ್ಣ, ಅಪ್ಪನಿಗೆ ಈ ಸಮಯದಲ್ಲಿ ಸದ್ಗತಿಯನ್ನುಂಟು ಮಾಡಿ ಪತಿತಪಾವನನೆಂಬ ನಿನ್ನ ಹೆಸರನ್ನು ಸಾರ್ಥಕಮಾಡಿಕೊ!” ಇತ್ಯಾದಿ. </span>
</p>
<p>
<span> ಪಾರ್ವತೀಚರಣರು ತುಂಬ ನಿರ್ಜನಪ್ರಿಯರು; ಧರ್ಮಸಂಬಂಧವಾಗಿ ಯಾರ ಜೊತೆಯಲ್ಲಿಯೂ ತರ್ಕವಿತರ್ಕಗಳನ್ನು ಮಾಡುತ್ತಿರಲಿಲ್ಲ; ನಾಗಮಹಾಶಯರನ್ನು ಮಹಾಪುರುಷರೆಂದು ತಿಳಿದು ಅವರ ಪಾದದಲ್ಲಿ ಪೂರ್ತಿಯಾಗಿ ಆತ್ಮಸಮರ್ಪಣೆ ಮಾಡಿಕೊಂಡಿದ್ದರು. ಮಿಕ್ಕವರು ತತ್ವವಿಚಾರದಲ್ಲಿ ಅವಾಂತರ ಮಾಡುತ್ತಿದ್ದರೆ ತಾವು ಅದನ್ನು ಮನಸ್ಸಿಗೆ ಹತ್ತಿಸಿಕೊಳ್ಳದೆ ನಿಸ್ಸಂಗರಾಗಿ ಕುಳಿತು ತಮ್ಮ ಇಷ್ಟ ದೇವತೆಯನ್ನು ಧ್ಯಾನಿಸುತ್ತಿದ್ದರು. ನಾಗಮಹಾಶಯರನ್ನು ಅವರು ಯಾವುದಕ್ಕೂ ಯಾವಾಗಲೂ ಪ್ರಾರ್ಥಿಸಿಕೊಂಡಿದ್ದಿಲ್ಲ. ನಾಗಮಹಾಶಯರು ಸರ್ವಜ್ಞರೆಂದೂ ತಮಗೆ ಆವಶ್ಯಕವಾದದ್ದನ್ನು ಅವರೇ ಮಾಡಿಕೊಡುತ್ತಿದ್ದರೆಂದೂ ಆತನ ನಂಬಿಕೆ. ಅವರು ದೇಹಬಿಟ್ಟ ದಿವಸ ಪಾರ್ವತೀಬಾಬುಗಳು ದೇವಭೋಗದಲ್ಲಿದ್ದರು; ಅವರ ಹೆಸರನ್ನು ಶಾಶ್ವತವಾಗಿ ನಿಲ್ಲಿಸುವುದಕ್ಕೆ ಧಾರಾಳವಾಗಿ ಸಹಾಯಮಾಡಿದರು. ಠಾಕೂರಣಿಯವರ ಮೇಲೆ ಅವರಿಗೆ ನಿಶ್ಚಲವಾದ ಭಕ್ತಿ. </span>
</p>
<p>
<span> ನಾಗಮಹಾಶಯರ ನೆರೆಯಲ್ಲಿದ್ದ ಶ್ರೀ ಜಗದ್ಬಂಧುಭೂನಿಯರು ಪ್ರತಿನಿತ್ಯವೂ ನಾಗಮಹಾಶಯರ ಮನೆಗೆ ಬಂದು ಭಾಗವತಪುರಾಣ ಮುಂತಾದವುಗಳನ್ನು ಓದುತ್ತ ಭಕ್ತರ ಜೊತೆಯಲ್ಲಿ ಭಜನೆಮಾಡುತ್ತ ಇರುತ್ತಿದ್ದರು. ಅವರ ಭಕ್ತಿ ದೀನತೆಗಳನ್ನು ನಾಗಮಹಾಶಯರು ಯಾವಾಗಲೂ ಹೊಗಳುತ್ತಿದ್ದರು. ಆತನಮೇಲೆ ಬಹು ಕೃಪೆ ತೋರಿಸಿದರು. ಪ್ರತಿನಿತ್ಯವೂ ತಾವೇ ಲಾಂದ್ರವನ್ನು ಹಿಡಿದುಕೊಂಡು ಆತನನ್ನು ಅವರ ಮನೆಗೆ ಕರೆದುಕೊಂಡು ಹೋಗಿ ಬಿಡುತ್ತಿದ್ದರು. </span>
</p>
<p>
<span> ಜಗದ್ಬಂಧುಗಳು ಈಗ ದೇವಭೋಗವನ್ನು ಬಿಟ್ಟು ಬೇರೆ ಊರಿನಲ್ಲಿ ವಾಸಮಾಡುತ್ತಿದ್ದಾರೆ. ಆದರೆ ಆಗಾಗ್ಗೆ ದೇವಭೋಗಕ್ಕೆ ಬಂದು ನಾಗಮಹಾಶಯರ ಸಮಾಧಿಯನ್ನು ದರ್ಶನಮಾಡಿಕೊಂಡು ಹೋಗುತ್ತಾರೆ. </span>
</p>
<p>
<span> ನಾಗಮಹಾಶಯರ ಬಾಲ್ಯಸ್ನೇಹಿತರಾದ ಶ್ರೀಯುತ ಕಾಮಿನೀ ಕುಮಾರ ಮುಖ್ಯೋಪಾಧ್ಯಾಯರು ದೇವಭೋಗದಲ್ಲಿ ಎಲ್ಲರಿಗಿಂತ ಹಿರಿಯರು. ಕಾಮಿನೀಕುಮಾರರು ಬಹು ಗಂಭೀರಸ್ವಭಾವದವರು; ಅವರು ತಮಗೆ ನಾಗಮಹಾಶಯರ ಮೇಲೆ ಇದ್ದ ಆಂತರ್ಯವಾದ ಭಕ್ತಿ ಭಾವವನ್ನು ಯಾವಾಗಳು ಬಾಯಲ್ಲಿ ಹೇಳಿದ್ದಿಲ್ಲ; ಒಂದು ದಿವಸ ಮಾತ್ರ “ನಾಗಮಹಾಶಯರಂಥ ಮಹಾಪುರುಷರ ಜನನದಿಂದ ಅವರ ದೇವಭೋಗ ಗ್ರಾಮವು ಧನ್ಯವಾಗಿದೆ” ಎಂದು ಹೇಳಿದರು. </span>
</p>
<p>
<span>ಕಾಮಿನಿಯ ತಂದೆಗೂ ನಾಗಮಹಾಶಯರ ತಂದೆಗೂ ತುಂಬ ಸ್ನೇಹ; ಆದ್ದರಿಂದ ಅದನ್ನು ಅನುಸರಿಸಿ ಅವರವರ ಮಕ್ಕಳಿಗೂ ಸ್ನೇಹವಿತ್ತು. ಕಾಮಿನಿಯು ನಾಗಮಹಾಶಯರ ಮನೆಗೆ ಬಂದು ವಿಶೇಷವಾಗಿ ಮಾತು ಕಥೆಗಳನ್ನಾಡುತ್ತಿರಲಿಲ್ಲ. ಸುಮ್ಮನೆ ಕುಳಿತುಕೊಂಡು ತಂಬಾಕನ್ನು ತೆಗೆದುಕೊಳ್ಳುತ್ತಾ ನಾಗಮಹಾಶಯರನ್ನು ನೋಡುತ್ತ ಇರುತ್ತಿದ್ದನು. ನಾಗಮಹಾಶಯರ ಭಕ್ತರೆಂದು ಕಾಮಿನಿ ಮತ್ತು ಅವರ ತಂದೆ ಇಬ್ಬರೂ ಚಕ್ರವರ್ತಿಗಳನ್ನು ತುಂಬ ಸ್ನೇಹಿಂದ ಕಾಣುತ್ತಿದ್ದು ಆಗಾಗ್ಗೆ ಊಟ ತಿಂಡಿಗಳಿಗೆ ಕರೆಯುತ್ತಿದ್ದರು. </span>
</p>
<p>
<span>ಒಂದು ದಿನ ಕಾಮಿನಿಯು ನಾಗಮಹಾಶಯರ ಹತ್ತಿರ ಕುಳಿತುಕೊಂಡು “ನೀಲ ಆಕಾಶೇ ಧೀರ ಬಾತಾಸೇ ಕೋಥಾ ಜಾವೋ ಪಾಖೀ” ಎಂಬ ಗಾನವನ್ನು ಮಧುರ ಕಂಠದಲ್ಲಿ ತನ್ಮಯರಾಗಿ ಹಾಡಿದ್ದು ಈ ಲೇಖಕನಿಗೆ ಇನ್ನೂ ಜ್ಞಾಪಕದಲ್ಲಿದೆ. ನಾಗಮಹಾಶಯರು ಭಾವಮಯವಾದ ಸಂಗೀತವನ್ನು ಕೇಳಿದರೆ ತಟ್ಟನೆ ತನ್ಮಯರಾಗಿ ಬಿಡುತ್ತಿದ್ದರು. ಒಂದು ದಿನ ಅವರ ಭಕ್ತನೊಬ್ಬನು “ನವೀನಾ ನೀರದನೀಲಾ, ನಗನಾ ಕೇ ನಿತಂಬಿನೀ” ಎಂಬ ಕೀರ್ತನೆಯನ್ನು ಹೇಳುತ್ತಿದ್ದನು. ಅದನ್ನು ಕೇಳುತ್ತ ಕೇಳುತ್ತ ನಾಗಮಹಾಶಯರಿಗೆ ಭಾವಸಮಾಧಿಯುಂಟಾಯಿತು. ಸಮಾಧಿಯಿಂದ ಎಚ್ಚತ್ತ ಮೇಲೆ ತಂಬಾಕನ್ನು ಸಿದ್ಧಮಾಡುತ್ತ ಅವರು ಆತನನ್ನು ಕುರಿತು “ತಾಯಿಯು ನಿಮ್ಮ ಗಾನವನ್ನು ಕೇಳುತ್ತ ಈ ಮನೆಯಲ್ಲಿ ನಿಂತುಕೊಂಡಿದ್ದದ್ದನ್ನು ನೋಡಿದೆ. ಈ ಜನ್ಮದಲ್ಲಿಯೇ ನಿಮಗೆ ಮಾತೆಯ ಕೃಪಾಲಾಭವುಂಟಾಗುತ್ತದೆ” ಎಂದು ಹೇಳಿದರು. </span>
</p>
<p>
<span>ಮತ್ತೊಂದು ದಿವಸ ಮೇಲೆ ಹೇಳಿದ ಭಕ್ತನು ನಾಗಮಹಾಶಯರ ಹತ್ತಿರ ಕುಳಿತುಕೊಂಡು ಶ್ಯಾಮಾದೇವಿಯಮೇಲಿನ ಒಂದು ಕೀರ್ತನೆಯನ್ನು ಹಾಡುತ್ತಿದ್ದನು. ನಾಗಮಹಾಶಯರು “ಜಯ ಮಾ ಆನಂದ ಮಯೀ” ಎನ್ನುತ್ತ ಎನ್ನುತ್ತ ರೋಮಾಂಚವನ್ನು ಪಡೆದರು. ಸ್ವಲ್ಪ ಹೊತ್ತಾದ ಮೇಲೆ ಸುಮ್ಮನೆ “ಹೇರಿಲೇ ಓ ಮುಖ, ದೂರೇ ಜಾಯ ದುಖ, ಶ್ಯಾಮಾಮಾರ ರೇ” ಎನ್ನುತ್ತಿರುವುದಕ್ಕೆ ಮೊದಲು ಮಾಡಿದರು. ಭಕ್ತನಿಗೆ ಅವರು ಈ ಸಮಯದಲ್ಲಿ ದೇವಿಯ ಮೂರ್ತಿಯನ್ನು ಪ್ರತ್ಯಕ್ಷವಾಗಿ ನೋಡುತ್ತಿದ್ದರೆನ್ನಿಸಿತು. ಆದಾದಮೇಲೆ ನಾಗಮಹಾಶಯರು ಮೇಲಿಂದ ಮೇಲೆ ಭಾವಾವೇಶದಲ್ಲಿ “ಪ್ರಸಾದ ಬಲೇ, ದುರ್ಗಾ ಬಲೇ, ಯಾತ್ರಾಕರೇ ಬಸೇ ಆಛೇ” ಎನ್ನುತ್ತಿದ್ದರು. ಆ ಭಕ್ತನು ಈ ಸಂಗತಿಯನ್ನೆಲ್ಲಾ ಠಾಕೂರಣಿಯವರಿಗೆ ಹೇಳಲು ಅವರು “ಅಪ್ಪಾ, ಸಾಧನ ಭಜನಗಳಲ್ಲಿ ಏಕೆ ಹೇಳುತ್ತೀಯೆ! ಅವರು ಇಷ್ಟಪಟ್ಟು ಯಾವ ದೇವದೇವತೆಯರವನ್ಹು ಕರೆದರೆ ಅವರು ಆ ಕ್ಷಣವೇ ಅವರಿಗೆ ದರ್ಶನಕೊಡುತ್ತಾರೆ. ಅವರು ಈ ಮಾತನ್ನು ನನಗೆ ಎಷ್ಟೋ ದಿವಸ ಹೇಳಿದ್ದಾರೆ” ಎಂದರು. </span>
</p>
<p>
<span>ಹೀಗೆಯೇ ಹೇಳುತ್ತ ಹೋದರೆ, ಒಂದು ವಿಧದಲ್ಲಿ ದೇವಭೋಗ ಗ್ರಾಮದ ಹೆಂಗಸರು, ಗಂಡಸರು, ಹುಡುಗರು, ಮುದುಕರು </span>
<span>–</span>
<span> ಎಲ್ಲರೂ ನಾಗಮಹಾಶಯರ ಭಕ್ತರಾಗಿದ್ದರು. ಅವರೆಲ್ಲಾ ಯಾವಾಗಲೂ ನಾಗಮಹಾಶಯರನ್ನು ನೋಡುವುದಕ್ಕೆಂದು ಬರುತ್ತಿದ್ದರು. ಇವರಲ್ಲಿ ಸತ್ಯಗೋಪಾಲಬಾಬುಗಳ ಸಹೋದರರಾದ ಶ್ರೀಯುತ ಮಹಿಮಾಚರಣ ಠಾಕೂರರು ಮತ್ತು ನಕರಿದತ್ತರು ಇವರ ಹೆಸರುಗಳು ಉಲ್ಲೇಖ ಯೋಗ್ಯವಾದವು. </span>
</p>
<p>
<span>ನಾಗಮಹಾಶಯರ ಪುರೋಹಿತರ ಮಕ್ಕಳಾದ ಶ್ರೀ ಅಶ್ವಿನೀ ಚಕ್ರವರ್ತಿಗಳು ನಾಗಮಹಾಶಯರ ಹತ್ತಿರಕ್​ಕೆ ಬಂದು ಶಾಸ್ತ್ರಾಲಾಪ ಭಕ್ತಿವಿಚಾರಾದಿಗಳಲ್ಲಿ ಎಷ್ಟೋ ಹಗಲು ರಾತ್ರಿಗಳನ್ನು ಕಳೆದಿದ್ದಾರೆ. ಅವರಿಗೆ ಕೀರ್ತನೆಗಳನ್ನು ಗಾನಮಾಡುವುದರಲ್ಲಿ ತುಂಬ ಅನುರಾಗ; ಅವುಗಳನ್ನು ಹಾಡುತ್ತ ಹಾಡುತ್ತ ಉನ್ಮತ್ತರಾಗಿ ಕುಣಿಯುತ್ತಿದ್ದರು. ಇವರೇ ಈಗ ನಾಗಮಹಾಶಯರ ಸಮಾಧಿಯಮೇಲೆ ಇಟ್ಟಿರುವ ಅವರ ಪಠಕ್ಕೆ ಪ್ರತಿ ನಿತ್ಯವೂ ಪೂಜೆ ನೈವೇದ್ಯಗಳನ್ನು ಮಾಡಿಕೊಂಡು ಬರುತ್ತಿದ್ದಾರೆ. </span>
</p>
<p>
<span> ನಾಗಮಹಾಶಯರ ನೆರೆಯಲ್ಲಿದ್ದ ಗೋಪಾಲಚಂದ್ರ ಚಕ್ರವರ್ತಿಗಳು ನಾಗಮಹಾಶಯರ ಭಕ್ತರಲ್ಲಿ ಮೊಟ್ಟಮೊದಲನೆಯವರು. ಭಕ್ತರನೇಕರು ಅವರ ಪ್ರಥಮ ಪರಿಚಯವನ್ನು ಗೋಪಾಲಚಂದ್ರರ ಮೂಲಕ ಮಾಡಿಕೊಂಡಿದ್ದಾರೆ. ಗೋಪಾಲರು ಒಂದು ಕಾಲದಲ್ಲಿ ನಾರಾಯಣಗಂಜಿನಲ್ಲಿ ನೀಲಿಯ ವ್ಯಾಪಾರವನ್ನು ಮಾಡುತ್ತಿದ್ದು ಆಮೇಲೆ ಅದರಿಂದ ಬಿಡಿಸಿಕೊಂಡು ಬಂದು ಸಾಧನ ಭಜನಗಳಲ್ಲಿ ಆಸಕ್ತರಾಗಿದ್ದರು. ಮೊದಲು ಅವರು ಒಬ್ಬ ಸ್ತ್ರೀ ಗುರುವಿನಿಂದ ದೀಕ್ಷೆಯನ್ನು ತೆಗೆದುಕೊಂಡು ಮಧುರಭಾವ ಸಾಧನೆ ಮಾಡುತ್ತಿದ್ದರು. ಈ ಸಾಧನೆಯ ಫಲವಾಗಿ ಅವರಿಗೆ ಒಂದು ಅಪೂರ್ವ ಆಕರ್ಷಣ ಶಕ್ತಿಯುಂಟಾಗಿತ್ತು. ಸತ್ಯ ಗೋಪಾಲರು (ಭಕ್ತರಲ್ಲಿ ಇವರು ಈ ಹೆಸರಿನಿಂದಲೇ ಪರಿಚಿತರಾಗಿದ್ದಾರೆ) ಮೃದಂಗದಲ್ಲಿ ಒಳ್ಳೆಯ ಕೈ; ಅವರ ಶಾರೀರವು ಚನ್ನಾಗಿತ್ತು. ಕೀರ್ತನೆಗಳನ್ನು ಹೇಳುತ್ತ ಅಲ್ಲಲ್ಲೇ ತಿರುಗುವುದು ಅವರ ಪದ್ಧತಿಯಾಗಿತ್ತು. ಅವರ ಕೀರ್ತನ ಗಾನದಲ್ಲಿ ಎಂಥ ಮೋಹಿನೀ ಶಕ್ತಿ ಇತ್ತೆಂದರೆ, ಎಂಥ ಕಲ್ಲೆದೆಯವರಾದರೂ ಕರಗಿಹೋಗುತ್ತಿದ್ದರು. ಸತ್ಯಗೋಪಾಲರು ಸುಮಾರು ಮೂರು ವರ್ಷದ ದಿವಸ ಎಡಬಿಡದೆ ನಾಗಮಹಾಶಯರ ಸಂಗದಲ್ಲಿದ್ದರು. ಅವರ ಸಹವಾಸದಲ್ಲಿಯೇ ಸತ್ಯಗೋಪಾಲರ ಜೀವನವು ಬದಲಾಯಿಸಿ, ಅವರು ವೈಷ್ಣವ ತಂತ್ರದ ವಾಮಾಚಾರ ಸಾಧನೆಯನ್ನು ಬಿಟ್ಟು ಭಕ್ತಿಮಾರ್ಗವನ್ನು ಹಿಡಿದದ್ದು. ಅವರಮೇಲೆ ನಾಗಮಹಾಶಯರಿಗೆ ತುಂಬ ಪ್ರೀತಿಯಿತ್ತು. ಆಗಾಗ್ಗೆ ಅವರನ್ನು ದಟ್ಟವಾದ ಕಾಡಿನ ಮಧ್ಯಕ್ಕೆ ಕರೆದುಕೊಂಡುಹೋಗಿ ಅಲ್ಲಿ ಸಾಧನ ಭಜನಗಳನ್ನು ಮಾಡುತ್ತಿದ್ದರು. ನಾಗಮಹಾಶಯರು “ಅವರಿಗೆ ತುಂಬ ವಿಶ್ವಾಸ, ತುಂಬ ಅನುರಾಗ; ಆದರೆ ಭೋಗವಾಸನೆಯು ಪೂರ್ತಿಯಾಗಿ ಹೋಗಿಲ್ಲ” ಎಂದು ಹೇಳುತ್ತಿದ್ದರು. ಅವರನ್ನು ಸತ್ಯಗೋಪಾಲರು ಗುರುವೆಂದು ಮನಸ್ಸಿನಲ್ಲಿ ಭಾವಿಸಿಕೊಂಡಿದ್ದರು; ಆದರೆ ಗುರುವೆಂದು ಕರೆದರೆ ಅವರು ಅಸಮಾಧಾನ ಪಟ್ಟುಕೊಳ್ಳುತ್ತಿದ್ದದ್ದರಿಂದ, ಅದನ್ನು ಬಾಯಲ್ಲಿ ಹೇಳುತ್ತಿರಲಿಲ್ಲ. ನಾಗಮಹಾಶಯರು ವೇದವೇ ಮೂರ್ತಿವೆತ್ತವರು ಅಥವಾ ಆಕಾಶದಂತೆ ಮಹಿಮಾನ್ವಿತರು ಎಂದು ಸತ್ಯಗೋಪಾಲರು ಭಾವಿಸಿದ್ದರು. ಅದಕ್ಕೋಸ್ಕರ ಅವರು ಯಾವಾಗಲೂ “ಶ್ರೀ ಗುರುವೇದಾಕಾಶಕ್ಕೆ ಜಯ!” ಎಂದು ನಾಗಮಹಾಶಯರ ಜಯಘೋಷಣವನ್ನು ಮಾಡುತ್ತಿದ್ದರು. ಅವರು ನಾಗಮಹಾಶಯರ ಕೃಪೆಯಿಂದ ಭಕ್ತಸಮಾಜದಲ್ಲಿ ಒಳ್ಳೆಯ ಹೆಸರನ್ನು ಪಡೆದರು. ನಾರಾಯಣಗಂಜಿನ ಹತ್ತಿರ ಇರುವ ಧರ್ಮಗಂಜ್​ ಎಂಬ ಹಳ್ಳಿಯಲ್ಲಿ ಸತ್ಯಗೋಪಾಲರು ಒಂದು ಆಶ್ರಮಕಟ್ಟಿಕೊಂಡು ಅಲ್ಲಿ ತಮ್ಮ ಜೀವಮಾನದ ಕೊನೆಯ ಕಾಲವನ್ನು ಕಳೆದರು. ಅವರಿಗೆ ಅನೇಕ ಶಿಷ್ಯರೂ ಆಗಿದ್ದರು. ಈಗ ಸ್ವಲ್ಪ ದಿವಸದ ಕೆಳಗೆ ಅವರು ಒಂದು ಹುಣ್ಣೆದ್ದು ಕಾಲವಾದರು. </span>
</p>
<p>
<span>ಒಂದು ಸಾರಿ ಸತ್ಯಗೋಪಾಲರು ನಾಗಮಹಾಶಯರಿಗೆ ಕೆಲವು ಮಾವಿನ ಹಣ್ಣುಗಳನ್ನು ಕಳುಹಿಸಿಕೊಟ್ಟರು. ನಾಗಮಹಾಶಯರು ಆಗ ಮನೆಯಲ್ಲಿರಲಿಲ್ಲ. ಹಣ್ಣು ತಂದವರಿಗೆ ಅವುಗಳನ್ನು ಹಿಂದಕ್ಕೆ ತೆಗೆದುಕೊಂಡು ಹೋಗಿರೆಂದು ಠಾಕೂರಣಿಯವರು ಎಷ್ಟೋ ಹಟಮಾಡಿ ಹೇಳಿದರು. ಆದರೆ ಅವರು ಆಕೆಯ ಮಾತನ್ನು ಕೇಳದೆ ಅವುಗಳನ್ನು ಮನೆಯ ಬಾಗಿಲಿನ ಹತ್ತಿರ ಇಟ್ಟುಬಿಟ್ಟು ಹೊರಟುಹೋದರು. ನಾಗಮಹಾಶಯರು ಮನೆಗೆ ಬಂದು ಈ ಸಂಗತಿಯನ್ನೆಲ್ಲಾ ತಿಳಿದರು. ಆಗ ಮಳೆಗಾಲ; ದೋಣಿಯಿಲ್ಲದಿದ್ದರೆ ಒಂದು ಮನೆಯಿಂದ ಮತ್ತೊಂದು ಮನೆಗೆ ಹೋಗುವುದಕ್ಕಾಗುತ್ತಿರಲಿಲ್ಲ. ಆದರೆ ಅವೊತ್ತು ದೋಣಿಯು ಸಿಕ್ಕದು. ಆದ್ದರಿಂದ ನಾಗಮಹಾಶಯರು ಸತ್ಯಗೋಪಾಲರ ಮನೆಗೆ ಈಜಿಕೊಂಡೇ ಹೋಗಿ ಒಳ್ಳೆಯ ಮಾತಿನಿಂದ ಆ ಮಾವಿನ ಹಣ್ಣುಗಳನ್ನು ಹಿಂದಕ್ಕೆ ಕೊಟ್ಟು ಬಂದರು. </span>
</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಎಂಟನೆಯ ಅಧ್ಯಾಯ</h1>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಮಹಾಸಮಾಧಿ</h1>
<p>
<span> ೧೮೯೯ನೇ ಇಸವಿಯ ಶರತ್ಕಾಲದಲ್ಲಿ ಪದ್ಧತಿಯಂತೆ ನಾಗಮಹಾಶಯರು ಕಲ್ಕತ್ತೆಗೆ ಬರಲಾರದೆ ಹೋದರು. ಚಕ್ರವರ್ತಿಗಳಿಗೂ ಏನೇನೋ ಕೆಲಸಗಳಿಂದ ಆ ವರ್ಷ ದೇವಭೋಗಕ್ಕೆ ಹೋಗಲು ಆಗಲಿಲ್ಲ. ಆಶ್ವಯುಜ ಕಾರ್ತಿಕ ಎರಡು ತಿಂಗಳೂ ಕಳೆದುವು. ಮಾರ್ಗಶಿರ ಮಾಸದ ಕೊನೆಯಲ್ಲಿ ಅವರಿಗೆ ಠಾಕೂರಣಿಯವರಿಂದ ಕೂಡಲೆ ಬರಬೇಕೆಂದು ಒಂದು ತಂತೀ ವರ್ತಮಾನವು ಬಂತು. ಅವೊತ್ತು ಶನಿವಾರ; ತಂತಿಯು ಬಂದಾಗ ಸುಮಾರು ಎರಡು ಗಂಟೆ. ಮರುದಿವಸ ರಾಮಕೃಷ್ಣ ಪ್ರಸಾರಕ ಮಂಡಲಿಯವರು ಏರ್ಪಡಿಸಿದ ಸಭೆಯಲ್ಲಿ “ವೇದಧರ್ಮ”ದ ಮೇಲೆ ಅವರು ಒಂದು ಉಪನ್ಯಾಸವನ್ನು ಕೊಡಬೇಕಾಗಿತ್ತು. ಹತ್ತು ಜನರ ಕೆಲಸವನ್ನು ಬಿಟುಟ ಹೋಗುವುದು ಹೇಗೆ? ಆದ್ದರಿಂದ ಏನು ಮಾಡುವುದಕ್ಕೂ ತೋರದೆ ಯೋಚಿಸುತ್ತಿರಲು, ಅವರ ಸ್ನೇಹಿತರು ತಂತಿಯನ್ನು ನೋಡಿ “ವೇದದ ಮೇಲೆ ಉಪನ್ಯಾಸ ಕೊಡುವುದಕ್ಕೆ ಜೀವಮಾನದಲ್ಲಿ ಬೇಕಾದಷ್ಟು ಅವಕಾಶ ಸಿಕ್ಕುತ್ತದೆ; ಆದರೆ ನಾಗಮಹಾಶಯರ ದೇಹವು ಹೋಗಿಬಿಟ್ಟರೆ ನಿಮ್ಮ ಅದೃಷ್ಟದಲ್ಲಿ ಆ ದೇವದುರ್ಲಭರಾದ ಮಹಾಪುರುಷರ ದರ್ಶನವು ಪುನಃ ಲಭಿಸುವುದಿಲ್ಲ” ಎಂದರು. ಆಮೇಲೆ ಚಕ್ರವರ್ತಿಗಳು ಅಂದೇ ದೇವಭೋಗಕ್ಕೆ ಯಾತ್ರೆಮಾಡಬೇಕೆಂದು ನಿಶ್ಚಯಮಾಡಿದರು. </span>
</p>
<p>
<span> ರಾಮಕೃಷ್ಣ ಭಕ್ತರಾದ ಹರಮೋಹನ ಮಿತ್ರರು ಸ್ವಲ್ಪ ದುಡ್ಡು ತಂದುಕೊಟ್ಟರು. ಅದಕ್ಕೆ ನಾಗಮಹಾಶಯರಿಗೋಸ್ಕರ ಸ್ವಲ್ಪ ತಿಂಡಿ ಹಣ್ಣು ಹಂಪಲುಗಳನ್ನು ಕೊಂಡುಕೊಂಡು, ಚಕ್ರವರ್ತಿಗಳು ಅವೊತ್ತು ರಾತ್ರಿಯೇ ಹೊರಟು ಮರುದಿನ ಸಾಯಂಕಾಲದ ಹೊತ್ತಿಗೆ ದೇವಭೋಗವನ್ನು ತಲಪಿದರು. </span>
</p>
<p>
<span>ಮನೆಯೊಳಕ್ಕೆ ಹೋಗಿ ನೋಡಲು ನಾಗಮಹಾಶಯರು ಪೂರ್ವ ದಿಕ್ಕಿನ ಮನೆಯ ವರಾಂಡದಲ್ಲಿ ಒಂದು ಹರಕು ಚಿಂದಿಯ ಮೇಲೆ ಮಲಗಿದ್ದರು. ಅವರ ಮನೆಯಲ್ಲಿ ಲೇಪು ಮಂಚಗಳು ಇಲ್ಲದೇ ಇರಲಿಲ್ಲ. ಚಳಿಗಾಲದಲ್ಲಿ, ರಾತ್ರಿ ಹೊತ್ತು, ಬಯಲಿನಮೇಲಿಂದ ಕೊರೆತದ ಗಾಳಿಯು ಬಿರ್ರನೆ ಬೀಸುತ್ತಿರುವಾಗ, ಶತಚ್ಛಿದ್ರವಾದ ಒಂದೆರಡು ತಡಿಕೆಗಳನ್ನು ಕಟ್ಟಿದ ವರಾಂಡದಲ್ಲಿ ಈ ರೀತಿ ರಾತ್ರಿಯನ್ನು ಕಳೆಯುವುದೆಂದರೆ, ಕಾಯಿಲೆ ಬಿದ್ದವರ ಮಾತಿರಲಿ, ಸ್ವಸ್ಥವಾಗಿರುವವರಿಗೂ ಎಷ್ಟು ಕಷ್ಟವೆಂಬುದನ್ನು ಊಹಿಸುವುದಕ್ಕೆ ಆಗುವುದಿಲ್ಲ. ಅವರು ಈ ಅವಸ್ಥೆಯಲ್ಲಿರುವುದನ್ನು ಕಂಡು ಚಕ್ರವರ್ತಿಗಳು ಠಾಕೂರಣಿಯವರ ಮುಖವನ್ನು ನೋಡಲು, ಅವರು ಸುಮ್ಮನೆ “ಅಪ್ಪಾ, ಅವರು ಏಳುವುದಕ್ಕೆ ಕೈಲಾಗದೆ ಹಾಸಿಗೆ ಹಿಡಿದಂದಿನಿಂದ ಮನೆಯೊಳಕ್ಕೆ ಹೋಗಿಲ್ಲ; ಹೀಗೇ ವರಾಂಡದಲ್ಲಿ ಬಿದ್ದು ಬಿಟ್ಟಿದ್ದಾರೆ. ದುರ್ಗಾಪೂಜೆಗೆ ಮುಂಚೆಯೇ ಶೂಲೆ ಹೆಚ್ಚಾಯಿತು; ಆಮೇಲೆ ಅತಿಸಾರಕ್ಕೆ ಇಟ್ಟುಕೊಂಡಿತು. ರೋಗವು ಹೆಚ್ಚುತ್ತಿದ್ದದ್ದನ್ನು ಕಂಡು ಅವರ ಸಮ್ಮತಿಯಮೇಲೆ ನಿಮಗೆ ತಂತಿ ಕೊಡಿಸಿದೆ” ಎಂದರು. </span>
</p>
<p>
<span>ಠಾಕೂರಣಿಯವರಿಂದ ಚಕ್ರವರ್ತಿಗಳು ಬಂದ ಸಮಾಚಾರವನ್ನು ತಿಳಿದು ನಾಗಮಹಾಶಯರು “ನನ್ನ ಕೊನೆಯ ಅಭಿಲಾಷೆಯು ಗುರು ಮಹಾರಾಜರ ಕೃಪೆಯಿಂದ ಕೈಗೂಡಿತು” ಎಂದು ಅವರನ್ನು ನೋಡುತ್ತ ಎದ್ದು ಕುಳಿತರು. ಅವರು ಕಣ್ಣೀರು ಹಾಕುತ್ತಿದ್ದದ್ದನ್ನು ನೋಡಿ “ನೀವು ಯಾವಾಗ ಇಲ್ಲಿಗೆ ಬಂದಿರೋ, ಆವಾಗಲೇ ಎಲ್ಲಾ ಒಳ್ಳೆಯದಾಗುತ್ತದೆ!” ಎಂದು ಅವರನ್ನು ಸಮಾಧಾನಮಾಡಿದರು; ಆಮೇಲೆ “ಹಾ ಹಾ, ಈ ದೇಹದಿಂದ ಇನ್ನು ಮೇಲೆ ನಿಮ್ಮ ಸೇವೆಯಾಗುವುದಿಲ್ಲ; ನಾನು ಸೇವಾಪರಾಧಿಯಾದೆ” ಎಂದು ವ್ಯಥೆಪಟ್ಟುಕೊಂಡು ಠಾಕೂರಣಿಯವರಿಗೆ ಚಕ್ರವರ್ತಿಗಳಿಗೋಸ್ಕರ ಹಾಲು ಬೆಣ್ಣೆ ಮುಂತಾದ್ದನ್ನು ತೆಗೆದಿಡುವಂತೆ ಹೇಳಿದರು. ಚಕ್ರವರ್ತಿಗಳು ಅದನ್ನು ನೋಡಿ ಅಳುತ್ತ ಅಳುತ್ತ ಬೇರೆ ಕಡೆಗೆ ಹೊರಟುಹೋದರು. </span>
</p>
<p>
<span> ತಮ್ಮ ಕಾಯಿಲೆಯ ವಿಚಾರವನ್ನು ನಾಗಮಹಾಶಯರು ಎಂದೂ ಎತ್ತುತ್ತಿರಲಿಲ್ಲ. ಒಂದು ಸಾರಿ ಮಾತ್ರ ಠಾಕೂರಣಿಯವರಿಗೆ “ಪ್ರಾರಬ್ಧ ಕರ್ಮವು ಸಮೆಯುತ್ತ ಬಂತು, ಇನ್ನು ಸ್ವಲ್ಪ ಉಳಿದಿದೆ” ಎಂದು ಸೂಚಿಸಿದ್ದರು. ಭಾದ್ರಪದ ಮಾಸದ ತುದಿಯಿಂದ ಅವರ ದೇಹದಲ್ಲಿ ತುಂಬ ಆಯಾಸವಾಯಿತು. ಹಗಲುಹೊತ್ತು ಒಂದೆರಡು ತುತ್ತು ಅನ್ನ ತಿನ್ನುತ್ತಿದ್ದರು; ರಾತ್ರಿ ಉಪವಾಸ. ಕ್ರಮವಾಗಿ ದೇಹವು ಎಲುಬಿನ ಗೂಡಾಯಿತು. ಇಷ್ಟು ಬಡವಾದ ದೇಹವನ್ನು ನೋಡಿ ಠಾಕೂರಣಿಯವರು ಯಾವಾಗಲಾದರೂ ನಿಟ್ಟುಸಿರುಬಿಟ್ಟಿದ್ದನ್ನು ನೋಡಿದರೆ ನಾಗಮಹಾಶಯರು “ಈ ಹಾಳು ಅಸ್ಥಿಮಾಂಸಗಳ ಪಂಜರಕ್ಕಾಗಿ ಏಕೆ ಕೊರಗುತ್ತೀಯೆ?” ಎನ್ನುತ್ತಿದ್ದರು. ಎಷ್ಟೆಷ್ಟೇ ಉಪಾಯಗಳನ್ನು ಮಾಡಿದರೂ ಠಾಕೂರಣಿಯವರು ಅವರಿಗೆ ಯಾವ ವಿಧವಾದ ಔಷಧವನ್ನೂ ಕುಡಿಲಾರದವರಾಗಿದ್ದರು. ಔಷಧದ ಮಾತೆತ್ತಿದರೆಂದರೆ “ಗುರು ಮಹಾರರಾಜರು ಹಿಂಚೇಸೊಪ್ಪು ತರ್ಕಾರಿಯಲ್ಲಿ ಸೇರಿದ್ದಲ್ಲ, ಆದ್ದರಿಂದ ಏನೂ ಬಾಧಕವಾಗುವುದಿಲ್ಲವೆಂದು ಹೇಳುತ್ತಿದ್ದರು” ಎನ್ನುತ್ತ ಸ್ವಲ್ಪ ಸ್ವಲ್ಪ ಅದರ ರಸವನ್ನೇ ಔಷಧಿಯ ಹಾಗೆ ಕುಡಿಯುತ್ತಿದ್ದರು. </span>
</p>
<p>
<span>ಅವರು ಕಾಲವಾಗುವುದು ಹದಿಮೂರು ದಿವಸವಿದೆ ಎನ್ನುವಾಗ ಚಕ್ರವರ್ತಿಗಳು ಅಲ್ಲಿಗೆ ಹೋದದ್ದು; ಏನೇನು ಮಾಡಿದರೂ ನಾಗಮಹಾಶಯರನ್ನು ಒಳಕ್ಕೆ ಕರೆದುಕೊಂಡು ಹೋಗಿ ಮಲಗಿಸುವುದಕ್ಕಾಗಲಿಲ್ಲ. ಆಗಾಗ್ಗೆ ಅವರು ಮರಣಯಾತನೆಯನ್ನನುಭವಿಸುತ್ತಿದ್ದರು; ಆದರೆ ಒಂದು ಗಳಿಗೆಯಾದರೂ ಕಳವಳಪಟ್ಟುಕೊಳ್ಳಲಿಲ್ಲ; ರಾಮಕೃಷ್ಣರ ವಿಚಾರ ಹೊರತು ಕಾಯಿಲೆಯ ಮಾತಾಗಲಿ ಮತ್ತಾವುದಾದರೊಂದು ಮಾತಾಗಲಿ, ಅವರ ಬಾಯಲ್ಲಿ ಬರುತ್ತಿರಲಿಲ್ಲ. </span>
</p>
<p>
<span>ಚಕ್ರವರ್ತಿಗಳು ಈ ಹದಿಮೂರು ದಿವಸವೂ ಒಂದೇ ಸಮನಾಗಿ ಅವರ ಹತ್ತಿರವೇ ಇರುತ್ತ ಸ್ತೋತ್ರ, ಗೀತಾ, ಭಗವತ, ಉಪನಿಷತ್ತು </span>
<span>–</span>
<span> ಮುಂತಾದವುಗಳನ್ನು ಓದಿ ಹೇಳುತ್ತಿದ್ದರು. ಮತ್ತೆ ಕೆಲವು ವೇಳೆ ಶ್ಯಾಮಾದೇವಿಯ ಮೇಲಿನ ಕೀರ್ತನೆಗಳನ್ನು ಹೇಳುತ್ತಲೂ ಇನ್ನು ಕೆಲವು ವೇಳೆ ಭಜನೆಮಾಡುತ್ತಲೂ ಇದ್ದರು. ಅದನ್ನು ಕೇಳುತ್ತ ಕೇಳುತ್ತ ಆಗಾಗ್ಗೆ ನಾಗಮಹಾಶಯರು ಸಮಾಧಿಯನ್ನು ಹೊಂದುತ್ತಿದ್ದರು. ಒಂದೊಂದು ವೇಳೆ ಸಮಾಧಿಯಲ್ಲಿಯೇ ಒಂದು ಗಂಟೆ ಎರಡು ಗಂಟೆ ಕೂಡ ಕಳೆದುಹೋಗುತ್ತಿತ್ತು. ಸಮಾಧಿ ಇಳಿದ ಮೇಲೆ ಅವರು ಕೆಲವು ಸಲ, ಮಲಗಿದ್ದು ಎದ್ದ ಮಗುವಿನ ಹಾಗೆ “ಅಮ್ಮಾ, ಅಮ್ಮಾ” ಎಂದು ಅಳುತ್ತ ಏಳುತ್ತಿದ್ದರು. ಆಗ ಅವರ ದೇಹದಲ್ಲಿ ಪ್ರೇಮದ ಅಷ್ಟ ಸಾತ್ವಿಕ ವಿಕಾರ ಲಕ್ಷಣಗಳು ಸ್ಫುಟವಾಗಿ ಕಾಣುತ್ತಿದ್ದುವು. ಮತ್ತೆ ಕೆಲವು ವೇಳೆ ಗಭೀರ ಸಮಾಧಿಯಿಂದ “ಸಚ್ಚಿದಾನಂದ ಅಖಂಡ ಚೈತನ್ಯ, ಅಖಂಡ ಚೈತನ್ಯ” ಎಂದು ಏಳುತ್ತಿದ್ದರು. </span>
</p>
<p>
<span>ನಾಗಮಹಾಶಯರ ಕಾಯಿಲೆಯು ಹೆಚ್ಚಾಗಲು ಅವರ ತಂಗಿ ಶಾರದಾಮಣಿ, ಅತ್ತೆ, ಶಾಲೀ, ಕೈಲಾಸಬಾಬು, ಕೈಲಾಸಬಾಬುವಿನ ಮಗಳು, ಅಳಿಯ ಮತ್ತು ಆದಿತ್ಯಬಾಬು ಇವರು ಅವರ ಸೇವೆಗೋಸ್ಕರ ದೇವಭೋಗಕ್ಕೆ ಬಂದರು. ಆದರೆ ನಾಗಮಹಾಶಯರು ಯಾರನ್ನೂ ಸೇವೆಮಾಡಗೊಡಿಸಲಿಲ್ಲ. ಠಾಕೂರಣಿಯವರೇ ಮನೋವಾಕ್ಕಾಯಗಳಿಂದ ಅವರಿಗೆ ಶುಶ್ರೂಷೆ ಮಾಡುತ್ತಿದ್ದರು. </span>
</p>
<p>
<span>ಚಕ್ರವರ್ತಿಗಳು ದೇವಭೋಗಕ್ಕೆ ಹೋದಮೇಲೆ ನಾಗಮಹಾಶಯರು ಅವರ ಕೈಯಿಂದ ಪಥ್ಯಕ್ಕೆ ತೆಗೆದುಕೊಳ್ಳುತ್ತಿದ್ದರು; ಕಲ್ಕತ್ತೆಯಿಂದ ಹಣ್ಣು ತಿಂಡಿಗಳನ್ನು ತರುವಾಗ ಅವರು ಅದನ್ನು ತೆಗೆದುಕೊಳ್ಳುತ್ತಾರೆಯೋ ಇಲ್ಲವೋ ಎಂದು ಸಂದೇಹವಿತ್ತು; ಆದರೆ ಚಕ್ರವರ್ತಿಗಳು ತಮ್ಮ ಕೈಯಿಂದಲೇ ಸಿದ್ಧಮಾಡಿ ತಿನ್ನಿಸಲು ಅವರು ಅಡ್ಡಿಮಾಡಲಿಲ್ಲ. </span>
</p>
<p>
<span>ನಟವರ, ಹರಪ್ರಸನ್ನ, ಪಾರ್ವತೀಚರಣ, ಅನ್ನದಾ ಮುಂತಾದವರು ಬಂದು ಅವರನ್ನು ಆಗಾಗ್ಗೆ ನೋಡಿಕೊಂಡು ಹೋಗುತ್ತಲೇ ಇದ್ದರು. ಕೆಲವು ದಿನ ಹಗಲೂ ರಾತ್ರಿ ಅಲ್ಲಿಯೇ ಉಳಿದುಕೊಳ್ಳುತ್ತಿದ್ದರು; ಇದಲ್ಲದೆ ನಾರಾಯಣಗಂಜಿನಿಂದ ಅನೇಕ ಗೃಹಸ್ಥರೂ ಸರ್ಕಾರದ ಅಧಿಕಾರಿಗಳೂ ಅವರ ಯೋಗಕ್ಷೇಮವನ್ನು ವಿಚಾರಿಸಿಕೊಂಡು ಹೋಗುವುದಕ್ಕೆ ಬರುತ್ತಿದ್ದರು. ಅವರು ಚಿಂತಿಸುತ್ತಿದ್ದದ್ದನ್ನು ನೋಡಿದರೆ ನಾಗಮಹಾಶಯರು “ಅಯ್ಯೋ, ವ್ಯರ್ಥವಾಗಿ ಇಷ್ಟೊಂದು ಕಷ್ಟಪಟ್ಟುಕೊಂಡು ಈ ಅಸ್ಥಿಮಾಂಸಗಳ ಪಂಜರವನ್ನು ನೋಡುವುದಕ್ಕೆ ಏಕೆ ಬಂದಿರಿ! ಈ ದೇಹ ಇನ್ನು ಹೆಚ್ಚು ದಿವಸ ನಿಲ್ಲುವುದಿಲ್ಲ” ಎನ್ನುವರು. ಅವರ ಈ ಮಾತನ್ನು ಕೇಳಿ ಠಾಕೂರಣಿಯವರು ಅಳುತ್ತ ಅಳುತ್ತ ಚಕ್ರವರ್ತಿಗಳನ್ನು ಕುರಿತು “ಅವರ ಜೀವಮಾನದೊಳಗಾಗಿ ಎಂದೂ ಅವರ ಬಾಯಿಂದ ಸುಳ್ಳು ಬಂದಿಲ್ಲ; ಆದ್ದರಿಂದ ದೇಹ ಇನ್ನು ಹೆಚ್ಚು ದಿವಸ ನಿಲ್ಲುವುದಿಲ್ಲವೆಂದು ಅವರು ಹೇಳಿಬಿಟ್ಟಮೇಲೆ, ನಿಜವಾಗಿಯೂ ಈಸಲ ಅವರು ಮಹಾಯಾತ್ರೆ ಮಾಡಿಬಿಡುವುದೇ ನಿಜ” ಎಂದು ಗೋಳಾಡುವರು. </span>
</p>
<p>
<span>ಇಂಥ ಯಾತನೆಯ ಸಮಯದಲ್ಲಿಯೂ ನಾಗಮಹಾಶಯರು ಮನೆಗೆ ಬಂದ ಅತಿಥಿಗಳ ಆಹಾರವಿಹಾರಗಳ ವಿಷಯವಾಗಿ ಒಂದಾದ ಮೇಲೆ ಒಂದರಂತೆ ವಿಚಾರಿಸಿಕೊಳ್ಳುತ್ತಲೇ ಇದ್ದರು. ಯಾರಿಗೋಸ್ಕರ ಯಾವ ತಿಂಡಿತೀರ್ಥಗಳನ್ನು ಒದಗಿಸಿಕೊಳ್ಳಬೇಕು, ಯಾರಿಗೆ ಎಲ್ಲಿ ಹಾಸಿಗೆ ಹಾಕಿಸಬೇಕು, ಅಂಗಡಿಯಿಂದ ಏನು ತರಿಸಬೇಕು </span>
<span>–</span>
<span> ಇವೆಲ್ಲವನ್ನೂ ನಾಗಮಹಾಶಯರು ಠಾಕೂರಣಿಯವರಿಗೆ ತಿಳಿಸುತ್ತಿದ್ದರು. ಕೈಲಾಸ ಬಾಬುಗಳು ಅಂಗಡಿಗೆ ಹೋಗಿಬರುತ್ತಿದ್ದರು ; ಆದರೆ ಚಕ್ರವರ್ತಿಗಳನ್ನು ಮಾತ್ರ ಆಗಲೂ ಮನೆಯಲ್ಲಿಯೇ ಇಟ್ಟುಕೊಂಡು ನಾಗಮಹಾಶಯರು ಅವರ ಯೋಗಕ್ಷೇಮವನ್ನು ನೋಡಿಕೊಳ್ಳುತ್ತಿದ್ದರು. ಸಾಯುವುದು ಇನ್ನು ಐದು ದಿವಸವಿದೆ ಎನ್ನುವಾಗಲೂ ಅವರು ಕೈಲಾಸಬಾಬುಗಳನ್ನು ಗೌಳಿಗರ ಮನೆಗೆ ಕಳುಹಿಸಿ ಅವರಿಗೋಸ್ಕರ ಹಾಲು ಮೊಸರನ್ನು ತರಿಸಿದರು! ಕೊನೆಗೆ ಮೂರು ದಿನಕ್ಕೆ ಮುಂಚೆ ಅವರಿಗೆ ತುಂಬ ಇಷ್ಟವಾದ ತರ್ಕಾರಿಯನ್ನು ತರಿಸಿ, ಅಡಿಗೆ ಮಾಡಿಸಿ ಹಾಕಿದರು. </span>
</p>
<p>
<span>ಚಕ್ರವರ್ತಿಗಳು ಹೀಗೆ ನಿದ್ರೆಯ ಹೊತ್ತು ಬಿಟ್ಟು ಮಿಕ್ಕ ಹೊತ್ತಿನಲ್ಲೆಲ್ಲಾ ನಾಗಮಹಾಶಯರ ಹತ್ತಿರವೇ ಕುಳಿತುಕೊಂಡಿರುತ್ತಿದ್ದರು. ನಾಗಮಹಾಶಯರು ಎಡಬಿಡದೆ “ಭಗವಾನ್​ ದಯಾವಾನ್​! ಭಗವಾನ್​ ದಯಾವಾನ್​!!” ಎನ್ನುತ್ತಿದ್ದರು. ಆದರೆ ಅವರ ಸಂಕಟವನ್ನು ನೋಡಿದವರಿಗೆ ಭಗವಂತನು ನಿರ್ದಯನೆನ್ನಿಸುತ್ತಿತ್ತುಅ. ಒಂದು ದಿನ ಚಕ್ರವರ್ತಿಗಳು ಅವರ ಹಾಸಿಗೆಯ ಹತ್ತಿರ ಕುಳಿತುಕೊಂಡು ಈ ರೀತಿ ಯೋಚಿಸುತ್ತಿರಲು, ಅದನ್ನು ತಿಳಿದುಕೊಂಡೋ ಏನೋ ಅವರು “ಭಗವಂತನ ಅಪಾರ ಕರುಣೆಯಲ್ಲಿ ಯಾವಾಗಲೂ ಅನುಮಾನವಿಟ್ಟು ಕೊಳ್ಳಬೇಡಿ. ನನ್ನ ಈ ದೇಹದಿಂದ ಜಗತ್ತಿಗೆ ಇನ್ನೇನು ಉಪಕಾರವಾದೀತು? ಹೀಗೆ ಹಾಸಿಗೆಯಲ್ಲಿ ಬಿದ್ದುಕೊಂಡಿದ್ದೇನೆ; ನಿಮ್ಮಗಳ ಸೇವೆಯನ್ನು ಮಾಡುವುದಕ್ಕೆ ಕೈಲಾಗುವುದಿಲ್ಲ! ಆದ್ದರಿಂದಲೇ ಭಗವಾನ್​ ರಾಮಕೃಷ್ಣರು ದಯೆತೋರಿಸಿ ಈ ಜಘನ್ಯದೇಹವನ್ನು ಪಂಚಭೂತಗಳಲ್ಲಿ ಸೇರಿಸಿಬಿಡುತ್ತಿದ್ದಾರೆ!” ಎಂದರು. ಆಮೇಲೆ ಕ್ಷೀಣವಾದ ಸ್ವರದಿಂದ ಮೆಲ್ಲಮೆಲ್ಲಗೆ “ದೇಹದ ಪಾಡು ದೇಹಕ್ಕೆ, ದುಃಖದ ಪಾಡು ದುಃಖಕ್ಕೆ. ಮನಸ್ಸೇ ನೀನು ಆನಂದವಾಗಿದ್ದು ಬಿಡು!” ಎಂದು ಹೇಳಿಕೊಂಡರು. ಚಕ್ರವರ್ತಿಗಳು ಯಾವಾಗಲಾದರೂ ಕೊರಗುತ್ತಿದ್ದದ್ದನ್ನು ನೋಡಿದರೆ ಅವರು "ಏನು ಈ ಕೆಲಸಕ್ಕೆ ಬಾರದ್ದಕ್ಕೆ ಚಿಂತೆ! ಈ ಹಾಳು ಅಸ್ಥಿ ಮಾಂಸಗಳ ಪಂಜರದ ವಿಚಾರವನ್ನು ಯೋಚಿಸಬೇಡಿ. ಜಗನ್ಮಾತೆಯ ಸ್ತೋತ್ರವನ್ನು ಹೇಳಿ; ಪರಮಹಂಸರ ವೃತ್ತಾಂತವನ್ನು ಮಾತನಾಡಿ </span>
<span>–</span>
<span> ಅದೊಂದೇ ಈಗ ಭವರೋಗಕ್ಕೆ ಔಷಧಿ!“ ಎನ್ನುತ್ತಿದ್ದರು. ಅದರಂತೆ ಅವರು ಒಂದುಸಲ ”ಆಮಾಯ ದೇ ಮಾ ಪಾಗಲ ಕರೇ, ಆರ ಕಾಜನೇ ಈ ಮಾ ಜ್ಞಾನ ವಿಚಾರೇ“ ಎಂಬ ಕೀರ್ತನೆಯನ್ನು ತುಂಬ ಭಕ್ತ್ಯುತ್ಸಾಹಗಳಿಂದ ಹಾಡಿದರು. ಬಾಹ್ಯಜ್ಞಾನವೇ ತಪ್ಪಿಹೋದ ಹಾಗಾಗಿತ್ತು. ಸ್ವಲ್ಪ ಹೊತ್ತಿನಮೇಲೆ ಠಾಕೂರಣಿಯವರು ಕರೆದದ್ದು ಕೇಳಿಬಂತು; ಅವರ ಕಡೆಗೆ ತಿರುಗಿನೋಡಲು ನಾಗಮಹಾಶರಯನ್ನು ತೋರಿಸಿದರು:- ಅವರು ಎದ್ದು ಕುಳಿತುಕೊಂಡುಬಿಟ್ಟಿದ್ದಾರೆ; ದೃಷ್ಟಿ ಸ್ಥಿರವಾಗಿದೆ, ಮೂಗಿನ ತುದಿಯನ್ನು ನೋಡುತ್ತಿದೆ; ಕಣ್ಣಿನಲ್ಲಿ ನೀರುಹರಿಯುತ್ತಿದೆ. ಕೀರ್ತನೆಯನ್ನು ಕೇಳುತ್ತ ಕೇಳುತ್ತ ಅವರು ಸಮಾಧಿಸ್ಥರಾಗಿದ್ದರು; ಯಾವಾಗ ಎದ್ದು ಕುಳಿತುಕೊಂಡರೋ ಯಾರೂ ನೋಡಲಿಲ್ಲ; ಕೂತುಕೊಳ್ಳಲಾರದಷ್ಟು ನಿಶ್ಶಕ್ತಿಯಾಗಿದ್ದದ್ದರಿಂದ ಅವರನ್ನು ಆ ಸ್ಥಿತಿಯಲ್ಲಿ ನೋಡಿ ಗಾಬರಿಯಾಯಿತು. ಸಮಾಧಿ ಬೇಗಲೇ ಇಳಿಯಿತು; ಆಮೇಲೆ ಅವರಿಂದ ಕೂತುಕೊಂಡಿರುವುದಕ್ಕಾಗಲಿಲ್ಲ. ಠಾಕೂರಣಿಯವರೂ ಚಕ್ರವರ್ತಿಗಳೂ ಅವರನ್ನು ಹಿಡಿದುಕೊಂಡು ಮಲಗಿಸಿದರು. ಆಗಲೂ ಅವರು ”ಆಮಾಯ ದೇ ಮಾ ಪಾಗಲ ಕರೇ" ಎಂದು ಹೇಳುತ್ತಲೇ ಇದ್ದರು.</span>
</p>
<p>
<span>ಕಾಯಿಲೆಯು ದಿನ ದಿನಕ್ಕೆ ಹೆಚ್ಚುತ್ತ ಹೋಯಿತು. ಹೊಟ್ಟೆಗೆ ಆಹಾರ ಹೋಗುತ್ತಿರಲಿಲ್ಲ; ಆಗಾಗ್ಗೆ ಉದ್ಧರಣೆಯಲ್ಲಿ ಸ್ವಲ್ಪ ಸ್ವಲ್ಪ ಹಣ್ಣಿನ ರಸವನ್ನು ಮಾತ್ರ ಕೊಡುತ್ತಿತ್ತು. ಕ್ರಮೇಣ, ರಾತ್ರಿ ಹೊತ್ತು ಅವರ ಹತ್ತಿರ ಯಾರಾದರೂ ಒಬ್ಬರು ಕಾದಿರಲೇ ಬೇಕಾದ ಸ್ಥಿತಿ ಬಂತು. ಠಾಕೂರಣಿಯವರೂ ಚಕ್ರವರ್ತಿಗಳೂ ಆ ಕೆಲಸವನ್ನು ಸರದಿಯ ಮೇಲಕೆ ಮಾಡುತ್ತಿದ್ದರು. ಚಕ್ರವರ್ತಿಗಳು ಸಾಮಾನ್ಯವಾಗಿ ರಾತ್ರಿಯ ಕೊನೆಯ ಭಾಗದಲ್ಲಿ ಎಚ್ಚರವಾಗಿರುತ್ತ ಒಂದುಸಾರಿ ತುಂಬ ಕಾತರರಾಗಿ ನಾಗಮಹಾಶಯರನ್ನು ಕುರಿತು “ನನ್ನ ಮೇಲೆ ಕೃಪೆಮಾಡಬೇಕು; ಇನ್ನುಮೇಲೆ ಯಾರ ಮುಖವನ್ನು ನೋಡಿಕೊಂಡು ಸಂಸಾರದಲ್ಲಿರಲಿ!” ಎನ್ನಲು, ಅವರು ಅಭಯವನ್ನು ಕೊಟ್ಟು "ಭಯವೇನಯ್ಯ! ಯಾವಾಗ ಇಲ್ಲಿಗೆ ಬಂದು ಬಿದ್ದೆಯೋ ಆಗಲೇ ರಾಮಕೃಷ್ಣರು ಅತ್ಯವಶ್ಯವಾಗಿ ಕೃಪೆಮಾಡುತ್ತಾರೆ. ಮಂಗಳಾಕಾಂಕ್ಷಿಗೆ ಯಾವಾಗಲೂ ಅಮಂಗಳವಾಗುವುದಿಲ್ಲ ಎಂದು ಹೇಳಿದರು. </span>
</p>
<p>
<span>ಸ್ವಾಮಿ ಶಾರದಾನಂದರು ಆಗ ರಾಮಕೃಷ್ಣ ಪ್ರಚಾರ ಕಾರ್ಯ ಸಂಬಂಧವಾಗಿ ಡಾಕಾದಲ್ಲಿದ್ದದ್ದರಿಂದ ಪ್ರಾಯಶಃ ನಿತ್ಯವೂ ನಾಗಮಹಾಶಯರನ್ನು ನೋಡುವುದಕ್ಕೆ ಬರುತ್ತ ಅವರ ಸೇವೆ ಶುಶ್ರೂಷೆ ಚಿಕಿತ್ಸೆಗಳ ಸಂಬಂಧದಲ್ಲಿ ಅನೇಕ ಸಲಹೆಗಳನ್ನು ಕೊಡುತ್ತಿದ್ದರು. ರಾಮಕೃಷ್ಣರ ಹತ್ತಿರದಲ್ಲಿದ್ದವರೆಂದು ನಾಗಮಹಾಶಯರು ಅವರಿಂದ ಯಾವ ಸೇವೆಯನ್ನೂ ಮಾಡಗೊಡಿಸುತ್ತಿರಲಿಲ್ಲ. ಒಂದು ದಿನ ಅವರು ನಾಗಮಹಾಶಯರ ಮುಂದೆ “ಶಿವಸಂಗೇ ಸದಾಸಂಗೇ” “ಮಜಲೋ ಆಮಾರ ಮನ ಭ್ರಮರಾ” ಮತ್ತು “ಗಯಾ ಗಂಗಾ ಪ್ರಭಾಸಾದಿ ಕಾಶೀ ಕಾಂಚಿ ಕೇವಾ ಚಾಯ್​” ಎಂಬ ಈ ಮೂರು ಕೀರ್ತನೆಗಳನ್ನೂ ಹಾಡಿದರು. ಅವುಗಳನ್ನು ಕೇಳುತ್ತ ಕೇಳುತ್ತ ನಾಗಮಹಾಶಯರು ಸಮಾಧಿಯನ್ನು ಪಡೆದರು. ಶಾರದಾನಂದರ ಮಾತಿನಮೆಲೆ ಅವರ ಕಿವಿಯಲ್ಲಿ ಕಾಳೀ ನಾಮವನ್ನು ಉಚ್ಚರಿಸಲು ಸಮಾಧಿ ಇಳಿಯಿತು. ಶಾರದಾನಂದರೂ ಬೇಲೂರು ಮಠದಿಂದ ಕೆಲವು ಹೋಮಿಯೋಪೆತಿಕ್​ ಔಷಧಗಳನ್ನು ತಂದುಕೊಟ್ಟರು; ಆದರೆ ಯಾವುದರಿಂದಲೂ ಏನೂ ಆಗಲಿಲ್ಲ; ಕಾಯಿಲೆಯು ಹೆಚ್ಚುತ್ತಲೇ ಹೋಯಿತು. </span>
</p>
<p>
<span>ಮಹಾಸಮಾಧಿಗೆ ಸ್ವಲ್ಪ ಮುಂಚೆ ನಾಗಮಹಾಶಯರಿಗೆ ಕಾಳೀ ಪೂಜೆಮಾಡಬೇಕೆಂದು ಆಶೆಯಾಯಿತು. ಪುಷ್ಯ ಶುದ್ಧ ನವಮೀ ರಾತ್ರಿ ಪೂಜೆ ನಡೆಯಬೇಕೆಂದು ಗೊತ್ತಾಗಲು ಠಾಕೂರಣಿಯವರು ಎಷ್ಟೋ ಅನನುಕೂಲಗಳಿದ್ದರೂ, ಬೇಕಾದ ಸಾಮಗ್ರಿಗಳನ್ನು ಸಿದ್ಧಪಡಿಸ ತೊಡಗಿದರು. ಪ್ರತಿಮೆಯನ್ನು ನೋಡಿ ಒಪ್ಪಿಕೊಂಡು ಬಂದಾಯಿತು; ವಾಲಗ ಡೋಲಿನವರಿಗೆ ಹೇಳಿ ಸಂಚಕಾರ ಕೊಟ್ಟಾಯಿತು; ಯಾವುದಕ್ಕೂ ಏನೂ ಕೊರತೆ ಇರಲಿಲ್ಲ. </span>
</p>
<p>
<span>ಪೂಜೆಯ ದಿನ ರಾತ್ರಿ ನಟವರರೂ ಚಕ್ರವರ್ತಿಗಳೂ ನಾಗಮಹಾಶಯರ ಹತ್ತಿರ ಕುಳಿತುಕೊಂಡಿದ್ದರು. ಆಗ ಪ್ರತಿಮೆಯನ್ನು ತರಲು ಶಾರದಾನಂದರು “ನಾಗಮಹಾಶಯರು ಎದ್ದು ಪ್ರತಿಮೆಯನ್ನು ನೋಡಲಾರರು; ದ್ದರಿಂದ ಪ್ರತಿಮೆಯನ್ನೇ ಎತ್ತಿ ಹಿಡಿದು ಒಂದುಸಾರಿ ಅವರಿಗೆ ತೋರಿಸಿ ಆಮೇಲೆ ಮಂಟಪದಲ್ಲಿರಿಸಿಬಿಡಿ” ಎಂದರು. ಅದರಂತೆ ಆ ರಕ್ಷಾ ಕಾಳೀ ಪ್ರತಿಮೆಯನ್ನು ಅವರ ತಲೆದಿಂಬಿನ ಹತ್ತಿರ ಇಟ್ಟು “ತಾವು ಕಾಳೀ ಪೂಜೆ ಮಾಡಬೇಕೆಂದಿರಲ್ಲಾ, ಇಗೋ ಅಮ್ಮನವರ ಪ್ರತಿಮೆಯನ್ನು ತಂದಿದೆ; ತಮ್ಮ ತಲೆದಿಂಬಿನ ಹತ್ತಿರ ಇಟ್ಟಿದೆ” ಎಂದು ಹೇಳಲು, ನಾಗಮಹಾಶಯರು ಕಣ್ಣುಮುಚ್ಚಿಕೊಂಡು ಮಲಗಿದ್ದವರು ಕಣ್ಣುಬಿಟ್ಟು ಅದನ್ನು ನೋಡಿದರೋ ಇಲ್ಲವೋ “ಅಮ್ಮಾ! ಅಮ್ಮಾ!” ಎನ್ನುತ್ತ ಗಭೀರ ಸಮಾಧಿಯನ್ನು ಪಡೆದರು. ಹಿಂದೆ ಶಾರದಾನಂದರು ಹೇಳಿದ್ದಂತೆ ಈಗಲೂ ಕಿವಿಯಲ್ಲಿ ಕಾಳೀ ನಾಮವನ್ನು ಉಚ್ಚಾರಣೆ ಮಾಡಿ ಆಯಿತು; ಆದರೆ ಸಮಾಧಿ ಇಳಿಯಲಿಲ್ಲ; ನಾಡಿಯೂ ಎದೆಯೋ ಚಲಿಸುವುದು ನಿಂತುಹೋಗಿತ್ತು. ಅದನ್ನು ನೋಡಿ ಠಾಕೂರಣಿಯವರು ಅಳುತ್ತ, “ಅವರು ಕಾಳೀ ಪೂಜೆಯ ನೆವಮಾಡಿಕೊಂಡು ನಮ್ಮನ್ನು ಬಿಟ್ಟುಹೋದರು” ಎಂದರು. ಎಲ್ಲರಿಗೂ ಅಳು ಬಂತು. ಆದರೆ ಸ್ವಾಮಿ ಶಾರದಾನಂದರು ಮಾತ್ರ “ಭಯಪಡಬೇಡಿ, ಸುಮ್ಮನಿರಿ; ಅವರು ತಿರುಗಿ ಈ ವ್ಯವಹಾರ ಪ್ರಪಂಚಕ್ಕೆ ಹಿಂತಿರುಗಿ ಬರುತ್ತಾರೆ” ಎಂದು ಧೈರ್ಯ ಹೇಳಿದರು. ಸುಮಾರು ಎರಡು ಗಂಟೆಯಮೇಲೆ ಸಮಾಧಿ ಇಳಿಯಿತು. ನಾಗಮಹಾಶಯರು “ಮಾತಾ ಆನಂದಮಯೀ, ಮಾತಾ ಆನಂದಮಯೀ” ಎನ್ನುತ್ತ ಎನ್ನುತ್ತ ಹುಡುಗರ ಹಾಗೆ ಅಳುತ್ತಿದ್ದು ಸ್ವಲ್ಪ ಹೊತ್ತಿನಮೇಲೆ “ಕಾಳೀಪೂಜೆಯಾಯಿತೆ?” ಎಂದು ಕೇಳಿದರು. ಚಕ್ರವರ್ತಿಗಳು “ಅಮ್ಮನವರ ಪ್ರತಿಮೆಯನ್ನು ಸಾಯಂಕಾಲದಿಂದ ತಮ್ಮ ತಲೆದಿಂಬಿನ ಹತ್ತಿರ ಇಟ್ಟಿದೆ; ತಾವು ಅಪ್ಪಣೆ ಕೊಟ್ಟರೆ ತೆಗೆದುಕೊಂಡು ಹೋಗಿ ಮಂಟಪದಲ್ಲಿಡುತ್ತೇವೆ” ಎಂದರು. ಅವರು ಸಮ್ಮತಿಕೊಡಲು ಪ್ರತಿಮೆಯನ್ನು ಕೂರಿಸಿ ರಾತ್ರಿ ಸುಮಾರು ಹತ್ತು ಗಂಟೆಯ ಹೊತ್ತಿಗೆ ಪೂಜೆಗೆ ಮೊದಲುಮಾಡಿದ್ದಾಯಿತು. ಬಲಿಗೆ ಬದಲಾಗಿ ಸಕ್ಕರೆಯನ್ನೂ ಮದ್ಯಕ್ಕೆ ಬದಲಾಗಿ ಸಿದ್ಧಿಯನ್ನೂ ಸಮರ್ಪಿಸಿ, ಷೋಡಶೋಪಚಾರ ಪೂಜೆಮಾಡಿ ಪುರೋಹಿತರು ಪ್ರಸಾದವನ್ನು ತಂದು ನಾಗಮಹಾಶಯರ ತಲೆಯಮೇಲೆ ಇಟ್ಟರು. ಸ್ವಲ್ಪ ಹೊತ್ತು ಭಾವಾವೇಶವಾಗಿ ಜಾಗ್ರತೆಯಾಗಿಯೇ ಸಹಜ ಸ್ಥಿತಿ ಬಂತು. ಸ್ವಾಮಿ ಶಾರದಾನಂದರು ಪೂಜೆಗೆ ಮುಂಚೆಯೇ ಡಾಕಾಕ್ಕೆ ಹೊರಟು ಹೋಗಿಬಿಟ್ಟರು. </span>
</p>
<p>
<span>ಬೆಳಗಿನ ಜಾವದಲ್ಲಿ ಚಕ್ರವರ್ತಿಗಳು ನಾಗಮಹಾಶಯರ ಹಾಸಿಗೆಯ ಹತ್ತಿರ ಕುಳಿತುಕೊಂಡು “ಇವೊತ್ತು ತಮ್ಮ ಸ್ಥಿತಿಯನ್ನು ನೋಡಿ, ತಾವು ಈ ದೇಹಕ್ಕೆ ಮರಳಿ ಬರುವುದಿಲ್ಲವೆನ್ನಿಸಿತು” ಎಂದರು; ಅದಕ್ಕೆ ಅವರು ಕ್ಷೀಣವಾದ ದನಿಯಿಂದ “ಪ್ರಾರಬ್ಧ ಕರ್ಮವು ಪೂರ್ತಿಯಾಗಿ ಮುಗಿದ ಹೊರತು ದೇಹ ಹೋಗುವುದಿ” ಎಂದು ಉತ್ತರಕೊಟ್ಟರು. </span>
</p>
<p>
<span>ರಕ್ಷಾಕಾಳಿಯ ಪೂಜೆಮಾಡಿಸಿದ್ದರಿಂದ ಭಕ್ತಾದಿಗಳಿಗೆ ಸ್ವಲ್ಪ ಧೈರ್ಯವುಂಟಾಯಿತು. </span>
<span>–</span>
<span> ಈ ಸಾರಿಗೆ ಅವರನ್ನು ಉಳಿಸಬಹುದೆಂದು ಅವರ ಯೋಚನೆ. ಆದರೆ ನಾಗಮಹಾಶಯರು “ಅಮ್ಮನವರು ಇವೊತ್ತು ರಕ್ಷಾ ಕಾಳಿಯ ಮೂರ್ತಿಯಲ್ಲಿ ದಯ ಮಾಡಿದ್ದು ಈ ಅಸ್ಥಿಮಾಂಸ ಪಂಜರವನ್ನು ರಕ್ಷಿಸುವುದಕ್ಕಲ್ಲ; ಮಂಗಳಾಭಿಲಾಷಿಗಳಾಗಿ ಇಲ್ಲಿಗೆ ಬಂದಿದ್ದವರ ಮೇಲೆ ಕೃಪೆಮಾಡಿ ಅವರಿಗೆ ತಮ್ಮ ಪಾದಧೂಳಿಯನ್ನು ಅನುಗ್ರಹಿಸಿ, ಅವರ ಕಷ್ಟಗಳನ್ನು ನಿವಾರಣೆಮಾಡುವುದಕ್ಕೆ. ಮಂಗಳ ಮಯೀ ಮಾತೆಯು ನಿಮಗೆ ಮಂಗಳವನ್ನು ಮಾಡಲಿ!” ಎಂದರು. ಅವರು ರಕ್ಷಾಕಾಳಿಯ ಪೂಜೆಮಾಡಿದ್ದರ ಅಭಿಪ್ರಾಯವು ಆಗ ತಿಳಿಯಿತು. ಮರುದಿವಸ ರಾಮಕೃಷ್ಣರ ವಿಚಾರವಾಗಿ ಮಾತನಾಡುತ್ತ ಆಡುತ್ತ ಅವರು ಚಕ್ರವರ್ತಿಗಳನ್ನು ಕುರಿತು “ದಯಾಮಯರಾದ ಶ್ರೀರಾಮಕೃಷ್ಣರ ಚರಣದಲ್ಲಿ ನಿಮಗೆ ಭಕ್ತಿ ವಿಶ್ವಾಸಗಳಿರಲಿ. ನಾನೊಬ್ಬ ದಡ್ಡ, ಕೆಲಸಕ್ಕೆ ಬಾರದವರು ಎಂದು ತಿಳಿದೂ ಅವರು ಕೇವಲ ಕೃಪೆಯಿಂದ ನನ್ನನ್ನು ಉದ್ಧಾರಮಾಡಿದರು” ಎಂದು ಹೇಳುತ್ತಾ “ಜಯ ರಾಮಕೃಷ್ಣ! ಜಯ ರಾಮಕೃಷ್ಣ!” ಎಂದು ಪರಮಹಂಸರನ್ನು ವಂದಿಸಲು ಮೊದಲುಮಾಡಿದರು. </span>
</p>
<p>
<span>ಇದಾದ ಬೆಳಗ್ಗೆ, ನಾಗಮಹಾಶಯರ ತಂದೆಯ ಉತ್ತರ ಕ್ರಿಯಾದಿಗಳಿಗೋಸ್ಕರ ಮನೆಯ ಆಧಾರದಮೇಲೆ ಅವರಿಗೆ ಸಾಲಕೊಟ್ಟಿದ್ದಾತನು ಅವರನ್ನು ನೋಡುವುದಕ್ಕೆ ಬಂದನು. ನಾಗಮಹಾಶಯರು ಆತನಿಗೆ ಕೈಮುಗಿದು “ತಮ್ಮ ಸಾಲವನ್ನು ತೀರಿಸಲಾರದೆ ಹೋದೆ; ಈ ದೇಹ ಇನ್ನು ಹೆಚ್ಚುಕಾಲ ನಿಲ್ಲುವುದಿಲ್ಲ; ತಮ್ಮ ದಯೆಯಿಂದ ಪಿತೃ ಸ್ರಾದ್ಧವು ನೆರವೇರಿತು. ಆದರೆ ತಾವು ಯೋಚಿಸಬೇಡಿ; ಈ ಮನೆ ತಮ್ಮದಾಗಿಯೇ ನಿಲ್ಲುತ್ತದೆ. ತಾವು ಸಕಾಲದಲ್ಲಿ ಸ್ವತ್ತನ್ನು ಸುಫರ್ದಿಗೆ ತೆಗೆದುಕೊಂಡು ಅನುಭವಿಸಿಕೊಂಡು ಬನ್ನಿ” ಎಂದು, ಮತ್ತೆ ಠಾಕೂರಣಿಯವರ ವಿಚಾರವನ್ನು ತೆಗೆದುಕೊಂಡು “ಅವಳು ಇರುವತನಕ ತವರುಮನೆಯಲ್ಲಿರುತ್ತಾಳೆ” ಎಂದರು. ಸಾಹುಕಾರನು ನಾಗಮಹಾಶಯರ ಈ ಮಾತನ್ನು ಕೇಳಿ ವ್ಯಥೆಪಟ್ಟುಕೊಂಡು “ತಾವು ಈ ಅಲ್ಪ ಸಾಲದ ವಿಚಾರವಾಗಿ ಸ್ವಲ್ಪವೂ ಚಿಂತಿಸಬೇಡಿ; ನಾನು ದುಡ್ಡಿಗೋಸ್ಕರ ಬರಲಿಲ್ಲ; ತಮ್ಮ ದರ್ಶನಮಾಡಿಕೊಂಡು ಹೋಗೋಣವೆಂದು ಬಂದೆ” ಎಂದನು. "ಎಲ್ಲಾ ಗುರುಮಹಾರಾಜರ ದಯೆ </span>
<span>–</span>
<span> ದಯೆ!" ಎನ್ನುತ್ತ ಎನ್ನುತ್ತ ನಾಗಮಹಾಶಯರು ಕಣ್ಣು ಮುಚ್ಚಿದರು. </span>
</p>
<p>
<span>ಸಾಹುಕಾರನು ಹೊರಟುಹೋದ ಸುಮಾರು ಎರಡು ಗಂಟೆಯ ಹೊತ್ತಿನಮೇಲೆ ಇದ್ದಕ್ಕಿದ್ದ ಹಾಗೆ ನಾಗಮಹಾಶಯರ ಸ್ಥಿತಿಯು ಬದಲಾಯಿಸಿತು. ಹಾಸಿಗೆಯಲ್ಲಿ ಹೊರಳುತ್ತ ಹುಚ್ಚು ಹುಚ್ಚು ಮಾತನಾಡುವುದಕ್ಕೆ ಆರಂಭಮಾಡಿದರು. ಹೊರಗೆ ವಿಪರೀತ ಚಳಿ; ಅಂಥ ಚಳಿಯಲ್ಲಿ ಎರಡು ಬೀಸಣಿಗೆ ತೆಗೆದುಕೊಂಡು ಬೀಸುತ್ತಿದ್ದರೂ ಅವರ ತಾಪವು ಕಡಮೆಯಾಗಲಿಲ್ಲ; ತಟ್ಟನೆ ಎದ್ದೆದ್ದು ಕುಳಿತುಕೊಳ್ಳುತ್ತಿದ್ದರು; ಒಂದು ಸಾರಿ ನಟವರ ಬಾಬುಗಳು ಎಬ್ಬಿಸಿ ಕೂರಿಸಿದರು; ತಿರುಗಿ ಮಲಗಿಸಿದ್ದಾಯಿತು. ಸ್ವಲ್ಪ ಹೊತ್ತು ಸುಮ್ಮನಿದ್ದರು; ತಿರುಗಿ ಪಿಟಪಿಟನೆ ಏನೋ ಮಾತನಾಡುವುದಕ್ಕೆ ಹಿಡಿದರು; ಅಷ್ಟು ಹೊತ್ತಿಗೆ ನಟವರರು ಹೊರಟುಹೋಗಿದ್ದರು. ಠಾಕೂರಣಿಯವರೂ ಚಕ್ರವರ್ತಿಗಳೂ ಕುಳಿತುಕೊಂಡಿದ್ದರು. ಇದ್ದಕ್ಕಿದ್ದಹಾಗೆ ನಾಗಮಹಾಶಯರು “ಬದುಕಿಸಿ ಬದುಕಿಸಿ!” ಎಂದು ಕೂಗಿಕೊಂಡರು. ಠಾಕೂರಣಿಯವರು ಅದನ್ನು ನೋಡಿ ಅಳುತ್ತ ಅಳುತ್ತ “ನೀವೇ ಹೇಳಿದ್ದಿರಲ್ಲ, ಅಂತ್ಯಕಾಲದಲ್ಲಿ ಒಂದಿಷ್ಟು ಮೋಹವೂ ತಮ್ಮನ್ನು ಮುಚ್ಚಿಕೊಂಡಿರುವುದಿಲ್ಲ ಎಂತ! ಹಾಗಿದ್ದರೆ ಏಕೆ ಹೀಗಾಡುತೀರಿ?” ಎಂದು ಕೇಳಿದರು. ಚಕ್ರವರ್ತಿಗಳು ಏನು ಮಾಡುವುದಕ್ಕೂ ತೋರದೆ ಸುಮ್ಮನೆ ಕುಳಿತಿದ್ದರು. ಸುಮಾರು ಅರ್ಧ ಗಂಟೆಯ ಮೇಲೆ ಜೋಂಪು ಹತ್ತಿ ನಾಗಮಹಾಶಯರು ಸ್ವಲ್ಪ ಸುಮ್ಮನಾದರು; ಎಚ್ಚರವಾದ ಮೇಲೆ ಚಕ್ರವರ್ತಿಗಳು ಉದ್ಧರಣೆಯಿಂದ ಸ್ವಲ್ಪ ಹಾಲು ಕುಡಿಸಿದರು. </span>
</p>
<p>
<span>ನಾಗಮಹಾಶಯರು ಒಂದು ಕ್ಷಣ ಹೀಗೆ ಸಂಕಟಪಟ್ಟ ಸಂಬಂಧದಲ್ಲಿ ಸ್ವಾಮಿ ವಿವೇಕಾನಂದರು ಹೀಗೆ ಹೇಳಿದ್ದರು :- "ನೀವು ಆಗ ಅವರ ಹೊರಭಾಗವನ್ನು ಮಾತ್ರ ನೋಡುತ್ತಿದ್ದಿರಿ; ಒಳಗೆ ನಡೆಯುತ್ತಿದ್ದದ್ದನ್ನು ಸ್ವಲ್ಪವೂ ಅರಿಯಲಾರದವರಾಗಿದ್ದಿರಿ. ಒಳಗೆ ಅವರು ಪೂರ್ಣ ಪ್ರಜ್ಞರಾಗಿಯೇ ಇದ್ದರು. ಶರೀರವನ್ನು ಧರಿಸಿದ ಮೇಲೆ, ಒಂದಷ್ಟು ಇಷ್ಟು ಪ್ರಾಣಿಧರ್ಮವಿಲ್ಲದೆ ಇದ್ದರೆ, ಅವರನ್ನು ಶರೀರಿಗಳೆಂದು ಹೇಳುವುದಕ್ಕಾಗುವುದಿಲ್ಲ. ಇಂಥ ಅವಸ್ಥೆಯು ಎಲ್ಲಾ ಮಹಾಪುರುಷರಲ್ಲಿಯೂ ಕಂಡು ಬಂದಿದೆ; ಇದರಿಂದ ಜೀವನ್ಮುಕ್ತರಾಗಿದ್ದ ನಾಗಮಹಾಶಯರಲ್ಲಿ ಯಾವ ಲೋಪವನ್ನೂ ಎಣಿಸುವಂತಿಲ್ಲ. ಇದರ ಮೇಲೆ ಅವರು ‘ಬದುಕಿಸಿ’ ಎಂದದ್ದಕ್ಕೆ ಅರ್ಥವೇನೋ ಅದನ್ನು ಖಂಡಿತವಾಗಿ ಹೀಗೇ ಎಂದು ಹೇಳುವುದಕ್ಕಾಗುವುದಿಲ್ಲ </span>
<span>–</span>
<span> ಅನಿತ್ಯ ದೇಹವನ್ನು ಬಿಟ್ಟು ಸ್ವಸ್ವರೂಪವನ್ನು ಪಡೆಯುವುದಕ್ಕೇ ಹೀಗೆ ಕಳವಳಪಟ್ಟುಕೊಂಡು ಮಾತನಾಡಿರಬಹುದು". </span>
</p>
<p>
<span>ಶ್ರೀಯುಕ್ತ ಗಿರಿಶಚಂದ್ರರು ಹೇಳಿದ್ದೇನೆಂದರೆ :- “ಶ್ರೀರಾಮಕೃಷ್ಣರ ಪರಿವಾರವರ್ಗದವರು ಯಾರೂ ಕೈವಲ್ಯ ಮುಕ್ತಿಯನ್ನು ಅಪೇಕ್ಷಿಸುವುದಿಲ್ಲ. ಅಪೇಕ್ಷಿಸಿದರೂ ಅವರಿಗೆ ನಿರ್ವಾಣಮುಕ್ತಿಯಾಗುವುದಿಲ್ಲ. ಏಕೆಂದರೆ, ಭಗವಂತನು ಮತ್ತೊಂದು ಸಾರಿ ದೇಹವನ್ನು ಧರಿಸಿ ಅವತಾರ ಮಾಡಿದಾಗ ಅವನ ಜೊತೆಯಲ್ಲಿಯೇ ಅವನ ಪರಿವಾರದವರೂ ದೇಹವೆತ್ತಿ ಬರಬೇಕು. ನಾಗಮಹಾಶಯರಿಗೆ ಸಂಸಾರದಲ್ಲಿ ಒಂದಿಷ್ಟೂ ಅನುರಕ್ತಿ ಇರಲಿಲ್ಲ. ಇಂಥ ಮಾಯಾ ಮುಕ್ತ ಮಹಾಪುರುಷರಾದ ನಾಗಮಹಾಶಯರು ಅಲ್ಪ ಸ್ವಲ್ಪ ಚಾಪಲ್ಯವನ್ನು ಇಟ್ಟುಕೊಳ್ಳದೆ ಹೋದರೆ ಅವರು ತಿರುಗಿ ಹೇಗೆ, ಯಾವ ಆಧಾರವನ್ನು ಹಿಡಿದುಕೊಂಡು, ಮನುಷ್ಯ ದೇಹದಲ್ಲಿ ಬರುವುದು? ಇದಕ್ಕೋಸ್ಕರವೇ ನಾಗಮಹಾಶಯರು ಪುನಃ ಮನುಷ್ಯ ಶರೀರವನ್ನು ಪಡೆಯಬೇಕೆಂಬ ಸಣ್ಣ ಆಸೆಯನ್ನಿಟ್ಟುಕೊಂಡು ದೇಹವನ್ನು ಬಿಟ್ಟಿದ್ದಾರೆ. ಆ ಆಸೆಯು ಭಗವಂತನ ಪುನರ್ಲೀಲೆಗೆ ಸಹಾಯವಾಗುವ ಪ್ರಯತ್ನ ಮಾತ್ರ”. ಏನೇ ಆಗಿರಲಿ, ಸಾವಿಗೆ ಮುಂಚೆ ಮತ್ತೆ ಯಾವಾಗಲೂ ಅವರನ್ನು ಮೋಹವು ಸ್ಪರ್ಶಮಾಡಲಿಲ್ಲ. </span>
</p>
<p>
<span>ಮಹಾಸಮಾಧಿಯನ್ನು ಪಡೆಯುವುದಕ್ಕೆ ಮೂರು ದಿವಸ ಮುಂಚೆ, ನಾಗಮಹಾಶಯರು ಚಕ್ರವರ್ತಿಗಳಿಗೆ ಪಂಚಾಂಗ ನೋಡಿ ಹೊರಡುವುದಕ್ಕೆ ಒಂದು ಒಳ್ಳೆಯ ದಿನವನ್ನು ಗೊತ್ತುಮಾಡುವಂತೆ ಹೇಳಿದರು. ಅವರು ‘ಮಹಾಯಾತ್ರೆ’ಗೆ ದಿನವನ್ನು ಗೊತ್ತುಮಾಡುವಂತೆ ಹೇಳುತ್ತಾರೆಂದು ತಿಳಿಯದೆ ಚಕ್ರವರ್ತಿಗಳು ಪಂಚಾಂಗವನ್ನು ನೋಡಿ “ಪುಷ್ಯ ಶುದ್ಧ ತ್ರಯೋದಶೀ ದಿವಸ ಹತ್ತು ಗಂಟೆಯ ಮೇಲೆ ಹೊರಡುವುದಕ್ಕೆ ಚೆನ್ನಾಗಿದೆ” ಎಂದರು. ಆದರೆ ಅದಕ್ಕೆ ಬಂದ ಉತ್ತರವು ಅವರನ್ನು ಸ್ತಂಭಿತರನ್ನಾಗಿ ಮಾಡಿತು. ನಾಗಮಹಾಶಯರು “ನೀವು ಒಪ್ಪಿದರೆ ಅವೊತ್ತೇ ಮಹಾಯಾತ್ರೆ ಮಾಡುತ್ತೇನೆ” ಎಂದರು. ಈ ಮಾತನ್ನು ಕೇಳಿ ಚಕ್ರವರ್ತಿಗಳಿಗೆ ಅನುತಾಪದಿಂದ ಪ್ರಾಣವು ತುಡಿದುಕೊಳ್ಳಲಾರಂಭಿಸಿತು; ಅವರು ಅಳುತ್ತ ಹೋಗಿ ಠಾಕೂರಣಿಯವರಿಗೆ ಈ ವೃತ್ತಾಂತವನ್ನೆಲ್ಲಾ ಹೇಳಿದರು. ಠಾಕೂರಣಿಯವರು “ಇನ್ನು ಯಾಕೆ ಅಳುತ್ತೀಯಪ್ಪಾ, ಅವರು ಏನು ಮಾಡಿದರೂ ಇನ್ನು ಶರೀರವನ್ನು ಇಟ್ಟುಕೊಂಡಿರುವುದಿಲ್ಲ; ಅವರ ಇಷ್ಟವೇ ನೆರವೇರಲಿ; ರಾಮಕೃಷ್ಣರ ಇಷ್ಟವೇ ನೆರವೇರಲಿ! ಜ್ಞಾನವಾಗಿದ್ದು ಪ್ರಾಣಬಿಟ್ಟರೆ ಅಷ್ಟಕ್ಕೇ ಸಂತೋಷಪಟ್ಟುಕೊಳ್ಳೋಣ!” ಎಂದರು. </span>
</p>
<p>
<span>ಒಳ್ಳೆಯ ದಿವಸವನ್ನು ಗೊತ್ತು ಮಾಡಿಕೊಂಡು ನಾಗಮಹಾಶಯರು ನಿಶ್ಚಿಂತರಾದರು. ಸಾಯುವುದಕ್ಕೆ ಎರಡು ದಿವಸ ಹಿಂದೆ ರಾತ್ರಿ ಎರಡು ಗಂಟೆಯ ಹೊತ್ತಿಗೆ ಠಾಕೂರಣಿಯವರೂ ಹರಪ್ರಸನ್ನರೂ ಚಕ್ರವರ್ತಿಗಳೂ ಹಾಸಿಗೆಯ ಪಕ್ಕದಲ್ಲಿ ಕುಳಿತಿದ್ದರು. ನಾಗಮಹಾಶಯರು ಕಣ್ಣು ಮುಚ್ಚಿಕೊಂಡು ಮಲಗಿದ್ದವರು ತಟ್ಟನೆ ಕಣ್ಣುಬಿಟ್ಟು ಸಂಭ್ರಮದಿಂದ ಚಕ್ರವರ್ತಿಗಳನ್ನು ಕುರಿತು “ಗುರುಮಹಾರಾಜರು ಬಂದಿದ್ದಾರೆ; ಇವೊತ್ತು ನನಗೆ ಅವರು ತೀರ್ಥಕ್ಷೇತ್ರಗಳ ದರ್ಶನಮಾಡಿಸುತ್ತಾರೆ” ಎಂದರು. ಅವರು ಯಾವ ಮಾತನ್ನೂ ಆಡದೆ ಸುಮ್ಮನೇ ನೋಡುತ್ತಿರಲು, ಮತ್ತೆ “ನೀವು ಎಲ್ಲಾ ತೀರ್ಥಕ್ಷೇತ್ರಗಳನ್ನೂ ನೋಡಿದ್ದೀರಲ್ಲ, ಒಂದೊಂದಾಗಿ ಹೇಳಿ, ನಾನು ನೋಡುತ್ತ ಹೋಗುತ್ತೇನೆ” ಎಂದರು. ಚಕ್ರವರ್ತಿಗಳು ಆಗತಾನೇ ಹರಿದ್ವಾರಕ್ಕೆ ಹೋಗಿಬಂದಿದ್ದರಾದ್ದರಿಂದ ಅದರ ಹೆಸರನ್ನು ಹೇಳಿದರು. ಕೂಡಲೆ ನಾಗಮಹಾಶಯರು ತುಂಬ ಉತ್ತೇಜಿತರಾಗಿ “ಹರಿದ್ವಾರ, ಹರಿದ್ವಾರ! ಇಗೋ ಮಾತಾ ಭಾಗೀರಥಿಯು ಕಲಕಲ ಧ್ವನಿಮಾಡುತ್ತ ಪರ್ವತದಿಂದ ಇಳಿದು ಬರುತ್ತಿದ್ದಾಳೆ! ಅದರ ಅಲೆಗಳೂ ತೀರದಲ್ಲಿ ಬೆಳೆದಿರುವ ತರುರಾಜಗಳೂ ನರ್ತಿಸುತ್ತಿವೆ! ಅಗೋ ಆ ಕಡೆ ಚಂಡೀಪರ್ವತ! ಓಹೋ ಹೊಳೆಗೆ ಇಳಿಯುವುದಕ್ಕೆ ಎಂಥ ಸ್ನಾನಘಟ್ಟ! ಸ್ವಲ್ಪ ತಾಳಿ; ನಾನು ಈಗ ಇಪ್ಪತ್ತು ವರ್ಷದಿಂದ ಸ್ನಾನ ಮಾಡಿಲ್ಲ, ಒಂದು ಸಲ ಭಾಗೀರಥಿಯಲ್ಲಿ ಸ್ನಾನಮಾಡಿ ಮನುಷ್ಯಜನ್ಮವನ್ನು ಸಫಲಗೊಳಿಸಿಕೊಳ್ಳುತ್ತೇನೆ; ಗಂಗೆ, ಗಂಗೆ, ಮಾತಾ ಪತಿತಪಾವನೀ, ಮಾತಾ ಅಧಮತಾರಿಣೀ” ಎನ್ನುತ್ತ ಗಭೀರ ಸಮಾಧಿಯಲ್ಲಿ ಮಗ್ನರಾದರು. ಸಮಾಧಿ ಭಂಗವಾದ ಮೇಲೆ ನೋಡಲು, ಅವರು ನಿಜವಾಗಿಯೂ ಸ್ನಾನ ಮಾಡಿ ಎದ್ದಿದ್ದಂತೆ ತೋರಿತು. </span>
</p>
<p>
<span>ನಾಗಮಹಾಶಯರು ಇನ್ನೊಂದು ಕ್ಷೇತ್ರದ ಹೆಸರನ್ನು ಹೇಳಬೇಕೆಂದರು. ಚಕ್ರವರ್ತಿಗಳು ಯಂತ್ರದಂತೆ “ಪ್ರಯಾಗ”ವೆಂದರು. ಅವರು ಆಗ “ಜಯ ಯಮುನಾ, ಜಯ ಗಂಗೆ!” ಎಂದು ಕೈಮುಗಿಯುತ್ತಾ “ಇಲ್ಲೇ ಅಲ್ಲವೇ, ಭರದ್ವಾಜರ ಆಶ್ರಮ? ಎಲ್ಲಿ ಅದು ಕಾಣುವುದಿಲ್ಲವಲ್ಲ! ಇಗೋ ಇದೇ ಗಂಗಾ ಯಮುನೆಗಳು ಸೇರಿದ ಮಿಶ್ರ ಪ್ರವಾಹ! ಅಗೋ ಆ ಕಡೆ ಪರ್ವತಗಳು! ಅಯ್ಯೋ, ಗುರುಮಹಾರಾಜರು ಭರದ್ವಾಜರ ಆಶ್ರಮವನ್ನು ತೋರಿಸಲಿಲ್ಲ!” ಎಂದರು. ಸ್ವಲ್ಪ ಜೋಂಪು ಹಿಡಿದಂತಾಯಿತು; ಆಮೇಲೆ ಎರಡು ಮೂರು ನಿಮಿಷಬಿಟ್ಟು “ಆಹಾ! ಇಗೋ ಋಷಿಗಳ ಆಶ್ರಮ ಕಾಣುತ್ತಿದೆ!” ಎಂದರು. ಮತ್ತೊಂದು ಕ್ಷಣ ಸುಮ್ಮನಿದದು “ಮಾತೆ, ನೀನು ರಾಜರಾಜೇಶ್ವರೀ ಮಹಾಶಕ್ತಿಯ ಅವತಾರವಾಗಿದ್ದು, ಯಾಕೆ ಕಾಡು ಕಾಡಿನಲ್ಲಿ ಸುತ್ತುತ್ತಿದ್ದೀಯೆ? ಜಯ ರಾಮ, ಜಯರಾಮ!” ಎನ್ನುತ್ತ ಗಭೀರಸಮಾಧಿಯಲ್ಲಿ ನಿಮಗ್ನರಾದರು. ಸಮಾಧಿ ಭಂಗವಾದ ಮೇಲೆ ಸಾಗರತೀರ್ಥದ ಹೆಸರನ್ನು ಹೇಳಲು ಅವರು ಸಗರವಂಶದ ಉದ್ಧಾರವನ್ನು ಕಣ್ಣಾರ ನೋಡುತ್ತಿದ್ದಂತೆ ತೋರಿತು. ಸಮುದ್ರ ದರ್ಶನಮಾಡಿ ಪುನಃ ಪುನಃ ಕೈಮುಗಿದರು. ಅಮೇಲೆ ಕಾಶಿಯ ಹೆಸರು ಹೇಳಲು ಅವರು “ಜಯ ಶಿವ, ಜಯ ಶಿವ, ವಿಶ್ವೇಶ್ವರ! ಹರ ಹರ ಭೊಂ! ಭೊಂ!” ಎನ್ನುತ್ತ “ಇನ್ನು ನಾನು ಮಹಾಶಿವನಲ್ಲಿ ಲಯವಾಗಿಬಿಡುತ್ತೇನೆ” ಎಂದರು. ಆಮೇಲೆ ಶ್ರೀ ಜಗನ್ನಾಥ ಕ್ಷೇತ್ರ! ಅದನ್ನು ಕೇಳಿ ನಾಗಮಹಾಶಯರು “ಅಗೋ ಎತ್ತರವಾದ ದೇವಸ್ಥಾನ! ಅಗೋ ಆನಂದಬಾಜಾರಿನಲ್ಲಿ ಮಹಾಪ್ರಸಾದವನ್ನು ಮಾರುತ್ತಲೂ ಕೊಂಡುಕೊಳ್ಳುತ್ತಲೂ ಇದ್ದಾರೆ!” ಎಂದರು. ಒಂದೆರಡು ಸಲ ಶ್ರೀ ಚೈತನ್ಯರ ಹೆಸರನ್ನು ಹೇಳಿದಂತಾಯಿತು. ಹೀಗೆ ಕ್ರಮವಾಗಿ ರಾತ್ರಿ ನಾಲ್ಕು ಗಂಟೆ ಹೊಡೆಯಿತು. ಆಮೇಲೆ ಸ್ವಲ್ಪ ಜೋಂಪು ಹತ್ತಿತು. ಮರುದಿನ ಬೆಳಗಾದರೂ ಎಚ್ಚರವಾಗಲಿಲ್ಲ. ಊರಿನಲ್ಲಿದ್ದ ಒಬ್ಬ ಡಾಕ್ಟರನ್ನು ಕರೆದುಕೊಂಡು ಬರಲು ಆತನು ಏನೋ ಒಂದು ಹೋಮಿಯೋಪತಿ ಔಷಧದ ಪುಡಿಯನ್ನು ಕೊಟ್ಟನು; ಚಕ್ರವರ್ತಿಗಳು ಆ ಔಷಧವನ್ನು ತಿನ್ನಿಸಿ ಉದ್ಧರಣೆಯಲ್ಲಿ ಸ್ವಲ್ಪ ಹಾಲುಕುಡಿಸಿದರು. ಇದೇ, ನಾಗಮಹಾಶಯರು ಅವರ ಜೀವಮಾನದಲ್ಲಿ ತೆಗೆದುಕೊಂಡ ಕಡೆಯ ಆಹಾರ. ಇವೊತ್ತೇ ಅವರ ಕೊನೆಯ ದಿವಸ!</span>
</p>
<p>
<span>ತ್ರಯೋದಶಿಯ ದಿವಸ ಬೆಳಗ್ಗೆ ಎಂಟು ಗಂಟೆಯ ಮೇಲೆ ಅವರಿಗೆ ಮೇಲಿಂದ ಮೇಲೆ ಭಾವಸಮಾಧಿಯಾಗುತ್ತಿತ್ತು. ಚಕ್ರವರ್ತಿಗಳು ಅವರ ಹತ್ತಿರ ಕುಳಿತಿದ್ದು, ಕಿವಿಯಲ್ಲಿ ಸಂತತವಾಗಿ ರಾಮಕೃಷ್ಣರ ಹೆಸರನ್ನು ಉಚ್ಚರಿಸುತ್ತಿದ್ದರು: ಭಗವಾನ್​ ರಾಮಕೃಷ್ಣರ ಪಠವನ್ನು ಅವರ ಎದುರಿಗೆ ಹಿಡಿದುಕೊಂಡು “ಇಗೋ, ನೀವು ಯಾರ ಹೆಸರಿನಲ್ಲಿ ಎಲ್ಲವನ್ನೂ ತ್ಯಾಗಮಾಡಿದರೋ ಅವರ ಮೂರ್ತಿ!” ಎನ್ನಲು ಅವರು ಅದನ್ನು ದರ್ಶನಮಾಡಿ ಕೈಮುಗಿದು ಪ್ರಣಾಮಮಾಡಿದರು. ಆಮೇಲೆ ಅತಿ ಕ್ಷೀಣಸ್ವರದಿಂದ “ಕೃಪಾ! ಕೃಪಾ! ನಿಮ್ಮ ಕೃಪಾ!” ಎಂದರು. ಇದೇ ಅವರ ಜೀವನದ ಕೊನೆಯ ಮಾತು!</span>
</p>
<p>
<span>ಸುಮಾರು ಒಂಬತ್ತು ಗಂಟೆಯ ಹೊತ್ತಿಗೆ ನಾಗಮಹಾಶಯರಿಗೆ ಶ್ವಾಸ ಹುಟ್ಟಿತು; ಕಣ್ಣು ಸ್ವಲ್ಪ ಕೆಂಪೇರಿತು. ಏನೋ ಹೇಳುತ್ತಿರುವಂತೆ ತುಟಿಗಳು ಅದಿರುತ್ತಿದ್ದುವು; ಇದಾದ ಸುಮಾರು ಅರ್ಧಗಂಟೆಗೆ ಅವರ ದೃಷ್ಟಿಯು ತಟ್ಟನೆ ಮೂಗಿನ ತುದಿಯಲ್ಲಿ ನೆಟ್ಟಿತು. ಮೈಯೆಲ್ಲಾ ರೋಮಾಂಚಿತವಾಗಿ, ಕಣ್ಣಿನಿಂದ ಅಶ್ರುಧಾರೆ ಇಳಿಯುತ್ತಿತ್ತು. ಪ್ರಾಣ ವಾಯುವು ಮೆಲ್ಲಮೆಲ್ಲಗೆ ಮೂಲಾಧಾರವನ್ನು ಬಿಟ್ಟು ಪದ್ಮದಿಂದ ಪದ್ಮಕ್ಕೆ ಹತ್ತುತ್ತ, ನಾಭಿಯಿಂದ ಹೃತ್ಪದ್ಮಕ್ಕೆ ಬಂದಕೂಡಲೆ ಶ್ವಾಸವು ಜೋರಾಯಿತು’; ಆಮೇಲೆ, ಹತ್ತು ಗಂಟೆ ಐದು ನಿಮಿಷಕ್ಕೆ ನಾಗಮಹಾಶಯರು ಮಹಾಸಮಾಧಿಯಲ್ಲಿ ನಿಶ್ಚಲರಾಗಿ ನಿಂತರು. ಎಲ್ಲರಿಗೂ ಜಾಗ್ರತೆಯಾಗಿ ಗೊತ್ತಾಗಿಹೋಯಿತು. ಠಾಕೂರಣಿಯವರು ಚಕ್ರವರ್ತಿಗಳನ್ನು ಕುರಿತು “ಅವರು ಗೃಹಸ್ಥರಾಗಿದ್ದರು; ಅವರ ಅಂತ್ಯಕಾಲದಲ್ಲಿಯೂ ಆ ಗೃಹಸ್ಥ ಧರ್ಮವನ್ನೇ ನೀವು ನಡೆಸತಕ್ಕದ್ದು ನ್ಯಾಯವಾಗಿದೆ” ಎಂದು ಹೇಳಿದರು. ಅವರ ಅಪ್ಪಣೆಯಂತೆ ಕೈಲಾಸ ಬಾಬುಗಳು ಪಾರ್ವತೀಬಾಬುಗಳು ಆದಿತ್ಯಬಾಬುಗಳು ಮತ್ತು ಚಕ್ರವರ್ತಿಗಳು ಜಾಗ್ರತೆಯಾಗಿ ನಾಗಮಹಾಶಯರನ್ನು ಹೊರಕ್ಕೆ ತಂದು ಒಂದು ಮಂಚದಮೇಲೆ ಹಾಸಿ ಮಲಗಿಸಿದರು. ಈಗಲೂ ಅವರ ಪ್ರಾಣ ವಾಯುವು ಡವಡವನೆ ಬಡಿದುಕೊಳ್ಳುತ್ತಿದ್ದು ಹೊರಕ್ಕೆ ತಂದ ಐದಾರು ನಿಮಿಷಕ್ಕೆ ಅದೂ ನಿಂತುಹೋಯಿತು; ಎಲ್ಲಾ ಮುಗಿಯಿತು; ನಾಗಮಹಾಶಯರು ಇಹಲೋಕದಿಂದ ಅಂತರ್ಧಾನವಾಗಿಹೋದರು! ಆದರೆ ಇನ್ನೂ ಅವರ ಮುಖಮಂಡಲವು ಜ್ಯೋತಿರ್ಮಯವಾಗಿತ್ತು. ನಯನಪ್ರದೇಶದಿಂದ ಬಂದಿದ್ದ ಪ್ರೇಮಾಶ್ರುಬಿಂದುವು ಹಾಗೆಯೇ ಇತ್ತು. </span>
</p>
<p>
<span>ಅಳುವಿಗೆ ಮೊದಲಾಯಿತು. ಚಕ್ರವರ್ತಿಗಳು ಠಾಕೂರಣಿಯವರಿಗೆ “ಅಮ್ಮಾ, ಸುಮ್ಮನಿರಿ, ನಿಮಗೇಕೆ ಯೋಚನೆ? ನಿಮ್ಮ ಭಾರವನ್ನು ಅವರು ನಮಗೆ ವಹಿಸಿಹೋಗಿದ್ದಾರೆ. ನಿಮಗೆ ಇಷ್ಟೊಂದು ಜನ ಮಕ್ಕಳಿದ್ದಾರಲ್ಲ, ಅವರನ್ನು ನೋಡಿ ನಿಮ್ಮ ದುಃಖವನ್ನು ತಡೆದುಕೊಳ್ಳಿ” ಎಂದು ಸಮಾಧಾನ ಹೇಳಿದರು. ಶೋಕದ ಮೊದಲ ವೇಗವು ಪ್ರಶಾಂತವಾಗಲು ಠಾಕೂರಣಿಯವರ ಅಪ್ಪಣೆಯಂತೆ ಕೈಲಾಸಬಾಬುಗಳು ತುಪ್ಪ ಗಂಧದ ಕಟ್ಟಿಗೆ ಮುಂತಾದವುಗಳನ್ನು ತರಲು ನಾರಾಯಣಗಂಜಿಗೆ ಹೊರಟುಹೋದರು. ಮಹಾಯಜ್ಞದಲ್ಲಿ ಪೂರ್ಣಾಹುತಿಯನ್ನು ಕೊಡಲು ಬೇಕಾದ ಎಲ್ಲ ಏರ್ಪಾಡುಗಳೂ ಆಗುತ್ತಿದ್ದುವು. </span>
</p>
<p>
<span>ಚಕ್ರವರ್ತಿಗಳು ಮಿಕ್ಕ ಕೆಲವು ಭಕ್ತರ ಸಹಾಯದಿಂದ ನಾಗಮಹಾಶಯರ ಮೇಲೆ ಒಂದು ಮೇಲುಕಟ್ಟನ್ನು ಕಟ್ಟಿದರು. ಆ ಗ್ರಾಮದಲ್ಲಿ ಅವರ ನೆರೆಹೊರೆಯಲ್ಲಿದ್ದ ಅನುಭವಶಾಲಿಗಳು ಬಂದು ಶವವನ್ನು ಪರೀಕ್ಷೆ ಮಾಡಿ ನೋಡಿದರು; ದೇಹವು ಅಗಲೂ ಇನ್ನೂ ಬೆಚ್ಚಗೇ ಇತ್ತು; ಆದ್ದರಿಂದ ಅದನ್ನು ದಹನಮಾಡಬಹುದೋ ಇಲ್ಲವೋ ಎಂದು ಅವರು ವಿಚಾರಮಾಡುತ್ತಿರಲು, ಚಕ್ರವರ್ತಿಗಳು “ನಾಗಮಹಾಶಯರಂಥ ಮಹಾಪುರುಷರ ಶರೀರವನ್ನು ಕೊನೆಯಪಕ್ಷ ಹನ್ನೆರಡು ಗಂಟೆಯ ಹೊತ್ತಾದರೂ ಇಟ್ಟಿದ್ದು ನೋಡಿ ಆಮೇಲೆ ಸಂಸ್ಕಾರ ಮಾಡಬೇಕಾದದ್ದು ನ್ಯಾಯ” ಎಂದು ಸೂಚಿಸಿದರು. ಆ ಗ್ರಾಮದಲ್ಲಿ ಎಲ್ಲರಿಗಿಂತ ವೃದ್ಧರಾದ ಶ್ರೀ ಕಾಶೀಕಾಂತ ಗಾಂಗುಳಿಯವರು ಅದನ್ನು ಅನುಮೋದಿಸಿ ಎಲ್ಲರನ್ನೂ ಒಪ್ಪಿಸಲು, ರಾತ್ರಿ ಹತ್ತು ಗಂಟೆಯ ಮೇಲೆ ದಹನವು ನಡೆಯಬೇಕೆಂದು ಗೊತ್ತಾಯಿತು. ಅಲ್ಲಿಯವರೆಗೆ ದೇಹವು ಅಂಗಳದಲ್ಲಿಯೇ ಇತ್ತು. ಆಗ, ಇನ್ನು ಸ್ವಲ್ಪಹೊತ್ತಿಗೆಲ್ಲಾ ಈ ಪವಿತ್ರ ದೇಹವು ಬೂದಿಯಾಗಿ ಹೋಗುತ್ತದೆಯಾದ್ದರಿಂದ, ಅದರ ಫೋಟೋವನ್ನು ತೆಗೆಸಿಡುವುದು ಕರ್ತವ್ಯವೆಂದು ಯೋಚಿಸಿ ಚಕ್ರವರ್ತಿಗಳು ನಾರಾಯಣಗಂಜಿಗೆ ಜನಗಳನ್ನು ಕಳುಹಿಸಿದರು. ಫೋಟೋ ತೆಗೆಯುವವನು ಆಗ ಅಲ್ಲಿ ಇಲ್ಲದ್ದರಿಂದ ಅವನನ್ನು ಕಾದು ಕರೆದುಕೊಂಡು ಬರುವುದಕ್ಕೆ ಸುಮಾರು ಮೂರು ಗಂಟೆ ಹೊಡೆಯಿತು. ನಾಗಮಹಾಶಯರು ಬದುಕಿದ್ದಾಗ, ಬೇಕಾದಷ್ಟು ಪ್ರಯತ್ನ ಮಾಡಿದರೂ ಅವರ ಚಿತ್ರವನ್ನು ತೆಗೆದುಸುವಕ್ಕಾಗಲಿಲ್ಲ. ಅವರು “ಈ ಹಾಳು ಅಸ್ಥಿಮಾಂಸಗಳ ಪಂಜರದ ಚಿತ್ರವನ್ನು ಯಾಕೆ ಇಟ್ಟು ಕೊಳ್ಳಬೇಕು?” ಎನ್ನುತ್ತಿದ್ದರು. ಹಿಂದೆ ಹಾಗೆ ಅಡ್ಡಿಮಾಡುತ್ತಿದ್ದ ನಾಲಗೆಯು ಈಗ ಎಂದೆಂದಿಗೂ ಸುಮ್ಮನಾಗಿಬಿಟ್ಟಿದೆ! ಗಂಧಮಾಲ್ಯಾದಿಗಳಿಂದ ದೇಹಕ್ಕೆ ಅಲಂಕಾರಮಾಡಿ, ಯಾವ ಅಡ್ಡಿಯೂ ಇಲ್ಲದೆ, ಅದರ ಎರಡು ಫೋಟೋವನ್ನು ತೆಗೆದುಕೊಂಡಾಯಿತು. ಈ ಚಿತ್ರದ ಆಧಾರದ ಮೇಲೆ ಬಾಬು ಪ್ರಿಯನಾಥಸಿಂಹರು ಒಂದು ತೈಲಚಿತ್ರವನ್ನು ಬರೆದರು. ಈಗಲೂ ಅದು ನಾಗಮಹಾಶಯರ ಮನೆಯಲ್ಲಿದೆ. ಈ ಗ್ರಂಥದ ಆದಿಯಲ್ಲಿ ಕೊಟ್ಟಿರುವ ಚಿತ್ರವು ಆ ತೈಲಚಿತ್ರದ ಪ್ರತಿ. ಸೂರ್ಯಾಸ್ತಕ್ಕೆ ಮುಂಚೆ ಹುವ್ವ ಪತ್ರೆ ಧೂಪ ದೀಪ ನೈವೇದ್ಯಾದಿಗಳನ್ನು ಅರ್ಪಿಸಿ, ಠಾಕೂರಣಿಯವರು ನಾಗಮಹಾಶಯರ ಪಾದಪದ್ಮಗಳನ್ನು ಪೂಜಿಸಿದರು. ಏಳು ಸಾರಿ ಅವರಿಗೆ ಪ್ರದಕ್ಷಿಣೆಮಾಡಿ ತಮ್ಮ ಉದ್ದವಾದ ತಲೆಯ ಕೂದಲಿನಿಂದ ಅವರ ಪಾದಗಳ್ನ್ನು ಒರೆಸಿದರು. ಅನಂತರ ಭಕ್ತರು ಸಾವಿರಾರು ಬಿಲ್ವಪತ್ರೆಯಿಮದಲೂ ತರತರವಾದ ಹೂಗಳಿಂದಲೂ ನಾಗಮಹಾಸಯರ ದೇಹವನ್ನು ಅಲಂಕರಿಸಿದರು. ಅಷ್ಟು ಹೊತ್ತಿಗೆ ಈ ಮರಣವಾರ್ತೆಯು ಗ್ರಾಮದಲ್ಲೆಲ್ಲಾ ಹರಡಿ, ನಾಲ್ಕು ಕಡೆಗಳಿಂದಲೂ ಹೆಂಗಸರು, ಗಂಡಸರು, ಮುದುಕರು, ಹುಡುಗರು </span>
<span>–</span>
<span> ಎಲ್ಲರೂ ಹಾಹಾಕಾರಮಾಡುತ್ತ ಓಡಿಬರುತ್ತಿದ್ದರು. ಊರಿನ ಪ್ರತಿಯೊಂದು ಮನೆಯೂ ಹಾಹಾ ಕಾರದಿಂದ ತುಂಬಿತ್ತು. </span>
</p>
<p>
<span>ರಾತ್ರಿ ಹತ್ತು ಗಂಟೆಯಮೇಲೆ ಗಂಧದ ಕಟ್ಟಿಗೆಯಿಂದ ಚಿತಿಯನ್ನೇರ್ಪಡಿಸಿ, ಶಾಸ್ತ್ರಕಾರ್ಯಗಳನ್ನೆಲ್ಲಾ ನಡೆಸಿದಮೇಲೆ, ದೇಹವನ್ನು ಅಗ್ನಿಗೆ ಆಹುತಿಮಾಡಿದರು. ಆಮೇಲೆ ಚಕ್ರವರ್ತಿಗಳು ಉರಿಯುತ್ತಿರುವ ಚಿತಿಯಲ್ಲಿ ಬಿಲ್ವಪತ್ರೆಯಿಂದ ವ್ಯಾಹೃತಿಹೋಮವನ್ನು ಮಾಡಿದರು. ಈ ಮಧ್ಯೆ ಸ್ವಾಮಿ ಶಾರದಾನಂದರು ಬಂದಿದ್ದು ಚಿತಿಯ ಎದುರಿಗೆ ನೆಲಮುಟ್ಟಿ ನಮಸ್ಕಾರಮಾಡಿದರು. ಮೂರು ಗಂಟೆಯ ಒಳಗಾಗಿ ನಾಗಮಹಾಶಯರ ಮರ್ತ್ಯದೇಹವು ಪಂಚಭೂತಗಳಲ್ಲಿ ಸೇರಿಹೋಯಿತು. ಠಾಕೂರಣಿಯವರು ಆಮೇಲೆ ಚಿತಿಯನ್ನು ಆರಿಸಿದರು. ಅವರ ಹೊರತು ಮಿಕ್ಕವರಾರೂ ಸ್ನಾನಮಾಡಲಿಲ್ಲ; ಆ ಪುಣ್ಯದೇಹದ ಪವಿತ್ರ ಭಸ್ಮರಾಶಿಯನ್ನು ಮುಟ್ಟಿ ಎಲ್ಲರೂ ಪರಿಶುದ್ಧರಾದರು. </span>
</p>
<p>
<span>ಹೀಗೆ, ತಮ್ಮ ತಂದೆಗೆ ಪರಲೋಕಪ್ರಾಪ್ತಿಯಾದ ಮೂರು ವರ್ಷಕ್ಕೆ, ತಮ್ಮ ೫೪ನೆಯ ವರ್ಷದಲ್ಲಿ, ತಮ್ಮ ಜನ್ಮಭೂಮಿಯಾದ ದೇವಭೋಗದಲ್ಲಿ, ನಾಗಮಹಾಶಯರ ಮೃಣ್ಮಯದೇಹವು ಅದೃಶ್ಯವಾಯಿತು. ಅವರ ಗುರುತಿಗೆ ಈಗ ಇದ್ದದ್ದು ಒಂದು ಹಿಡಿ ಬೂದಿ ಮಾತ್ರ!</span>
</p>
<p>
<span>ಮರುದಿನ ಬೆಳಿಗ್ಗೆ, ಸ್ವಾಮಿ ಶಾರರದಾನಂದರ ಅಪ್ಪಣೆಯಂತೆ, ಆ ಭಸ್ಮರಾಶಿಯನ್ನು ಒಂದು ಹಿತ್ತಾಳೆಯ ಕಳಶದಲ್ಲಿ ತುಂಬಿ, ನಾಗಮಹಾಶಯರು ರಚಿಸಿದ್ದ ಒಂದು ಕೀರ್ತನೆಯನ್ನು ಅದರಲ್ಲಿ ಬರೆದಿಟ್ಟು, ಅದನ್ನು ಹೂಳಿ ಸಮಾಧಿಮಾಡಿ, ಸಾಯುವುದಕ್ಕೆ ಮುಂಚೆ ಅವರು ಪೂಜೆಮಾಡಿದ್ದ ಕಾಳೀ ಪ್ರತಿಮೆಯನ್ನು ಅದರಮೇಲೆ ಇಟ್ಟು, ಎಲ್ಲಕ್ಕೂ ಮೇಲೆ ಒಂದು ಸುಂದರವಾದ ಚಪ್ಪರವನ್ನು ಕಟ್ಟಿಸಿದರು. </span>
</p>
<p>
<span>ನಾಗಮಹಾಶಯರ ಸಾಲದ ವಿಚಾರವಾಗಿ ತಮ್ಮ ಆಲೋಚನೆಯನ್ನು ಹೇಳಿ, ಮಾಡಬೇಕಾದದ್ದನ್ನು ತಿಳಿಸಿ, ಶಾರದಾನಂದರು ಡಾಕಾಕ್ಕೆ ಹೊರಟರು. ಚಕ್ರವರ್ತಿಗಳೂ ನಾಲ್ಕನೆಯ ದಿವಸ ಚಿರಶಾಂತಿಮಯವಾದ ಆ ಸ್ಥಾನದಿಂದ ಹೊರಟು ಕಲ್ಕತ್ತೆಗೆ ಬಂದುಬಿಟ್ಟರು.</span>
</p>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ಪರಿಶಿಷ್ಟ</h1>
</section>
<section class="level1 numbered" epub:type="chapter" role="doc-chapter" id="id-">
<h1 class="level1-title" epub:type="title">ನಾಗಮಹಾಶಯರು ರಚಿಸಿದ ಕೆಲವು ಗೀತೆಗಳು</h1>
<p class="text-center">
<strong>
<span>೧</span>
</strong>
</p>
<p>
<span>ಗಿರಿವರ !</span>
</p>
<p>
<span> ಆರ ಕವೇ ಜಾವೇ ಉಮಾರೇ ಆನಿತೇ ಕೈಲಾಸಭವನೇ ।</span>
</p>
<p>
<span> ನಾ ಹೇರಿಯಾ ವಿಧುಮುಖ ಹೃದಯೇ ದಾರುಣ ದುಃಖ,</span>
</p>
<p>
<span> ಕತ ಆರ ಸಹಿವ ಜೀವನೇ ॥</span>
</p>
<p>
<span> ಶುನಿಯಾ ಶಿವೇರ ರೀತಿ, ಹೃದಯೇ ಉಪಜೇ ಭೀತಿ</span>
</p>
<p>
<span> ಭೂತ ಪ್ರೇತ ಸಂಗೇ ಸಾಖೀ, ಥಾಕೇ ನಾಕಿ ಶ್ಮಶಾನೇ ।</span>
</p>
<p>
<span> ಕಿಕಬ ತಾಹಾರ ಗುಣ, ಕಪಾಲೆ ಜ್ವಲೇ ಆಗುನ;</span>
</p>
<p>
<span> ಸಿದ್ಧಿತೇ ಬಡ ನಿಪುಣ, ಆಪನ ಪರ ನಾ ಜಾನೇ ॥</span>
</p>
<p>
<span> ದೀನ ಅಕಿಂಚನೇ ಭಾಸೇ, ತುಷ್ಟ ಕರಿ ಆಶುತೋಷೇ</span>
</p>
<p>
<span> ಆನಹ ಪ್ರಾಣೇರ ಗೌರೀ ನೈಲೇ ಮರಿವ ಪರಾಣೇ ॥</span>
</p>
<p>
<span> </span>
</p>
<p class="text-center">
<strong>
<span>೨</span>
</strong>
</p>
<p>
<span> (ಕಾಳೀ) ಆಮಿ ದಿನೇ ದಿನೇ, ಕ್ಷುನ್ಣಮನೇ,</span>
</p>
<p>
<span> ಭವಜ್ವಾಲಾಯ್​ ಜ್ವಲೇ ಮರಿ ।</span>
</p>
<p>
<span> ದಯಾ ಕರ್​ ನಿಜಗುಣೇ ಆ ರಜೇ ಜ್ವಾಲಾ ಸಇತೇ ನಾರಿ ॥</span>
</p>
<p>
<span> ಎಖನ್​ ದೇಖಾ ದಿವೇ ಕಿ ನಾಈ, ಕಿ ಕರಿವೇ ಬೆಲ್​ ತಾಈ,</span>
</p>
<p>
<span> ದೀನೇ ದರಶನ ಚಾಈ, ದೋಹಾಈ ಲಾಗೇ ತ್ರಿಪುರಾರೀ ॥</span>
</p>
<p>
<span> ಶಕ್ತಿ ಭಕ್ತಿ ಕಿಛೂ ಈ ನಾಈ, ನಿಜಗುಣೇ ದೇಖ ಚಾಈ,</span>
</p>
<p>
<span> ಅಕಿಂಚನೇ ದೇಹ ಠಾಈ, ಶ್ರೀಚರಣೇ ದಯಾಕರಿ ॥</span>
</p>
<p>
<span> </span>
</p>
<p class="text-center">
<strong>
<span>೩</span>
</strong>
</p>
<p>
<span> ಕಾಳೀ ಕೋಥಾಗೋ ತಾರಿಣೀ, ತ್ರಿಗುಣ ಧಾರಣೀ ।</span>
</p>
<p>
<span> ಕೈಲಾಸವಾಸಿನೀ, ಹರಮನೋರಮಾ, ಹರಮನಮೋಹಿನೀ ॥ </span>
</p>
<p>
<span> ಕೃಪಾಕರೊ ಮಾ ದೀನೇ, ಪುಣ್ಯಹೀನಂ ಚ ಜನೇ,</span>
</p>
<p>
<span> ಸ್ವಗುಣೇ ನಿಸ್ತಾರಕಾರಿಣೀ;</span>
</p>
<p>
<span> ಅಪರಾಜನ್ಮಹರಾ, ಭಕ್ತಿ ಮುಕ್ತಿದಾಯಿನೀ, </span>
</p>
<p>
<span> ತಾರಾಬ್ರಹ್ಮಮಯೀ ಪರಾತ್ಪರಾ ವಾಂಛಾತೀತಿಪ್ರದಾಯಿನೀ ॥</span>
</p>
<p>
<span> (ಓಗೋ ಮಾ) ಕೇ ಜಾನೇ ತೋಮಾರ, ಮಹಿಮಾ ಅಪಾರ</span>
</p>
<p>
<span> ಅನಂತ ಗುಣಾಧಾರ, ಅವ್ಯಕ್ತ ಅಚಿಂತ್ಯರೂಪಿಣೀ,</span>
</p>
<p>
<span> ಕತ ಯೋಗೀ ಋಷಿ, ಯೋಗಾಸನೇ ದಿವಾನಿಶಿ ಏಕಮನೇ</span>
</p>
<p>
<span> ಭಾವಿಯೇ ನಾ ಪಾಯ್​ ಧ್ಯಾನೇ, ನಿಖಿಲ ಬ್ರಹ್ಮಾಂಡ ಜನನೀ ॥</span>
</p>
<p>
<span> ಆಮಿ ದೀನ, ಜ್ಞಾನಹೀನ, ಕ್ರಿಯಾಹೀನ, ಭಜನವಿಹೀನ,</span>
</p>
<p>
<span> ಕಿ ಜಾನಿ ಮಾಹಾತ್ಮ್ಯ, ನಿಜಗುಣೇ ತ್ರಾಣ ಕರ್​ ದಿಯೇ</span>
</p>
<p>
<span> ಚರಣ ತರಣೀ ॥</span>
</p>
<p>
<span> </span>
</p>
<p class="text-center">
<span>೪</span>
</p>
<p>
<span> (ಓಗೋ) ಶ್ಯಾಮ ಮಾ ಆಮಾರ </span>
<span>–</span>
</p>
<p>
<span> ಕೇವಲ ಮುಖೇರ ಕಥಾ ಹೊಲೋ ಸಾರ ।</span>
</p>
<p>
<span> ತುಮಿ ಯೇ ಅಮಾರ ಸರ್ವಸ್ವ ಧನ,</span>
</p>
<p>
<span> ತಾತೋ ಅಂತರೇರ ಸಹಿತ ಭಾವಿನಾ ಏಕವಾರ ॥</span>
</p>
<p>
<span> ಮನೇ ಕರಿ ಛಾಡಿ ವಿಷಯವಾಸನಾ,</span>
</p>
<p>
<span> ಸಾರ ಕರಿ ತವ ನಾಮ ಉಪಾಸನಾ,</span>
</p>
<p>
<span> ಕಿಂತು ಕರ್ಮ ಫೇರೇ ಕಿಛೂ ಮಾ ಹೊಲೋ ನಾ,</span>
</p>
<p>
<span> ನಿಜಗುಣೇ ಏವೇ ಕರೋ ಮಾ ನಿಸ್ತಾರ ॥</span>
</p>
<p>
<span>ಮನೇರೇ ಬುಝಾ ಇ ಯತ, ಕಿಛೂತೇ ನಾಹಯ್​ ನತ, </span>
</p>
<p>
<span> ಅಕಿಂಚನ ಪದಾಶ್ರಿತ, ಯಂತ್ರಣಾ ಸಹೇ ನಾ ಆರ ॥</span>
</p>
<p>
<span> </span>
</p>
<p class="text-center">
<strong>
<span>೫</span>
</strong>
</p>
<p>
<span> ಆಜಿ ಏಕಿ ಹೇರಿ ಶುಭ ಅಪರೂಪ ದರಶನ ।</span>
</p>
<p>
<span>ಧರಾಯ ಆಸಿಲೇನ ಮಾ, ಕರುಣಾಮಯೀ, </span>
</p>
<p>
<span> ಕರೀಪೃಷ್ಠೇ ಕರಿ ಆರೋಹಣ ॥</span>
</p>
<p>
<span> ತಪ್ತಕಾಂಚನ ವರಣೀ, ಹಾಸ್ಯಯುತಾ ತ್ರಿನಯನೀ ।</span>
</p>
<p>
<span> ವದನೇ ಝಲಕೇ ಕತ ವೇಸರ ಮಣಿ,</span>
</p>
<p>
<span> ಗಲೇ ಹಾರ ಗಜ ಮುಕ್ತಾ ರಕ್ತವಸ್ತ್ರ ಪರಿಧಾನ ॥</span>
</p>
<p>
<span> ನಾನಾ ಅಲಂಕಾರ ಭೂಷಿತ, ರೂಪೇ ತ್ರಿಜಗತ್​</span>
</p>
<p>
<span> ಮೋಹಿತ, ದಶಭುಜೇ ಸುಶೋಭಿತ,</span>
</p>
<p>
<span> ಆಯುಧ ತಂತ್ರೇ ಶಂಖಚಕ್ರ ಧನುರ್ಬಾಣ ॥</span>
</p>
<p>
<span> ಅಮಲ ಕಮಲದಲ, ನಿಂದಿತ ಚರಣದಲ, </span>
</p>
<p>
<span> ಕಿವಾ ತಾಯ್​ ಸುನಿರ್ಮಲ,</span>
</p>
<p>
<span> ನಖರ ಛಲೇ ಪ್ರಕಾಶೇ ಸಿತ ಶಶೀ ಸುಶೋಭನ ॥</span>
</p>
<p>
<span> ದಿವಾನಿಶಿ ಓರೂಪಹೇರಿ, ಬಾಬಯುವಾ ಆದಿ ಕರಿ,</span>
</p>
<p>
<span> ಯತ ಸಬ್​ ನರ ನಾರೀ</span>
</p>
<p>
<span> ಪಾಶರಿಲ ಶೋಕ ದುಖ ಸಬೇ ಪುಲಕಿತಮನ ॥</span>
</p>
<p>
<span> ಭಾವೇ ಚಿತ ಗದಗದ, ದಿಯೇ ಜವಾ ಕೋಕನದ,</span>
</p>
<p>
<span> ಪೂಜೇ ಮಾಯೇರ ಅಭಯಪದ,</span>
</p>
<p>
<span> ಅತುಲ ಶೋಭಾ ಸಂಪದ ಯೋಗೀಗಣೇರ ಹೃದಯಧನ ॥</span>
</p>
<p>
<span> ಕಲುಷನಾಶಿಯೇ ತಾರಾ, ಪುಣ್ಯಸ್ರೋತೇ</span>
</p>
<p>
<span> ಭಾಸಾಲೇ ಧರಾ, ಅಕಿಂಚನೇ ದಿಯೇ ಧರಾ,</span>
</p>
<p>
<span> ದೇಹಿ ಓ ರಾಂಗಾ ಚರಣ ॥</span>
</p>
<p class="text-center">
<span>* * *</span>
</p>
<p>
<span>ಯೋಹಂ ಭಾವವಿವರ್ಜಿತ ಸ್ತಪಶಶೀಜ್ಯೋತ್ಸ್ನಾಭಿರುದ್ಭಾಸಿತಃ</span>
</p>
<p>
<span>ಭೋಗಾಸಕ್ತಿನಿಕೃಂತಿತೋ ಗುರುಕೃಪಾಮಂತ್ರೇಣ ಸಂಪ್ರಾಣಿತಃ ।</span>
</p>
<p>
<span>ದೈನ್ಯಾಮಾನಿತ್ವ ಕೇತನಂ ಗುರುಪದೇ ಭೃಂಗಾಯಮಾನೋ ಮುದಾ</span>
</p>
<p>
<span>ವಂದೇಹಂ ಶಿರಸಾ ಸದಾ ತಮಕೃತಂ ನಾಗಾಖ್ಯಮುದ್ಧಾರಕಮ್ ॥</span>
</p>
<p>
<span> </span>
</p>
<p>
<span>೧೦೪೭ </span>
<span>–</span>
<span> ೩೭ - ಬೆಂಗಳೂರು ಸಿಟಿ ಬೆಂಗಳೂರು ಪ್ರೆಸ್ಸಿನಲ್ಲಿ ಸೂಪರಿಂಟೆಂಡೆಂಟರಾದ ಜಿ. ಶ್ರೀನಿವಾಸರಾಯರವರು ಮುದ್ರಿಸಿರುವರು. </span>
</p>
<p>
<span> </span>
<span/>
</p>
<p>
<span> </span>
</p>
<p>
<span> </span>
</p>
<p>
<span> </span>
</p>
</section>
</body>
</html>
